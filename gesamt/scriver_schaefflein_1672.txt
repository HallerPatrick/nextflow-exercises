Das Verlohrne und wiedergefundene Schaͤfflein/ Oder Hiſtoriſcher Chriſtlicher Bericht von einem jungen Menſchen/ der ſich vom Satan/ mit Jhm einen Bund zu machen/ und Jhm in allerley Gottloſen Weſen/ Sechs Jahr zu dienen/ verleiten laſſen/ Darauff/ durch des Gerechten GOTTES Urtheil in deſſen Leibliche Gewalt und Beſitzung gerathen/ erſchroͤcklich gequaͤlet/ Endlich aber/ Durch die ſonderbare Gnade undt Barmhertzigkeit des Hoͤchſten von ſeiner Tyranney errettet und befreyet worden/ Nebſt einer Hiſtoriſchen Zugabe von allerhand merckwuͤrdigen Sachen/ der heutigen ſichern Welt zum Schrecken/ denen Bußfertigen und Frommen aber zum Troßt Fuͤrgeſtellet Von M.
CHRISTIANO Scriver/ Paſtore bey der S.
Jacobs Kirche in Magdebuꝛg.
Auff Koſten Johann und Friedrich Luͤderwaldts/ Buchhaͤndl. zu Magdeburg und Helmſtedt.
Jm Jahr 1672.
Denen Edlen/ Wohl Ehrenveſten/ Groß-und Vor- Achtbarn/ Hoch- und Wolweiſen/ Hoch- und Wohlgelarten/ Ehr- und Achtbarn/ Wolfuͤrnehmen/ Fuͤrſichtigen/ und Ehrenwolgeachten Herrn Jnnungßmeiſtern und Saͤmbtlichen Verwandten Der Loͤblichen Gewandſchneider/ Seiden-Kraͤmer/ Brauer und Becker Jnnungen/ So woll auch Denen Herrn Alter-Leuten und Mitgenoſſen der Kauffleute Bruͤder/ Alß auch Der Schiffer Geſellſchafft/ Dieſer Hochloͤblichen Alten Stadt Magdeburg/ Seinen inſonders Großgoͤnſtigen/ Hoch- und geehrten Herrn/ Fuͤrnehmen Goͤnnern/ auch groſſen und Liebwehrten Freunden Ubergiebt dieſen geringfuͤgigen Tractat Mit hertzlicher Anwuͤnſchung des goͤttlichen Seegens/ beſtaͤndigen Friedens/ gluͤcklicher Auffnahm ihrer Nahrung/ und alles ſelbſt verlangten zeitlichen und ewigen Wohlergehens
Jhr Vorbitter bey GOtt M. Chriſtianus Scriverius.
Paſtor zu S. Jacob.
Vorbericht an den Chriſtlichen wohlwollenden Leſer.
§. 1.
MEin Chriſtlicher geehrter Leſer!
Jch habe meine andere unter Haͤnden habende Arbeit eine weile muͤſſen zuruͤck legen/ und mit dieſer Schrifft mich und vieleicht auch euch bemuͤhen/ theils/ weil die Sache/ die ich hierinn verhandle/ zur Ehre des gerechten/ heiligē/ und barmhertzigē GOttes/ gereichet/ welche wider des Teuffels Danck und Willen/ ja zu ſeiner Schande/ zu befodern und außzubreiten/ ich und ihr verpflichtet ſind/ theils/ weil ich hierauß einige Beſſerung und erbaulichen Nutzen vor die heutige ſeuffzende und betruͤbte Chriſtliche Kirche hoffe/ theils/ weil vielfaͤltig von Frembden und Einheimiſchen ſchrifftliche Nachricht von dem/ was in dieſen Tagen in Magdeburg geſchehen iſt/ begehret worden/ deren Verlangen der Druck am beſten hat Gnuͤgen ſchaffen koͤnnen.
§. 2.
Jch habe euch eine erſchreckliche Geſchicht fuͤrzuſtellen/ nemlich einen Menſchen/ der von Chriſtlichen ehrlichen Eltern gebohren/ in der Heiligen Tauffe zum Kinde GOttes angenommen/ zur Schulen und Kirchen gehalten/ leſen/ beten/ und ſchreiben gelernet/ und dennoch ſein ſelbſt und ſeines GOttes ſo weit vergeſſen hat/ daß er ſich nicht geſcheuet ſeine Hand in des Teuffels Hand zu ſchlagen/ (ſihe des Hiſtoriſchen Berichts §. 7.) und ſich mit ihm zu verbinden/ ja ob er wol an dieſem erſten Handſchlag/ da er ihn ſtracks ſeine Mordklauen mercken und fuͤhlen laſſen/ hette wahr nehmen ſollen/ mit wem er ſich eingelaſſen hatte/ ſo war er doch ſo verblendet/ daß er ſich nicht allein mit ihm einließ/ ſondern auch folgends ihm gantz vertraulich ward/ und ihm nach allem ſeinem Willen dienete.
Ein beruͤhmter und fuͤrtrefflicher Gottsgelehrter bildet an einem Ort ein Weibsbild/ (die Seele zu bedeuten/) die dem Satan die Hand reichet/ die geiſtliche Vermaͤhlung der gottloſen Seelen mit dem Helliſchen Feind fuͤrzuſtellen/ dis iſt ſchrecklich/ ob es wol nur ein Schattenwerck iſt/ wie viel mehr dieſes/ da ich euch wircklich das zeige/ was dorten im Bilde gewieſen worden.
§. 3.
Weil es nun eine zwar ſchlechte/ doch eine ſolche Schrifft iſt/ die des Satans Grauſamkeit/ Liſt/ Boßheit/ und Feindſeligkeit wider das Menſchliche Geſchlechte entdecket/ er aber nichts ungerner ſihet/ alß wenn ſolches geſchihet/ ſo zweiffle ich nicht/ es werde ihm dieſelbe ſehr zu wider ſeyn/ Und zweiffels frey wird er noch Werckzeuge haben/ die es doch wol nicht meinen/ welche ihm/ auff ſeinen geheimen Antrieb/ den Gefallen erzeigen/ und ſie mit Verachten/ Splitterrichten/ und Verkehren anfechten/ ich achte es aber nicht/ ſondern ſaͤtze der Welt verkehrten Sinn meine gute lautere Meinung/ ihren Luͤgen die Warheit/ ihrem Neid meine Gedult/ ihrem laͤſtern mein ſchweigen/ und kurtz/ ihrem Teuffel meinen GOtt entgegen.
§. 4.
Doch damit ich allem ungleichen Gericht und Geticht/ ſo viel an mir/ zuvorkomme/ wolle ſich der Chriſtlich-geſinnte Leſer von einem und andern mit nothwendiger Nachricht bedienen laſſen:
Die Predigten ſind damahls/ bey taͤglicher groſſen Muͤhſeligkeit/ und dem Anlauff vieler Sorgen (2. Corinth. XI. 25.) und Geſchaͤffte/ abgefaſſet/ ſind ſie nicht nach eines jeden Sinn/ ſo weiß man ja wol/ daß das zu erlangen unmuͤglich iſt/ mir gnuͤget/ weñ ſie einigen frommen Hertzen/ einige Vergnuͤgung geben; Was ich mir fuͤrgenommen hatte/ habe ich verhoffentlich erweißlich gemachet und außgefuͤhret:
Es ſind ziemlich viel Hiſtorien darinn/ welchs etwa jemanden nicht gefallen moͤchte/ allein in ſolchen Materien ſchickt ſichs nicht anders/ zu dem ſind ſie nicht alle auff der Cantzel angezogen/ ſondern etliche im Druck guter Meinung hinzu gethan.
Jch halts jedoch fuͤr ſehr erbaulich/ daß man zuweiln mit einigen Hiſtoriſchen Erzaͤhlungen/ die Warheit der goͤttlichen Verheiſſungen und Draͤuungen/ dem Menſchlichen Hertzen fuͤrſtelle/ welches allezeit nebſt dem Worte/ dem es ohne das zu glauben ſchuldig iſt/ etwas ſichtbares/ und thaͤtliches verlanget/ und gewiß es iſt auch frommen Hertzen/ ein groſſer Troſt/ auch giebts ihnen groſſe Verſicherung/ wenn ſie erfahren/ daß GOtt ſein Wort durch mitfolgende Wercke/ durch ſeine vaͤterliche Vorſorge uͤber die Frommen/ und durch ſeine gerechte Urtheile uͤber die boͤſen/ bekraͤfftiget/ und wenn GOtt nicht nachlaͤſſet ſich herrlich/ und wunderbahr fuͤr ſeine Heiligen/ auch ſchrecklich und gerecht wider die Gottloſen zu bezeigen/ warumb ſolt ich ſolches nicht zu ſeinem Preiß in ſeiner Gemeine melden?
§. 5.
Die heutige ruchloſe Welt/ wenn ſie ihres gottloſen Hertzens Grund ſagen ſolte/ meinet/ daß Wort GOttes ſey ſo alt/ daß es faſt nicht mehr wahr/ allein GOtt bezeugets mit ſeinem Wercken/ daß es die ewige Warheit/ daruͤber er biß ans Ende der Welt zu halten gemeinet iſt.
Was nun GOtt thut/ das mag ich wol verkuͤndigen/ und ſeiner Gemeine zur Erbauung anfuͤhren:
Sehr wol ſagt der gelehrte Coccejus uͤber das V. Capitel Hiobs ℣. 14. pag. 28. Talia dicta Exegeſin hiſtoricam poſtulant, & ideo Deus in ſacris hiſtorias antiqui temporis & generationis Eccleſiæ ſuæ deſcribi voluit, neque alio fine potiores profanæ & Eccleſiaſticæ hiſtoriæ conſervatæ ſunt, quam ut hoc Dei judicium & mirabilem ejus potentiam & Sapientiam inde diſcamus, ad quod nobis prophetiæ, de rebus geſtis, antequam gererentur, clarisſimè locutæ, ſunt duces:
Man ſihet aber die Weißheit/ Allmacht/ und Guͤte GOttes/ nicht allein an denen Regimentshaͤndeln/ und Begebenheiten hoher und Durchlaͤuchtigen Perſonen/ ſondern auch an Privat-Leuten/ an welchen dieſelbe/ ob ſie ſchon im finſtern Winckel ſitzen/ und ſonſt unbekandt ſind/ gar helle ſcheinen.
§. 6.
Herr Lutherus/ der verhoffentlich wol wuſte/ was erbaulich war/ ſchreibet ſehr mercklich von dieſer Sachen (6. Jeniſchen Theil f. 531. b.)
Wenn mans recht gruͤndlich/ ſpricht er/ beſinnet/ ſo ſind aus den Hiſtorien/ uñ Geſchichten faſt alle Rechte/ Kunſt/ guter Rath/ Warnung/ Drauung/ Schrecken/ Troͤſten/ Staͤrcken/ Unterricht/ Fuͤrſichtigkeit/ Weißheit/ Klugheit/ ſamt allen Tugenden ꝛc. alß aus einem lebendigen Brunnen gequollen/ das macht die Hiſtorien ſind nichts anders/ denn Anzeigungen/ Gedaͤchtniß/ und Merckmahl goͤttlicher Werck und Urtheil/ wie er die Welt/ ſonderlich die Menſchen/ erhaͤlt/ regiret/ hindert/ fodert/ ſtraffet/ und ehret/ nach dem ein jeglicher verdienet/ boͤſes oder gutes/ und ob gleich viel ſind/ die GOtt nicht erkennen noch achten/ (alß unſere heutige Atheiſten) noch muͤſſen ſie ſich an die Exempel und Hiſtorien ſtoſſen/ und fůrchten/ daß ihnen nicht auch gehe/ wie dem und dem/ ſo durch die Hiſtorien werden fuͤrgebildet/ dadurch ſie haͤrter beweget werden/ denn ſo man ſie ſchlecht mit bloſſen Worten des Rechts oder Lehre abhaͤlt und ihnen wehret/ ꝛc.
§. 7.
Eben er ſpricht im angezognen theil (f. 307. b.)
Solches alles troͤſtet und ſtaͤrcket auß dermaſſen die Schwachglaͤubigen (Er handelt von denen rechtſchaffenen Legenden oder Hiſtorien der Heiligen/) und machet noch viel mutiger und trotziger/ die zuvor ſtarck ſind/ denn wo man allein die Schrifft ohn Exempel und Hiſtorien der Heiligen lehret/ ob wol inwendig der Geiſt das ſeine reichlich thut/ ſo hilffts doch trefflich ſehr/ wo man von außwendig auch die Exempel der andern ſihet und hoͤret ꝛc.
§. 8.
Der Hiſtoriſche Bericht/ den Verlauff mit der Hauptperſon in dieſem Traurſpiel fuͤrſtellend/ iſt theils aus deſſen Bekaͤntnis/ welches er in ſeiner groſſen Angſt und Quaal gethan/ theils auß einem Tagebuch/ ſo man/ ſo lange ſein Ungluͤck gewaͤhret/ gehalten/ und alles fleiſſigſt darinnen verzeichnet/ was fuͤrgangen/ zuſammen gebracht worden/ iſt etwas drinnen/ ſo dem ſcharffſinnigen Leſer uͤberfluͤſſig duͤncket/ ſo goͤnne er mir die Freyheit/ daß ich der Einfalt zum beſten/ nach meinem gut befinden ſchreiben mag/ wie ich ihm hergegen die/ gerne goͤnne/ daß er/ was ihm unnoͤtig duͤncket/ vorbey gehe/ oder die gantze Geſchicht/ gar nicht leſe.
§. 9.
Weiln auch viel fragens geweſt/ ob dieſer Menſch ſey beſeſſen geweſen?
So koͤnte ich zwar einem jedweden ſeine Meinung/ ohn meine Widerrede/ und einige Erinnerung goͤnnen/ jedoch weil ich nicht gern wolte/ daß die heutige ſichere Welt ſolte Uhrſach haben/ die Gerichte und Wercke Gottes zu verkleinern/ will ich kuͤrtzlich und einfaͤltig meine Meinung davon entdecken/ und der Zuverſicht geleben/ daß alle verſtaͤndige Gemuͤther/ die ohne Affecten/ in der Furcht GOttes/ der Sachen nachdencken/ und alle angefuͤhrte Umſtaͤnde wol erwegen/ damit werden wol zu frieden/ oder doch dieſelbe ihnen nicht werden laſſen entgegen ſeyn.
§. 10.
Die Theologi erfodern zu einer leiblichen Beſitzung daß der Satan nicht nur nach ſeiner Wirckung und Krafft/ (κα ἐνὲργειαν) ſondern auch nach ſeiner Subſtantz und Weſen (κα οὐσίαν) in dem Menſchen gefahren ſey/ in ihm wohne/ ſeine innere und aͤuſſere Glied maſſen/ und Sinne beherſche/ ihn quaͤle/ und uͤbel handle/ in ihm und auß ihm wuͤte und tobe/ daher machen ſie folgend einen Unterſcheid unter dem Jnſitz/ und Beſitz/ (inter Obſesſionem & Poſſesſionem)
Oder unter der gewaltſamen und erſchrecklichen Einwohnung des Satans in dem Menſchen/ und unter der grauſamen Macht/ Quaal/ und Pein/ damit er von auſſen den Menſchen anfaͤllt/ angreifft und plaget/ Sie thun auch weiter hinzu/ daß es uͤberauß ſchwer ſey/ hierinn recht zu urtheilen/ und daß man hierinn muͤſſe ſehr fuͤrſichtig und behutſam verfahren/ haben auch einige Zeichen bemercket/ darauß man wahrſcheinlich ſchlieſſen koͤnne/ ob eine Perſon warhafftig und eigentlich beſeſſen ſey?
Oder ob der Satan auff GOttes Verhaͤngnis/ durch Beybringung einer anhaltenden gifftigen/ boͤſen Krafft/ und/ wenn ich ſo ſagen mag/ durch ſein hoͤlliſch-gifftiges Anhauchen/ den Menſchen von auſſen plage/ und quaͤle: (Vid. D. Balduin.
Caſ. Conſcient. lib. 3. Cap. 3. p. 615. ſſ. D. Gerhard.
Disp. Iſagogic XV. p. 610. ſſ. D. Brochman. Syſtem. de Ang. mal. T. 1. p. 264. 265. D. Dañhau.
Scheid-und Abſagsbrieff. p. 2. 3. 89. & pasſim.
§. 11.
Wann ich nun nebſt dieſem Bericht vornehmer gelehrter Leute/ die Heilige Schrifft Neues Teſtaments anſehe/ ſo befinde ich/ daß ſie freylich von einer Jnwonung redet/ wenn ſie ſpricht:
Wenn ſie (die boͤſen Geiſter) hinnein kommen/ wohnen ſie da/ (Luc. XI. 26.) Du ſprachloſer und tauber Geiſt/ ſpricht unſer Heiland/ zu dem/ der den Monſuͤchtigen plaget/ Jch gebiete dir/ daß du von ihm auß fahreſt/ und fahreſt hinfort nicht in ihn.
Dabey aber doch zu bemercken/ daß hie der Jnſitz oder die Einwohnung zugeſchrieben wird dem Geiſt/ der den Knaben zuweiln/ hie oder dort/ erwiſchte/ (ergriffe/ anfiel) ihn riſſe/ (von dem Griechiſchen Worte iſt zuleſen.
Harm. Chemnit.
T. 1. p. 316. b. & p. 977. b. ſ.) daß er ſchaͤumete/ mit denen Zaͤhnen knirſchte/ und verdoͤrrete (℣. 18. Marc. XI.) daß er zur Erden fiel/ ſich waͤltzete und ſchaͤumete. ℣. 20. ſonſt aber nicht auß ihm redete/ weil ihn der HErr einen ſprachloſen und tauben Geiſt nennet. ℣. 25. Darauß denn dieſes folget/ daß zuweiln eine leibhafte warhaffte Beſitzung ſeyn kan/ auch bey denen Perſonen/ auß welchen der Satan nicht redet/ und bey welchen ſich nur ſolche Zeichen finden/ welche alle durch des Satans euſſerliche Wirckung koͤnten zu wege gebracht werden.
§. 12.
Sonſt hat die Heilige Schrifft noch andere Redens Arten/ dadurch ſie die Beſeſſene beſchreibet/ Sie heiſſen: δαςμονιζὸμϑροι. Matth. VIII. 28.
Luth. Beſeſſene/ wenn man dem Griechiſchen Worte/ ſo gut man kan/ in der Teutſchen Sprache nachreden wolte/ muͤſte man ſagen:
Die Beteuffelte. Καταδυναςευόμϑροι ὑπὸ του Διαβὀλου. Act. X. 38.
Die vom Teuffel uͤber waͤltiget ſind/ uͤber welche dem Satan von GOtt eine ſonderliche Gewalt verhaͤnget und gegeben iſt/ ὀχλούμϑροι ὑπὸ πνευματων ἀκαϑάρτων. Luc. VI. 18.
Da es Herr Lutherus verteutſchet:
Die vom boͤſen Geiſte umbgetrieben wurden.
Act. V. 16. aber gibt ers/ die von unſaubern Geiſtern gepeiniget worden/ des Griechiſchen Wortes Uhrſprung bringet mit/ daß es ſo viel heiſt/ alß von einer Maͤnge Volcks gedraͤnget und gedrucket werden/ (Vid. Walæum. in Luc. p. 611. a.)
Es wird auch von dem Heiligen Geiſt in dieſer Materie gebraucht/ das Wort ἐλαύνειν.
Luc. VIII. 29. (Vid. Harmon. Chemnit. cap. 62. T. 1. p. 709.)
Welches Herr Lutherus verteutſchet hat/ treiben/ wie ein Schiff vom ſtarcken Winde/ und das Pferd durch die Sporn von ſeinem Reuter angetrieben wird/ Eſt enim, inquit Theologus noſter, (Harm. cap. 65. p. 709. Tom. 1.) homo obſeſſus quaſi jumentum diaboli, â quo mente & corpore regitur atq, agitatur — Germani dicere ſolent, der Teuffel reitet den: Ε῎χοντες πνὲυματα ἀκάϑαρτα Act. VIII. 7. Luth.
Die Beſeſſene/ Marc. I. 23. ſtehet/ αὔ- θρωπος ἐν πνεύμαϟι ἀκαϑὰρτω. Luth.
Ein Menſch beſeſſen mit einem unſaubern Geiſt.
§. 13.
Hierauß kan beſtetiget werden/ was obgemeldte Theologi ſagen/ von etlichen Beſeſſenen/ in welchen zwar der Satan ſeiner Subſtantz nach nicht leibhafftig wohnet/ doch durch ſeine gewaltſame Wirckung ſie von auſſen plaget und quaͤlet.
Dieſem nach/ wenn von unſern Patienten gefragt wiꝛd/ ob er ſey beſeſſen geweſen?
So moͤcht es zwar bedencklich fallen/ ihn im eigentlichen Verſtande einen Beſeſſenen zu nennen/ (wie wol wer alles was mit ihm fuͤrgangen/ mit angeſehen und angehoͤret hat/ auch Bedencken wird haben/ es zu laͤugnen/ man leßt es dahin geſtellt ſeyn/ GOtt weiß es am beſten/ ich will daruͤber mit niemand ſtreiten/ ſondern ihm ſeine freye Meinung laſſen.)
Doch muß dis bejahet und nachgegeben werden/ daß er ſey geweſen/ ein Beteuffelter/ (wenn ich ſo reden mag) δαιμονιζόμερος ein von GOtt in des Teuffels Gewalt und Quaal auff ein Zeitlang uͤbergebener Menſch/ vom Teuffel geplaget/ gepeiniget/ und getrieben/ und einen ſolchen kan man nach meinem geringen Verſtande/ mit der Schrifft/ mit Herrn Luthero/ mit vielen andeꝛn Theologen, und endlich mit dem gemeinen Mañ/ einen Beſeſſenen nennen/ doch daß das Wort im weitern Verſtande (in laxiori ſignificatione) genommen werde/
§. 14.
Ja wie man auff einen Theil/ was den erſten und eigentlichen Verſtandt des Wortes angehet/ billig behutſam iſt/ und es ihm nicht ohne Bedencken zuleget/ ſo halt ich davor/ man habe auff der andern Seiten ihm nicht weniger Bedencken zu machen/ daß man ſchlechter dings leugnen ſolte/ er ſey nicht beſeſſen geweſen:
Denn daß bey ihm nicht eine natuͤrliche Kranckheit/ nicht Melancholey/ nicht Raſerey/ auß natuͤrlichen Uhrſachen herruͤhrend/ ſondern eine kraͤfftige Wirckung des Satans/ damit er ſeine innerliche und euſſerliche Glieder gequaͤlet hat/ geweſen/ iſt auß allen Umbſtaͤnden/ welche unſer Hiſtoriſcher Bericht fuͤrſtellet/ ſattſam offenbahr:
Hat man nun/ wie ich gern zulaſſe/ Bedencken/ zu ſagen:
Er ſey leiblich und eigentlich beſeſſen geweſen/ damit man nicht etwas bejahe/ welches in der That nicht ſo ſich verhalten/ ſo muß man billig gleichfalls Bedencken haben/ zu ſagen/ er ſey gar nicht und in keinem Verſtande/ beſeſſen geweſen/ damit man nicht etwas leugne/ das ſich in Warheit alſo verhaͤlt/ daß man nicht GOttes Gerichte/ und gnaͤdige Huͤlffe verkleinere/ auch der heutigen Atheiſtiſchen ſichern Welt nicht Anlaß gebe/ alles in den Wind zu ſchlagen/ und ſolche erſchreckliche Exempel/ die ihr doch GOtt zur Warnung fuͤrgeſtellet hat/ liederlich zu vergeſſen/ und auß den Augen zu laſſen.
§. 15.
Und fuͤrwar/ ſie hat nicht Uhrſach dieſes zu thun.
Die euſſerliche leibliche Beſitzung und Gewalthabung des Satans/ wenn ſie ſchon iſt ohn die innerliche weſentliche Einwonung/ iſt doch erſchrecklich gnug:
Jch habe in der andern Predigt §. 5. einen von der goͤttlichen Rache verfolgten Menſchen/ mit einem Pferde verglichen/ daß in vollem Lauffe iſt/ und von denen Weſpen gejaget wird; Dieſes Sinnbild ſolte auch wol nicht unſchicklich ſeyn/ einen Menſchen/ der in den leiblichen euſerlichen Beſitz des Satans gerathen iſt/ fuͤrzuſtellen?
Doch moͤchte noch wol ſchicklicher ſeyn/ wenn man anfuͤhret/ was die Naturkuͤndiger/ von dem Adler melden/ daß er/ zu weiln ſeine Fluͤgel im Waſſer aufeuchte/ hernach ſie im Sande mit Staub fuͤlle/ und alßdenn einem Hirſchen/ den er ſich zum Raub außerſehen hat/ ſich zwiſchen das Geweihe ſaͤtze/ ihm die Augen mit dem Staub blende/ und ihn alſo ins Rennen bringe/ daß er uͤber Stock und Stein hinlaͤuffet/ vermeinend ſeinem Feinde/ der ihm doch die Klauen feſt in die Haut geſchlagen hat/ zu entrinnen/ bis daß er etwa uͤber eine Klippe herunter ſtuͤrtzet/ den Halß bricht/ und ſeinem Gegner zur Speiſe wird/ ich will aber dieſes nicht anders/ alß auff die Gottloſen/ gedeutet haben/ denn mit denen Frommen/ welche nach GOttes unerforſchlichen Rath und Willen/ dieſes Kreutz trifft/ hats eine andere Bewandnis.
§. 16.
Man muß auch dieſes hiebey nicht unerinnert laſſen/ daß die euſſerliche Gewalthabung und Quaal des Satans ſo beſchaffen iſt/ daß nicht zwar er ſelbſt/ jedoch ſeine giftige grauſame Krafft/ in das innerſte des Menſchen dringet/ gleich wie der Schlangen/ oder der Jtalieniſchen Spinnen/ Tarantula genant/ Gifft/ das Gebluͤt des Menſchen/ und alles ſein innerſtes/ dermaſſen geſchwinde durchgehet/ daß es erſchreckliche Quaal/ Angſt/ Durſt/ und andere Zufaͤlle veruhrſachet; Und kan hieher dienen/ was von dem Pruͤgeln des Feindes im Hiſtoriſchen Bericht. §. 12. gemeldet iſt:
Jch habe meine Meinung hiemit von mir gegeben/ und bin verſichert/ daß ſie nichts ungereimbtes in ſich haͤlt/ will jedoch ſie niemand auffdringen/ ſondern einem andern frey ſtellen/ von ſolchen Begebenheiten zu urtheilen/ nach ſeinem gutbefinden/ nur daß nicht GOttes Werck und Gerichte verkleinert/ ſondern allenthalben und in allen ſeines glorwuͤrdigſten Namens Ruhm/ und der Kirchen Erbauung und Beſſerung geſuchet werde.
§. 17.
Eines iſt noch uͤbrig/ deſſen ſich vieleicht die Weltkinder und Epicuriſche Hertzen/ welche heimlich wuͤnſchen und wolten/ daß kein goͤttliches Gericht/ kein Teuffel/ noch teufliſche Quaal zeitlich und ewig were/ zur Verkleinerung und Verachtung dieſer Sachen bedienen werden:
Daß nemlich der Patient wider eingeſtuͤrtzet/ (daß ich/ was von leiblichen Kranckheiten pfleget geſagt werden/ auff das geiſtliche und auſſerordentliche ziehe) und ſeither groſſe Quaal etliche mahl wider vom Satan hat erleiden muͤſſen.
Nach dem er nehmlich auß unſer Stadt ſich hinweg gemacht/ und ſich zu den Seinigen gewandt:
Jch antworte: Daß dieſer Einwurff guten theils/ beim Schluß des Hiſtoriſchen Berichts. §. 113. 114. ſchon abgelehner worden:
Und zweiffels frey wird der Chriſtliche Leſer/ der ohne mißguͤnſtige und fleiſchliche Affecten urtheilet/ darinnen Vergnuͤgung finden.
§. 18.
Wenn ein Patient der an einer leiblichen Kranckheit bis an den Todt/ danieder lieget/ von einem getreuen und erfahrnen Artzt/ durch GOttes Gnad gerettet und ſeiner Kranckheit befreyet/ auch nachgehends von demſelben treulich gewarnet wird/ daß er ſich vor ſchaͤdlicher diæt, fuͤr ſcharffer ungeſunder Lufft/ fuͤr Eiffer/ ꝛc. huͤten ſolle und muͤſſe/ wo er nicht anders/ ſeine wider erlangte Geſundheit abermahl verſchertzen wolle/ der geweſene Patient aber achtet ſolche Warnung nicht/ ſondern beliebet ſolche Sachen/ die ihm euſſerſt verboten ſind/ und ſtuͤrtzet daruͤber wider ein/ oder ſtirbet gar/ Wer hat hie Schuld?
Wer kan ſagen/ der Krancke ſey nicht wol curiret geweſen?
Alſo hie/ es hat der HErr JEſus dieſen Patienten/ mit groſſer Liebe/ Treue/ und unvergleichlicher Barmhertzigkeit/ durch ſein Wort/ Gnade/ Geiſt/ und Sacrament/ durch den Dienſt ſeiner Knechte/ wie auch durch deren und der gantzen Gemeine hertzliches Gebet/ curiret, ſich ſeiner hertzlich angenommen/ ihn von des Satans Quaal eine geraume Zeit befreyet/ ihm die Gnade/ daß er ſeine Suͤnden beweinen/ und bekennen/ ſeinen Glauben und hertzliches Vertrauen zu ſeinem Erloͤſer bezeugen/ die oͤffentliche Abſolution und das Heilige Sacrament ſeines Leibs und Bluts empfangen/ ſeinen Tauff-Bund erneuern/ und ſich alſo zur Gemeinſchafft Chriſti und ſeiner Kirchen wieder wenden koͤnnen: (welches alles zweiffels frey/ der Satan gern verhindert haͤtte.)
Hiebey iſt er ernſtlich und treulich gewarnet worden/ fuͤr wiſſentlichen Suͤnden/ und eiffrigſt ermahnet/ daß er fuͤrſichtiglich wandeln/ und ſich taͤglich mit dem lieben Gebet verwahren ſolte/ da er nun aber unter wegens/ ſo bald er nur auß dieſer Stadt koͤmt/ darinnen der HErr ſo groſſe Barmhertzigkeit an ihm gethan/ ſich dem Sauffen ergiebt/ ja gar dem Teuffel durch erſchꝛeckliches Fluchẽ/ und ſeiner vorigen Angſt ſo liederlich vergiſſet/ wie auch aller Gnadẽ ſeines Heilands/ wer kan ſagen/ daß ihm unrecht geſchehen ſey?
Oder daß er zuvor nicht ſey befreyet und errettet geweſen aus des Satans Stricken und Tyranney?
§. 19.
Weñ er auch dismahl endlich/ durch die heꝛtzliche eiffrigſte Vorbitte der Chriſtlichen Gemeine/ in welcher er ſich jetzo aufhaͤlt/ und den dienſt der getreuen Knechte Jeſu/ die auß Chriſtlicher Liebe ſich ſein annehmen/ ſolte errettet ſeyn/ (welches jedoch ſchwerer ohn allẽ Zweiffel wird zugehen/ alß vorhin) uñ wird ſich nicht in der Furcht Gottes halten ſein Lebelang/ wer will ihm gut dafuͤr ſeyn/ daß ihm der Satan/ der nicht gern ein ſolch Wildprett verleuret/ auch nach 2. 3. ja 10. Jahren nicht anfechten wird?
Saget doch unſer Erloͤſer ſelbſt (Joh. V. 14.) zu dem/ welchẽ er von ſeiner 38jaͤhrigen Kranckheit hatte errettet; Sihe zu/ du biſt geſund worden/ ſuͤndige fort nicht mehr/ dz dir nicht etwas aͤrgers widerfahre!
Alſo koͤnte nun dem/ welchẽ der Sohn GOttes ſelbſt unmittelbahr und durch ein goͤttliches Wunder curiret hatte/ wenn er zur Suͤnde ſich wider wendẽ wuͤrde/ noch etwas aͤrgers/ alß ihn vorhin betroffen hatte/ widerfahren/ Und blieb deñoch des him̃liſchen Artztes Cur unverkleinerlich:
Der Chriſtliche gottſelige Leſer/ gebrauche dieſer und ander meiner ſchlechtẽ Arbeit/ zu Gottes Ehren und ſeiner Beſſerung/ laſſe ſich dadurch bewegẽ/ dem Atheiſmo, alß der letzten Peſt des Chriſtenthums/ von Hertzen feind zu bleiben/ und der ewigen Warheit/ die uns GOtt in ſeinem Wort offenbaret hat/ beſtaͤndig anzuhangen/ ſo gnuͤget mir.
Jch ergebe ihn der ſuͤſſen Gnade unſers HErrn JEſu Chriſti/ und verbleibe ihm mit allerley muͤglichſten Dienſten an handen zu gehen/ bereit.
Magdeburg/ 23. Aprilis.
1672. M.
Chriſtianus Scriverius, Pfarrer zu S. Jacob daſelbſt.
TEXT, Zu folgenden Predigten. Eph. VI. 10. 11. 12. 13.
Zu letzt/ meine Bruͤder/ ſeid ſtarck in dem HErꝛn/ und in der Macht ſeiner Staͤrcke/ ziehet an den Harniſch GOttes/ daß ihr beſtehen koͤnt/ gegen die liſtigen Anlaͤuffe des Teuffels/ Denn wir haben nicht mit Fleiſch und Blut zu kaͤmpffen/ ſondern mit Fuͤrſten und Gewaltigen/ nehmlich mit den HErrn der Welt/ die in der Finſterniß dieſer Welt herſchen/ mit den boͤſen Geiſtern unter dem Himmel/ umb deß willen/ ſo ergreifft den Harniſch GOttes/ auff daß ihr/ wenn das boͤſe Stuͤndlein koͤmt/ Widerſtandt thun/ und alles wol außrichten/ und das Feld behalten moͤget.
Jm Namen JEſu.
Amen.
Die Erſte Predigt.
25. Januarij 1672.
Eingang.
§. 1.
ES faͤllt auff heutigen Tag ein das Gedaͤchtnis der herrlichen Bekehrung des wider Chꝛiſtum JEſum und ſeine Kirche tobenden Saulß/ welchen der Gnaͤdige und Barmhertzige HErr/ als einen Brand aus dem Feur geriſſen/ und ihn zur Seulen in ſeiner Kirchen gemachet hat/ darvon das neundte Cap. der Apoſtel Geſchicht kan geleſen werden.
Er ſelbſt Paulus redet ſehr nach dencklich davon (Philipp. III. 12.)
Jch bin von JEſu Chriſto ergriffen/ Jn welchen Worten er ſich mit einem raſenden Menſchen/ der in ein Feur oder Waſſer ſpringen wil/ von einem andern aber ergriffen/ und auffgehalten/ oder mit einem der im Fallen begriffen/ oder in eußerſter Noth gerathen/ von einer ſtarcken Hand aber gehalten/ und heraus geriſſen wird/ vergleicht; Und gewißlich der arme Saul rennte wol mit vollem Lauff in ſeiner Wuͤterey ins hoͤlliſche Feur/ der HErr JEſus aber/ der Jhn zu einem Werckzeug ſeiner Gnaden Jhm außerſehen/ und nach ſeinem Wohlgefallen aus lauter Guͤte/ erwehlet hatte/ ergriff ihn/ durch ſeine Goͤttliche Gnad und Krafft/ und richtete ſeine Fuͤſſe auff den Weg des Friedens:
§. 2.
Wie nun JEſus allezeit ein JEſus bleibet/ und auch im Himmel nicht vergeſſen hat/ warumb Er auff Erden kommen nehmlich/ die Suͤnder ſeelig zu machen/ (1. Timoth. I. 15.) das Verlohrne wider zu ſuchen/ und das Verirrete wider zu bringen/ (Ezech. xxxiv. 16. Luc. xix. 10.) Alſo leſſet er noch bis auff den heutigen Tag ſein Verlangen nach der Menſchen Buſſe und Seeligkeit ſattſam ſpuͤren/ in dem er nicht allein durch ſein heiliges Wort/ die Jrrige und Verfuͤhrte herbey locket/ und wider zukehren/ ermahnet/ ſondern auch auff mancherley weiſe/ das Wort bekraͤfftiget/ in dem er manchen auff ſeinen Suͤnden Wegen unverhofft angreifft und faſſet/ und nicht nachleſſet/ biß er ihn zur Buſſe bringet.
§. 3.
Denn was der Koͤnigliche Prophet ſaget/ Gutes und Barmhertzigkeit werden mir nachfolgen mein Lebelang.
(Pſ XXIII. 6.) darinnen er die Barmhertzigkeit unſers Gottes fuͤrſtellet/ alß eine Folgemagd/ die uns unſer Lebelang nachgehet/ und uns/ wie eine Waͤrteriñ ihr anveꝛtrautes Kind/ aus ihreꝛ Hut nicht leſſet/ gleich wie er anderswo die Heiligen Engel mit dem Geſinde im Hauſe vergleicht/ welchen die Aeltern ihre Kinder fleiſſigſt anbefohlen haben (Pſalm. XCI. 11. 12.) das gehet nicht allein die Frommen an/ ſondern befindet ſich offt auch an den Gottloſen und Suͤndern:
Welche ob ſie wol von der Heerde ſich verlohren und verirret/ der getreue fromme Hirte nicht nachlaͤßt zu ſuchen/ biß er ſie findet und widerbringet (Luc. XV. 4. ſ.)
GOtt wil nicht das Leben (eines in Suͤnden verſtrickten Menſchen ſtracks im Zorn) wegnehmen/ ſondern bedenckt ſich (wie er ihn gewinnen und zur Buſſe bringen/ und aus des Satans Stricken erretten moͤge/) daß nicht das Verſtoſſene auch von ihm verſtoſſen werde.
2. Sam. XIV. 14.)
Ach ſichere Menſchenkinder/ wenn ihr offt an GOtt lange nicht gedencket/ ſo dencket Er doch an euch!
ihr uͤberleget ewere ſuͤndliche Anſchlaͤge/ und habt Gedancken des Leides/ GOtt aber dencket auff Mittel euer Buſſe/ und hat uͤber euch Gedancken des Friedens!
Er hette manchmahl hohe Uhrſachen euch im Zorn auffzureiben und hinzureiſſen/ Er hat/ wenn ich auff Menſchen weiſe von dem Glorwuͤrdigſten GOtt reden mag/ vielmahls den Bogen ſchon geſpannet/ und toͤdtlich Geſchoͤß darauff geleget/ und zielet aber er bedenckt ſich/ und ſchonet umb der Vorbitte willen JEſu/ der zu ſeiner Rechten iſt/ und bittet fuͤr uns.
§.
4.
Von dem Magnetſtein/ welcher mit ſeiner wunderbaren Krafft/ den Zug der Goͤttlichen Liebe und Gnade/ uns fuͤrbildet/ hab ich neulich mit Luſt geleſen/ und wuͤrde es mit mehrer Luſt ſehen/ daß er nicht allein das kalte Eiſen/ ſondern auch das gluͤende/ aus dem Feur ſelbſt/ an ſich ziehe/ maſſen denn der beruͤhmte Jeſuit Athanaſius Kircherus meldet/ daß er offt ſeinen Zuſchauern damit eine Luſt gemacht/ daß er ein Eiſen in voller Glut/ ſo daß es von einer lebendigen Kohlen ſchwerlich zu unterſcheiden geweſen/ mit einem Magnet ſo leichtlich heꝛaus gezogen/ alß were es kalt geweſen.
Ach weit groͤſſere Freude und Luſt bringet es allen frommen Hertzen/ wenn ſie ſehen und erfahren/ daß die unbegreiffliche Liebe und Guͤte GOttes/ die groͤſſeſten Suͤnder/ als lebendige Hoͤllenbraͤnde aus dem Feur ruͤcket/ und ſie aus des Satans Gewalt und Netzen errettet;
Erasm. Franciſc. im Weſtindiſchem Luſtgart. p. 2. p. 1195. aus Kirchers buch von der Magnetkunſt.
§. 5.
Und dieſes iſt/ wie wir zuverſichtlich hoffen/ auch das Vorhaben unſers GOttes/ mit dem elenden Menſchen/ deſſen Quaal und Pein/ damit ihn der Satan/ nach GOttes Heiligen Raht und Gerechten Verhaͤngnis/ eine Zeitlang/ geaͤngſtet hat/ unſer Stadt jetzo mit erſtaunen und Schrecken anſihet; Gewis GOtt hat ein ander Abſehen als der Satan/ dieſer wil nur wůrgen/ umbbringen/ und verderben/ (Joh. X. 10.)
Jener aber/ wil bekehren/ erretten/ und ſeelig machen/ der Satan gedenckts boͤſe/ Gott aber gedenckts gut zu machen.
(1. Buch Moſ. L. 20.)
Wie wir denn ſolches im Außgange/ als ich in kindlichem Veꝛtrauen zu unſerm Gnaͤdigem und Barmhertzigem Gott/ im Namen JEſu/ hoffe/ erfahren werden.
Wir ſind in willens/ unſerm Verſprechen nach/ von dieſem erbaͤrmlichen Handel eine und andere Predigt zu halten/ und wie wir uns denſelben zu Nutz in unſerm Chriſtentuhm machen ſollen/ zu berichten/ GOtt ſegne unſer Vorhaben und laſſe es zu ſeines Heiligen Nahmens Ehre/ und unſer aller Erbauung wol gerahten/ umb JEſu Chriſti willen/ Amen.
GOtt ſey gelobet in Ewigkeit/ meine Hoffnung zu meines GOttes Guͤte/ hat mich nicht betrogen!
Abhandlung.
§. 6.
WEr verkehrt iſt auf ſeinen Wegen/ wird offenbahr werden/ ſpricht der weiſe Koͤnig (Sprichw. X. 9.)
Er wird andern muͤſſen zum Beyſpiel/ zur Lehr/ zur Warnung dienen/ wenn ihn Gott durch ſein gerechtes Gericht erhaſchen und ſtraffen wird/ wie man nun billig die Exempel der Goͤttlichen Barmhertzigkeit/ Vaͤterlichen Vorſorge/ und Gnaͤdigen Schutzes/ an den Frommen in guter Acht hat/ und zu ſeinem Troßt bemercket/ ſo muͤſſen ſeine Gerichte uͤber die Ruchloſen auch nicht vergeſſen werden:
Weñ man an eine Glocke ſchlaͤgt/ ſo empfaͤhet dieſelbe zwar allein den Schlag/ der Schall aber gehet in viele Ohren:
So ſchlaͤgt GOtt einen umb ſeiner Suͤnden willen/ daß ſich alle andere fuͤrchten ſollen/ welche GOtt wegen ihrer Miſſethat/ mit ſonderbaren Straffen beleget/ haben gleichſam einen Zettel auff der Bruſt angehefftet/ mit denen Worten:
In me intuens, pius eſto!
Spiegle dich an mir/ und ſey fromm: GOtt ſchieſſet offt die Gottloſen ploͤtzlich/ daß es ihnen wehe thut/ auff daß alle Menſchen/ die es ſehen ſagen ſollen:
Das hat GOtt gethan!
und mercken/ daß es ſein Werck ſey.
(Pſ. LXIV. 8. 10.)
Zu dieſem Ende hat nun der Gerechte doch auch Gnaͤdige GOtt zweiffels frey/ unſer Stadt das klaͤgliche Exempel fuͤrgeſtellet/ des armen Menſchen/ welchen er/ umb ſeiner ſchweren vielfaͤltigen Suͤnden willen/ auff eine Zeitlang dem Satan uͤbergeben hat/ zum Verderben (zur Toͤdtung und Schwaͤchung) des Fleiſches/ auff daß der Geiſt ſeelig werde am Tage des HErrn JEſu.
(1. Corinth: V. 5.)
§. 7.
An demſelben haben wir 1. einen Spiegel der Goͤttlichen Langmuth/ Gnade/ und groſſen Barmhertzigkeit/ welches wir zu betrachten haben an ihm ſelbſt.
Jn dem er ihn nicht ſtracks/ nach ſeinem ſchweren Fall gaͤntzlich verſtoſſen/ und im Zorn zum ewigen Verderben hingeriſſen/ ſondern ſeinen groſſen Suͤnden/ ſchrecklichen Boßheit und Ruchloſigkeit ſo viel Jahr her zugeſehen/ ihn erhalten/ und ſeiner Bekehrung/ mit groſſer Gedult erwartet.
Beſihe meine Gotthold. oder Zufaͤllige Andacht.
Cent. I. cap. 91. p. 158.
§. 8.
Gleich wie der Diamantam helleſten ſcheinet/ und am lieblichſten ſpielet/ wenn er auff einen ſchwartzen Grund verſaͤtzet iſt/ ſo iſt GOttes Gnade niemahls herrlicher und lieblicher/ alß wenn ſie an den groͤſſeſten Suͤndern ſich erzeiget/ Je groͤſſer Suͤnde es ſind/ die GOtt vergiebet/ je herrlicher iſt der Glantz ſeiner groſſen Barmhertzigkeit und Guͤte/ in den gefaͤhrlichſten und ſchwereſten Seelen Kranckheiten/ iſt die Allmacht/ Weißheit und Guͤte des Himmliſchen Artztes am beſten zu erkennen.
Beſihe meine Gotthold. oder Zufaͤllige Andacht.
Cent. I. cap. 91. p. 158.
§. 9.
Unſer Heyland hat des Jairi Toͤchterlein/ das allererſt verſchieden war/ erwecket/ nachmahls der Witwen zu Nain Sohn/ der ſchon zu Grabe getragen ward/ das Leben wider gegeben/ Endlich auch Lazarum zu Bethanien/ alß er ſchon 4. Tage im Grabe gelegen/ und zu ſtincken anfieng/ lebendig wider herfuͤr gebracht/ Wie nun dieſes letztere Wunder ſeine Goͤttliche Allmacht am meiſten beweiſet/ alſo die Bekehrung der groͤſſeſten und verzweiffelſten Suͤnder zeuget am herrlichſten von ſeiner unbegreifflichen Guͤte/ uñ gibt deſto mehr Anlaß zum Lob und Preis ſeiner herrlichen Gnade.
§. 10.
Und fuͤrwar/ wenn ich unſer Traur-und Lehrbild/ (den elenden vom Teufel uͤbel geplagten Menſchen meine Jch/) betrachte/ ſo mag ich in Wahrheit ſagen/ daß GOtt an Jhm auch hat erweiſen wollen/ ſeine groſſe Gedult/ und den Reichthumb ſeiner Lang muth und Guͤte/ in dem er ſelbſt geſtehet/ und frey oͤffentlich bekennet/ daß er nicht allein durch ſchreckliches Fluchen ſich verſuͤndiget/ und daruͤber in des Satans Netz und Anfechtung gerathen/ ſondern ſich auch mit ihm auff ſechszehen Jahr eingelaſſen/ und zu ſeinem Dienſt ſich eꝛgeben/ welchen Er Jhm auch gantzer ſechs jahꝛ/ in vielen Suͤnden/ und ſchrecklicher Sicherheit/ geleiſtet/ ſo gar/ daß er ſeine Luſt und Freude in allerley gottloſem Weſen geſuchet/ in der gantzen Zeit kein Vater unſer gebetet/ das Wort GOttes und ſein Heiliges Sacrament nicht allein verachtet/ ſondern auch damit ſein Geſpoͤtt getrieben/ und/ kurtz zu ſagen/ ſich wie ein rechtſchaffenes Teuffelskind in aller Boßheit/ erwieſen.
§. 11.
Schrecklich iſts/ ſich dem Satan ergeben/ und mit Hindanſaͤtzung ſeines Tauffbundes/ mit ihm in Gemeinſchafft und Freundſchafft treten/ und ſeine Glieder/ zum Dienſt des helliſchen Feindes/ gebrauchen/ ſchrecklich iſts/ GOtt/ von dem man das Leben und alles hat/ in ſo viel Jahren/ nicht einmahl wuͤrdigen einen GOtt und Vater zu nennen/ Schrecklich iſts/ ſein Geſpoͤtt mit GOtt und heiligen Dingen/ ſeine Luſt aber am Teuffel und dem Gottloſen Weſen haben/ Schrecklich iſts/ in ſolcher Boßheit ſo viel Jahr ſicher dahin gehen/ und eine Suͤnde mit der andern haͤuffen/ und dennoch hat der guͤtige und langmuͤtige GOtt einen ſolchen Menſchen/ auff ſeinen Erdbodem koͤnnen dulden/ ihn geſpeiſet/ getraͤncket und erhalten/ ja auch verhuͤtet/ daß der Satan ihn nicht/ wie er zweiffels frey wol oͤffters gewuͤnſchet/ ploͤtzlich hat hinrichten muͤſſen/ Ja der fromme liebe GOtt/ hat ſonder zweiffel vor/ die groſſe und ſtarcke Suͤndenſtricke/ damit dieſer arme Menſch gebunden iſt/ zu zerreiſſen/ und ihn aus des Teuffels Garn zu erretten.
Wie er ihn denn darumb/ dem helliſchen Feinde zu quaͤlen uͤbergeben hat/ daß er innen wuͤrde/ daß der Satan nicht ein Freundt/ und Diener/ ſondern ein Mordgeiſt/ und grauſamer Feindt und Hencker der Menſchenkin der wehre.
§.
12.
Damit aber meine liebſte Zuhoͤrer! dieſe Betrachtung euch deſto mehr zu Hertzen gehe/ und ihr dis Wunder der Goͤttlichen Guͤte deſto hoͤher achten moͤget/ ſo bedencket/ was ein Menſch thut wenn er etwa ein unnuͤtzes untaugliches Werckzeug hat/ das nach ſeinem Wunſch/ ſich in der Arbeit ihm nicht fuget; Erzuͤrnet er ſich nicht oͤffters hefftig daruͤber? zerſtoßt/ zerſchlaͤgt/ zerwirfft es mit groſſem Eiffer?
Wie hefftig entruͤſtet ſich offt ein Menſch uͤber das unvernuͤnfftige Vieh/ wenn es ſich nicht nach ſeinem Willen ſchicket/ wie blaͤuet und ſchlaͤget/ wie fluchet uñ ſchilt Er?
Wie viel mehr hette der Gerechte und Heilige GOtt Uhrſach/ ſich uͤber die Gottloſen Menſchen zu erzuͤrnen/ und ſie in ſeinem Grimm auffzureiben/ weil ſie nicht allein/ ſeinen Willen zu thun/ untauglich/ ſondern auch muthwillig und wiederſpenſtig ſind?
Sihe Gotthold.
3. hund. c. 55. p. 146.
§. 13.
Wenn ein Wurm/ der an der Erden kriecht/ ein Maul hette/ wider den Menſchen zu reden/ ſein zu ſpotten/ ihm zu fluchen/ und ſich wider ihn aufflehnte/ ſolte eꝛ ſich wol enthalten koͤnnen/ daß er ihn nicht ſo fort mit einem Fuß zertrete/ und zermalmete?
Und der Menſch/ der Wurm/ die Made/ darff ſich wider GOtt aufflehnen/ ſeiner ſpotten und vergeſſen/ mit ſchrecklichen Fluchen und andern Suͤnden ihn beleidigen/ und ſeine Guͤte verachten/ und GOtt duldet es nicht allein/ ſondern hat auch Mitleiden mit einem ſolchen/ beſchuͤtzet und erhaͤlt ihn/ beut ihm ſeine Gnade an/ und wartet auff ſeine Buſſe von einer Zeit zur andern!
Ja er greifft endlich einen ſolchen Menſchen an/ auff allerley Art und Weiſe/ und zwinget den Teuffel ſelbſt/ daß er ihm auff gewiſſe Art mus dienen/ den Ruchloſen ſichern Menſchen zu erſchrecken/ zu aͤngſten/ und zu noͤtigen/ daß er von Suͤnden ablaſſe/ und zu der Barmhertzigkeit GOttes/ und dem Creutz JEſu Chriſti Zuflucht nehme?
Jn ſolchem Nachdencken lernet man verſtehen/ was der langmuͤtige GOtt ſaget: (Hos.
XI. 9.)
Jch bin GOTT/ und nicht ein Menſch.
Und es unſer allerliebſter Heiland ſpricht: (Luc. IX. 54.)
Da ſeine Juͤnger ſich uͤber der Samartter Unbeſcheidenheit/ welche dem HErrn die Herberge verſagten/ der maſſen entruͤſteten/ daß ſie wolten Feur vom Himmel fallen laſſen/ ſie zu verzehren/ des Menſchen Sohn iſt nicht kommen/ der Menſchen Seelen zu verderben/ ſondern zu erhalten.
§. 14.
So laſſet uns nun die wunderliche Guͤte und Langmuht unſers GOttes hoch ruͤhmen und preiſen!
Die ſo gros iſt/ daß ſie auch von der allergroͤſten Boßheit nicht uͤberwunden wird/ und weiß Suͤnde durch Suͤnde zu tilgen/ auch durch des Satans Grauſamkeit ſeine Barmhertzigkeit zu beweiſen/ und der Menſchen Seeligkeit zu befodern!
Ach GOtt!
Ach liebreicher/ langmuͤtiger/ barmhertziger Vater! wie wunderlich ſind deine Werck/ es wird deinen Feinden fehlen/ fuͤr deiner groſſen Weißheit/ Macht und Guͤte!
Du weißt aus der Finſternis das Liecht herfuͤr zu bringen!
Die Helle ſelbſt muß wider ihren Danck/ deine Außerwehlten zum Himmel helffen befodern! des Teufels Boßheit muß den Ruhm deiner Barmhertzigkeit groͤſſer machen!
§. 15.
Jch ſehe an/ die Himmel deiner Finger Werck/ den Mond und die Sternen die du bereitet haſt!
Jch ſehe an die Erde mit allen ihren Gewaͤchſen/ Baͤumen/ Pflantzen/ Straͤuchen/ Kraͤutern/ Blumen/ Ertzen/ Artzneyen:
Jch ſehe an das groſſe/ weite und breite/ tieffe Meer/ da es wimmelt ohne Zahl/ beydes groſſe und kleine Thier/ Jch ſehe an deine Allgewaltige Regierung in aller Welt/ und deine Werckan allen Orten/ und finde allenthalben groſſe Wunder deiner Allmacht/ Weißheit und Guͤte/ doch nirgends groͤſſere/ als an denen groͤſſeſten Suͤndern/ an deinen Feinden/ und Veraͤchtern/ die du offt unverhofft und wunderlich bekehreſt/ und durch deine Macht/ Weisheit/ Guͤte/ Langmut/ Gnade/ Wort/ Geiſt und Krafft zur Buſſe bringeſt!
Es leuchtet deine Barmhertzigkeit und deꝛ Reichthum deiner Guͤte herrlich an der Jungfrau Maria/ Johannes dem Taͤuffer/ dem Evangeliſten und andern/ die du fuͤr ſchweren Suͤnden behuͤtet haſt/ aber noch viel herrlicher an David/ Manaſſes/ Petrus/ Paulus/ Maria Magdalena/ und andern/ die du aus des Teuffels Netzen errettet/ ihre ſchwere Suͤnden ihnen vergeben/ und ſie ſelig gemachet haſt!
Dieſe ſindtß/ welche ihre Kronen im Himmel zu deinen Fůſſen legen/ (Offenbar. IV. 10.) Und deine Gnade in Ewigkeit fuͤr andern preiſen:
Dieſe ſindtß/ an welchen du erzeiget haſt alle Gedult/ zum Exempel denen/ die bis an den jůngſten Tag an dich glauben ſollen zum ewigen Leben/ (1. Timoth. I. 16.)
§. 16.
Wie ſoll ich denn anders/ Mein GOTT! dir zuruffen/ und deine Guͤte preiſen/ alß daß ich mit deinem Knecht Moſes ſage: (2. Buch XXXIV. 6. 7.) HERR!
HERR!
GOTT Barmhertzig und Gnaͤdig und Gedultig/ und von groſſer Gnad und Treue/ der du beweiſeſt Gnade in Tauſend Glied/ und vergiebeſt Miſſethat/ Ubertretung und Sůnde/ (wenn ſie ſchon uͤberhauffet iſt/ und wie eine Kette an einander haͤnget) was koͤñen wir anders thun/ als daß wir mit deinem Propheten/ deine Guͤte und Gnade verwundern und anbeten/ ſagend: Wo iſt ein ſolch GOTT/ wie du biſt? der die Suͤnde vergibt/ und erlaͤßt (trit unter die Fuͤſſe/) die Miſſethat/ den ůbrigen ſeines Erbtheils? (Mich. VII. 18.)
§. 17.
Bedencket hierbey/ meine Zuhoͤrer! fleiſſigſt auch ewer Leben/ und ewern Wandel/ den ihr auff Erden gefuͤhret habt/ und ſehet/ Ob ihr auch Uhrſach habt/ euch uͤber GOttes Langmut und Guͤte hertzlich zu verwundern/ und dieſelbe immer und ewiglich zu preiſen!
Mein Chriſt/ biſtu nicht ein ſolch groſſer Suͤnder/ als dieſer/ (davon wir handeln) ſchreibe es nicht dir ſelbſt/ nicht deiner beſſern Natur/ nicht deiner Froͤmmigkeit/ Fuͤrſichtigkeit/ und eignen Vermoͤgen zu/ ſondern alles und allein der Gnaden GOttes: Hette GOtt ſeine Hand von dir gethan/ und dich dir ſelbſt uͤberlaſſen/ der Satan heute dich in noch ſchrecklicher und groͤſſer Suͤnden verleiten koͤnnen; Darumb/ wenn du ſteheſt/ ſo ſihe zu/ daß du nicht falleſt/ und vergiß nicht ohn Unterlaß um die Regirung des Heiligen Geiſtes zu bitten/ und die Gnade Gottes zu preiſen.
§. 18.
Doch finden ſich zweiffels frey unter euch ihrer viele/ welche fuͤr GOtt bekennen muͤſſen/ daßſie offt von der verderbien Suͤndlichen Natur/ von der gottloſen Welt/ von boͤſer Geſellſchafft/ und vom Satan/ ſonderlich in der Jugend/ und in der Frembde/ bis an den auffgeſperrten Rachen der Hellen/ und bis an die Thore des ewigen Verdamniſſes ſind verleitet worden/ da ſie aber GOttes maͤchtige Gnaden Hand ergriffen/ zuruͤck gefuͤhret/ und durch ſeine Barmhertzigkeit erhalten hat:
Ach achtet die Gedult des HErrn fuͤr ewere Seeligkeit! (2. Petr. III. 15.)
Und ſaget offt zu euch ſelbſt:
Dencke zuruͤck mein Hertz! an dis/ an jenes Jahr deines Alters/ an dieſen oder jenen Ort deiner Wanderſchafft/ an dieſe oder jene Geſellſchafft/ an dieſe oder jene Suͤnde/ Wie ſtund es damahls umb deine arme Seele?
Wie hatteſtu deines Tauff Bundes/ der Furcht GOttes/ und dein ſelbſt ſo gar vergeſſen?
Fuͤrwar es war nur ein Schritt zwiſchen dir und dem ewigen Tode!
Was hat dich damahls erhalten/ alß die Langmut und Guͤte/ des liebreichen und Gnaͤdigen GOttes!
Darumb Lobe den HErrn/ meine Seele/ und vergiß nicht/ was er dir guts gethan hat/ der dir alle deine Suͤnde vergibet/ und heilet alle deine Gebrechen/ der dein Leben vom Verderben erloͤſet/ und dich kroͤnet mit Gnade und Barmhertzigkeit.
Dancket dem HErrn/ denn er iſt freundlich und ſeine Gůte waͤret ewiglich.
§. 19.
Bedencket auch dieſes hiebey/ dz wir der Langmut und Guͤte unſers GOttes noch taͤglich beduͤrffen:
Niemand hats ſo weit in der Ubung der Gottſeeligkeit gebꝛacht/ daß er der Gnaden GOttes ſolte entrathenkoͤnnen:
Ein kleines Kind kan ſeiner Eltern Liebe/ Gedult und getrenẽ Vorſorge nicht einen Tag entbeeren/ und wir viel weniger der Guͤte unſers himmliſchen Vaters: Deine Guͤte iſt beſſer denn Leben ſpricht der heilige Koͤnig (Pſ. LXIII. 4.) Gewiß GOttes Guͤte iſt uns beſſer als das Leben:
Das Leben iſt ſuͤndlich/ und lange leben iſt lange ſuͤndigen/ die Guͤte GOttes aber duldet/ erhaͤlt/ reiniget/ heiliget/ und erneuert uns taͤglich:
Der Gerechte auch muß ſeines Glaubens leben.
(Hebræ II. 4.) Der Glaube haͤnget immer an den Wunden JEſu/ wie ein Kind an ſeiner Mutter Bruſt/ der Gerechte auch/ traͤgt taͤglich ſein Hertz/ zu dem Gnaden Strohm/ der aus der Seiten JEſu Chriſti fleußt/ und waͤſchet es darinnen/ Er bedarff taͤglich/ ja ſtuͤndlich der gnaͤdigen Vergebung der Suͤnden/ und der Erneuerung des heiligen Geiſtes: Alſo iſt GOttes Gnade und Guͤte alles/ im Anfang/ Mittel und Ende.
Darumb laſſet uns auch taͤglich und ſtuͤndlich die Guͤte GOttes fuͤr Augen haben/ und preiſen.
§. 20.
Laſſet uns auch dieſelbe nicht auf Muth willen ziehen/ (Epiſt. Jud. vers. 4.) und zu fuͤrſetzlichen Suͤnden nicht mißbrauchen.
Denn GOttes Gnade iſt ein Heiligthum/ das nicht fuͤr die Hunde/ und eine Perle/ die nicht fuͤr die Saͤwe gehoͤret.
Darumb/ Meine Lieben/ Erbauet euch auff ewern allerheiligſten Glauben/ durch den Heiligen Geiſt/ und betet/ und behaltet euch in der Liebe GOttes/ (durch ſtetige Ubung des Glaubens/ und einen fuͤrſichtigen heiligen Wandel) und wartet auff die Barmhertzigkeit unſers HErrn JEſu Chriſti zum ewigen Leben!
(Epiſt. Jud. XV. 20. 21.)
§. 21.
Vergeſſet endlich dieſes armen Suͤndeꝛs nicht/ in ewern eifferigen und hertzlichen Gebet/ und bittet den Barmhertzigen Gott/ daß/ was er in ihm angefangen hat/ er gnaͤdiglich vollenden/ und ſeine Gnade und Barmhertzigkeit zu ſeinem Lob und Preis herrlich an ihm machen/ und ihn voͤllig und gaͤntzlich aus den Klauen des Satans erretten/ Auch ihm/ zu ſeiner Zeit/ nach ſeinem Wohlgefallen/ Ruh und Fried an Leib und Seele ſchaffen wolle.
§. 22.
Ach Herr Jeſu/ du Ertz Hirte/ und gute getreue Hirte unſer Seelen/ ninun dich doch dieſes verirreten und verlohrnen Schaͤfleins ferner an!
Ach reiſſe es voͤllig und gaͤntzlich aus dem Rachen des helliſchen Wolffes!
Gib Jhm ein recht bußfertiges und zerknirſchtes Hertz!
Gib ihm die Gnade der hertzlichen Seuffzer und bittern Thraͤnen!
Gib ihm wahren Glauben und feſtes Vertrauen auff dein theures Verdienſt und Blut/ ſchaff in ihm ein reines Hertz/ und gib ihm einen neuen gewiſſen Geiſt!
Lege es auff deine Achſeln/ du wehrter Hirte/ und bring es mit Freuden wider zu deiner Heerde.
Verbinde und heile ſeine tieffe Wunden/ die ihm der helliſche Wolff gebiſſen hat.
Schaffe ſeiner armen Seelen und gequaͤltem Leibe Friede und Ruhe!
So wollen wir dir ein Freuden-Opffer thun/ und deinem Namen dancken/ daß er ſo troͤſtlich iſt!
O wie wird dir deine liebe Gemeine dancken/ und uͤber deine wunderliche groſſe Guͤte jauchzen!
O wie werden ſich die Seelen/ ſo auff dich hoffen/ und allen Troßt in deiner Gnade/ und Erhoͤrung des Gebets haben/ uͤber deiner Huͤlffe freuen/ und in deiner Liebe wachſen!
JEſu! erhoͤre meine Bitt!
JEſu! verſchmaͤh mein Seufftzen nit/ JEſu!
mein Hoffnung ſteht zu dir!
O JEſu!
JEſu! hilff du mir.
Halleluja.
§. 23.
Wir haben aber (β) ferner zu betrachten/ die Barmhertzigkeit GOttes/ wie ſie in dieſem klaͤglichen Traur-und Lehrbild auch auff andere ihr Abſehen hat.
Die heutige Welt iſt faſt auff die hoͤchſte Stuffe/ des gottloſen Weſens hinan geſtiegen/ und iſt ſo unverſchaͤmt worden/ daß ſie die Warheit Goͤttliches Wortes/ und was daſſelbe/ von dem Himmel/ und von der Hellen ſaget/ darff in Zweiffel ziehen und verlaͤugnen/ und dieſer Gifft iſt nunmehr ſo uͤberzuckert/ und ſo ſchoͤn gefaͤrbet/ daß die groͤſſeſten/ weiſeſten/ und Gewaltigſten unter den Menſchen/ denſelben mit Luſt nehmen/ und ihnen ſelbſt wollgefallen/ weñ ſie ihr Hertz dahin bringen koͤnnen/ daß es mit allen nichts glaubet/ was die Heilige Schrifft/ von der Seelen/ deren Unſterbligkeit/ und von der Hoffnung und Furcht der Ewigkeit ſaget/ wenns muͤglich were/ ſo moͤchten auch die Außerwehlten in den Jrrthum verfuͤhret werden/ (Matth. XXIV. 24.)
§. 24.
Nun hette zwar GOtt nicht noͤtig/ der Welt was neues zu machen/ ſondern koͤnte ihren Unglauben mit Verlaſſung/ Verſtockung/ und verkehrten Sinn ſtraffen/ und weil ſie ſein Wort verwifft/ ſie auch verwerffen/ doch weil er ſo gnaͤdig und guͤtig iſt/ und nicht will den Todt des Gottloſen/ ſondern daß er ſich bekehre und lebe/ ſo ſchaffet Er/ daß hie und da der Satan ſich muß hoͤren und ſehen laſſen/ und ſeine grauſame Boßheit an einem außuͤben/ auff daß viele andere ſeeliglich erſchꝛecket/ aus dem Schlaff der Sicherheit auffgewecket/ und zur Furcht GOttes/ und Heiliger Sorgfalt fuͤr ihre Seelen/ moͤgen gebracht werden.
§. 25.
Dannenhero bezeugen es die Hiſtoꝛien aller Zeiten/ daß hin und wider auff dem groſſen Schauplatz der Erden/ der Satan/ auff GOttes Befehl und Verhaͤngnis/ ſich dargeſtellet hat/ entweder durch ſchreckliche Geſpenſte/ oder durch Leibliche Beſitzung eines und andern/ zuweiln auch ſehr vieler Menſchen/ wie denn gewiß kaum 10. oder 15. Jahr offt hingehen/ daß nicht in einem Lande ſich dergleichen erfahren laͤſſet/ und were zu wůnſchen/ daß mehr Fleiß auff Beſchreibung ſolcher Dinge angewandt/ und die Gerichte GOttes aller Welt mit mehrem Eiver fuͤrgeſtellet wůrden.
§. 26.
Jch wil nur eines und das ander fuͤrtragen/ ſo viel die Zeit leidet:
Herr Lutherus ſpricht: (Tom. 6. Jenenſ. f. 100. a.)
Jch habe in meiner Jugend eine Hiſtorien gehoͤret/ wie einsmahls als der Prediger ploͤtzlich ſey kranck worden/ alßer jetzt hat ſollen predigen/ da ſey einer kommen zu ihm/ und habe ſich erboten fuͤr ihn zu predigen/ und eilend die Blaͤtter im Buch herumb geworffen/ und eine Predigt gefaſſet/ hat aber ſo koͤſtlich und ernſtlich geprediget/ daß die gantze Kirche weinen muſte/ am Ende hat er geſagt:
Wolt ihr wiſſen/ wer ich bin?
Jch bin der Teuͤfel/ uñ habe euch darumb ſo ernſtlich geprediget/ auff daß ich euch deſto billicheꝛ und haͤrteꝛ veꝛklagen koͤnne/ am juͤngſten Gericht/ zu ewern groſſen Verdamnis/ wenn ihrs nicht gehalten habt/ Es thut zwar Herr Lutherus billig hinzu:
Ob dieſe Hiſtoria war ſey oder nicht/ laß ich in ſeinen Wuͤrden/ das weißich aber wol/ daß ſie der Warheit nicht unehnlich iſt/ doch koͤnnen auch andere/ an deren Warheit man gar nicht zu zweiffeln hat/ angefuͤhret werden.
§. 27.
Es iſt im ſelbigem ſechſten Theil ſeiner Schrifften (f. 333. a. ſ.) zu finden/ wie ſich im Jahre 1534. am Weihnachten Abend/ der Teuffel zu Staßfort in dieſem Ertzſtifft gelegen/ dem Pfarrer Laurentius Doͤner ſichtbar dargeſtellt/ gekleidet mit einem ſchwartzen boͤſen Rocke/ hatte einen boͤſen Hut auff ſeinem Haupte/ und den Hut gezogen fuͤr die Augen/ der/ nach dem keine andere Beichtkinder mehr uͤbrig geweſen/ ihn angeredet:
Herr wollet ihr mich auch Beichtt hoͤren/ darauff nieder gekniet/ und angefangen: Herr/ was haltet ihr von der Geburt Chriſti?
Und folgends die Jungfrau Maria/ ja Chriſtum ſelbſt beginnen zu laͤſtern/ als ihm aber der Pfarrherr ernſtlich widerſprochen/ hat er ſich endlich/ mit Hinterlaſſung eines greulichen Geſtancks/ verlohren.
§. 28.
Jeremias Dyke/ ein wollbekandter Engelaͤndi- ”ſcher Prediger/ ſagt in ſeinem nuͤtzlichen Buch/ vom Selbsbetrug/ (Noſce te ipſ. p. 48.)
Es war ſehr ſchrecklich anzuſehen/ als die Comedianten zu Londen einmahl von D. Fauſten ſpieleten/ daß ſich unter den angenommenen ſchwartzen/ die ihn holen ſolten/ ein rechter Teuffel in leiblicher Geſtalt gefunden/ zu denen andern geſellet/ und/ die Comedianten/ wie ſie es gewahr worden/ alle mit einander vom Geruͤſte gejaget.
§. 29.
Der beruͤhmte Jeſuit Martin Delrio erzaͤhlet eine ſchreckliche Geſchichte/ (Disquiſit.
Magic. lib. 3. p. 431. b.) die ſich in einem Cloſter in Flandern begeben/ und wie er ſpricht/ maͤnniglichen zu ſeiner Zeit bekant geweſen/ es befunden ſich daſelbſt 3. Muͤnche/ die in taͤglichen Schwelgen/ und allerley Unreinigkeit ohne Scheu lebeten/ alß ſie einmahl biß in die ſpaͤte Nacht gezechet/ und ihren boͤſen Luͤſten nachgehenget/ ſaget der eine/ wir haben vor dismahl unſerm Bauch und dem Bachus zur Gnuͤge gedienet/ laßt uns gleichwol GOtt dancken/ Einander antwortet/ Jch will dem Teuffel dancken/ dem wir dienen:
Alſo gehen ſie mit Lachen und Schertzen/ ein jeder mit einem unzuͤchtigen Weibe zu Bette; Kaum hatten ſie ſich nidergeleget/ da die Thuͤr mit Gewalt eroͤffnet wird/ und trit der Satan/ alß ein langer/ ſcheußlicher/ ſchwartzer Kerl/ in geſtalt eines Jaͤgers hinnein/ bey ſich habend ein paar kleineꝛ Kuͤchenjungen/ Er umbgehet die Betten/ und ſihet ſie ſaͤmbtlich graͤßlich an/ und ſpricht:
Wo iſt denn der/ welcher mir Danck geſaget/ Jch bin da/ und wills ihm bezahlen/ darauff reißt er ihn aus dem Bette/ und uͤbergiebt ihn ſeinen Kuͤchenjungen/ welche ihn an ein Spieß ſtecken/ und an einem Feur braten/ ſo daß das Zimmer mit den Geruch des gebratenen Coͤrpers erfuͤllet wird/ welches man auch alſo des Morgens befunden hat.
§. 30.
Wenn wolt ich aber fertig werden/ alle dergleichen Begebenheiten beyzubringen?
Da GOtt dieſen helliſchen Hund befehliget/ daß er ſich aus ſeiner finſtern Hoͤle hat muͤſſen heraus machen/ und die Menſchen zu ſchrecken/ ſich hoͤren und ſehen laſſen?
Nun iſts aber auſſer allen Zweifel/ daß/ wie der Heilige Apoſtel/ in unſerm Text ſpricht/ der Satan gern in der Finſterniß herſchet/ und unter andern Kuͤnſten und Liſten auch dieſe oͤffters gebrauchet/ daß er die Leute bereden laͤſſet/ es ſey kein Teuffel/ Oder/ Er ſey ſo boͤſe/ grauſam und ſchrecklich nicht/ wie er von den Prieſtern beſchrieben wird; Er mauſet gern im Finſtern/ und fiſchet am liebſten in truͤben Waſſern/ und were Jhm nichts angenehmers/ alß wenn alle Welt glauben wolte/ daß alles/ was von denen helliſchen Geiſtern/ und ihrer Feindſeligkeit wider das Menſchliche Geſchlecht geſaget und geſchrieben wird/ ein lauteres Geticht/ und warhaffte Luͤgen ſey/ damit er ſie alſo deſto beſſer in ihrer Sicherheit/ berůcken/ und ins ewige Verderben ſtuͤrtzen moͤge.
§. 31.
Dieſes zu bewehren/ iſt dienlich zu berichten/ was ein alter Muͤnch/ Prediger Ordens/ Namens Nicolaus Jaquerius, erzaͤhlet. von einem/ zu ſeiner Zeit beruͤhmten Magiſter Wilhelm Adelme genandt/ der vom Satan zu ſchrecklicher Zauberey/ und Abfall von GOtt/ verleitet wordẽ/ welcheꝛ unter andern ſchrecklichẽ Dingẽ/ auch dieſes freywillig bekandt/ daß bey ſeinem erſten Eintritt in den Dienſt des Teuffels/ dieſer Menſchenfeind zu ihm geſaget/ Er koͤnte/ wenn er wolte/ ſein reich treflich helffen erweitern und vermehren/ wann er wuͤrde oͤffentlich lehren und predigen/ daß/ was von Zauberern und deren Thun geſchrieben wuͤrde/ nur Einbildung und Betrug were.
in Flagello Hæreticor. faſcinar. cap. 4. p. 26. 27. Schedulâ exhibitâ judicib. iſta cõfeſſus eſt dictus Magiſter anno 1453. & ſubj. Jaquerius:
Hunc Magiſtrum Guilhelmum Ego qui hæc ſcribo, novi & frequentiſſimè vidi, antequam eſt de hoc crimine ſuſpectus, Ejus hiſtoriam ex Monſtreleti Chronic. prolixius recenſet Del-rio diſquiſit.
Magic. lib. 5. p. 750. qui eum vocat M. Guilhelmum Edelin, (Unde ſuſpicor per Typographi errorem in Jaquerii libellum τὸ Adelme irrepſiſſe.) Theolog. Doctorem, Priorem S. Germani, Ordin. D. Auguſtini &c.
§. 32.
So iſts nun gewiß ein Werck der Goͤttlichen Barmhertzigkeit/ wenn der Satan als ein Teuffel ſich muß oͤffentlichen bezeigen/ und die Warheit des Heiligen Worts GOttes wider ſeinen Danck und Willen beſtettigen/ darum laſſet uns nun/ dieſe Lehre/ daß warhafftig Teuffel/ und helliſche boͤſe Geiſter ſind/ daß ſie grauſam/ gifftigboͤſe/ und abgeſagte ewige Feinde der Menſchen ſindt/ daß ſie nicht ferne von uns/ ſondern umb und neben uns ſindt/ und ohn Unterlaß/ nach unſerm Zeitlichen und ewigen Schaden trachten/ wie ſolches die Heilige Schrifft in unſerm Text/ und anderswo vielfaͤltig/ klaͤrlich ſaget/ unverruͤckt behalten/ und dem Luͤgengeiſt/ und ſeinen Boten/ nimmermehr trauen/ die uns eines andern bereden wollen.
§. 33.
Die heutigen Spoͤtter und Atheiſten ſind zwar ſo frech und verkehrt/ daß ſie es leugnen/ und fuͤrgeben duͤrffen:
Die Lehre von den boͤſen Geiſtern ſey eine Sache damit man die Kinder ſchrecke/ und den gemeinen und unverſtaͤndigen Poͤbel im Zaum halte/ Es habe ſich aber kein verſtaͤndiger dafuͤr zu fuͤrchten; Ja etliche ſindt ſo kuͤhn/ daß ſie gar den Teuffel heraus fodern duͤrffen/ wie denn Herr D. Saccus ſehl. ein Exempel erzaͤhlet eines gottloſen Muͤllers/ der/ was von denen Teuffeln geſagt wird/ vor Fabelwerck gehalten/ und damit man ſehen ſolte/ daß es nichts were/ iſt er aus dem Bierhauſe fuͤr die Thuͤr gangen/ ſich dargeſtellet und geruffen/ Wo ein Teuffel in der Welt were/ ſo ſolt er kommen/ und ihn holen:
Weil aber nichts darauff erfolget/ hat er geſaget:
Da ſehet Jhr/ daß es nichts iſt.
(ap. Titium im Exempelb. p. 149.)
§. 34.
Mich ſelbſt hat ein gottſeliger Prediger in der Nachbarſchafft berichtet/ daß er an einem vornehmen Fuͤrſtlichen Hofe unſers Teutſchlandes einen Raht gekant/ der nichts von der Unſterbligkeit der Seelen/ dem juͤngſten Gericht denen Teuffeln/ und der Hellen geglaubet/ und das oͤffentlich zu bekennen/ keinen Scheu gehabt/ dieſer habe wenn er bey Geſellſchafften und Gaſtmahlen geweſen/ mit Fleiß von ſolcher Materi angefangen/ und ſich befliſſen/ auch andere auff ſeinen gottloſen Sinn zu bringen/ darumb er denn offt auffgeſtanden ans Fenſter gangen/ daſſelbe eroͤffnet und geſaget:
Die Pfaffen ſagen/ der Teuffel ſey gantz begierig nach der Menſchen Seelen/ Nun will ich mich ihm/ wenn einer verhanden iſt/ mit Leib und Seel ergeben haben/ daß er mich ſo fort mag davon fuͤhren/ er komme nur und hole mich!
Wenn denn nichts erfolget/ hat er deſto frecher geſpottet.
§. 35.
Allein/ ob ich mich zwar billig uͤber GOttes Guͤte und Lang muht verwundere/ ſo mus ich doch/ hiebey ſeine gerechte Gericht erkennen/ daß er die Welt/ welche ſich nun von Tagen zu Tagen je mehr und mehr der Spoͤtterey ergibet/ und dem gottloſen Weſen nachhaͤnget/ leſſet in ſolche erſchreckliche Jrrthume/ und Sicherheit fallen/ daß an ihnen erfuͤllet wird/ was der Heilige Apoſtel ſaget: (2. Theſſal.
II. 10. 11.)
Darumb/ daß ſie die Liebe zur Warheit nicht haben angenommen/ (haben dem Heiligen Geiſt/ der in ſeinem Wort zeuget/ widerſtrebet und widerſprochen) daß ſie ſelig wůrden/ wird ihnen GOtt kraͤfftige Jrrthum ſenden/ daß ſie glaͤuben der Lůgen/ auff daß gerichtet werden alle/ die der Warheit nicht glauben/ ſondern haben Luſt an der Ungerechtigkeit.
§. 36.
Und eben dieſes iſt auch die Uhrſach/ warumb auch groſſe und gewaltige Leute in der Welt/ nicht erlanget haben/ was ſie/ wie man glaubwuͤrdige Nachricht hat/ offt gewuͤnſchet/ nehmlich einen Teuffel/ oder Geiſt und Geſpenſt zu ſehen/ denn/ weil ſie die himmliſche Warheit/ welche nun ſo lange Zeit her/ wider alle Hellen Pforten beſtanden/ in Zweiffel gezogen/ und Moſen/ die Propheten und Apoſtel nicht hoͤren wollen/ ſo gibt ſie GOtt dahin in einen verkehrten Sinn/ und achtet ſie nicht wehrt/ daß er ihnen was neues machen ſolte; Und wer weis/ wenn ſie ſchon erlangten was ſie wolten/ was ihr gottloſes Hertz alßdenn fuͤr Außfluͤchte ſuchte?
Der rechte Wunſch aber ſolcher Leute iſt/ daß kein GOtt/ kein Teuffel/ keine Helle waͤre/ damit ſie in ihrer Boßheit ungeſtrafft verbleiben moͤchten:
Es ſterben aber die Richter und Hencker nicht darumb/ daß ihnen die Diebe und Moͤrder feind ſindt:
Und der Gerechte/ Heilige GOtt/ mit ſeiner ewigen Warheit wird wol bleiben/ ob gleich die verſtockte Hertzen es anders wuͤnſchen und meinen.
§. 37.
Daß aber der Teuffel ſo faul iſt/ und ſolche verwegene Spoͤtter nicht holet/ muß man ſich nicht befremb den laſſen.
Denn dieſe ſindts eben/ die ihm ſein Reich muͤſſen helffen erweitern und befeſtigen:
Denen Gottloſen und Spoͤttern/ wird von dem Koͤniglichen Propheten (Pſalm. I. 1.) ein Stuel oder Catheder zugeſchrieben!
Freylich hat der Teuffel ſeine Cathedern und Stuͤle/ darauff die verwegne und uͤbergebene Spoͤtter als Profeſſoren und Lehrer ſitzen/ und die Luͤgen fuͤrtragen/ ſolche ſeine liebe Diener nun/ wird der Satan wol zu frieden laſſen/ damit ſie ſeine Luͤgen fortpflantzen/ und andere vergifften koͤnnen:
Ein Vogelfaͤnger (ſo wirdt der Teuffel genant/ nach etlicher gelahrten Uberſaͤtzung Pſ. XCI. 3.) hat ſeine Lockvoͤgel/ welche auff dem Heerd ſitzen/ huͤpffen/ eſſen/ ſingen und ſich luſtig machen/ umb deren willen wird er das Netz nicht zuziehen/ weil ſie ohn das in ſeiner Gewalt ſindt:
So auch dieſe Spoͤtter und Gottes veraͤchter ſindt des Teuffels Lockvoͤgel/ die muͤſſen ihm andere herbey locken/ darumb ob ſie ſchon ſingen/ wie es ihnen ihr gottloſes Hertz in den Mundt giebt/ und ihm ruffen/ ſo achtet ers doch nicht/ wol wiſſend/ daß ſie ihm ohne das gewiß gnug ſind.
§. 38.
Jch habe bey etlichen Politiſchen Scribenten gefunden/ daß wenn ein Fuͤrſt einem andern einen blauen Dunſt verkauffen/ und ihn betriegen wolle/ ſo muͤſſe er einen Geſandten an ihn abfertigen/ und demſelben einbilden/ alß ſey es alles gut gemeinet/ und die lautere Warheit/ was ihm fuͤrzutragen befohlen/ da in deſſen ein weit anders in dem geheimeſten Rath beſchloſſen; So thue denn der Geſandte ſein beſtes/ und handle ſo ernſtlich in der Sache/ daß das Gegentheil uͤberredet/ und ſicher gemachet wird:
So machts der Satan/ weil die Welt GOtt und ſein Wort verachtet/ ſo laͤßts ihm der Hoͤchſte zu/ daß er etlichen/ auch wol groſſen/ gewaltigen/ Weiſen/ einbildet/ es ſey lauter Fabelwerck/ was die Schrifft ſaget/ weil denn ihr Hertz voll Unglaubens iſt/ ſo geht ihr Mund deſſen uͤber/ und wird auch in andere Hertzen/ die nicht auff ihrer Hut in der Furcht GOttes/ und heiliger Fuͤrſichtigkeit ſind/ außgegoſſen und fortgepflantzet.
Solche Leute aber mus nun eine Chriſtliche Seele/ wie den Teuffel ſelbſt fliehen/ und mit ihnen keine Gemeinſchafft haben/ Auch ſich taͤglich mit andaͤchtigen hertzlichen Gebet und GOttes Wort wider ſolchen Gifft verwaren:
Ja auch deſto hefftiger umb Beſchleunigung des lieben juͤngſten Tages anhalten/ damit ſolchen Spoͤttern/ das Maul geſtopfet/ und ſie erfahren moͤgen/ was ſie nicht haben glauben wollen.
§. 34.
Andere/ die nicht ſo grob duͤrffen heraus fahren/ und die aus einigen weltlichen Abſehen ihre Meinung verdecken/ ſagen dennoch?
Sie koͤnnen nicht glauben/ daß beſeſſene Leute ſeyn/ ſie halten es vor eine natuͤrliche Kranckheit/ die von boͤſen Feuchtigkeiten/ der ſchwartzen Galle/ und verderbtem Gebluͤte herruͤhre:
Nun geſtehe ich zwar/ daß zu weiln erſchreckliche Kranckheiten von der ſchwartzen Galle/ und boͤſem Gebluͤt herkom̃en koͤnnen/ und haben die Herrn Herrn Medici deßfalls viele Exempel in ihren Schrifften hinterlaſſen und auffgezeichnet/ Jch bin auch nicht in Abrede/ daß der Satan in dem Melancholiſchen und gleichſam verbrandten Gebluͤt/ und boͤſen Feuchtigkeiten oͤffters ein beliebtes Bad finde/ und ſich deſſelben auff GOttes Verhaͤngnis bediene/ Allein/ hierauß iſt nicht zu ſchlieſſen/ daß keine Teuffel ſeyn/ welche die Menſchen auff GOttes Verhaͤngnis leibhafftig beſitzen/ und ſo in ihnen wuͤten und toben/ daß es erſchrecklich iſt anzuſehen und anzuhoͤren:
§. 40.
Ein anders bezeugen/ ſo viel merckwuͤrdiger Exempel/ und Begebenheiten mit denen Beſeſſenen/ an denen man mehrmahls das wahr nimt/ was die Natur nicht thun kan.
Man hat Exempel/ daß ungelehrte/ einfaͤltige Leute/ Knaben/ Maͤdgen/ viel frembde Sprachen haben unvermuthlich geredet/ daß der Satan auß ihnen mit den Gelehrteſten zu diſputiren ſich nicht geſcheuet:
Welche Kranckheit/ welch Gebluͤt hat dieſes koͤnnen zu wege bringen?
§. 41.
Anno 1536. hat ſich zu Franckfurt an der Oder eine beſeſſene Magd gefunden/ dieſe/ wenn ſie jemand an den Rock/ Wammes/ Bart/ Haupt/ ꝛc.
Und wo ſie ſonſt hin/ auffs Bette/ Tiſch/ Banck/ Stein/ Erde/ Mawer gegriffen/ ſo hat ſie allemahl Gelt erwiſchet/ daß dieſes Landes gaͤnge und gaͤbe/ welches ſie bald ins Maul geſtecket/ gekeuet und verſchlungen/ man hats ihr aber/ eh ſie damit zum Munde kommen/ offt genommen/ zu weiln hat ſies auch ſelbſt weg gegeben; Manchmahl hat ſie auch Nadeln erwiſchet und gefreſſen/ dazu hat ſie hoch Oberlaͤndiſch Deutſch geredt/ da ſie zuvor nur ihre Mutterſprache/ die Maͤrckiſche gekont; Welche Kranckheit/ welch Gebluͤt hat dieſes Gelt gemuͤntzet/ und woher hats die Magd genommen?
§. 42.
Eines will Jch noch hinzu thun/ daß mir von glaubwuͤrdigen guten Leuten erzaͤhlet worden/ alß Jch mich zu Segeberg im Hertzogthum Hollſtein auffgehalten/ daß doſelbſt vor etlichen Jahren eine Magd geweſen/ mit welcher der Satan viel ſchreckliche/ und unerhoͤrte Dinge fuͤrgenommen:
Er hat ſie zuweilen/ auff die Feſte des Kirchen Dachs daſelbſt geſaͤtzet/ daß ſie darauff geritten wie auff einem Pferde/ Wenn man denn ihrenthalben Sorge gehabt/ wie ſie wider herunter zu bringen/ ſo iſt ſie als von einem Wirbelwind auffgehaben/ und im Fallen umbgedrehet/ zur Erden herunter gefallen/ doch ohne Schaden: Einmahl/ alß man zur Predigt leuten wollen/ hat ſie den Kloͤppel aus der groͤſſeſten Glocke geſchwind laß gemacht/ iſt damit vom Thurm ſchleunigſt herunter kommen/ und auff demſelben umbher geritten/ wie die Kinder auff einem Stecken pflegen:
Solche Dinge vermag ja die Natur und der Menſch an ihm ſelbſt nicht/ und ſehe ich nicht/ was ein Atheiſtiſcher Spoͤtter/ wider ſolche und dergleichen Exempel einwenden will.
Spricht Er:
Es ſey eine Verblendung des Satans geweſen/ ſo wolle er auch leugnen/ daß der HErr JEſus nicht ſey warhafftig vom Satan auff die Zinne des Tempels geſtellet/ und auff einen hohen Berg gefuͤhret/ welches doch die Heilige Schrifft klaͤrlich bezeuget (Matth. IV. 5. 8.)
Es iſt ja auch von gelahrten Leuten zur Gnuͤge erwieſen/ daß der Satan warhaftig die Leider/ ſo er in ſeiner Gewalt hat/ wenns ihm GOtt verhaͤnget/ von einem Ort zum andern fuͤhren kan.
§. 43.
Und gewiß an dieſem elenden Menchen/ welchen wir taͤglich fůr unſern Augen ſehen/ ereugnen auch ſolche Dinge/ von welchen man ſagen muß/ daß ſie ein Werck des Satans ſind/ (davon im Hiſtoriſchen Bericht mit mehren/)
So tretet nun auff Jhr Spoͤtter!
Und ergetzet euch an ewern eignen Gedancken/ daß keine Teuffel ſind:
Die Diebe/ und andere Ubelthaͤter/ wenn es ihnen wol/ und ihre Boßheit gluͤcklich von ſtatten gehet/ wenn ſie von ihren gemachten Beuten pancketiren/ und ſich luſtig machen/ wiſſen auch nicht und wollens nicht wiſſen/ daß Richter/ Hencker und Galgen ſind/ ja ſie haben wol ihr Geſpoͤtt damit/ allein zu ſeiner Zeit/ wenn ſie das Maß ihrer Suͤnden haben voll gemacht/ ſo gerathen ſie in die Haͤnde der Obrigkeit/ und folgend des Henckers/ da ſie es am wenigſten meinen.
§. 44.
Ach du gerechter und Heiliger GOtt!
wie lange wiltu die heutige Welt in ihrer Blindheit und Atheiſterey dulden!
Wie lange ſoll ſie dein Wort fuͤr Fabeln/ und deine Gerichte fuͤr ein Gelaͤchter halten!
Die Thaten ſprechen nunmehr nicht nur in ihrem Hertzen/ ſondern ſchreyen es her auß mit vollem Halſe:
Es iſt kein GOtt!
(Pſ XIV. 1.)
Es iſt kein Teuffel!
Es iſt kein Gerichte!
Es iſt keine Helle!
Nun was ſollen deine Glaͤubigen und Außerwehlten anders thun/ alß daß ſie ſolcher erſchrecklichen Boßheit/ und letzten Brut des Teuffels/ mit gantzem Ernſt und freudigem Eiver widerſprechen/ daruͤber ſeufzen/ weinen/ und umb Rettung deiner Ehre dich Tag und Nacht anſchreyen!
Ach HErr ſteure und wehre dieſem greulichem Jrrthum/ zerſtoͤre des Teuffels Reich/ und tritt den Satan unter unſer Fuͤſſe in kurtzem!
Bewahre die Seelen deiner Glaͤubigen/ daß ſie von dieſem Gifft nicht angeſtecket werden.
Behuͤte inſonderheit die zarten Pflantzen/ die liebe Jugend/ daß ſie dieſer gifftige Nebel/ der aus dem Abgrund auffgeſtigen und ſich ſo weit außgebreitet hat/ nicht beruͤhre/ bringe die Jrrige und Verfuͤhrte zu recht/ und erbarme dich aller der/ welche der Satan in ſeinem Strick/ zu ſeinem Willen gefangen hat.
(2. Timoth II. 26.)
§. 45.
Welche aber in ihrer muthwilligen Spoͤtterey/ und gottloſen Weſen freventlich fortfahren/ die wirſtu wiſſen zu finden/ Und deine arme Kirche und glaͤubiges geringes Haͤufflein/ endlich von ihrer Boßheit/ Bedruͤckung/ und Bedraͤngung erretten:
Das thue unſer GOtt umb JEſu Chriſti willen/ welchem ſamt dir/ und dem Heiligem Geiſte ſey Lob/ Preiß und Danck geſaget/ jetzt und in Ewigkeit/ Amen.
Jm Namen JEſu.
Amen.
Die ander Predigt.
8. Februarij 1672.
Eingang.
§. 1.
DJe Heilige Schrifft redet mercklich von denen Suͤndern und Gottloſen/ daß ſie ſind wie die fluͤchtige Ubelthaͤter/ welche von der Obrigkeit durch die Haͤſcher und Diener verfolget und angehalten werden: GOttes Wort/ das iſt/ ſeine durchs Wort angedrohete Straffen/ folget denen ſichern nach und trifft ſie endlich/ wie er ſpricht beim Propheten: (Sachari. I. 6.) Jſts nicht alſo/ daß meine Worte und meine Rechte/ — haben ewer Vaͤter troffen?
Alß wolt er ſagen:
Es ſind zwar ewere Vaͤter eine Zeitlang hingangen in ihrer Sicherheit/ und haben meine Dreuungen/ durch meine Diener ihnen angekuͤndiget/ verachtet/ allein endlich ſind doch dieſelbe uͤber ſie kommen/ So eilen nun GOttes Dreuungen denen Unbußfertigen nach/ biß ſie ſie erreichen/ und ſein gerechtes Urtheil erfuͤllen.
§. 2.
Alſo ſteht in dem Spruͤchẽ Salomonis (Cap. XIII. 21.)
Unglůck verfolget die Sůnder/ wie auch im LXIX. Pſalm.
(vers. 26.)
Geuß deine Ungnad uͤber ſie/ (die gottloſen Veraͤchter)
Und dein grimmiger Zorn ergreiffe ſie.
Dagleichfalls der Zorn GOttes/ und die Straffe der Suͤnden/ theilß mit einem Haͤſcher/ der einem Fluͤchtigen nacheilet/ und endlich ihn zur Hafft bringet/ theilß mit einem ſchweren Gewitter/ das mit Sauſen und Brauſen daher koͤmt/ und einen Wandersman im freyem Felde uͤbereilet/ daß er ihm nicht entrinnen kan/ verglichen werden.
§. 3.
Anderswo (Pſ. XL. 13. Spruͤch. V. 2.) wird von den Suͤnden ſelbſt geſaget/ daß ſie den Menſchen endlich ergreiffen/ fangen/ und der Goͤttlichen Gerechtigkeit/ zur Straffe gleichſam uͤberlieffern.
Es haben mich meine Sůnde ergriffen/ ſpricht David/ daß ich nicht ſehen kan.
Und ſein weiſer Sohn:
Die Miſſethat des Gottloſen wird ihn fahen/ und wird mit dem Strickſeiner Suͤnden gehalten werden.
Dieſes kan die taͤgliche Erfahrung am beſten erklaͤren/ welche oͤffters ſolche Exempel fuͤrſtellet/ andern zum Schreck und Warnung.
§. 4.
Zu Rottſchild in Seeland/ (einer Provintz des Koͤnigreichs Dennemarck/) erkrancket einem Mann ſeine Fraw/ darauff leßt er ſich vom Satan verfuͤhren/ daß er ſich zu ſeiner Magd leget/ und weil dieſelbe ein und andermahl ſchwanger ward/ hat Er allemahl bey der Geburt zwar der Hebammen Stelle vertreten/ doch bald die Kindlein ermordet/ und alſo ſeine Seele nicht allein mit Schande/ ſondern auch mit Blutſchulden beladen; Alß aber endlich die Sache begunte lautbar zu werden/ ward er zwarfluͤchtig/ doch ſeine Suͤnden/ und GOttes Gericht verfolgete ihn/ denn er hatte fuͤr ſeinem Gewiſſen niemahln Frieden/ auch im Schlaff kamen ihm die ermordeten Kinder vor/ und ſagten:
Ach Vater/ warumb haſtu uns ſo grauſam erwuͤrget!
Er wendet ſich demnach wider in Schonen/ (einer andern Provintz obgemeldten Koͤnigreichs) daß er nur moͤchte erkant und ergriffen werden/ welches auch bald geſchehen/ und iſt er nach Kopenhagen gebracht/ und gerichtet worden.
(Samuel Meiger. Nucl. Hiſtor. l. 4. p. 31.)
§. 5.
Jch ſelbſt habe einen Buͤrger einer benachbarten Stadt gekant/ der ſich der Unzucht/ dem Geſoͤff und andeꝛn Suͤnden ergeben/ Endlich aber von ſeinem erregten Gewiſſen/ und der Goͤttlichen Gerechtigkeit dermaſſen verfolget worden/ daß er weder Tag noch Nacht Ruhe gehabt/ Er war fluͤchtig und unſtet/ wie Cain.
(1. Buch Moſ. IV. 14.) ob ihn wol kein Menſch jagte oder verfolgte:
Er lieff von einem Ort zum andern/ von einer Stadt zur andern/ wie ein Hirſch/ dem Hunde und Jaͤger nachſaͤtzen/ Einsmahl kam er zu mir/ nach dem ich auß der Kirchen nach abgelegter Predigt/ kaum zu Hauſe kommen/ in klaͤglicher geſtalt/ Er keichte alß einer der ſich faſt aus dem Odem gelauffen/ die Schweiß Tropffen ſtunden ihm wie Erbſen groß unter ſeinem Geſicht/ und floſſen mildiglich herunter/ Er ſahe elend auß/ war blaß und ungeſtalt/ und alß ich ihn bat herein zu kommen/ und verſuchte Jhm troͤſtlich zuzuſprechen/ hatte er keine Stetigkeit mich zu hoͤren/ ſondern bat nur/ Jch moͤchte bey der Obrigkeit helffen/ daß ihm ſein Recht gethan/ und ſeiner Angſt abgeholffen wuͤrde/ und alſo eilete er wideꝛ davon.
Hiebey erinnerte ich mich des ſchicklichen und artigen Sinnbilds/ welches ein Beleſener Mann anfuͤhret/ darinnen ein Pferd im vollem Lauf fuͤrgeſtellet wird/ von vielen Weſpen oder Breinſen verfolget/ mit der Beyſchrifft: Fruſtrà curris!
Es iſt umbſonſt daß du ſo laͤuffſt.
(Camerar. hor. ſubciſſ.
Cent. 2. c. 36.)
Das boͤſe und von GOttes Zorn erregte Gewiſſen damit abzubilden.
Gewiß dieſer elende Mann ward von ſeinen Suͤnden/ in allem ſeinem Lauffen/ dennoch geaͤngſtet und gejaget/ und konte ſeinem erregtem Gewiſſen nicht entlauffen/ Jch habe aber nachher ihn nicht weiter geſehen/ und weiß nicht/ Ob er endlich Ruhe fuͤr ſeine Seele in der Gnade GOttes bey Chriſto JEſu gefunden hat.
§. 6.
Hierauß erhellet nun ſattſam/ daß die Suͤnde nicht ſo eine ſchlechte Sache ſey/ alß Jhr die heutige ruchloſe Welt einbildet; zwar ſcheinets offt/ alß hette ein gottloſer Menſch einen groſſen Sprung voraus/ Jch will ſagen/ Es leſſet/ als wuͤſte GOtt von ſeinen Suͤnden nicht/ oder achtet ſie nicht/ weil er Jhn offt etlich viele Jahr ungeſtrafft leſſet hingehen/ allein hernach ſchicket er/ ehe es jener vermeinet/ ſeine Gerichte hinter ihm her/ die ihn bald treffen und einholen/ und des Hoͤchſten Rath und Willen/ andern zum Exempel/ an Jhm erfuͤllen.
§. 7.
Und wol dem/ welchen der Heilige und Barmhertzige GOtt ſo lieb hat/ daß er ihn in dieſem Leben jaget/ verfolget/ und angꝛeifft/ und ihn/ duꝛch einen ſeligen Zwang noͤtiget/ zu dem Kreutz und Wunden JEſu Chriſti Zuflucht zu nehmen/ und ſeiner Seelen Durſt aus der Quelle der Gnaden und des Lebens zu ſtillen.
Welches die Chriſtliche Kirche gar fein fuͤrſtellet/ in dem herrlichem Liede: Wo ſoll ich fliehen hin/ weil ich beſchweret bin/ mit vilen groſſen Suͤnden/ wo ſoll ich Rettung finden?
Wenn alle Welt her keme/ mein Angſt ſie nicht weg nehme.
O JEſu! voller Gnad/ auff dein Gebot und Rath/ koͤmpt mein betruͤbt Gemuͤte/ zu deiner groſſen Guͤte/ laß du auff mein Gewiſſen/ ein Gnaden Troͤpflein flieſſen.
Jmgleichen: Mitten in der Hoͤllenangſt/ unſer Suͤnd uns treiben/ wo ſollen wir denn fliehen hin/ da wir moͤgen bleiben?
Zu dir/ Herr Chriſt alleine/ vergoſſen iſt dein theures Blut/ das gnug fuͤr die Suͤnde thut. ꝛc. Beſſer hie gejagt/ zu Chriſto/ als beim Außgang des Lebens in die Helle gejagt.
§. 8.
Ein Exempel deſſen/ was wir bißheꝛo gehandelt/ hat unß der HErr unſer GOtt auch dieſe Tage in unſer Stadt fuͤrgeſtellet/ an dem aꝛmen Menſchen/ von welchem wir vor 14 tagen zu reden/ den Anfang gemacht/ den haben ſeine Suͤnden/ GOttes Gericht/ unnd die hoͤlliſchen Weſpen/ auß Behmen und Schleſien her biß in ſein Vaterland/ und von dannen biß an dieſen Ort verfolget/ Jch hoffe aber zu der Barmhertzigkeit unſers GOttes/ daß Er allhie beſtaͤndige Ruhe fuͤr ſeine geaͤngſtigte Seele/ und Troßt fuͤr ſein gekraͤncktes Gewiſſen/ bey dem HErrn JEſu Chriſto/ und ſeinem Kreutz wird gefunden haben.
GOTT vermehre ſeine Gnade an ihm/ und ſchaffe ihm ferner Friede fuͤr dem Teuffel und deſſen Anlaͤuffen umb des HErrn JEſu willen/ Wir wollen/ unſer angefangenes Vorhaben/ die Betrachtung nehmlich dieſes ſchrecklichen Exempels/ in GOttes Namen fortſaͤtzen.
GOTT laſſe es zu ſeines Hochheiligen Namens Ehre/ und unſer aller Beſſerung und Erbauung woll gerathen/ umb ſeines Heiligen Namens willen/ Amen.
Abhandlung.
§. 9.
Wir haben dieſen Menſchen/ davon wir zu handeln fuͤrgenommen/ zu betrachten
II. Alß einen Spiegel der grauſamen Boßheit des Satans.
DEr Heilige Apoſtel beſchreibet uns die Teuffel in dem verleſenen Text (Eph. VI. 11. 12.) alß liſtige und verſchlagene Geiſter/ welche ihre Griffe/ Fuͤndgen/ und liſtige Anſchlaͤge (μεϑοδείας) haben/ und ſaget doch bald von ihnen/ daß ſie zwar gewaltige/ doch boͤſe Geiſter ſind/ anzudeuten/ daß es die hoͤchſte Liſt des Satans ſey/ wenn er ſich kan fromm machen/ die Wolffszaͤne und Loͤwentatzen verbergen/ und ſich in einen Engel des Liechts verſtellen/ wie denn gewiß der Menſchenfeind hierann es niemahln hat ermangeln laſſen/ Er hat ſich offters bemuͤhet der Welt einzubilden/ der Teuffel ſey nicht ſo boͤſe/ alß er von den Pfaffen beſchrieben werde/ Er ſey ein großmaͤchtiger und gegen ſeine Diener guthaͤtiger Geiſt/ der ihnen nicht allein in dieſer Welt groß Gelt/ viel Ehr/ Namen/ Anſehen/ Wolluſt/ und allerley Gluͤckſeeligkeit verſchaffen/ ſondern ſie auch nach dieſem ſeines herrlichen Reichs und ſeiner Macht wolle theilhafftig machen/ denn die Helle ſey nicht ein Ort der Quaal/ wie die Pfaffen ſchwatzen/ ſondern der Freude und Wolluſt.
§. 10.
Jch habe nicht allein ein Exempel einer Zauberin geleſen/ welche/ alß ſie dem Satan angezeiget/ daß ſie ſich nach dieſem Leben vor das Helliſche Feur fuͤrchte/ ſo GOtt gedreuet hette denen/ die ſich von ihm abwenden/ zur Antwort bekommen/ das Helliſche Feur/ were ſo ſchlimm nicht/ Er wolle ſie bey Lebenszeit dahinnein bringen/ daß ſie es erfahren ſolte/ darauff er ihr alß ein dunckles weitlaͤufftiges Feur fuͤrgeſtellet/ und ſie auch hinnein gefuͤhret/ darinnen ſie viel Perſonen/ tantzend/ ſpringend und ſingend gefunden/ die gleichſam truncken waren und fuͤr gutem Muth jauchzeten/ Sie ſelbſt auch befand ſich uͤber maſſen wol/ und fieng an mit denen andern froͤlich zu ſeyn/ welche doch hernachmahls des Betrugß mit ihrem hoͤhſten Schaden innen worden.
§. 11.
Sondern/ Es iſt auch noch bey mir verhanden ein Schreiben eines Gottſeligen und frommen Mannes/ welches er auß einer benahmten Niderſaͤchſiſchen Stadt an mich etwa vor 7. Jahren abgegeben/ und darinnen berichtet/ daß doſelbſt eine Zauberinn verſtorben/ deren teufliſchen Abfall man erſt nach ihrem Tode/ an ihren Kindern/ einem Maͤgdlein von 12. und einem Knaͤblein von 10. Jahren/ erfahren/ denn diſe arme Kinder waren nicht allein zur Zauberkunſt/ ſo viel ihr Alter litte/ angewieſen/ ſondern auch mit dem Teuffel verſprochen/ und verbunden/ auch gelehret/ daß ſie ſich nicht dran kehren muͤſten/ was man/ gemeiniglich von der Helle ſagte/ denn was man den Himmel hieſſe/ das were die rechte Helle/ die Helle aber were eigentlich der Himmel/ der Teuffel were ein liebreicher wohlthaͤtiger Geiſt ꝛc. Ja die Kinder gaben vor/ ſie weren ſelbſt ſchon in der Hellen geweſen/ (zweiffels frey auff obgemeldte Art/ in einem falſchen Wahn/ ſo ihnen der Teuffel gemacht/) da were es ſehr gut darinn.
§. 12.
Und hieher gehoͤret der Diſcurs des Bellemontii, eines beſchrienen Schwartzkuͤnſtlers in Franckreich (ap. Thuan. lib. VI. de vita ſua. p. 1233. b.) welcher fuͤrgegeben/ die alſo genante Schwartzekunſt/ were nicht ſo ſchwartz alß man meinete/ und die Geiſter weren nicht alle einerley Art.
Die gemeine Zaͤuberer hetten Gemeinſchafft mit den boͤſen Geiſtern/ und thaͤten Schaden/ hergegen die Schwartzkuͤnſtler hetten den Geiſtern zu gebieten/ und koͤnten durch deren Zuthun/ allerley verborgene Dinge der Natur erforſchen/ Zukuͤnfftige Dinge verkuͤndigen/ das Boͤſe verhindern/ Gefahr verhuͤten und abwenden/ das Verlohrne nachweiſen und wider herbey ſchaffen/ die Uneinigen verſoͤhnen ꝛc.
Und dis weren Geiſter/ die in der Lufft ſchwebeten/ und dem Himmel nahe weren/ welche dannenhero auch nicht zu Schaden/ ſondern nur zu helffen wuͤſten.
§. 13.
Dieſem allen aber iſt billig entgegen zu ſaͤtzen/ daß es zwar ein alter Griff des Satans ſey/ daß er ſich fuͤr einen guten Freundt/ Rathgeber und Helffer der Menſchen außgiebt/ wie er denn dergleichen im Paradiß ſchon gethan/ (1. Buch Moſ. III. 1. 4. 5.) doch bleibet der Teuffel allezeit ein Teuffel/ er bruͤlle oder liebkoſe/ er laſſe ſich ſehen als ein Loͤwe/ oder verſtelle ſich in einen Engel des Liechts:
Er war ein Verſucher und Feind/ auch domahls/ alß er unſerm Erloͤſer/ alle Reiche der Welt und ihre Herrligkeit zeigete und darbot.
(Matth. IV. 8. 9.)
Unſer Apoſtel machet keinen Unterſcheid unter denen irrdiſchen und Lufftgeiſtern ihrer Art nach/ ſondern nennet ſie alle Teuffel/ gewaltige Fuͤrſten/ die in der Finſternis dieſer Welt herrſchen/ boͤſe Geiſter; Sie moͤgen ſich nun verſtellen wie ſie wollen/ ſo bleiben ſie doch Luͤgner und Moͤrder/ deren Luſt iſt etwas verderben/ ja ſie ſindt denn am gefaͤhrlichſten/ wenn ſie ſich am froͤmmſten ſtellen:
§. 14.
Man moͤchte ſie mit denen Egyptiſchen Moͤrdern vergleichen/ deren Seneca (Philetas vocat, Epiſt. 51.
ad Lucil. p. m. 615.) gedencket/ welche ſich ſtelleten als wolten ſie die Wandersleute freundlich umbarmen/ da ſie ſie doch erwuͤrgeten:
Der Satan iſt dem Wolffe ehnlich/ welcher ein geraubtes Laͤmlein ſo lange unverſehret traͤgt/ biß er es auſſer dem Geſicht des Hirten und der Hunde gebracht/ hernach es aber zerreiſſet und frißt: Joab (2. Buch Sam. III. 27. XX. 10.) und Judas/ (Matth. XXVI. 48. 49.) welche beide/ ihr moͤrderliches und verraͤtheriſches Hertz/ mit einem freundlichen Kuß bedeckten/ koͤnnen/ alß Werckzeuge des Teuffels/ von ſeiner liſtigen Grauſamkeit zeugen/ denn wie er iſt/ ſo macht er auch die ſeinigen/ deren Hertzen er uͤberwaͤltiget hat/ nehmlich betrieglich/ tuͤckiſch/ grauſam/ blutdurſtig/ und boßhafftig.
§. 15.
Fuͤr nicht gar vielen Jahren iſt in Schleſien an einem Ort wegen ſeiner ſchrecklichen und mannigfaltigen Mordthaten ein Wildſchuͤtz hingerichtet worden/ welcher bekandt/ daß je mehr Menſchenblut er vergoſſen/ je mehr ihm darnach gedurſtet hette/ und er were immer grauſamer worden/ er hette ſeine Luſt an dem Zappeln und Schmertzen der Sterbenden gehabt/ Ja/ wenn er eine groſſe Maͤnge Volckß/ etwa auff einer Kirmeſſe oder Jahrmarckt/ oder in der Kirchen bey einander geſehen/ hette ſich ſein Hertz geſehnet/ dieſelbe alle zu erwuͤrgen/ und einen Durſt nach ſo vieler Menſchen Blut empfunden ꝛc.
§. 16.
Ein gleiches wird in denen alſo genanten Frantzoͤſiſchen Diebes Hiſtorien (von denen Beutelſchneidern ꝛc. 1. Theil. p.. 85.) gemeldet/ daß/ alß ein grauſamer Raͤuber Carfour genandt/ einen jungen Menſchen in ſeine Diebes- Zunfft auffgenommen/ und ihm/ (alß ein rechtes Teufels- Sacrament) ein Stuͤcklein Brodts gereichet/ daß in eines von ihnen allererſt erſchlagenen Kauffmanns Blut gefeuchtet war/ derſelbe hernach einen ſolchen Durſt nach Menſchen Blut empfunden/ daß er einer von denen grauſamſten Moͤrdern ſeiner Zeit geworden.
§. 17.
Und ſolche Grauſamkeit des helliſchen Feindes weiter und eigentlicher fuͤrzuſtellen/ wird der Muͤhe wol wehrt ſeyn/ noch einige Dinge anzufuͤhren/ welche auß den Uhrgichten und Bekaͤntniſſen der Zauberer/ die ſie mit ihrem Tode bekraͤfftiget/ auff gezeichnet/ Nicolaus Remigius, ein Lothringiſcher vornehmer Raht/ in ſeinem Buch Dæmonolatria genandt (edit. Francofurt. ann. 1596. in form.
12.) welches ich wuͤnſchen moͤchte/ daß es von einem gelahrten Manne in die teutſche Sprache moͤchte uͤberſaͤtzet werden.
§. 18.
Er berichtet/ daß der Satan nicht allein die Seinigen fleiſſigſt antreibe und eꝛmahne allenthalben Schaden zu thun/ die Fruͤchte zu verderben/ die Baͤume unnd Pflantzen mit Raupen/ Kaͤfern/ und anderm Ungeziefer zu beſchaͤdigen/ das Vieh zu bezaubern/ Gifft außzuſtreuen/ und das gantze Menſchliche Geſchlecht/ zu betruͤben und auf zureiben/ ſondern auch in denen Naͤchtlichen Zuſammenkunfften/ fleiſſige Nachfrage anſtelle/ Ob ſie auch Zeit ihrer letzten Verſamlung/ ſeinem Befehl fleiſſigſt nachgelebet?
Welche nun ſolches fleiſſigſt gethan/ und ſich alß ſeine getreue Diener erwieſen/ die lobe er/ und halte ſie lieb unnd wehrt/ die aber nichts wiſſen zu erzaͤhlen/ und die ſich keines Schadens ruͤhmen koͤnnen/ die werden uͤbel gehalten/ und gehandelt.
Remig. l. 1. c. 22. p. 134.
§. 19.
Er erzaͤhlet weiter/ daß die Unholden ins gemein und alleſamt klagen und geſtehen/ daß/ wenn ſie ſich einmahl/ durch Abfall von GOtt/ in des Satans Dienſt uͤbergeben/ ſie einen grauſamen/ und grimmig boͤſen Herrn an ihm haben/ ſo daß ſie manchmahl auff die Gedancken kommen/ ſie wollen ſich von ihm wider loß machen/ welches er doch mit aller Macht verhindere/ und ihnen kein ander Mittel verſtatte/ alß daß ſie ſich durch einen Selbſt-Mord vom Leben ſollen bringen:
Darumb denn auch ihrer viele/ durch des Feindes Antrieb und Huͤlffe/ ſich dahin bereden laſſen/ Ja ſie deſto eher dazu bewegen/ hat er unter andern vorgegeben/ die ſich begehrter maſſen ſelbſt hinrichteten/ wuͤrden nach ihrem Tode ihm gleich/ und kriegten Gewalt zu thun was ihnen beliebte/
lib. 3. c. 6. p. 347. ſ.
lib. 3. c. 7. p. 351. p. 353.
§. 20.
Er nehme auch oͤffters Uhrſache/ und breche dieſelbe/ wie man ſaget/ vom Zaun/ daß er ihnen beykommen/ und ſie ſchlagen moͤge/ Es nennet obgemeldter Remigius einen mit Namen/ welcher bekennete/ daß er vom Satan/ weil er etwas ſpaͤter oder nicht offt gnug zu denen naͤchtlichen Geſellſchafften ſich eingefunden/ etliche mahl faſt biß auff den Todt ſey geſchlagen worden/ Er habe ihn darumb auch uͤbel gehandelt/ daß er einem Maͤdgen/ ſo er vorhin bezaubert/ ohn des Feindes Einwilligung/ zu helffen ſich unterſtanden; Andere haben bekant/ daß wenn ſie nichts wiſſen anzufuͤhren/ daß ſie Schaden gethan/ ſie dermaſſen von ihm geſchlagen/ daß ſie kaum den Odem und das Leben behalten koͤnnen:
Und dis ſey kein Wunder/ denn ſeine Faͤuſte ſeyn wie eiſern/ damit er ihnen die Glieder und das Haupt dermaſſen zerklopffe/ alß were es von einem ſchweren Hammer zerquetſchet; Ja er fahre ihnen manchmahl mit den Klauen dergeſtallt ins Geſicht/ daß er ſie zerkratze/ und gantz ungeſtalt mache/
lib. I. c. 13. p. 83.
l. c. p. 84.
§. 21.
Er ſey ſo unerſaͤttlich in ſeinem Grimm und Feindſeligkeit/ und in der Begierde Ungluͤck anzurichten und Schaden zu thun/ daß/ wenn ſeine Werckzeuge frembden Vieh/ und andern Menſchen/ welche ſich etwa mit dem lieben Gebet wol verwaret/ nicht beykommen koͤnnen/ ſo muͤſſen ſie es ihrem eignen thun/ ja auch ihrer eignen Kinder nicht ſchonen/ davon unſer Scribent einige Exempel beybringet.
Er ſey auch niemahln bereiter und williger ihnen zu dienen/ und zu gehorſamen/ alß wenn ſie ihm einen Menſchen zu erwuͤrgen/ oder ihm ſchaden zu thun anbefehlen/
l. 1. c. 13. p. 85. 86.
lib. 2. c. 10. p. 276. ſ.
§. 22.
Auß dieſem allen erhellet nun gnugſam/ wie giftig boͤſe der Satan/ und wie ein unverſoͤhnlicher grauſamer Feind der Menſchen er ſey; Und daß unſer werther Lehrer ſehr recht geſchrieben:
Der Teuffel iſt von Natur ſo boßhafftig und gifftig/ daßer nichts guts kan oder mag leiden/ und iſt ihm leid/ daß ein Apffel auff einem Baum waͤchſet/ es thut ihm weh und verdreuͤßt ihn/ daß du einen geſunden Finger haſt/ und wenn ers thun koͤnte/ ſo zerriſſe er alles/ was da iſt/ und wuͤrffs in einander.
Und abermahl.
Der Teuffel iſt ein ſolcher Geiſt/ dem ohn Unterlaß duͤrſtet nach unſern Thraͤnen/ und Blutßtropffen vom Hertzen/ daß wir fuͤr Traurigkeit verſchmachten und verzagen ſollen.
Tom. V. Jenenſ. f: 314. b.
Tom. VII. in cap. XV. Johann.
§. 23.
Daß aber niemand meine/ der Satan habe ſich etwa geaͤndert/ und ſey froͤmmer worden/ ſo kan uns das ſchreckliche Exempel/ ſo wir dieſe Tage fuͤr Augen gehabt/ und dieſes elenden Auſſage gnugſam verſichern/ daß er noch jetzo ſeine Freude in unſerm Leid/ und ſeine Luſt in unſer Unluſt ſuchet:
Wie erſchrecklich hat er ihn gequaͤlet/ die Glieder aus einander gezerret/ die Bruſt hoch auffgetrieben/ ihn ruͤcklings ſo gekruͤmmet/ daß man ein Krachen ſeiner Gebeine gehoͤret/ ſonderlich hat er ihm das Hertz/ gleichſam mit ſeinen Klauen zerriſſen/ daß er oͤffters auß- “geruffen: O weh! O weh!
mein Hertz!
Ach mein Hertz! mein Hertz!
Er will mir das Hertz aus dem Leibe reiſſen!
Ach/ ſagte er manchmahl:
Wie ſuͤſſe Worte hat er mir gegeben?
Nun aber traͤncket ers mir ein:
Ach es iſt nicht zu ſagen/ wie ſuͤſſe Worte er geben kan/ ſuͤſſer alß Zucker und Honig/ nun aber ſehe ich wie es gemeinet geweſen.
§. 24.
Dieſes alles nun dienet dazu/ daß wir der heiligen Schrifft/ darinnen die ewige Warheit enthalten iſt/ Redensarten deſto beſſer verſtehen/ und ihr deſto freudiger glauben koͤnnen/ Wenn ſie uns des Satans Grauſamkeit/ verlangen zu Schaden/ Luͤgen/ Mord/ und dergleichen/ in der Hiſtoria deß H. Jobß/ und anderswo beſchreibet/ wenn ſie ihn den Argen/ oder Boͤſen und Boͤſewicht nennet/ (Matth. XIII. 19. Eph. VI. 16.)
Wenn ſie ihn einem Blitz vergleichet/ (Luc. X. 18.) Und einem groſſen rothen Drachen (Offenbar. XII. 3.) wenn ſie ſpricht:
Satan hat ewer begehret/ daß er euch moͤchte ſichten wie den Weitzen.
(Luc. XXII. 31. ſ.)
Wenn ſie ſaget/ Er ſey ein Moͤrder und Luͤgner von Anfang/ und ſeine Begierde ſey/ ligen/ laͤſtern und morden/ (Joh. VIII. 44.) und dergleichen.
§. 25.
Moͤchte ein gottſeliges Hertz ſagen: Woher koͤmt dieſe ſchreckliche Boßheit und Feindſeligkeit des Satans/ Jſt er nicht/ wie andere Geſchoͤpffe/ gut und heilig von GOtt erſchaffen?
Jch antworte.
Freylich ja/ allein er iſt in der Warheit nicht beſtanden.
(Joh. VIII. 44.)
Er hat ſein Fuͤrſtenthum (ſeine anerſchaffene Herrligkeit/ und die ihm anfangs mitgetheilete Heiligkeit) nicht bewaret/ oder behalten/ und hat ſeine Behauſung verlaſſen.
(Epiſt. Jud. ℣. 6.) Darumb er nun auß einem Engel ein Teuffel/ auß einem Freund und Diener GOttes ſein Feind geworden iſt/ und weil er wegen ſeines Abfalles/ auß gerechten Gerichte/ von GOtt verſtoſſen iſt/ und zum Gericht behalten wird/ ſo ſuchet er auff allerley Art und Weiſe ſich an GOtt zu raͤchen/ Er wolte gern GOtt auß aller Menſchen Hertzen reiſſen/ und ſich an ſeiner ſtatt ſaͤtzen/ Er wolte gern alles Lob und Liebe GOttes zerſtoͤren/ und alles m̃it ſeinem Haß/ Laͤſtern/ und Greuel erfuͤllen.
Er ſihet nicht gern/ daß die Guͤte GOttes in einigen Dingen erkandt/ und ſein Name gepreiſet und angeruffen wird.
Weil denn ein jedwedes Bluͤmlein/ eine jedwede Frucht/ gleichſam mit den Tropffen der Goͤttlichen Guͤte beſprenget/ und allenthalben der herrliche Name des guͤtigen und Allmaͤchtigen Schoͤpffers angeſchrieben/ und eingeaͤtzet iſt/ ſo wolte er gern alles zerreiſſen/ und zerſtoͤren/ und uͤber einander werffen/ damit man von GOttes Allmacht/ Weißheit und Guͤte nichts mehr zu ſagen wuͤſte/ Wie er denn auch eben dieſer Uhrſachen halber in etlichen Heidniſchen Keiſern/ ſo wider die Heilige Schrifft gewuͤtet/ und dieſelbe gaͤntzlich außzutilgen ſich unterſtanden hat.
§. 26.
Weil er aber wider GOtt nichts außrichten kan/ ſondern ſein Grimm und Boßheit demſelben viel mehr dienen muß/ ſeine herrliche Macht/ Weißheit und Guͤte deſto klaͤrer zu bezeigen/ ſo wendet er ſeine bittere Feindſeligkeit wider den Menſchen/ Er macht es wie ein verwegener Ubelthaͤter/ der/ wenn er den Richter ſelbſt nicht beleidigen kan/ ſein Bild mit Koth bewirfft/ oder auff andere Arth verunehret.
Hie zu koͤmt ſein Neid und Mißgunſt/ daß er den Menſchen/ die Seligkeit/ die er verlaſſen und verloren hat/ nicht goͤnnet/ und nach dem er ins Verderben gerathen/ ſuchet er die Menſchen auch dahinnein zu ſtuͤrtzen/ gerade alß wenn es ihm eine Linderung der Quaal wuͤrde ſeyn/ wenn viele andere mit ihm gequaͤlet werden.
§. 27.
Dieſen Bericht nun zum nuͤtzlichen Gebrauch anzuwenden/ laſſet uns 1. lernen/ was fuͤr ein Unterſcheid ſey/ zwiſchen dem Reich des Sanfftmuͤtigen/ Liebreichen/ Holdſeligen/ Treuen Menſchen-Freundes des HErrn JEſu/ und dem Reich des helliſchen Luͤgners und Moͤrders/ und wie groſſe Uhꝛſach wir haben GOTT dem Vater Danck zu ſagen/ daß er unß tuͤchtig gemacht hat zum Erbtheil der Heiligen im Liecht/ und daß er uns errettet hat von der Oberkeit der Finſterniß/ und hat uns verſaͤtzt in das Reich ſeines lieben Sohnß.
(Coloſſ. I. 12. 13.) welcher ſanfftmuͤtig und von Hertzen demuͤtig iſt/ und ſein Joch iſt ſanfft/ und ſeine Laſt iſt leicht.
(Matth. XI. 29. 30.)
§. 28.
Herr Herberger/ der beruͤhmte Prediger zur Frawſtadt in Polen erzaͤhlet (im 4. Theil der Traurb. oder Leichpredigt. p. 156.) wie einmahl in ſeinem Anweſen ein alter Vater ſeinem Sohn ein Gut unter einem frommen Landherrn gekaufft/ und gebeten/ weil ſelbiges uͤbel gebauet/ daß ihm moͤchte Bauholtz umbs Gelt gelaſſen werden:
Der Landherr antwortet/ Es gefalle ihm wol/ daß der Sohn Luſt habe zu bauen/ wolle er nur ein guter Wirt werden/ Er wolle ihm nicht allein Holtz verkauffen/ ſondern auch/ ſo viel er benoͤtiget/ ſchencken/ Darauff der alte Vater mildiglich angefangen zu weinen und geſagt; Ach lieber Herr!
Jch bekenne die Warheit/ ich habe 200. Thl. mehr gegeben fuͤr das Gut/ als es wehrt iſt/ nur/ daß ich meinen Sohn unter ewer Herrſchafft braͤchte/ denn ich weiß/ daß unter euch iſt gut wohnen.
Dieſer Ruhm gehoͤret/ fuͤr allen Herrn in der Welt/ dem HErrn JEſu/ unſerm liebſten und getꝛeueſtem Heiland/ daß in ſeinem Reich/ unter ſeinem Schutz und Schirm gut wohnen ſey.
Er regieret die Seinigen mit viel Verſchonen/ (Buch der Weißheit XII. 18.)
Er hat groſſe Gedult mit ihren Fehlern und Schwachheiten/ Er hilfft denen Gefallenen wider auff/ Er ſuchet das verlohrne/ verbindet das Verwundete/ Er bringet die Jrrige zu recht/ und nimt die Bußfertigen zu Gnaden an/ Er ermahnet und verbindet ſie durch das Band ſeines Bluts und Heiligen Geiſts/ zur Hertz-Bruͤderlichen Liebe/ und Eintraͤchtigkeit/ Er ſuchet und verlanget nichts anders/ alß daß ihnen Zeitlich und Ewig moͤge wol ſeyn.
§. 29.
Zwar kan man nicht in Abrede ſeyn/ daß zuweiln der fromme HErr und Heiland ſeinen Glaͤubigen einen bittern Trunck einſchencket/ daß er ſie mit Thraͤnen-Brodt ſpeiſet/ und mit groſſen maſſen voll Thraͤnen traͤncket/ Er fuͤhret ſie zuweiln durch einen rauhen und Dornigten Weg/ Er zuͤchtiget ſie wegen ihrer Suͤnden/ Er ſtellet ſich zuweiln hart und frembd gegen ſie/ und dieſes kan er nicht Umbgang haben/ wegen der ſuͤndlichen Art/ ſo im Fleiſch der Glaͤubigen noch hinterſtellig iſt/ doch iſt alles hertzlich gut gemeint/ und er betruͤbet die Menſchen nicht von Hertzen/ leßt ſie auch niemahln ohne Troßt/ und Labſal/ Er weiß alle ihre bittere Truͤncke mit einem und andern Troͤpflein ſeiner Liebe und ſeines himmliſchen Troßts/ dermaſſen zu verſuͤſſen/ daß ſie dennoch bekennen und befinden/ daß ſein Joch ſanfft und ſeine Laſt leicht iſt.
§. 30.
Jn den Kirchengeſchichten (Ruffin. l. 2. c. 30.) findet man ein Exempel eines Juͤnglings/ Theodorus genant/ welcher unter dem abtruͤnnigen Keiſer Julianus ſchrecklich gemartert worden/ das er aber nicht geachtet/ ſondern mit Freudigkeit geſungen (Pſalm. XCVII. 7.) Schaͤmen můſſen ſich alle die den Bildern dienen/ und ſich der Goͤtzen růhmen.
Alß er aber nach uͤberſtandenen Pein gefraget worden/ wie er hette außhalten/ uñ in ſolcher erſchrecklichen Marter ſo freudig ſeyn koͤnnen?
Hat er geantwortet:
Er hette zwar etwas Schmertzen gefuͤhlet/ doch were ein ſchoͤner Juͤngling bey ihm geſtanden (welcher zweiffels frey ein Engel geweſen) der ihm mit einem Tuͤchlein hette den Angſtſchweiß abgewiſchet/ mit kuͤhlen Waſſer beſprenget und erquicket/ und dieſes/ ſaͤtzet der Geſchichtſchreiber/ habe er zu Antiochia ſelbſt von dem Theodoro gehoͤret/ So machts der HErr JEſus mit ſeinen Glaͤubigen/ Ob ſie zwar umb vielerley Uhrſachen willen/ muͤſſen Angſt und Truͤbſal leiden/ ſo leßt ers ihnen doch an Troßt nimmer fehlen.
§. 31.
Er iſt einer Mutter gleich/ welche ihrem Kinde zwar eine Artzney beybringet zur Geſundheit/ doch es ohne Pflege nicht laͤſſet/ Sie reicht ihm mit der einen Hand den herben Trunck/ in der andern aber haͤlt ſie ſchon den Zucker/ den ſie ihm nachgeben und damit den Mund wider verſuͤſſen will:
Er iſt wie ein Wintzer/ der eine Weinrebe beſchneidet/ daß ſie blutet und gleichſam weinet/ doch zu ihrem beſten/ daß ſie nicht verwildere/ ſondern deſto luſtiger wachſe und mehr Frucht trage.
§. 32.
Hergegen der Satan kan nichts als ſchrecken/ aͤngſten/ betruͤben/ zerſtoͤren/ und verderben/ Er iſt wie eine wilde Saw/ welche den Weinſtock außwuͤhlet und zertritt/ wie ein Wolff der ſeine Luſt im wuͤrgen ſuchet; Zwar ſtellet er ſich zuweiln auch/ alß wolte er den Seinigen einige/ Luſt/ Freude/ und Ergetzligkeit verheiſſen und ſchaffen/ aber es iſt eine beſtialiſche/ ſchnoͤde/ ſuͤndliche Freude/ ein uͤbergezuckerter Gifft/ ein vergaͤnglicher Schatten/ ſuͤſſer Traum/ und falſcher Wahn/ der nichts alß Trauren und Hertzleid hinter ſich leſſet/ Er fuͤhret ſie mit Lachen ins ewige Weinen/ und mit Jauchzen ins ewige Heulen.
§. 33.
Des Teuffels Grauſamkeit und Tyranniſches Reich fuͤrzuſtellen/ kan uns wol dienen was die Weſtindiſchen Scribenten berichten/ daß der Satan/ alß er in der Finſternis des Heidenthums unter denen armen Leuten/ nach ſeinem Willen herſchte/ offt von ihnen das/ was ihnen am liebſten war/ zum Opffer gefodert/ alß eine ſchoͤne Braut/ ein holdſeliges Kind/ dannenhero allein in der Stadt Mechoacam dem Teuffel jaͤhrlich bey die 20 tauſend Menſchen ſonderlich junge Kinder/ Juͤnglinge und Jungfrauen geopffert wurden/ ja wol 1000. in einem Tage und muſten deren Hertzen ihm inſonderheit dargebracht werden/ darumb denn auch die arme Leute ſolches grauſamen Gottes gantz muͤde geweſen/ und das ſanffte Joch des HErrn JEſu deſto williger und froͤlicher auff ſich genommen haben.
Cornel. a. Lapid. in Levit. XVIII. p. 705. b. Matth. Faber.
Oper. tripartit.
Part. 1. conc. 2. in feſt. Epiph. p. 221 a. &. p. 274. a.
Henric. Engelgrave. Luc. Evang. p. 1. p. 325.
§. 34.
So fahre nun hin/ du helliſcher Drache/ mit allen deinen Luͤgenhafften Verheiſſungen/ fahre hin/ mit aller deiner ſchnoͤden und vihiſchen Luſt/ fahre hin mit aller deiner Verꝛaͤterey/ und tauſend fachen Kuͤnſten/ wiꝛ ſind ein theur erkauͤfftes Eigenthum JEſu Chriſti/ des unſchuldigen und unbefleckten Laͤmleins!
Fahr hin du gifftige Schlange/ wir halten uns im Glauben/ zu dem gebenedeyeten Weibes- Samen/ der dir den Kopff zertreten hat!
Fahr hin du Fuͤrſt der Finſterniß/ in deine Finſterniß/ wir ſind Kinder des Liechts/ und gehoͤren ins Reich des Fuͤrſten des Lebens nnd des Liechiß.
§. 35.
Ach HErr JEſu!
Jch gedencke jetz an deine worte/ die du zu deinen Juͤngern ſageſt/ wie ihrer viel/ die dir waren nachgefolget/ ruͤckfaͤllig wurden: (Joh. VI. 66. ſſ.) Wolt ihr auch weg gehen?
Sie aber antworten durch Petrum: HErr/ wohin ſollen wir gehen du haßt Worte des ewigen Lebens/ Ach HErr!
Es wenden ſich heute viele von dir ab/ und haͤngen ſich an den Satan heimlich oder offenbarlich/ und lieben die Finſterniß (die Atheiſterey/ die Suͤnde/ und das aͤrgerliche gottloſe Weſen/) mehr alß das Liecht; Allein/ wo ſollen wir hingehen?
Du haſt Worte des ewigen Lebens/ Du biſt das ewige Leben/ Wir haben geglaͤubet und erkant/ daß du allein biſt der Weg/ die Warheit/ und das Leben/ Du biſt voller Gnade und Warheit/ Du biſt voll Erbarmens und Mitleidens/ Du biſt die Quelle alles Troßts/ und die ewige einige Ruhe und Hoffnung unſer armen Seelen/ Solten wir denn dich verlaſſen/ und unſerm Feinde anhaͤngen?
Das ſey feꝛne: Meinen JEſum laß ich nicht.
Jch habe ihn allezeit treu erfunden.
§. 36.
Der Teuffel iſt falſch und betrieglich/ JEſus iſt treu und warhafftig:
Der Teuffel iſt grauſam undſchrecklich/ JEſus iſt holdſelig/ liebreich und freundlich/ Der Satan hat eine unerſaͤtliche Begierde unſer Seelen zu verderben/ JEſus/ ſie zu erhalten/ Der Teuffel hat ſeine Freud in unſerm Leid/ JEſus hat Mitleiden mit unſerm Elend/ und iſt kommen in die Welt/ auß aller Noth uns zu erretten/ und daß wir das Leben und volle Gnuͤge haben ſollen:
So ſey nun JEſus der Menſchenfreundt/ der Welt Heiland und Seligmacher geſegnet/ gepreiſet/ gelobet und geliebet in Ewigkeit/ Verflucht aber iſt und bleibt der Teuffel der Menſchen Feind/ der Schadenfroh/ der Welt Verfuͤhrer!
Weg mit allen Schaͤtzen/ du biſt mein Ergetzen/ JEſu meine Luſt/ weg ihr eitlen Ehren/ ich mag euch nicht hoͤren/ bleibt mir unbewußt/ Elend/ Noth/ Kreutz/ Schmach und Todt/ ſoll mich ob ich viel muß leiden/ nicht von JESU ſcheiden.
§. 37.
Laſſet uns II. lernen/ daß wir uns von des Satans Schmeicheley/ und groſſen Verſprechen nicht muͤſſen bethoͤren und verleiten laſſen/ der Ertzbetrieger hat die weiſe/ daß er/ alß wir obgemeldet/ uͤberaußgute Worte giebt/ guͤldne Berge den ſeinigen verheiſſet/ ſich mitleidig/ dienſthafft/ und guthaͤtig im Anfang ſtellet/ und alſo noch immer practiſiret/ was er an unſerm Heiland gethan/ (Luc. IV. 5. 6. 7.) alß er ihm alle Reiche der gantzen Welt in einem Augenblick/ zeiget/ und ſpricht:
Dieſe Macht will ich dir alle geben/ und ihre Herrligkeit/ denn ſie iſt mir uͤbergeben/ und ich gebe ſie/ wem ich will/ ſo du nur mich wilt anbeten/ ſo ſoll es alles dein ſeyn.
Er thut noch jetzo dergleichen/ entwedeꝛ unmittelbaꝛ/ wenn er ſelbſt in einer angenommenen Geſtallt denen Menſchen erſcheinet/ und ihnen groſſe Ehre/ Reichthum/ Wolluſt/ und Herrligkeit in dieſer Welt verſpricht/ oder mittelbar/ wenn er durch ſeine Liebe Getreue/ ſein Reich leſſet denen Unverſtaͤndigen und Unwiſſenden anpreiſen/ davon die Begebenheiten aller Zeiten zeugen.
§. 38.
Es will von Glaubwuͤrdigen Perſonen berichtet werden/ daß nicht vor gar langen Jahren in einem Fuͤrſtenthum unſers Teutſchlandes eine vornehme Zauberin/ alß ſie zum Feur gefuͤhret worden/ dem Volck/ das ſie/ wie es pfleget/ mit groſſem Gedraͤnge begleitete/ zu geruffen/ wenn ſie wuͤſten was vor eine Herrligkeit bey der Zauberey were/ ſie wuͤrden es alle lernen/ und ſie zwar ſelbſt/ wenn ſie es nicht gelernet hette/ wolt es noch lernen.
Dieſes iſt gewiß was ſeltzames/ und moͤchte dieſe kaum die andere oder dritte ſeyn/ von welcher ſolches gehoͤret worden/ und ſpuͤret man darauß/ daß ſie ſich gaͤntzlich muͤſſe und mit gantzer Seelen von GOtt abgewandt/ und ſo gar Teufliſch geworden ſeyn/ daß ſie eine Luſt/ und Herrligkeit in der Boßheit und Grauſamkeit der Hellen und des Todes hat finden koͤnnen/ iſt eben/ alß wenn der Roßkaͤfer/ die Bienen wolte bereden/ ſie ſolten ihre Blumen und den ſuͤſſen Honig verlaſſen/ und ihre Freude nebſt ihm im Koth und Unflat ſuchen.
§. 39.
Sonſt bezeuget es die Erfarung/ daß des Satans Verheiſſung/ Luͤgen/ ſeine gute Worte/ ein uͤber zuckeꝛter Gifft/ ſeine Wolluſt eine Unluſt/ ſein Verſprechen ein Schatten/ ſein Geben ein Nehmen/ und ſeine Herrligkeit ein Anfang des ewigen Elends und Verderbens iſt; Man hat wenig Exempel/ daß er den ſeinigen ſolte zu Ehren und Guͤtern verholffen/ ja/ daß er ihnen warhafftes Gelt ſolte gegeben haben/ ſondern er hat ihnen die Augen verblendet/ daß ſie Topff Scherben/ Kolen/ duͤrre Blaͤtter/ und dergleichen vor Gold und Silber haben angeſehen.
§. 40.
Jch erinnere mich/ daß ich in meiner Jugend/ von denen/ die es wol wuſten/ gehoͤret/ daß eine Zauberinn/ die auch meiner naͤheſten Anverwandtinnen eine/ mit einem gifftigen Apffel/ auß GOttes Verhaͤngnis/ hingerichtet/ alß ſie hernach anderer Ubelthaten halber in die Haͤnde der Obrigkeit gerathen/ außgeſaget/ der Satan hette ihr/ alß ſie in ſeinen Dienſt getreten/ 4. Goldſtuͤcken auff die Hand gegeben/ welche ſie auch noch hette/ und in ihrem Kaſten zu finden wuͤrden ſeyn:
Der Richter ſendet alßbald Leute/ welche den Kaſten muͤſſen durchſuchen/ die finden zwar in dem Nebenkaͤſtlein etwas in ein Tuͤchlein eingewickelt/ wie ſie es beſchrieben/ verwundern ſich aber daß 4. Goldſtuͤcken ſollen ſo leichte ſeyn/ bringen es jedennoch uneroͤffnet zum Richter/ alß es nun in der Suͤnderinn Gegenwart eroͤffnet worden/ haben ſich 4. duͤrre Eichblaͤtter darinnen befunden/ daß alſo ſie ſelbſt geſtehen muͤſſen/ ſie were vom Teuffel betrogen.
§. 41.
Herꝛ Stieffler erzaͤhlet in ſeinem Exempelbuch (pag. 191.) daß im Jahr Chriſti 1656. eine Unholdinn/ und mit ihr eine Krone oder Krantz von Moß/ (wie an den Baͤumen waͤchßt) ſey verbrant worden/ davon der Satan ihr eingebildet hatte/ daß ſie aus Perlen und Edelgeſteinen bereitet were.
§. 42.
Geſaͤtzt aber/ daß der Satan denen ſeinigen Gelt geben/ und ſie reich machen koͤnte/ ſo wuͤrden und muͤſten es doch nur lauter gifftige Pfennige ſeyn:
Man hat ein Exempel in Welſchland geſehen/ daß ein boͤſer Menſch/ der ſich zwar freundlich ſtellete/ doch einen giftigen Grimm wider einen andern im Hertzen hegte/ deſſen einiges Soͤhnlein/ ein Knaͤblein von 10. Monaten/ alß er ihm einen vergiffteten Schaupfennig zum neuen Jahr verehret/ mit welchen das Kind/ wie Kinder pflegen/ ſo fort zum Munde geeilet/ hingerichtet und umbgebꝛacht habe/ So ſind des Teuffels Pfennige und Verehrungen voll Seelen- Gifft und Galle:
An etlichen Orten in der Barbarey/ alß wir anderswo gemeldet werden die Ketten und Bande der Ubelthaͤter auß Goldegemacht/ weil ſie kein Eiſen haben:
Der Reichthum/ welcher mit der Teuffels Rath und Huͤlffe erworben und erhaſchet wird/ vergleicht ſich wol mit ſolchen Guͤlden Feſſeln/ darinnen er die ſeinigen feſt haͤlt/ und mit gutem Willen ins Verdamniß fuͤhret.
Joh. Schenk. Obſervat. lib. 7. p. 702.
in den Zufaͤlligen Andachten.
4. hund. cap. 47. pag. 166.
§. 43.
So laßt uns nun allezeit gedencken an die Worte unſers allerwehrteſten Erloͤſers:
Was huͤlffs einem Menſchen/ wenn er die gantze Welt gewoͤnne/ und nehme doch Schaden an ſeiner Seele?
Oder was kan der Menſch geben/ damit er ſeine Seele wider loͤſe? (Matth. XVI. 26.)
Was hilffs weñ du mein Menſch! das Gelt/ und der Satan die Seele hat?
Was hilffts wenn du den Schatz/ er aber das Hertz hat?
Zuforderſt/ weil du den Schatz und das Geld verlaſſen mußt/ er aber die Seele und das Hertz in ſeinen Mordklauen ewig behaͤlt; Was hilffts/ wenn du in der Welt hoch hinnan koͤmmeſt/ wenn du auß ſolcher Hoͤhe hinnab in den Abgrund der tieffen Hellen faͤlleſt?
Was hilffts wenn dich der Satan hie kroͤnet/ hernach wuͤrget?
Ach!
Hie zeitlich/ dort ewig/ darnach richte dich: Gleich wie dieſer Zeit Leiden nicht werth iſt der Herrligkeit/ die an uns ſoll offenbaret werden/ alſo auch dieſer Zeit Freuden ſind nicht wehrt der ſchrecklichen Marter/ welche die Gottloſen in Ewigkeit betreffen wird.
§. 44.
Und dieſes iſt das III. das wir aus obgeſatzter Betrachtung lernen ſollen/ nehmlich die hoͤlliſche Quaal und Pein behertzigen; Denn ſo der Menſchenfeind ſo grauſam und boßhafftig ſich bezeiget in dieſem Leben/ da er doch ſeine Mordklauen gerne verbirget/ und ſich fromm ſtellet/ ſo er ſo wuͤtet und tobet in denen/ die er nach GOttes gerechtem Gericht eine Zeitlang/ mit gemaͤſſener Macht/ in ſeiner Gewalt hat/ was will denn in der Hoͤllen geſchehen an denen/ die auß GOttes letzten Gericht Jhm und ſeiner Grauſamkeit in Ewigkeit werden uͤbergeben ſeyn?
O wie offt hat dieſer arme Menſch in ſeiner Angſt und Quaal/ die er nach GOttes heiligen Willen auff eine Zeitlang hat leiden muͤſſen/ Ach und Weh uͤber ſein Hertz geſchrien: O weh! weh!
mein Hertz/ ſagte er; Ach! rieff er weiter/ wenn dis doch der letzte Tag/ die letzte Stunde were!
O wie gern will ich ſterben/ wenn nur meine arme Seele bey GOtt mag Gnade finden!
Was iſt dis anders alß ein Vorſpiel des Geſchreys/ ſo die Verdamten in Ewigkeit fuͤhren werden/ O wie werden ſie denn Weh! ſchreyen/ uͤber ihr verſtocktes ruchloſes/ ſicheres Hertz!
Weh uͤber ihre ewig verlohrne Seele!
Weh uͤber alle ihre Glieder!
Weh uͤber alle ihre Geſellſchaffter in Suͤnden und Boßheit/ Und zwar in alle Ewigkeit/ weil ihr Wurm nicht wird ſterben und ihr Feur nicht wird verleſchen.
(Marc. IX. 44. 46. 48.)
Welche Wort unſer Heiland zweiffels frey darum drey mahl widerholet/ dz wir ſie deſto tieffer zu Hertzen nehmen ſollen/ Er hat ſie alß einen Nagel mit dem dritten Schlag gar tieff in unſer Gedaͤchtnis treiben wollen.
§. 45.
Ach Ewig!
Ewig!
Ewig! velohren und verdamt/ Ewig von GOttes Angeſicht verſtoſſen/ Ewig des Satans Tyranney und erſchrecklichen Ouaal uͤbergeben ſeyn/ Ewig brennen und nicht verbrennen!
Ewig gequaͤlet werden/ und doch nicht den allergeringſten Troßt haben/ was kan ſchrecklicher ſeyn!
Dieſer Menſch/ wenn die grauſame Angſt ein wenig nachlieſſe/ foderte das Trincken/ und ſchuͤttete/ was ihm gereicht ward/ begierigſt hinnein/ ſein nothleiden des gequaͤltes Hertz zu erquicken/ (wiewohl ihn oͤffters der Satan nicht wolte trincken laſſen) und dis war noch eine Labſal fuͤr ſolchen geplagten Leib/ allein/ was will dort werden/ da die Verdamten nicht einen Waſſers- Tropffen/ ihre Zunge in der Flamme zu kuͤhlen/ erhalten koͤnnen?
(Luc. XVI. 24. 25.)
§. 46.
Man kan ohne Grauſen nicht leſen/ den Bann “oder die Achts Erklaͤrung der alten Teutſchen/ wider einen ungehorſamen Frevler/ Jch nimb Hanßen N. E- und recht/ aigen und Lehen/ und ſaͤtze das aigen (ſein Eigenthum) in des Reichßcammer/ und das Lehen dem Herrn/ Herrn/ von dem oder den ſie zu Lehn ruͤhren/ Jch verkunde auch ſein Weib zu einer Wittiben/ ſein Kind zu Weifen/ und theil ſein Leib frey den Voͤgeln in den Luͤfften/ den Thieren in den Feldern/ den Fiſchen in den Waſſern/ und ſaͤtzen ihn von allen rechten in das Unrecht/ und Jch nimb ihn aus dem Friede/ und ſaͤtze ihn in den Unfried gegen aller maͤnniglich” Laſſet uns aber bedencken/ wie erſchrecklich der ewige Bann und Fluch des Gerechten GOttes/ wider die verdamten Seelen/ wenn ſie vom Leibe abſcheiden/ ſeyn moͤge/ Jch nehme dieſem verſtockten boͤſen Menſchen alles was er in der Welt hat/ Jch nehme ihm ſeine Ehre/ Hoheit/ Reichthum/ Herrligkeit/ Pracht/ Wolluſt/ Jch uͤbergebe ſeinen unreinen Leib und verfluchte Seele denen Teuffeln/ Jch ſaͤtze ihn aus der Gnad (die er allezeit verſpottet hat/) in die Ungnad/ auß dem Fried in den ewigen Unfried/ auß der Freud in das ewige Leid/ auß dem Liecht in die ewige Finſterniß/ auß dem Reich der Gnaden in das Reich des Zorns/ auß der Zeit in die Ewigkeit!
Limnæus in Addit.
ad lib. V. de lur. public. p. 754.
§. 47.
Bedencket dis/ ihr ruchloſen und ſichern Hertzen!
Bedenckts ihr Flucher!
Saͤuffer! und andere Gottesveraͤchter! und ſaget mir/ Ob ihr vermeinet daß ewere vergaͤngliche Sauluſt/ Ewer ſuͤndliches ſicheres Weſen/ wol wehrt ſey/ daß ihr darumb ewere arme Seele in des Teuffels Klauen liefert!
Jhr meinets jetzo nicht/ daß es mit der ſchnoͤden Wolluſt der Welt auff eine ewige Unluſt hinnauß lauffe?
Jhr meinet nicht/ daß auff das freche Lachen/ das Weinen/ und auff das Jauchzen/ das ewige Seuffzen und Heulen erfolgen werde; Sehet dieſer Menſch gedacht es auch nicht/ vor drey oder vier Jahren/ ja vor 6. oder 7. Wochen/ daß ſein Suͤndenleben/ ſeine Bruͤderſchafft mit dem Satan/ ſein Sauffen/ ſein Spielen/ ſeine Freude auff ſolche Angſt/ Quaal und Wehklagen ſolte hinnauß gehen/ und ſehet/ es hat ihn doch betroffen/ das Gericht GOttes hat ihn erhaſchet/ und ſeinen Schluß unverhofft an ihm vollenfuͤhret/ Es wird euch auch treffen/ Jhr werdet ihm nicht entlauffen/ wann ihr ihm nicht mit zeuiger und hertzlicher Buſſe begegnet:
Und zwar dieſer hat Gnade bey GOtt/ durch die Vorbitte JEſu und ſeiner Heiligen gefunden/ und ſeine Quaal hat (dem barmhertzigen Gott ſey ewig Lob!) ein Ende/ ewere abeꝛ/ weñ ihr in Unbußfertigkeit dahin gehet/ hat kein Ende!
Ewer Wurm wird nicht ſterben/ und ewer Feur wird nicht verleſchen!
Wach auf/ O Menſch vom Suͤnden- “Schlaff/ ermuntre dich verlohrnes Schaff/ und beſſre bald dein Leben!
Wach auff/ es iſt doch hohe Zeit/ es koͤmmt herann die Ewigkeit/ dir deinen Lohn zu geben/ vielleicht iſt heut der letzte Tag/ Wer weiß/ wer heut noch ſterben mag?
Ach laß die Wolluſt dieſer Welt/ Pracht/ Hofart/ Reichthum/ Ehr und Gelt/ dir laͤnger nicht gebieten/ Schau an die groſſe Sicherheit/ die falſche Welt und boͤſe Zeit/ zuſamt des Teuffels Wuͤten:
Vor allen Dingen hab in Acht/ die Ewigkeit! die lange Nacht.
§. 48.
Laſſet uns IV. hierauß bemercken und mitnehmen/ einen herrlichen Troßt/ daß ob wol der Teuffel ein ſehr grauſamer/ erſchrecklicher/ gewaltiger/ liſtiger/ und unermuͤdeter Feind der Menſchen/ er dennoch der Gewalt unſers GOttes/ und der Macht des HErrn JEſu Chriſti unſers allerliebſten und getreueſten Heilands untergeben iſt/ er iſt ein Kettenhund den unſer GOtt angeleget hat/ und ihm ſeine Ketten lang oder kurtz machet/ nach dem es ihm gefaͤllt/ und es zu Vollbringung ſeines heiligen und allein weiſen Raths dienlich ſeyn kan/ des Satans Gewalt iſt von der Mach GOttes umbſchraͤncket/ und er hat ſein vorgeſtecktes Ziel/ uͤber welches er mit aller ſeiner Grauſamkeit/ und Boßheit nicht ſchreiten darff.
Er geſtehet ſelbſt/ in der Hiſtoria Hiobs/ daß GOtt dieſen ſeinen Diener/ und alles was er hatte/ rings herumb hette verwahret/ oder/ wie es eigentlich/ nach der Grundſprache lautet/ umbzaͤunet/ darumb er denn ihm/ ohn GOttes Befehl und Verhaͤngniß nicht nur nicht beykommen/ ſondern auch hernach/ alßer dieſelbe erhalten/ nicht weiter gehen duͤrffen/ alß ihm darinnen eingebunden war.
§. 49.
Es iſt auch ſehr erfreulich zu leſeu/ (Matth. VIII. 31.) daß die Teuffel nicht Macht gehabt in die Saͤue zu fahren/ eh es ihnen von dem HErrn JEſu erlaubet ward; Davon einer von den alten Lehrern der Kirchen ſeine ſchoͤne Gedancken hat/ ſagend:
Wenn eine gantze Legion Teuffel nicht hat Macht gehabt uͤber eine Heerd Saͤw/ eh ſie dieſelbe von GOtt erhalten/ wie viel weniger wird ſie dieſelbe uͤber die Schafe GOttes haben?
Jch mag ſagen/ daß damahls auch die Schweinsbuͤrſten bey GOtt ſind gezaͤhlet geweſen/ wie viel mehr/ die Haar der Heiligen?
Es mag der Teuffel einige Macht haben uͤber die/ welche GOtt nicht angehoͤren (die Unglaͤubigen und Gottloſen/) — aber wider die Haußgenoſſen des Hoͤchſten vermag er nichts.
Tertullian.
de fug. in perſecut.
c. 2. Nec in porcorũ greges, inquit, Diaboli legio habuit poteſtatẽ, niſi eamâ Deo impetraſſet, tantum abeſt, ut in oves Dei habeat, poſſum dicere porcorum quoque ſetas tunc fuiſſe apud Deum numeratas, nedum capillos Sanctorũ:
Habere veſter Diabolus propriam jam poteſtatẽ, ſi forte in eos, qui ad Deum non pertinent, poteſt Cæterum in domeſticos Dei nihil illi licet ex propria poteſtate &c.
§. 50.
Dieſes bezeuget die Erfahrung aller Zeiten/ und viel mercklicher Geſchichte/ ſo verhanden ſind.
Alß die Arrianiſche Keiſerinn Juſtina den beruͤhmten und heiligen Biſchoff zu Milan den Ambroſium verfolgte/ hat ſie unter andern ſich unternom̃en/ durch einen Schwartzkuͤnſtler Innocentiꝰ genant/ mit Huͤlfe der hoͤlliſchẽ Geiſter/ ihm Schaden zu thun/ oder umbs Leben zu bringen/ allein die Teuffel haben bekant/ ſie duͤrfften kaum biß an die Thuͤꝛ des Biſchoͤflichen Hauſes kommen/ weil daſſelbe mit einer feurigen Maur allenthalben umbgeben were.
(Paulin. in Vita S. Ambroſ.
& ex eo Baronius ad ann.
Chriſti.
387. T. IV. annal. p. 547.) Daher man kan verſtehen lernen/ was unſer GOtt ſaget: (Zachari. II. 5.)
Jch will eine feurige Maur umb Jeruſalem her ſeyn/ und will drinnen ſeyn/ und will mich herrlich drinnen erzeigen.
Ein herrliches Exempel/ des allgewaltigen goͤttlichen Schutzes/ und wie der Satan wider die Glaͤubigen/ auſſer GOttes Verhaͤngniß/ nichts vermag/ hat Herr Franciſci auffgezeichnet/ (in der Schaubuͤhn. p. 553. ſ.)
Da ein gottſeliger Doctor der Artzney in einer beruͤhmten Reichßſtadt (des Manns Name/ der Ort/ und die Geſchicht ſelbſt iſt mir wol bekandt) von einer Hexen angefeindet wird/ welche auch dem Satan anmuthet/ ihn zu erwuͤrgen/ ob derſelbe nun dieſes zu thun mit Freuden uͤber ſich nahm/ ſo muſte er doch hernach geſtehen/ daß/ weil dieſer Mann/ allzufleiſſig betete/ er keinen Zutritt zu ihm finden koͤnte/ doch/ auff Anhalten der Unholdinn/ und Verhaͤngnis GOttes/ bracht er es endlich ſo weit/ daß er Jhn von einem hohen Gemach durchs Fenſter herunter ſtuͤrtzte/ jedoch ohn einigen ſonderlichen Schaden/ weil er gleichſam von einem ſanfften Winde/ im Fallen getragen und nider geſaͤtzet worden.
§. 51.
Was bey dieſer unſer Begebenheit ſich zugetragen/ und wie zwar der Satan in dieſem Menſchen ſchroͤcklich gewuͤtet/ wie ein Loͤwe gebruͤllet/ wie eine Sau gegruntzet/ wie ein Hund gebellet/ und umb ſich gebiſſen/ Ja wie er offt nach uns Prediger/ die wir ihm die naͤheſten waren/ und mit dem Worte GOttes/ und dem andaͤchtigen Gebet ihm widerſtunden/ geſchnappet/ geſchlagen/ und gegriffen/ doch aber allezeit ſeinen Sprung und Anfall/ den er offt unvermuthet gethan/ nicht vollenbringen koͤnnen/ ſondern alß ein angelegter Kettenhund zuruͤck gehalten worden/ das haben viel gottſeeliger Hertzen geſehen/ und wird der weitere Bericht an einen andern Ort verſparet.
§. 52.
Gleichfalls iſts ſehr troͤſtlich/ daß der Satan noch jetzo/ wenn GOtt gepreiſet/ und der Name JEſus ihm im Glauben und mit Freudigkeit entgegen geſaͤtzet wird/ erzittert/ und erſchricket/ welches wir/ GOtt Lob/ vielfaͤltig geſehen (Beſihe den Hiſtoriſchen Bericht.) und auch von andern auffgezeichnet/ befunden haben:
Das einige Woͤrtlein/ Jch bins/ welches unſer Heiland zu denen ſagte/ die gewapnet kommen waren/ ihn zu fangen/ ſchluge den gantzen Hauffen zu Boden.
(Joh. XVIII. 6.) Und ſein einiger ſuͤſſer kraͤfftiger Name/ im Glauben genant/ kan eine gantze Rotte/ ja alle Teuffel jagen und ſchlagen/ Er rieff ehmals (Matth. VIII. 29.) JEſu!
Du Sohn GOttes/ du biſt kommen uns zu quaͤlen/ und dis befindet ſich noch jetzo/ wann der HErr JEſus/ von ſeinen Glaͤubigen in ihrer Noth angeruffen/ ihm entgegen/ ja auff ſeinen Drachenkopff tritt/ ſo bezeuget er durch ſeinen Grimm und Toben/ daß er gequaͤlet wird; Jch zweifle nicht/ ſo offt in ſolcher Noth und Kampff mit dem Satan/ die Glaͤubigen/ den Namen GOttes anruffen/ und den Namen JEſus nennen/ daß ihm gleichſam ein feuriger Tropff auff ſeinen Schlangenkopff faͤllt/ und daß er zwar den Menſchen/ welchen er auff GOttes Verhaͤngniß eine Zeitlang in ſeiner Gewalt hat/ quaͤlet/ und aͤngſtet/ doch ſelbſt durch das Seuffzen und Gebet der Heiligen/ und durchs Wort GOttes/ ſo ihm entgegen geſaͤtzt/ viel mehr gequaͤlet und geaͤngſtet werde.
Wol/ ſaget der gottſelige und geiſtreiche Herr Johann Arnd/ das hellſcheinende brennen- “de Liecht unſer Kirchen: (Poſtill. conc. 2. Domin. Oculi.)
Der Teuffel erſchrickt fuͤr Menſchenſtimmen/ ſo auß Gottes Wort herruͤhren/ oder zu GOtt gerichtet ſeyn/ daß iſt ihm ein zweyſchneidig Schwert darumb iſts ihm unleidlich.”
Und abermahl“
Eine lautende Stimme eines Menſchen/ ſo aus dem heiligen Geiſt gehet/ kan der Satan nicht leiden — deſſen wir ein gewaltig Exempel haben an Stephano/ da er den Namen JEſu mit lauter Stimme predigte/ ſtopffen die Hohenprieſter (und andere ſeine Feinde.) die Ohren zu/ das macht daß der Teuffel im Hertzen war/ der konte dieſe Stimme nicht leiden.”
§. 53.
Hierumb nun muß er endlich auch wenn er außgewuͤtet/ und das Maß ſeines Grimms/ welches ihm der Hoͤchſte fuͤrgeſchrieben/ erfuͤllet hat/ weichen/ und die arme Menſchen/ deren er ſich eine weile bemaͤchtiget gehabt/ zufrieden/ und aus den Haͤnden ihres getreuen Hirten JEſu ungeriſſen laſſen/ Wie/ GOtt ſey Lob in Ewigkeit/ davon vielfaͤltige Exempel fuͤrhanden ſind/ (deren wir auch etliche in unſern beygefuͤgten Hiſtoriſchen Anmerckungen/ herzubringen wollen.)
Es iſt zwar leicht zu erachten wie weh es dem helliſchen Wolffe thut/ wenn er ein Schaͤflein/ von der Heerde JEſu/ daß er ſchon mehr alß halb vermeint im Rachen zu haben/ muß wider fahren laſſen/ und es in dem Schoß der Gnaden GOttes muß ſitzen/ und in ſeinem gewaltigen Schutz eingeſchloſſen ſehen/ doch goͤnnet allezeit der HErr JEſus ſeiner Kirchen dieſe Freude/ und dieſen Troßt/ daß ſie innen wird/ wie hoch ihr Gebet im Himmel geachtet ſeyd/ Er leſſt nicht zu ſchanden werden/ die Seelen ſo auff ihn hoffen/ Er leſſt ſie erfahren/ daß er bey ihnen iſt alle Tage biß an der Welt Ende/ und mitten unter ſeinen Fein den herrſchet!
Und/ GOtt ſey Danck! daß ſolchen herrlichen Exempeln/ der Huͤlffe unſers GOttes/ das unſrige/ nunmehr auch kan beygezaͤlet werden!
Gelobet ſey GOtt der unſer Gebet nicht verwirfft/ noch ſeine Guͤte von uns wendet!
§. 54.
Hierauß folget nun billig/ bey allen gottſeligen Hertzen/ die dem HErrn JEſu durch waren Glauben anhaͤngen/ eine troͤſtliche Freudigkeit/ und unerſchrockner Muth/ wider dieſen Seelenfeind/ und alle ſeine liſtige und gewaltige Anlaͤuffe; Er tobe/ wie er will/ er wuͤte/ wie er will/ Er thue/ was er nicht laſſen kan/ Er ſoll und muß doch zuletzt dem HErrn JEſu gewonnen geben/ weichen/ ja unter ſeinen und ſeiner Heiligen Fuͤſſe liegen: (Rom. XVI. 20)
Er koͤmt zwar/ und verſucht ſein Heil/ Er hat aber nichts an JEſu/ nichts an denen/ die in Chriſto JEſu ſind.
(Johann. XIV. 30.) Laſſet ihn boͤſe ſeyn/ und bruͤllen/ er muß doch die Flucht geben/ denn hie iſt Jmmanuel! (Eſa. VIII. 9. 10.) Laſſet ihn heulen und bellen/ wir wollen jauchzen/ und unſerm GOtt Lobſingen/ Laſſet ihn uns laͤſtern/ beſchuldigen/ und verklagen/ Wir haben einen Fuͤrſprecher bey GOtt/ nehmlich JEſum Chriſtum der gerecht iſt.
(1. Joh. II. 1.) Laſſet ihn uns ſchrecken/ betruͤben und aͤngſten/ Wir haben Troßt/ Erquickung und Huͤlffe bey JEſu/ in JEſu/ und von JEſu.
Laſſet ihn die wenige Zeit/ ſo ihm noch hinterſtellig iſt/ (Offenbar. XII. 12.) ſeinen Grimm/ wie einen Strohm/ nach uns ſchieſſen/ er kan uns doch nicht erſauffen/ druͤcken kan er wol/ aber nicht unterdruͤcken/ ſchrecken kan er wol/ aber nicht freſſen/ bellen kan er wol aber nicht beiſſen.
Dafuͤr ſey gelobet und gepreiſet/ GOtt Vater/ Sohn und Heiliger Geiſt/ der einige ware GOtt/ jetz und in alle Ewigkeit/ Amen.
Jm Namen JEſu.
Amen.
Die dritte Predigt.
15. Februar. 1672.
Eingang.
§. 1.
WEnn gefraget ſolte werden:
Welcher der elendeſte Menſch in dieſer Stadt ſey?
So koͤnnen darauff unterſchiedliche Beantwortungen gefallen: Einen Menſchen/ der arm/ kranck und dazu veracht und verlaſſen iſt/ kan man mit recht elend nennen/ denn die Armut an ſich iſt eine ſchwere Laſt/ wenn ſie aber die Kranckheit/ und ſonderlich eine abſcheuliche Plage/ zur Geſellinn hat/ ſo iſt die Verachtung der Welt/ deren Folge-Magd/ und kan man nicht anders ſagen alß dis ſey ein groß Elend/ wohin auch der Koͤnigliche Prophet zielet/ ſagend (Pſalm. XXXI. 12.)
Es geht mir ſo uͤbel/ daß ich bin eine groſſe Schmach worden meinen Nachbarn/ und eine Scheu meinen Verwandten/ die mich ſehen auff der Gaſſen fliehen vor mir/ mein iſt vergeſſen im Hertzen/ wie eines Todten/ Jch bin geworden/ wie ein zerbrochen Gefaͤß/ (alß ein halb zerſtoſſener Topff oder zerbrochen Glaß/ daß man zur Thuͤr hinnauß wirfft.)
§. 2.
Doch kan man einen ſolchen Menſchen den allerelendeſten nicht nennen/ in Betrachtung/ daß er in der tieffſten Armut/ ſchwereſten Kranckheit und groͤſſeſten Verachtung dennoch kan bey GOtt in Gnaden/ und zum Himmel erkohren ſeyn/ wie an dem Lazarus zu ſehen/ der arm/ kranck und verlaſſen/ doch ein liebes Kind GOttes/ eine Freude der Engel/ ein Erbe des Himmels und der Seligkeit war.
(Luc. XVI. 20.)
Die Jtaliener haben ein Sprichwort/ Alles Ungluͤck iſt gut/ (und wol zu ertragen) wenn man nur Brodt dazu zu eſſen hat.
Wir Chriſten koͤnnen aber ſagen: Alles Creutz/ alles Elend/ alles Ungluͤck iſt wol zu ertragen/ wenn man nur dabey der Gnaden GOttes vergewiſſert iſt.
Was ſchadets zeitlich arm ſeyn/ wenn uns ein unvergaͤnglicher Schatz im Himmel bey gelegetiſt?
Was ſchadets/ daß die Flaſche der Hagar außgeleeret iſt/ wenn ihr GOtt in der naͤhe einen Waſſerbrunn und lebendige Quelle zeiget/ darauß ſie ihren Durſt ſtillen kan?
(1. Buch Moſ. XXI. 15. ſ.)
Was ſchadets wenn wir in der Welt nichts haben/ wenn nur GOtt/ JEſus/ und der Himmel unſer iſt?
Harßdoͤrff.
Geſpraͤchsp. Part. 8. p. 70.
§. 3.
Ein Menſch der ſeiner Sinnen beraubet/ iſt elend zu nennen/ weil er deſſen nicht maͤchtig/ welches ihn doch von denen unvernuͤnſftigen Thieren vornehmlich unterſcheiden ſoll/ zuforderſt iſt dis Elend groß/ wenn es zu einer Wuͤterey hinauß ſchlaͤget/ und der Menſch alß ein reiſſendes Thier muß verwahret werden: Selbiger/ wie es ſcheinet/ iſt in der Welt nichts nuͤtze/ und ſolte man meinen/ es were beſſer ein gezaͤhmtes und nach ſeiner Art witziges Thier/ alß ein raſender Menſch zu ſeyn:
§. 4.
Allein auch dieſer Zuſtand kan mit der Gnade GOttes beſtehen/ denn ob zwar mehrentheils GOtt umb vorhergehender Hoffart/ und anderer Suͤnden willen ſolche Straffe uͤber den Menſchen verhaͤnget/ ſo bezeugts doch die Erfahrung/ daß er ihnen gemeiniglich fuͤr ihrem Ende ihren Verſtand wider giebt/ daß ſie ſeine vaͤterliche Zuͤchtigung erkennen/ ihm dafuͤr dancken/ und ſich zu einer ſehligen Abfahrt auß der Welt bereiten koͤnnen:
Jch habe eine vornehme/ und hochbegabte Graͤfliche Perſon gekant/ die nach GOttes gerechten Urtheil umb groſſen Mißbrauchs willen der veꝛliehenen Gaben/ in dieſes Elend geriet/ und an einen namhafften Ort auff einem Schloß muſte wol verwaret werden/ Nachdem aber das Ende herbey nahete/ hat ſich nicht allein der Verſtand/ ſondern auch die Erkaͤntniß der Suͤnden/ die Reue/ der Glaube/ die Freudigkeit in Chriſto/ die Zufriedenheit mit GOttes gerechten Verhaͤngniß/ die Verachtung der Welt/ das Verlangen nach dem Himmel ſo reichlich gefunden/ daß man hat ſagen muͤſſen/ GOtt habe unter dieſem Zorn/ ſeine groͤſſte Guͤte verborgen gehabt/ und er ſelbſt bekante/ GOtt hette unter ſeiner Raſerey/ durch ſeine Weißheit/ ſeine Bekehrung und Seligkeit gewircket.
Und wenn ſolche Leute/ wie wir nach dem erſten Anſehen meinen/ nichts nuͤtze in der Welt ſind/ ſo dienen ſie doch dazu/ daß ſie andere/ die geſundes Verſtandes ſind erinnern/ wie eine edle Gabe GOttes dieſer ſey/ und ſie zur Danckbarkeit/ und rechten Gebrauch ihres Verſtands ermahnen.
§. 5.
Ein Menſch/ der mit geiſtlichen ſchweren Anfechtungen/ und Seelen-Angſt gequaͤlet/ iſt recht elend/ deñ alle/ die es verſuchet haben/ geſtehen/ daß uͤber dieſes kein Elend in der Welt ſey: Allermeiſt/ weñ es die Verlaſſung von GOtt/ die Entziehung des Goͤttlichen Troßts/ und das Verſtoſſen von GOttes Angeſicht/ betrifft/ da iſts/ alß wenn man einem Vogel/ der im Glaſe eingeſperret iſt/ die Lufft nehmen will/ ohn welche er doch nicht leben mag:
Sehr wol/ ſagt unſer in ſolchen Faͤllen wohl erfahrner Luther:
“Was meinſtu wol/ was fuͤr ein helliſcher ſtoß ſey/ wenn einem Menſchen in ſeiner Noth/ ſonderlich in den hohen Noͤthen des Gewiſſens/ der Puff koͤmmet/ daß er fuͤhlet/ wie GOtt zu ihm ſpricht:
Quid mihi & tibi?
Was hab ich mit dir zuſchaffen?
Verzagen und veꝛzweiffeln muß er/ wo er nicht weiß und kennet/ die Aꝛt ſolches Wercks GOttes und im Glauben geuͤbet iſt.” (Kirchenpoſtill. Winterth. ſ. 206. b)
§. 6.
Doch kan auch ein ſolcher Menſch bey GOtt in Gnaden ſeyn/ ja dieſes iſt mehrentheilß der liebſten GOttes Kinder Becher/ und die der himliſche Vater am liebeſten hat/ leßt er offt am wenigſien wiſſen/ daß ſie ihm ſo lieb ſind/ wenn ſchon der Apoſtel einen Pfal im Fleiſch empfindet/ und gleichſam am Spies ſtecket/ und von des Satans Engel mit Faͤuſten geſchlagen wird/ ſo bekoͤmt er doch auff ſein aͤngſtliches Gebet zur Antwort/ Laß dich an meiner Gnade gnuͤgen! (2. Corinth. XII. 7. 8.) Ob ſchon der HErr JEſus am Creutz haͤnget/ mit Finſterniß umbgeben/ und mit ſolcher Hellenangſt gequaͤlet/ daß er außſchrie:
Mein GOtt!
Mein GOtt! wie haſtu mich verlaſſen!
ſo blieb er doch der einige und allerliebſte Sohn ſeines Himliſchen Vaters/ ja er war ihm niemahln lieber/ (wenn ich ſo reden mag/) alß domahls/ da er die allerunterſte Stuffe der Ernidrigung/ und die hoͤchſte ſeines kindlichen Gehorſams erreichet hatte.
Das Gold/ das im Feur ſtehet uñ gelaͤutert wird/ das auffm Amboß uñ unter dem Hammer liget/ iſt dem Goldarbeiter ſo lieb alßdas/ ſo ſchon zierlich außgeputzet auff dem Ladẽ/ oder im Schꝛanck ſtehet:
Die Elendeſten in ihren Hertzen/ ſind die Liebſten bey GOtt/ die Weiteſten von GOtt nach ihrem Duͤncken/ ſind ihm die Naͤheſten.
§. 7.
Ein vom Satan leiblich beſeſſener Menſch muß auch unter denen recht Elenden mit gerechnet werden/ maſſen denn derſelben Quaal die ſie vom Satan erleiden muͤſſen/ offt ſo groß und ſchꝛecklich/ daß man an ihnen ein lebendiges Bild der helliſchen Quaal und Pein erſihet/ und kan man die Exempel/ ſo uns gelehrte Leute in Schrifften verzeichnet und mitgetheilet haben/ ohn Entſaͤtzen nicht leſen/ noch weniger aber kan man es ſelbſt ohne Grauſen anſehen/ wenn es GOtt ſchicket/ daß uns ſolcherley Begebenheiten und Traurſpectakel zu Geſichte kommen:
Allein daß ſolche Leute auch bey GOtt koͤnnen in Gnaden ſeyn/ oder doch zu Gnaden kommen/ bezeuget nicht allein das/ was der Heilige Apoſtel ſaget/ (1. Corinth. V. 5.)
Er wolle den Corinthiſchen Blutſchaͤnder in dem Namen JEſu Chriſti/ dem Satan uͤbergeben zum Verderben des Fleiſches/ auff daß der Geiſt ſelig werde an dem Tag des HErrn JEſu/ ſondern auch die Erfahrung/ weiln man ſolche Leute offt in warer Buſſe und Rew ihre Suͤnde beklagen/ im Glauben an dem HErrn JEſu ſich halten/ und in Gedult der gnaͤdigen Huͤlffe GOttes erwarten ſihet;
§. 8.
So iſt nun der allerelendeſte Menſch einer/ der vom Satan geiſtlicher weiſe beſeſſen iſt/ das iſt/ der in Unbußfertigkeit/ vorſaͤtzlichen Suͤnden und Sicherheit lebet/ dem ſein Muthwillen gluͤcklich fortgehet/ deſſen gottloſes Weſen mit zeitlichen Gluͤck vergeſellſchaffet iſt/ daß er alſo umb GOttes Gnade und ſeine Seligkeit ſich nichts bekuͤmmert/ ſondern gleichſam mit Freuden/ und Lachen in den Abgrund der Hellen eilet:
Ein ſolcher Menſch/ wenn er gleich Scepter und Cron traͤget/ wenn er gleich in taͤglichen Wolluͤſten lebet/ in koͤſtlichen Kleidern pranget/ von jedermann hoch geachtet/ geliebet/ und ſelig geſchaͤtzet wird/ iſt der Elendeſte unter allen:
Denn das Schwert der goͤttlichen Rache henget ihm uͤber den Kopff/ die Helle hat ihren Rachen auffgethan ihn zu verſchlingen/ der Todt zielet auff ihn/ die Teufel haben ihn in ihren Stricken/ kurtz/ GOttes Ungnad und Zorn/ Truͤbſal und Angſt/ ſchwebet als ein Wetter uͤber ſeine Seele:
§. 9.
So laſſet uns nun uns an der weltlichen Eitelkeit und der gottloſen Pracht und Gluͤck uns nicht vergaffen oder aͤrgern/ ſondern uns vielmehr mit Fleiß pruͤfen/ wie es umb uns ſtehet?
Gewiß es iſt beſſer mit der bußfertigen Suͤnderinn zu den Fuͤſſen JEſu ligen und weinen/ alß mit dem ſtoltzen Phariſeer zu Tiſche ſitzen/ und ihm ſelbſt in ſeiner Heucheley/ und Sicherheit wolgefallen.
Beſſer iſts die Suͤnden bereuen und beweinen/ alß mit Luſt und Freuden darinnen fortfahren/ Beſſer iſts mit dem Satan taͤglich kaͤmpffen/ und/ wenn es nach GOttes Willen ſeyn ſoll/ manchen harten Stoß von ihm hinnehmen/ alß in ſeiner Gemeinſchafft/ durch Sicherheit/ leben/ ſeiner Schmeicheley/ und verguͤldeten Luͤgen trauen/ und alſo gleichſam durch einen gemahlten Himmel und Roſengarten in die Helle wandern.
§. 10.
Jch habe dieſes zu reden und fuͤrzutragen Gelegenheit gehabt/ an dem Menſchen/ von welchem wir nunmehr in zwo Predigten zu unſer Erbauung und Beſſerung/ gehandelt haben:
Was meinet ihr wol/ wenn iſt er am elendeſten geweſen?
Gewiß nicht damahls/ alß ihn der Satan in ſeiner Gewalt hatte/ ſein Hertz gleichſam in ſeinen Mordklauen hielte/ und ihn an Leib und Seel quaͤlete/ denn damahls ſchrie er nebſt uns ſehnlich nach der Huͤlffe/ des Barmhertzigen und gnaͤdigen GOttes/ verfluchte ſein gottloſes Weſen/ und hatte Verlangen unter der Heerde und Hut JEſu Chriſti des getreuen und guten Hirten/ wider auffgenommen zu werden/ ſondern/ da/ alßer mit dem Teufel in vertraulicher Freundſchafft lebte/ von demſelben ſein Bruͤdergen genennet/ und zu allerley Suͤnden und Schanden angefriſchet ward/ alß ihm ſein Muthwill gluͤcklich von ſtatten gieng/ alß er an GOtt nicht gedachte/ und ihm ſelbſt in aller ſeiner Boßheit wol gefiel.
Nun GOtt ſey gelobet in Ewigkeit/ der ſeine und des Satans Freundſchafft zerſtoͤret/ und ihn zu dem Creutz JEſu Chriſti zu fliehen gezwungen hat; Wir wollen auch in dieſer Predigt/ ihn alß ein Lehrbild/ von GOtt uns fuͤrgeſtellet/ fleiſſigſt anſehen/ und was zu unſer Beſſerung nuͤtzlich ſeyn wird/ mit zu Hauſe nehmen/ GOtt ſegne unſer Vorhaben/ und laſſe es zu ſeines heiligen Namens Ehre wol gerathen/ umb des HErrn JEſu willen/ Amen.
Abhandlung.
§. 11.
ALß wir neulich von der grauſamen Gewalt des Satans gehandelt/ ſo koͤnte es einem frommen Hertzen Wunder nehmen/ woher dieſem helliſchen Feinde ſolche Macht komme?
Und wie ihm doch der Allmaͤchtige und Barmhertzige GOtt ſo viel zulaſſe?
Die Antwort iſt leicht zu finden; Es geſchiehet umb der Suͤnden willen der Menſchenkinder; Die Suͤnde iſt des Satans Staͤrcke und Krafft; Wie ein Vogel in der Lufft/ und ein Fiſch im Waſſer ſein Leben und Weſen hat/ ſo der Teufel in der Suͤnde: Dannenhero wird von ihm in unſerm Text ℣. 12. geſaget/ Daß er in der Finſterniß dieſer Welt herrſche/ daß er ſein Werck (und Werckſtatt) habe in den Kindern des Unglaubens.
(Eph. II. 2.) Daß die Suͤnden ſeine Stricke ſind/ darinn er die Menſchen gefangen haͤlt/ zu ſeinem Willen.
(2. Timoth. II. 26.)
Darumb wer dem Teuffel ſeine Macht ſchwaͤchen und benehmen will/ der huͤte ſich fuͤr Sunden/ oder laſſe davon abe/ und bekehre ſich von gantzem Hertzen zu GOtt.
Die Suͤnde ſcheidet den Menſchen und GOtt von einander.
(Eſa. LIX. 2.) Und wer nun von GOtt ſich getrennet hat/ der kan nicht anders alß in die Gewalt des Satans fallen:
Wer ſich aber durch ware Buſſe/ zu GOtt wider kehret/ an dem kan der Satan ſeine grauſame Macht nicht mehr außuͤben: Kurtz/ die Suͤnde/ welche die Schrifft die Finſternis nennet/ iſt des Satans Reich/ wer nun auß dem Gehorſam GOttes uͤbertritt/ und von dem HErrn JEſu abtruͤnnig wird/ der kan nicht anders als in die Gewalt des grauſamen Menſchen-Feindes fallen.
§. 12.
Damit wir nun lernen/ die Suͤnde fliehen/ ſo wollen wir dieſen Menſchen III. betrachten alß ein Bild/ das unß den Greuel und die Gefaͤhrligkeit der Suͤnden fuͤrſtellet:
Und zwar lehret es uns (a.) daß die Suͤnde ein liebliches Geſicht/ und dabey einen Drachenſchwantz habe/ daß der Eingang lieblich/ ſuͤſſe/ und angenehm/ der Außgang aber bitter/ ſchrecklich/ und grauſam ſey: der Zucker/ wie die Naturkuͤndiger berichten/ und die Erfahrung bezeuget/ wie ſuͤſſe er iſt/ wenn er in Maͤnge genoſſen wird/ wird in einen zaͤhen Schleim und bittere Galle verwandelt/ ſo gehts mit denen beliebten und ſuͤſſen Suͤnden der Menſchen/ ſie werden endlich lauter Gifft und Galle; Wie Petrus zu dem Zauberer Simon ſpricht: (Apoſt. Geſch. VIII. 23.)
Jch ſehe/ daß du biſt voll bittrer Galle/ und verknuͤpft mit Ungerechtigkeit; Die Meinung iſt/ Jch ſehe/ daß du ein gifftiges boͤſes/ tuͤckiſches Hertz haßt/ und ob du wol es noch zur Zeit nicht empfindeſt/ wie bitter ſolche Gottloſigkeit iſt/ ſo ſehe ich doch ſchon dein Hertz darinn gleichſam ſchwimmen/ und/ wenn du dich nicht bekehreſt/ ſo wirſtu damit getraͤncket werden in Ewigkeit.
§. 13.
Hieher gehoͤret/ was in der Offenbar. Johannis (Cap. XVIII. 7.) geſaget wird:
Wie viel ſie ſich herrlich gemacht/ (in ihren Suͤnden und Boßheit ſich hervor gethan/ und ihr ſelbſt darinnen gefallen) und ihren Muthwillen gehabt hat/ ſo viel ſchenckt ihr Quaal und Leid ein.
Darauß abzunehmen/ daß die Suͤnde zwar denen Gottloſen und ſichern Menſchen eine herrliche Sache zu ſeyn duͤncket/ uñ daß ſie ihre Luſt in ihrem Muthwillen und uͤppigkeit ſuchen/ hernach aber in lauter Quaal und Leid verwandelt und mit vollem Maß ihnen eingeſchencket und eingetraͤncket wird: Und was von einem abgoͤttiſchen verfuͤhriſchen Menſchen geſagt wird (5. Buch.
Moſ. XXIX. 18.)
Daß er ſey eine Wurtzel/ die Galle und Wermut/ (oder Gifft) traͤget/ (weil er nehmlich andere zu verleiten/ und ſeinen Jrrthum außzubreiten und fortzupflantzen pfleget)
Das wird billig von der Suͤnden ſelbſt auch gehalten.
Dieſe verfluchte Wurtzel gruͤnet und bluͤhet fuͤr der Gottloſen Augen/ offt eine lange Zeit/ Jch wil ſagen/ ſie ergetzen ſich in ihrem Muthwillen/ und haben ihre Freude an ihrer Boßheit/ alß an einer ſchoͤnen Blumen/ endlich aber wird aus ſolcher Bluͤet nichts als Gifft und Gallen/ damit ſie ſich muͤſſen abſpeiſen laſſen hie zeitlich und dort ewiglich.
§. 14.
Und dis iſts/ was der weiſeſte unter den Koͤnigen ſaget:
(Sprichw. XIV. 12. 13.)
Es gefaͤllt manchem ein Weg wol/ aber endlich bringt er ihn zum Tode/ nach dem Lachen koͤmt Trauren/ und nach der Freude koͤmt Leid.
Wohin auch der Heilige Apoſtel zielet/ wenner ſpricht.
(Galat.
VI 7. 8.) Was der Menſch ſaͤet/ das wird er aͤrndten/ wer auff ſein Fleiſch ſaͤet/ (dem Fleiſch in Suͤnden dienet) der wird von dem Fleiſch das Verderben aͤrndten.
§. 15.
Dieſes koͤnte mit einem und andern Exempel bewehret werden/ alß mit Judas/ welchen die heimlich abgezwackte und außdem ihm vertrauten Saͤckel geſtohlene Pfennige ſo ſuͤſſe waren/ daß er immer mehr zu haben verlangte/ uñ weil ers auf einmahl bey des HErꝛn beutel nicht zu grob machen durffte/ dachte er auff eine andere Weiſe eine ziemliche Summe zu erſchnappen/ nehmlich durch das Verrathen ſeines Meiſters; Es machte ihm der Satan die 30. Silberlinge ſo ſuͤſſe und angenehm/ daß er daruͤber aller Liebe und Freundligkeit ſeines HErrn vergaß/ und daß ihm die ſuͤſſeſten und holdſeligſten Worte die aus deſſen Munde kamen/ nicht zu Hertzen giengen/ Jch halte auch/ alß er nunmehr die 30. Silberlinge bekommen hatte/ daß er dieſelbe mit ſonderlicher Luſt wird beſchauet/ und ſeine Freude darann gefunden haben: Allein wie lange wehrets/ da wird dieſe Freude in lauter Leid/ und dieſe Suͤſſigkeit in lauter Galle verwandelt/ Er mochte hernach das verfluchte Gelt nicht mehr ſehen/ ſondern warffs von ſich/ und rieff:
Jch habe uͤbel gethan/ daß ich unſchuldig Blut verrathen habe:
So gehts:
Dem Vogel ſind die rothe Beer lieblich/ und ſchmecken ihm wol/ biß er mercket/ daß er verſtricket und gefangen/ an ſolcher ſuͤſſen Speiſe erwuͤrgen muß.
§. 16.
Mit dem reichen Mann giengs nicht anders/ der lebte alle Tage herrlich und in Freuden/ die Suͤnden- Wurtzel bluͤete/ und trug gleichſam lauter Roſen/ damit er ſich taͤglich bekraͤntzete/ hernach aber folgete die Frucht/ die helliſche Quaal/ die ihn ſchreyend machet:
Ach Vater Abraham! nur ein Troͤpflein Waſſer/ meine Zunge in dieſer Flammen zu kuͤhlen!
Doch laſſet uns nur bey unſerm Lehrbild verbleiben; Es hat dieſem elenden Menſchen es freylich anfangs eine herrliche Sache zu ſeyn beduͤncket/ frey zu ſeyn/ nicht allein vom Zwang und Gehorſam ſeiner Eltern und Lehrmeiſter/ ſondern auch GOttes/ es gefiel ihm wol/ daß er ſich fuͤr GOtt nicht durffte fuͤrchten/ und ſeiner Suͤndenluſt ohne Scheu nachſaͤtzen konte/ es war ihm eine Luſt/ ſo gluͤcklich ſpielen/ daß es ihm niemahln an Mitteln zu ſauffen/ und im Sauſe ſtets zu leben fehlen konte/ er wuſte ſich viel damit/ daß er mit Huͤlffe ſeines verfluchten Cammeraden/ konte mit vielen zugleich ſich herumb ſchlagen/ Stoͤſſe außtheilen/ und ſich bey maͤnniglichen gefuͤrchtet machen/ es war ihm ein gefundenes Eſſen/ daß es ihm auch ſchnoͤder Fleiſches Lußt nicht fehlen muſte; Was iſt aber endlich auß aller ſolcher gottloſen Ergetzligkeit worden? und was haben dieſe Wurtzel/ nach dem ſie außgebluͤet/ vor Fruͤchte getragen?
Lauter Wermut/ Gifft und Galle/ lauter Schrecken/ Angſt/ Quaal und Pein:
An ihm iſt erfuͤllet/ was der Prophet (Jerem. II. 19.) ſaget: Alſo muſtu innen werden und erfahren/ was fuͤr Jammer und Hertzleid bringet/ den HErrn deinen GOtt verlaſſen/ und ihn nicht fuͤrchten!
§. 17.
Man moͤchte zu ihm ſagen mit dem Heiligen Apoſtel (Rom. VI. 20. 21.)
Da du der Suͤnden Knecht wareſt/ da wareſtu zwar frey von der Gerechtigkeit/ (Ach elende und unſelige Freyheit! wenn der Menſch ſich auß dem ſanfften Joch der Gerechtigkeit und Chriſti/ loß wircket/ und leßt ihm das eiſerne des Satans uͤber den Halß legen!) Was haßtu nun davon fuͤr Frucht?
Welches du dich jetzt ſchaͤmeſt/ und in Angſt und Noth beklageſt/ denn das Ende deſſelbigen iſt der Todt.
Ach wie viel tauſend ligen in der Hellen/ deren vergaͤngliche ſchnoͤde Suͤndenluſt/ nunmehr in ewige Unluſt/ in Wermut und Galle verwandelt iſt/ damit ſie in Ewigkeit geſaͤttiget werden!
§. 18.
So laſſet uns nun lernen die Suͤnde/ ob ſie ſchon eine Luſt und Freude ſcheinet mit ſich zu fuͤhren/ alß einen uͤberzuckerten Gifft fliehen/ Laſſet uns lernen die Welt und ihren Fuͤrſten/ den Teuffel recht kennen/ man kan ſie billig vergleichen einem gottloſen Wirtshauſe/ oder Schencke/ darinnen der Wirt ſeinen Gaͤſten allerley Luſt machet/ friſch aufftragen leſſet/ Wein und Bier die Fuͤlle anſchaffet/ Wuͤrffel und Karten auffleget/ Muſicanten beſtellet/ und heißt ſeine Gaͤſte luſtig ſeyn/ hernach aber ihnen eine ſolche Rechnung machet/ daß ſie ſich hinter den Ohren krauen:
Man muß von der Suͤnde und dem Weltweſen nicht urtheilen nach ihrem Anfang/ ſondern nach dem Außgang:
Wie froͤlich ſind die Voͤgel/ wenn ſie zu erſt auff den Vogelheerd fallen/ und ſo viel erwuͤnſchter Speiſe daſelbſt finden/ ſie ſchwitzern/ ſingen/ huͤpffen/ eſſen/ und dencken an kein Ungluͤck/ aber eh ſie ſichs verſehen/ ſo wird das Netz uͤber ſie zuſammen geruͤcket/ ſo hat alle Freude ein Ende/ ſo gehts mit der ſuͤndlichen Luſt der Weltkinder/ ſie lachen/ ſie ſchwatzen/ ſie ſchertzen/ ſie eſſen/ ſie trincken/ ſie tantzen/ ſie ſingen/ ſie ſauchzen/ es iſt eitel Freude und Wonne/ Ochſen wuͤrgen/ Schaff ſchlachten/ Fleiſch eſſen/ Wein trincken.
(Eſa. XXII. 13.) Sie haben mit dem Tode einen Bund/ und mit der Hellen einen Verſtand/ (eine gute Correſpondentz und Bruͤderſchafft) gemacht/ (ſie haben ſich mit der Hellen fuͤrſichtiglich und zu ihrem Vortheil verglichen/ wie das Ebreiſche Wort mit bringet) (Eſa. XXVIII. 16.)
Allein eh ſie ſichs verſehen/ ſo uͤberfaͤllt ſie das boͤſe Stuͤndlein/ und dann hat alle Freude ein Ende/ und auß dem Lachen wird ein Weinen/ das Jauchzen wird in Seuffzen/ das Tantzen in Zittern und Zaͤhnklappen/ das Schertzen in Schmertzen verwandelt.
§. 19.
Nehmet dis doch zu Hertzen/ Jhr ruchloſe Weltkinder! die ihr aus der Suͤnde eine Freude/ eine Luſt/ ein Geſpoͤtt gemacht habet!
Mag GOttes Wort/ und deſſen ernſtliche Warnung nicht bey euch gelten/ ſo ſehet doch an die Erfarung aller Zeiten!
Dencket doch/ wie manchen der Todt/ nach GOttes gerechten Gericht/ auß ewern Mittel/ auß ewer Geſellſchafft hat hinweg geriſſen; Sehet! vor weniger Zeit/ hattet ihr noch umb und bey euch einen luſtigen Cammeꝛaden! einen Dutzbruder! einen Hertzensfreund/ Jhr waretluſtig mit einander/ und brachtet ewere Zeit in allerley ſuͤndlichen Freude zu/ Wo iſt er aber nu?
Vieleicht erſchoſſen/ erſtochen/ erſoffen/ geſtuͤrtzet/ oder ſonſt geſchwinden und unverhofften Todes geſtorben: Den Leib freſſen die Wuͤrmer/ und die arme Seele liget in der helliſchen Flammen.
Gleicher Weg/ gleicher Außgang/ eine Arbeit/ ein Lohn/ Wo ihr nicht umbkehret und von Suͤnden ablaſſet/ ſo wird ewer Ende ſeyn/ wie ſeines geweſen iſt.
§. 20.
So beſinnet euch nun/ und ſprecht:
Was mache ich doch? (Jerem. VIII. 6.) Wo will es endlich mit meinen ſuͤndlichen Weſen hinnauß?
Und was will endlich auß meinem Gott vergeſſenen Leben werden?
Solt auch an mir wol wahr werden/ was der HErr JEſus ſpricht: (Luc. VI. 25.)
Weh euch/ die ihr hie voll ſeid/ denn euch wird hungern!
Weh euch die ihr hie lachet/ denn ihr werdet weinen und heulen!
Mein Leben/ mein Weg gefaͤllt mir bißhero wol/ ſolt er mich wol auch zum Tdde fuͤhren?
Solts auch wol der breite Weg ſeyn/ der zum Verdamniß abfuͤhret? (Matth. VII. 13.)
Seid doch nicht wie die Saͤue/ die gemaͤſtet werden/ welche/ wann eine auß ihrem Mittel erhaſchet und gewuͤrget wird/ gruntzen und haͤuffig herzulauffen/ ſo bald aber jene auffhoͤret zu ſchreyen/ alles vergeſſen/ und zu ihrem Troge/ und Koth wider eilen!
Bedencket doch allezeit/ den hochwichtigen Denckſpruch der lieben Alten:
Hie Zeitlich/ Dort Ewig/ Darnach richte dich.
§. 21.
Dieſe Warnung und treuhertzliche Ermanung will ich mit Erzaͤhlung einer denckwuͤrdigen Geſchicht ſchlieſſen/ und in ewern Hertzen verſiegeln/ welche Herr Martin Grundmann in ſeinem nuͤtzlichen Buͤchlein/ die Geiſt- und Weltliche Geſchichtſchule benamet/ (pag. 123. ſſ.) auffgezeichnet hat.
Fuͤr nicht vielen Jahren/ ſpricht er/ begab ſichs in einer fuͤrnehmen Stadt unſers Deutſchlandes/ daß eine junge von hohem Stand erborne Perſon/ nach dem ſie der Hand und Obſicht des Hofemeiſters zu bald entlaſſen/ und ihre noch nicht zeitige Freyheit erlangt hatte/ ein unſoͤtiges/ wolluͤſtiges/ verruchtes Leben anfienge/ ſolcher geſtalt/ daß ſie keine Laſter/ Schand- und Frevelthaten wider die heiligſte GOttes Gebot anzugeben erroͤtete/ auch hiermit alle Gottes- und Menſchen-Scheu auſſer Augen ſetzte.
§. 22.
Darnebens fieng ſie an GOtt im Himmel ſelbſten (welchs erſchrecklich) bey ſich gleich zu haſſen/ fluchte und laͤſterte unmenſchlich/ verſchwure ſich/ an GOtt nimmermehr zu gedencken/ kein Gebet nicht lebenslang zu thun/ zu welchen Ende ſie auch ihr Gebetbuch in einen heimlichen unſaubern Ort verſenckte/ gebahrte ſich alſo/ ſam weder GOtt im Himmel noch einiger Teuffel in der Hoͤll mehr uͤbrig were.
§. 23.
Alß nu deren Anverwandte hierdurch nicht wenig bekuͤmmert/ und dannenhero bemuͤhet waren ſie durch geiſtliche und andere Perſonen auff einen beſſern Weg zu bringen/ hat doch weder Vermahnen/ Flehen noch Bitten jemals bey derſelben ſtat finden moͤgen/ ſintemahl ſie an ſtat der Antwort nur Gotteslaͤſterung und die grauſamſte Verfluchungen heraus geſtoſſen.
§. 24.
Und weil zu vorigen noch taͤglich neuveruͤbete Ubelthaten kamen/ und die Verbrechen ſich ſo gar uͤberhaͤuffeten/ daß keine Beſſerung im wenigſten weder zu ſpuͤren noch zu hoffen mehr war/ iſt endlich die hohe Obrigkeit des Orts hoch bedrungenlich getrieben und bewogen worden/ mit Bewuſt und Einwilligung dero angehoͤrigen hoch anſehnlichen Freunde ihr den laͤngſt verwirckten Tod anzukuͤndigen.
Ward alſo einsmahls zu fruͤer Tageszeit in groſſer Stille aus ihrer Gewahrſam uͤber etliche Meilen weg von dem Ort gefuͤhret/ auff einen gruͤnen Platz geſtellt/ und geheiſſen/ ſich zu dem letzten Streich fertig zu machen.
§. 25.
Jn ſothanem Zuſtande/ ob ſie wol anfangs ſchwerlich glaubte/ daß es mit bedrautem Hinrichten der Ernſt were/ und weiß nicht worauff ſich verlieſſe/ fragte ſie endlich/ ob denn keine Gnade were?
Jhr ward zur Antwort/ Keine Gnade.
Da iſt bey dieſer Perſon das heimliche Widerſprechen/ das ohn Zweifel bey voriger Unthaten Begaͤngniß offters ſich mag gewittert haben/ vor den Anweſenden in Worte außgebrochen/ in dem ſie auff den Knien liegend und des Schuſſes erwartend mit gedaͤmpffteꝛ Stimme dreymal ſeuffzende geſprochen:
O Ewigkeit!
O Ewigkeit!
O Ewigkeit.
§. 26.
Es lehret uns unſer Schreckbild weiter/ (β) daß die Suͤnde deſto ſchrecklicher gefaͤhrlicher und groͤſſer ſey/ je laͤnger ſie waͤret/ und fortgeſaͤtzet wird: Suͤndigen iſt ſchrecklich/ in der Suͤnde eine beliebte Luſt ſuchen/ iſt noch ſchrecklicher/ in Suͤnden aber lange verharren/ und darauß eine Gewonheit und ein Handwerck machen/ das iſt das allerſchrecklichſte/ und der geradeſte Weg zur Hellen. Jch will nicht ſagen/ daß die Suͤnde ſehr fruchtbar ſey/ und daß eine auß der andern waͤchſet/ alſo daß endlich auß vielen Suͤnden eine groſſe Boßheit und Gottloſigkeit wird/ (welche der Heilige Apoſtel den Leib der Suͤnden nennet.
Rom.
VI. 6. Coloſſ.
II. 11.)
Gleich wie auß vielen geringen Faͤden/ ein groſſes und dickes Seil zuſammen gedraͤhet wird/ wohin der Heilige Petrus ſein Abſehen hat/ wenn er von dem Zauberer Simon ſaget: (Apoſt. Geſch. VIII. 23.)
Er ſey verknuͤpft mit Ungerechtigkeit/ (Seine Suͤnden ſeyn in ihm verſchuͤrtzet/ und zuſammen geknuͤpffet) ſondern nur dis bitt ich wol zu bedencken/ daß je laͤnger die Suͤnde waͤret/ je tieffer und feſter ſaͤtzet ſie ſich ins Hertz/ je mehr wird daſſelbe verhaͤrtet/ verſtocket/ und verderbet.
§. 27.
Unſer Heiland vergleicht eines ſolchen Menſchen Hertz/ miteinem gebahnten Wege/ und einem verwilderten/ und mit Dornen bewachſenen Acker.
(Luc. VIII. 12. 14.)
Denn gleich wie ein Weg vom ſtetigen Fahren entweder haͤrter/ oder ſandiger und tieffer wird/ daß er endlich zu keinem Acker mehrtaugt/ und kein Koͤrnlein darauff fortkommen kan/ wie ein Theil Ackers/ wenn es eine Zeitlang wuͤſte liget/ und nicht gebauet wiꝛd/ endlich mit Doꝛnhecken/ Straͤuchen und Baͤumen/ uͤber und uͤber bewaͤchſet/ und ſchwehrlich zu Lande wider gemacht/ und Fruͤchte zu tragen tuͤchtig werden kan/ ſo iſts mit einem verruchten und unbußfertigen Menſchen/ der Satan hat ſeinen freyen Gang durch ſein Hertz/ und leßt keinen guten Gedancken/ kein Woͤrtlein der Schrifft/ darinnen hafften oder auffkommen/ wie unſer Erloͤſer ſaget:
Der Teuffel nimt das Wort von ihrem Hertzen/ daß ſie nicht glauben und ſelig werden:
Und je mehr Zeit in ſolchen Zuſtand hingehet/ je mehr verwildert das Gemuͤthe/ daß es endlich gantz gottloß/ boßhafftig/ beſtialiſch und teuffliſch wird.
§. 28.
Je laͤnger die Boßheit waͤret/ je groͤſſer wird ſie/ denn wenn der Menſch lange Zeit in ſeiner Sicherheit wandelt/ die Stimme GOttes/ der ihm zur Buſſe ruffet/ verachtet/ und alle Gnade die ihm angeboten wird/ außſchlaͤget/ ſo pfleget ihn GOtt auß gerechten Gericht endlich zu verlaſſen/ und in einen verkehrten Sinn dahin zu geben.
Da gehts dann/ wie mit denen Wandersleuten auff dem Wege/ wenn der eine gegen Auffgang/ der ander gegen Untergang der Sonnen wandelt/ je laͤnger ſie gehen/ je weiter kommen ſie von einander/ alſo je laͤnger der Menſch in Suͤnden lebet/ je weiter er ſich von GOtt abſondert/ und je ſchwerer gehts mit ſeiner Buſſe und Bekehrung daher.
Daß alſo an ihm erfuͤllet wird/ was die Chriſtliche Kirche ſinget:
Jch fuͤrcht fuͤrwar die Goͤttliche Gnad/ die er allzeit verſpottet hat/ wird ſchwerlich ob ihm ſchweben.
§. 29.
Dieſes kan auß der Erfahrung abermahl bewehret werden: welche bezeuget/ daß mit den boͤſen Menſchen es je laͤnger je aͤrger wird/ (2. Timoth III. 13.) ſo daß ſie endlich ein Brandmahl in ihrem Gewiſſen bekommen/ (1. Timoth. IV. 2.) daß es nichts mehr empfindet/ von allen was mit ihnen auß GOttes Wort zu ihrer Bekehrung gehandelt wird.
Ach!
wie viel Leute gehen in die Kirche/ ſie hoͤren das kraͤfftige Wort GOttes/ ſie ſehen den Ernſt und Eiffer der getreuen Seelenhirten/ ſie ſehen ſo manches Exempel des goͤttlichen Zorns wider die Suͤnde/ und ſeine ſchreckliche Gerichte; Und bleiben den- noch einen Weg wie den andern in ihren Suͤnden und Unbußfertigkeit/ ja ihrer viel brechen endlich in ein Geſpoͤtte herauß/ und trincken mit Freuden auß dem Zauberkelch des Satans/ den Atheiſtiſchen Gifft/ und ſchaͤtzen ſich gluͤckſelig/ daß ſie endlich ein Polſter vor ihr gottloſes Hertz gefunden haben/ nehmlich nichts glauben/ und alles fuͤr Fabelwerck halten.
Hievon ſtuͤnden merckwuͤrdige Exempel beyzubringen/ allein/ wozu ſolt es ſeyn/ weiln ſie taͤglich denen Gottſeligen/ mit ihrem hoͤhſten Leidweſen/ fuͤr Augen ſtehen.
§. 30.
Jch bin auff dieſe hochnoͤtige Betrachtung gerathen/ durch die Rede unſers Patienten veranlaſſet/ welcher klaget/ daß von der Zeit an/ da er mit dem Satan ſich eingelaſſen/ ſein Hertz je mehr und mehr von allen heiligen und goͤttlichen Dingen ſey abgewandt/ ſo daß er einen Abſcheu gehabt/ an beten/ leſen/ ſingen/ Kirchen gehen/ und andern Ubungen der Gottſeligkeit/ biß er endlich dahin kommen/ daß er ſelbige nicht allein gar zuruͤck geſaͤtzet/ ſondern auch endlich ſein Geſpoͤtt damit getrieben; Dannenhero/ wenn ihm im Anfang ſeines Elends/ von der Groͤſſe ſeiner Suͤnden/ von dem Zorn GOttes/ von der Buſſe und hertzlichen Reu/ uͤber ſeine Miſſethat/ vom eiffrigen und andaͤchtigen Gebet/ von dem Sehnen und Verlangen nach GOttes Barmhertzigkeit/ nach der Genieſſung des heiligen Verdienſts und Bluts JEſu Chriſti ſeines Erloͤſers/ und dergleichen auß GOttes Wort ernſtlich und beweglich zugeſprochen ward/ ſo waren ihm dieſes eitel boͤhmiſche Doͤrffer/ wie man ſpricht/ Er klagte/ er koͤnte es nicht begreiffen/ nicht verſtehen/ nicht zu Hertzen nehmen/ ſein Hertz were gantz feſt verſchloſſen/ und wenn er ſchon mit uns bete/ ſinge/ ſo gehe es doch alles nur oben hin/ und nicht von Hertzen/ das Hertz/ ſagte er/ weiß nichts davon; Ach wenn mir GOTT die Gnade wolte erzeigen!
Und mein hartes Hertz eroͤffnen und erweichen.
§. 31.
Sehet! ſo hatte der Satan nicht allein ſeinen Leib/ wider Hieb und Stich/ ſondern auch ſein Hertz/ wider die Pfeile goͤttliches Wortes verhaͤrtet/ und feſt gemacht/ Uns allen zweiffels frey zur Warnung/ daß wir die Suͤnde/ und das gottloſe Weſen nicht ſollen fuͤr ein liederliches Werck achten/ weil das allerſchrecklichſte/ ſo die herrſchende Suͤnde mit ſich fuͤhret/ dieſes iſt/ davon wir gehandelt haben/ die Verblendung nehmlich/ und die Verſtockung des Hertzens/ welche man mit recht/ deß Satans Pallaſt oder Veſte nennen mag/ darinnen er wohnet/ und welchen er nach allen Kraͤfften verthaͤtiget.
§. 32.
Hierumb ſeyd nun alle/ Meine liebſte Zuhoͤrer/ von GOttes wegen gewarnet! fuͤr Sicherheit/ Unbußfertigkeit/ und beharrlichen Suͤnden!
Es iſt eine Liſt des Satans/ daß er den Menſchen einbildet/ einmahl/ zweymahl/ dreymahl ſuͤndigen habe nichts zu bedeuten/ ſie koͤnnen ſich ja allemahl noch wol bekehren/ und Buſſe thun/ wenn es auch erſt im Todtbette geſchehen ſolte/ Die Gnadenthuͤr ſtehe nimmer zu/ der Barmhertzige GOtt werde allemahl die Bußfertigen Suͤnder annehmen/ der HErr JEſus werde die/ ſo zu ihm kommen/ nicht hinnaußſtoſſen:
Es iſt zwar dieſes letztere wahr/ und auß der heiligen Schrifft genommen/ doch ſtecket hierinn der Betrug des Satans/ daß er die him̃liſche Warheit fuͤrwendet ſeine Luͤgẽ uñ Mord zu verbergen/ und die Menſchen mit ſuͤſſen Worten/ auß der Schrift entlehnet/ ſicher zu machen ſuchet/ daß er zwar von der offenen Gnadenthuͤr/ von der Barmhertzigkeit GOttes/ von dem Verdienſt JEſu Chriſti ſaget/ indeſſen aber von denen Mitteln und Bedingungen/ die GOtt ſeinen Verheiſſungen beygefuͤget hat/ ſchweiget/ GOtt ſpricht zwar/ Er wolle nicht den Todt des Suͤnders/ Er thut aber hinzu/ Er ſolle ſich bekehren/ und alſo leben/ die Bekehrung aber beſchreibet er weiter ſo/ daß der Gottloſe ſich ſoll abkehren von ſeiner Ungerechtigkeit/ die er gethan hat/ und nun recht und wol thun/ und alßdenn ſolle er ſeine Seele lebendig behalten.
(Ezech. XVIII. 21. 27.)
Dieſes muß nun ja geſchehen alßdeñ wenn der Menſch noch Zeit hat/ wie der Apoſtel ſaget.
(Galat. VI. 10.) GOtt rufft zwar allezeit denen Abtruͤnnigen/ und heißt ſie zu dem Schoß ſeiner Barmhertzigkeit widerkehren/ Er ſaget aber auch: Heute/ ſo ihr meine Stimme hoͤret/ ſo verſtocket ewere Hertzen nicht.
Pſalm.
XCV. 8.)
Welchem der Apoſtel hinzuſaͤtzet: (Hebr. III. 12. 13.) Sehet zu/ Lieben Bruͤder! daß nicht jemand unter euch ein arges unglaubiges Hertz habe/ ermanet euch ſelbſt/ ſo lange es Heute heiſſet daß nicht jemand unter euch verſtocket werde/ durch Betrug der Suͤnde.
§. 33.
Die Gnadenthuͤꝛ iſt zwar niemahls vor die Bußfertigen verſchloſſen/ daß ſie aber endlich/ wenn ſie lange genug offengeſtanden/ und der gottloſe durch ſo viel hertzliches Zuruffen/ Vermahnen/ Dreuen/ Verheiſſen GOttes hinnein zu gehen ſich nicht hat wollen bewegen laſſen/ verſchloſſen werde/ iſt von unſerm Heiland klaͤrlich angezeiget.
(Matth. XXV. 10. 12.
Luc. XIII. 24.) an welchem letztern Ort/ mit derben Worten geſaget wird: Viele werden/ das ſage ich euch/ darnach trachten/ daß ſie hinnein kommen/ und werdens nicht thun koͤnnen/ welches die gelahrten Außleger von denen/ ſo ihre Bekehrung von einem Tage zum andern verſchieben und alſo in Unbußfertigkeit/ biß an ihr Ende verharren/ billig erklaͤren: (Vid. Harm. Chemnit. Lyſer. cap. 117. T. 1. p. 1264. b.)
Welches beſtettiget wird in denen Sprichwoͤrt.
Salomon.
(Cap. 1. verſ. 24. ſ.)
Da GOtt der HErr ſaget:
Weil ich denn ruffe/ und ihr wegert euch/ Jch recke meine Hand auß und niemand achtet darauff/ und laßt fahren allen meinen Rath/ und wollet meiner Straffe nicht/ ſo will ich auch lachen in ewern Unfall/ und ewer ſpotten/ wenn da koͤmt daß ihr fuͤrchtet/ wenn uͤber euch Angſt und Noth kommet/ denn werden ſie mir ruffen/ aber ich werde nicht antworten/ ſie werden mich fruͤe ſuchen/ und nicht finden.
§. 34.
Jhr vernehmet wol/ meine in Chriſto JEſu hertzlich geliebte Zuhoͤrer!
was ich meine:
Jch will zwar niemand/ auch den der in der letzten Stunde ſich bekehret/ von der Gnade GOttes außſchlieſſen und ihm alle Hoffnung zur Seligkeit abſchneiden/ wol wiſſend/ daß/ was der gekreutzigte JEſus an dem bußfertigen Schaͤcher gethan hat/ Er noch jetzo thun kan/ und thun will/ doch wolte ich gerne/ ſo viel mir muͤglich iſt/ die heutige ſichere Welt/ helffen auffwecken/ daß ſie mit mehrem Ernſt und Eiffer nach GOttes Reich trachten/ und daß ſie ſelig werde/ mit Furcht und Zittern ſchaffen moͤchte:
Die ware Buſſe iſt zwar niemahln umbſonſt/ die ſpaͤte Buſſe aber iſt nicht allezeit eine ware und rechtſchaffene Buſſe; Es iſt eine hoͤchſtgefaͤhrliche Sache/ ſein gantzes Leben in Suͤnden und Sicherheit hinbringen/ und umb ſeine Seligkeit ſich niemahln mit Ernſt bekuͤmmern/ alß wenn man biß an des Lebens Ende/ und an die Thore des Todes kommen iſt:
Die ware Buſſe/ welche in hertzlicher Rew uͤber die Suͤnde/ und waren Glauben an Chriſtum JEſum beſtehet/ und den heiligen guten Vorſatz/ zum Geſellſchaffter hat/ iſt ein Gnadenwerck GOttes/ der keiner Ungerechtigkeit kan beſchuldiget werden/ wenn er ſeine Veraͤchter verachtet/ ſeiner Spoͤtter ſpottet/ und die mit Ungnad und Zorn abſtraffet/ die den Reichthum ſeiner Guͤte und Langmut jederzeit verachtet haben:
§. 35.
Was iſt denn nun zuthun?
Achtet keine Suͤnde gering/ Es ſaget ein gottſeliger Mann ſehr wol: Jch weiß von keiner kleinen Suͤnde/ weil ſie wider den groſſen und Majeſtaͤtiſchen GOtt iſt.
Das Schiff hat nur eine oder andere kleine Ritze/ dadurch das Waſſer hinnein dringet/ doch/ wenn nicht dazu gethan wird/ muß es endlich verſincken; Wandelt fuͤrſichtig/ alß die Weiſen/ und nicht alß die Unweiſen:
Habt fleiſſige Acht auff ewer Hertz und Gewiſſen/ ſtellet taͤglich/ oder doch zum wenigſten/ wochentlich eine Pruͤfung ewer ſelbſt an/ ſchonet ewer ſelbſt/ und der beliebten Suͤnden nicht/ ſchmeichelt euch ſelbſt nicht; Entziehet oͤffters ewer Hertz von weltlichen Dingen/ und wendet es mit allen Kraͤfften/ auff die Himliſchen und Ewigen/ laßt die Sorgfalt vor ewre Seele/ nicht ein Nebenwerck/ ſondern das allervornehmſte/ das erſte und letzte in allem ewern Thun ſeyn:
§. 36.
Habt ihr etwas verſehen/ und ſeid vom Satan oder der boͤſen Welt beruͤcket worden/ Verſchiebet nicht die Buſſe/ und Abbitt/ ſolches Fehlers biß Morgen/ ſondern noch Heute!
Heute! wendet euch in Demut/ warer Bußfertigkeit/ und hertzlichen Gebet/ im Namen JEſu zu GOtt/ und ſuchet Gnade/ leget ewer Haupt des Abends nicht ſanft/ und goͤnnet ewern Augen den Schlaff nicht/ eh ewer Hertz ſeine Tagereiſe uͤberdacht/ ſeine Wercke erforſchet/ und ewere Seele Ruhe in GOtt durch die Vorbitte und das Blut JEſu geſuchet und gefunden hat.
Laſſet dem Satan nicht Zeit/ ſeine Stricke mehrmahln umbewere Seele zu ſchlagen/ Er iſt einer Spinnen gleich/ die zwar einen ſubtilen Faden hat/ den man faſt nicht ſehen kan/ doch wenn ſie eine Fliege oder Muͤcke gefangen/ ſo verdoppelt ſie denſelben uͤber ſie ſo vielfaͤltig/ biß ſie ſich nicht mehr regen koͤnnen/ und ihr alſo zur Speiſe werden muͤſſen:
§. 37.
Zufoderſt vergeſſet des lieben Gebets nicht/ und ruffet GOtt taͤglich an/ daß er euch durch ſeinen heiligen Geiſt kraͤfftiglich regiere/ fuͤr unerkanten herrſchenden Suͤnden/ fuͤr Sicherheit und Unbußfertigkeit beware/ und ſeine Gnade nimmer von euch wende:
Ach ich fuͤrchte/ daß ihrer viel wol umb dis oder jenes zeitliche Gut/ oder umb Abnehmung einer oder andern Widerwertigkeit taͤglich beten/ umb Regierung aber des Heiligen Geiſtes/ umb einen fuͤrſichtigen heiligen Wandel/ umb Buſſe und Bekehrung/ umb Vermehrung des Glaubens/ umb den Wachßthum der Gottſeligkeit ꝛc. zu bitten vergeſſen:
Es kan euch hiezu alß ein Schuß- oder Stoßgebetlein dienen/ (Pſalm. LI. 12.)
Schaffe in mir GOtt ein reines Hertz/ und gib mir einen neuen gewiſſen Geiſt/ verwirff mich nicht von deinem Angeſicht/ und nimm deinen Heiligen Geiſt nicht von mir/ troͤſte mich wider mit deiner Huͤlffe/ und der freudige Geſt enthalte mich.
(Pſalm. CXLIII. 11.)
Lehre mich thun nach deinem Wolgefallen/ denn du biſt mein GOTT/ dein guter Geiſt fuͤhre mich auff ebener Bahn:
Und was die Chriſtliche Kirche ſinget; Regir mich nach dem Willen dein/ laß mich in Suͤnden nicht fallen/ auff daß dir moͤg das Leben mein/ und all mein Thun gefallen.
§. 38.
Es lehret uns endlich (γ) dis unſer Schreckbild/ welch eine ſchreckliche Suͤnde/ das heilloſe Fluchen ſey/ und wie der Satan ſeine Ohren ſpitze/ wenn er ſelbiges auß der Chriſten Munde hoͤret.
Dieſer unſer Patient (beſihe drunten den Hiſtoriſchen Bericht.)
iſt durch ſein ſchreckliches Fluchen/ in des Satans Garn gerathen/ und hat erfahren/ daß man den Satan nicht doͤrffe an die Wand mahlen/ er komme doch wol; Sehr wol hat ein außlaͤndiſcher feiner Lehrer geſagt:
Das Fluchen ſey eine Sprache der Hoͤllen/ und des Landes der Finſterniß.
Wie nun dorten zu Petro geſaget ward: Du biſt ein Galileer/ denn deine Sprache verraͤth dich.
(Matth. XXVI. 73. Marc. XIV. 70.)
Alſo kan man mit allem Recht zu einem Flucher ſagen: Du biſt ein Kind der Finſterniß/ denn deine Sprache verraͤth dich.
Der Auth. ſo die gantze Pflicht eines Menſchen geſchrieb. zu Bern gedruckt.
Anno 1664.
§. 39.
Das gottloſe Fluchen iſt leider heutiges Tages ſo gemein worden/ daß es fuͤr eine Gewonheit hingehet/ und fuͤr keine Suͤnde gehalten wird; Jch weiß bald nicht/ ob man kan in einer Stadt oder Dorff faſt uͤber die Gaſſen gehen/ daß man dieſes Greuel weſen nicht hoͤren muß/ auch von kleinen Kindern: Mir ſelbſt iſts widerfahren/ alß ich vor eines Handwerckers Hauß in einer benachbarten Stadt vorbey gieng/ daß mich deſſen Sohn/ ein Knabe von etwa drey Jahren/ beim Mantel zupffte/ und ſagte: Prieſter/ daß dich der Teuffel hole!
Jch erſchrack von Grund meines Hertzens/ daß ein ſo kleines Kind/ welches vielleicht ſeinen Erloͤſer/ mit deſſen Blut es erkaufft/ noch nicht zu nennen ſchon den Teuffel einem anzufluchen wuſte:
§. 40.
Jch bin zuweiln ſpatziren gangen/ und habe Kinder gefunden/ die im Sande/ mit Scherben und Steinlein ſpieleten/ und dabey fluchten/ Jch habe Schulknaben ſehen den Ball ſchlagen und ſihe ſie fluchten/ Jch fand einen Holtzhacker an ſeiner Arbeit/ und er fluchte/ Jch fand Schiffleute am Strohm/ und ſie fluchten/ Jch fand Soldaten/ auff der Wache/ und ſie fluchten/ Jch hoͤrete einen Meiſter in ſeiner Werckſtatt/ und er fluchte/ Jch hoͤrete eine Mutter ihr Kind ruffen und ſchelten/ und ſie fluchte/ Jch fand ein altes Weib/ auß einem Keller kommend/ welche vermeinte einen geringen Schaden an ihrem Zaun von etlichen Knaben empfangen zu haben/ und ſie fluchte/ Jch fand eine Betlerinn/ fuͤr der Thuͤr das Allmoſen ſuchend/ welche vorgebend/ ſie were von einem Betteljungen beleidiget/ erſchꝛecklich fluchte;
§. 41.
Hiebey gedachte ich an jene Gottſelige und gewiſſenhaffte Seele/ deren im Exempelbuch Titii (p. 1595.) Meldung geſchiehet/ welche alß ſie ein Gezaͤnck mit erſchrecklichen Fluchen untermaͤnget/ auff der Gaſſen gehoͤret/ daruͤber ſo voller Angſt und Traurigkeit worden/ daß ſie in ihr Gemach gangen/ und GOtt fußfaͤllig gebeten/ Er wolle ſie auß der Welt nehmen/ ſie were deren Eitelkeit ſo muͤde/ daß ſie die nicht mehr ſehen/ und die Laͤſterung ihres Erloͤſers nicht mehr hoͤren moͤchte; Darauff ſie denn je mehr und mehr einen Eckel an der Welt/ und Verlangen nach dem Himmel empfunden/ und in einem halben Jahr froͤlich verſchieden/ Ach! ſeuffzete und ſagte Jch/ was ſolt man vor Luſt haben in der verfluchten Welt zu leben!
Welche ein recht Teuffelsneſt groͤßten Theils geworden/ und denen Feurſpeyenden Bergen zu vergleichen iſt/ weil ſie taͤglich ſolche ſchreckliche helliſche Fluͤche und Laͤſterungen/ wider den Himmel außſtoſſet:
§. 42.
Wie kan der Welt mehr geholffen werden/ da ſie auß dem heiloſen Fluchen eine Gewonheit gemacht/ und mehr des Teuffels verfiuchten/ alß den geſegneten Namen JEſus in dem Munde fuͤhret; Ein erfahrner und beruͤhmter GOttesgelehrter/ (Scherertz. Fug. Melanchol.
“Part. 1. p. 146.) ſpricht:
“Ein rechter Chriſt kan keine Stunde in dieſer Welt zubringen/ da er nicht an ſeinen Heiland gedencket/ denn er iſt unſer Seligkeit/ Anfang/ Mittel und Ende; Und wo ein Chriſt gefunden wird/ der viele Stunden kan voruͤber gehen laſſen/ darinnen er ſich des HErrn Chriſti nicht erinnere/ ſo wiſſe er/ daß ſein Chriſtenthumb halb Ding iſt/ und er Chriſtum nie hat lernen recht lieb haben.”
Nun die dencken wol gewiß wenig an ihren Erloͤſer/ welche den Teuffel oͤffters/ Jhn aber nimmer (wo ſie nicht etwa aus Leichtſinnigkeit und im Mißbrauch bey liederlichen Dingen es thun/) im Munde haben/ und ſind demnach keine rechte Chriſten:
§. 43.
Und was wolten es Chriſten ſeyn/ denen das Fluchen eine Gewonheit geworden iſt/ und die niemahln daſſelbe ihnen abzugewehnen ſich haben angelegen ſeyn laſſen? die es fuͤr keine oder doch kleine Suͤnde halten?
Wie kan eine ſolche herrſchende/ ſchreckliche Suͤnde mit dem ſeligmachenden Glauben beſtehen?
Chriſtus wonet durch den Glauben in der Seinigen Hertzen/ (Eph. III. 17.)
Wie kan aber dieſe geſegnete Wurtzel/ ſolche verfluchte Fruͤchtetragen?
Dieſelbe zeugen vielmehr/ daß eine ander muß im Hertzen ſitzen; Weß das Hertz voll iſt/ deß geht der Mund uͤber/ ſpricht der gebenedeyete Mund des HErrn JEſu/ (Luc. VI. 45.) Wenn nun der Mund ſtetig voller Teuffel iſt/ was ſollen wir von dem Hertzen dencken?
§. 44.
Darumb auch der Heilige Jacobus (Cap. III. 6. 8. 9. ſ.) ſehr ernſtlich und ſchrecklich von einer Fluch- und Laͤſterzungen redet/ Sie iſt eine Welt voll Uugerechtigkeit/ (ein Abgrund/ eine Verſamlung/ ein Meer aller Boßheit/) ſie beflecket den gantzen Leib/ und zuͤndet an allen unſern Wandel/ wenn ſie von der Helle entzuͤndet iſt.
(eine merckwuͤrdige Redensart:
Der Heiligen Apoſtel Zungen/ waren vom Himmel/ durch das Feur des Heiligen Geiſtes entzuͤndet und feurig gemacht/ (Apoſt. Geſch. II. 3.) dadurch ſie die groſſen Thaten GOttes außredeten/ der Flucher und Laͤſterer Zungen aber ſind auß der Hellen entzuͤndet/ und feurig worden/ GOtt und Menſchen zu ſchmaͤhen/ und des Teuffels Namen zu fuͤhren; Jſts nicht ſchrecklich/ daß dieſe Leute/ nach dem Außſpruch des Heiligen Geiſtes/ bey lebendigen Leibe/ das helliſche Feur auff ihrer Zungen trageu/ welches auch/ wenn ſie ſich nicht von gantzem Hertzen bekehren/ darauff bleiben wird/ in Ewigkeit/ daß ſie endlich in der Helliſchen Flammen/ mit dem reichen Mann werden wuͤnſchen/ nur einen Waſſertropffen zu haben/ ihre brennende Zunge zu kuͤhlen/) voll toͤdtlicher Gifft/ (womit der Heilige Apoſtel wie es ſcheinet ſein Abſehen hat/ auff die Worte Davids.
(Pſalm.
CXL. 4.) Sie ſchaͤrffen (ſpitzen) ihre Zunge wie eine Schlange/ Ottern Gifft iſt unter ihren Lippen.
§. 45.
Nicht weniger ſchrecklich iſt das/ was wir im CIX. Pſalm. verſ.
17. 18. finden:
Er/ der Gottloſe/ wolte den Fluch haben/ der wird ihm auch kommen/ Er wolte des Seegens nicht/ darumb wird er auch ferne von ihm bleiben.
(Freylich wollen die den Fluch haben/ welchen das Fluchen ſo beliebt iſt/ und weil ſie den Teuffel ſo offt ruffen/ muß er ihnen ja kommen.)
Es folget weiter er werde den Fluch anziehen/ wie ein Hembde/ er werde in ſein Jnwendiges gehen/ wie Waſſer/ und wie Oel in ſeine Gebeine.
Die Meinung iſt/ daß mit dem Waſſer das ein ſolch gottloß Menſch trincket/ und mit der Speiſe davon er ſich erhaͤlt/ der Fluch werde in ſein Jnwendiges dringen/ und ihm Marck und Bein durchgehen/ dannenhero nicht zu verwundern/ daß die Kranckheiten und allerley ſchreckliche Zufaͤlle und ſchmertzliche Beſchwerungen des Menſchlichen Leibes ſich taͤglich mehren.
§. 46.
Es muß aber niemand Wunder nehmen/ daß die Heiligen Maͤnner GOttes/ durch des Heiligen Geiſtes Antrieb/ ſo ſchrecklich von dieſer Sachen reden?
Denn die Sache iſt auch ſchrecklich; Das Fluchen/ wie alle gottſelige und verſtaͤndige Lehrer wol geurtheilet haben/ iſt eine von den erſchrecklichſten Hauptſuͤnden/ gegen welche/ Sauffen/ Huren/ Todtſchlag/ Diebſtahl/ und dergleichen faſt klein und gering koͤnten geachtet werden:
Welches zwar der heutigen ſichern Welt frembd duͤncken/ auß folgenden Bericht aber leicht glaubwuͤrdig gemachet wird.
§. 47.
Wir haben in der heiligen Tauffe uns mit dem guͤtigen/ gnaͤdigen/ heiligen und ſeligen GOtt verbunden/ und dem Teuffel und allen ſeinen Wercken und allem ſeinen Weſen abgeſagt/ nun iſt zweiffels frey das Fluchen/ das aus ergrimmten/ boßhafftigen/ und rachgierigen Hertzen herruͤhret/ ein Werck des Teuffels/ weiln es mehrentheils in Teuffel holen/ Halß brechen/ zerreiſſen ꝛc. beſtehet/ dis iſt des Teuffels Wunſch und Luſt/ und wer nun einerley mit dem Teufel wuͤnſchet/ der thut ſein Werck.
(Joh. VIII. 44.)
Und verlaͤßt alſo ſeinen Tauffbund/ und ſo lange er in ſolcher Suͤnde verharret und nicht Buſſe thut/ lebet er auſſer dem Stand der Gnaden/ in der Gemeinſchafft des Satans.
§. 48.
Die fromme heilige Welt (verwundert euch nicht/ daß ich ſo rede/ denn die Welt wil zugleich Welt/ das iſt/ gottlos/ fleiſchlich geſinnt/ und ſicher/ und dennoch heilig und fromm ſeyn/ ſie will fluchen/ und dennoch den Segen ererben.) wird ſagen:
Behuͤte GOtt!
Solt deñ der Menſch umb eines oder andern Fluchß willen des Teuffels ſeyn?
Sind wir denn nicht Menſchen?
Haben wir nicht groſſe Schwachheiten an uns? Koͤnnen wir nicht mit einem Feil uͤbereilet werden?
Jch antworte: Jch weiß nicht ob ein rechtſchaffener Chriſt der ihm die ware Gottſeligkeit mit Fleiß leſſet angelegen ſeyn/ und der ſtets auff ſeiner Hut iſt/ und mit dem lieben Gebet/ und heiligen Fuͤrſatz ſich taͤglich wapnet/ in dieſe ſchreckliche Suͤnde mehrmahls ſolte fallen; Man hat Exempel/ daß etliche fromme Hertzen damit uͤbereilet ſind/ welchen aber hernach/ wenn ſie ſich Chriſtlich beſonnen/ eine ſolche Gewiſſens Angſt darauß entſtanden iſt/ daß ſie nach hartem Ringen und Kaͤmpfen des Glaubens/ nach vielen Bitten/ Flehen und Weinen/ den Frieden des Hertzens wider erlanget haben.
§. 49.
Jch rede aber dismahl von keinen Schwachheiten/ von keinen Ubereilungen und Verſehen der gottliebenden Seelen/ ſondern ich handele wider die Gewonheit des Fluchens/ wider die Sicherheit und Unbußfertigkeit deren die von Kindesbeinen an es gelernet/ bißhero es getrieben/ niemahln ſich ſolchem Laſter mit Ernſt widerſaͤtzet/ und es auch noch nicht zu thun in Willens ſind.
Geſaͤtzt daß ein frommes Hertz uͤbereilet wuͤrde/ und daß ihm im Eiffer ein Fluch entfuͤhre/ davor es bald erſchrickt/ und ſich hertzlich daruͤber betruͤbet/ was haben ſich andere/ die aus dem Fluchen ein Handwerck machen/ darauff zu beruffen?
Das Kind faͤllt in den Koth auß Unfuͤꝛſichtigkeit/ und ſchreyet umb Huͤlffe/ die Saw leget ſich mit guten Willen hinnein/ und ſuchet ihre Luſt darinnen/ was hat ſich die Saw auff das Kind zu beruffen?
Der Roſenſtock hat Doͤrner/ die Dornhecke auch/ allein jener traͤget liebliche Roſen/ dieſe aber kan nichts alßreiſſen/ kratzen/ und ſtechen/ wie kan ſie ſich denn auff jenen beruffen:
Haben GOtteskinder ihre Fehler/ ſie haben auch Reue/ Buſſe/ Thraͤnen/ Eiffer/ Glauben/ heiligen Vorſatz/ Beſſerung; Die Welt aber hat ſonſt nichts alß ihre Suͤnden/ behaͤlt und beliebet ſie/ ohne Scheu und Reu/ und hat ſich alſo mit jener ihren Fehlern nichts zu behelffen; Wir ſind zwar Menſchen/ doch ſind wir auch Chriſten/ wir koͤnnen alß Menſchen/ fehlen/ Straucheln/ fallen/ doch muͤſſen wir auch alß Chriſten/ durch GOttes Gnade wider auffſtehen/ unſern Fall bereuen/ GOtt im Namen JEſu abbitten/ und uns taͤglich beſſern:
§. 50.
Laſſet uns aber weiter bedencken/ was Fluchen fuͤr eine Suͤnde ſey/ und wie es wider die Ehre und Liebe GOttes lauffe:
Der HErr unſer GOtt ſpricht; Jch bin dein GOtt/ du ſolt keine andere Goͤtter haben neben mir/ der Flucher aber macht den Satan zum Abgott.
Denn er ruffet ihn an/ umb Rache uͤber die/ von welchen er vermeinet beleidiget zu ſeyn/ in dem er wuͤnſchet/ der Teuffel ſoll ihn holen/ den Halß brechen/ und dergleichen:
Es ſpricht GOtt: Mein iſt die Rache!
Jch will vergelten!
Das wil aber der Flucher nicht/ ſondern der Satan ſoll raͤchen/ ſtraffen/ vergelten; Ein Flucher ſchweret einen Eid bey dem Teuffel/ und ruffet denſelben zu Zeugen an/ wenn er ſpricht/ Er hole mich/ wenn es nicht wahr iſt.
Nun aber hat GOtt befohlen/ wenn wir ja ſchweren ſollen und wollen/ ſo ſollen wir bey ihm ſchweren/ (5. Buch Moſ. VI. 13. X. 20. Eſa. LXV. 16.)
Und uns auff ſein Zeugnis beruffen:
Der Flucher aber ſaͤtzet den Satan an GOttes Stat/ und thut ihm die Ehre/ daß er bey ſeinen Namen ſchweret/ O ſchrecklicher Greuel/ O gottloſes Weſen!
§. 51.
Ein gottſeliger Mann hat wol geſagt:
Das Fluchen were des Teuffels Lobgeſang und ſeine liebliche Lieder/ die er zumahln gern hoͤret/ weiln es ihm/ alß einem ſtoltzen Geiſt/ wollgefaͤllet/ daß ſein Name ſo offt gebraucht/ daß er zu allerley Haͤndeln/ ſo offt und mannigfaͤltig erfodert wird/ daß man ihn zum Richter macht in denen ſtreitigen Haͤndeln ꝛc. Gewiß mancher Menſch ſinget ſelten/ oder niemahln einen Lobgeſang/ ein geiſtliches erbauliches Lied/ ſeinem Schoͤpffer/ Erloͤſer und Troͤßter zu Ehren/ ſonderlich in ſeinem Hauſe/ er fluchet aber offt dem Teuffel zu Ehren/ und zu gefallen/ (welches wiederum erſchrecklich iſt fuͤr Chriſtliche Ohren und Hertzen) und alſo iſt er aͤrger/ alß eine auch von den verachteſten und geringſten Creaturen/ welche ihren Schoͤpffer auff ihre Art/ und nach dem Maß der Gabe/ die ſie empfangen haben/ loben/ und ſeinen Willen erfuͤllen/ dieſer aber laͤſtert und beleidiget ihn.
§. 52.
Nicht weniger ſchrecklich iſts zu bedencken/ daß ein Flucher ſeinem Erloͤſer dem HErrn JEſu Chriſto die hoͤhſte Schmach anthut/ damit/ daß er ſich freywillig dem Teuffel wider ergibt/ auß deſſen Gewalt ihn doch der wehꝛte Heiland nicht mit Gold oder Silber/ ſondern mit ſeinem theuren Blut/ und unſchuldigen bittern Leiden und Sterben errettet hat; Er achtet ſeine Seele/ die dem Sohn GOttes/ ſo viel Angſt und Pein/ ſo viel Schweiß und Blut/ ſo viel Muͤh und Arbeit gekoſtet hat/ fuͤr eine ſchlechte Sache/ die er dem Teuffel/ offt ohn einige Uhrſach/ alß einen alten Lumpen zuwirfft/ und dadurch das hohe Werck der Erloͤſung verkleinert/ den Sohn GOttes mit Fuͤſſen tritt/ das Blut des Teſtaments unrein achtet/ dadurch er geheiliget iſt/ und den Geiſt der Gnaden ſchmaͤhet.
(Hebr. X. 29.)
§. 53.
Laſſet uns endlich bedencken/ wie auch diſe Greuel Suͤnde mit der Liebe des Nechſten/ die uns doch unſer Heiland ſo hoch angeprieſen und befohlen hat/ (Joh. XIII. 34. 35. XV. 12.) ſtreitet/ und dieſelbe gaͤntzlich außtilget:
Ein Flucher/ uͤbergibt/ ſo viel an ihm iſt/ offt ſein Kind/ ſeinen Ehgatten/ ſein Geſind/ ſeinen Mit-Chriſten/ mit Leib und Seel dem Satan/ daß der ihn holen/ zerreiſſen/ ihm den Halßzerbrechen/ das Hertz aus dem Leibe reiſſen ſoll/ (welch Chriſtliches Hertz kan ohn Grauſen und Schrecken/ ſolche Worte hoͤren/ nach ſagen/ ſchreiben/ oder leſen?) und ermordet es damit/ nach ſeinem boßhafftigen Sinn/ zwiefach/ Es verrathen dieſe ſchreckliche Worte/ den Moͤrder/ der im Hertzen ſitzet/ und bezeugen einen uͤberauß boßhafftigen/ bittern/ und feindſeligen Sinn:
So nun der/ ſo ſeinen Bruder haſſet/ ein Todtſchlaͤger iſt/ (1. Joh. III. 15.) wie viel mehr der/ ſo ſeinen Haß mit ſolchen ſchrecklichen Fluchen uͤber ihn außſchuͤttet? und ihn mit Leib und Seel ſo viel an ihm iſt/ in die Gewalt des helliſchen Feindes uͤberlieffert?
§. 54.
Dieſes wird noch ſchrecklicher/ ob es wol ſonſt ſchrecklich gnug iſt/ wenn der Fluch wider einen unſchuldigen/ frommen Menſchen/ wider ein armes einfaͤltiges Kind/ oder wider einen der auß Schwachheit etwas verſehen hat/ welches ihn auß dem Stand der Gnaden nicht ſaͤtzet/ gerichtet iſt:
Der HErr JEſus ſaget/ Wir ſollen ſegnen/ die uns fluchen/ (Matth. V. 44.)
Ein Flucher thut offt gerad das Widerſpiel/ und fluchet denen/ die ihn ſegnen/ die ihn lieben/ und ihm alles Gutes von Hertzen goͤnnen/ die es umb ihn nicht verdienet haben.
Von dem Ertz-Engel Michael berichtet der Apoſtel Judas (℣.
9.)
Er habe nicht gedurfft das Urtheil der Laͤſterung uͤber den Satan faͤllen/ ob wol der Satan es wol verdienet hatte/ und die Flucher durffen ſich unterſtehen ihren bittern Haß mit Fluchen und laͤſtern wider ihren unſchuldigen Nehſten außzuſchuͤtten?
Solt es nicht billig heiſſen: (4. Buch Moſ. XXIII. 8.)
Wie ſolt ich fluchen/ dem GOTT nicht fluchet/ und wie ſolt ich ſchelten/ den der HErr nicht ſchilt?
§. 55.
Auß dieſem allen nun erhellet ja ſattſam/ daß das Fluchen/ wie gering und ſchlecht es auch die boͤſe Gewonheit bey den meiſten gemachet hat/ eine ſchreckliche Gotts-laͤſterliche/ Greuel- und Todtſuͤnde ſey/ welch ein Chriſt/ bey Verluſt der Gnaden GOttes und ſeiner Seligkeit meiden muß; Ob nun zwar dieſes denen/ die GOttes Kindeꝛ ſeyn und heiſſen wollen/ ſolte gnug ſeyn/ ihꝛe Heꝛtzen zu uͤberzeugen/ und fuͤr ſolchen Greuel zu verwaren/ ſo wollen wir doch mit etlichen merckwuͤrdigen Exempeln beweiſen/ wie ſehr der heilige und gerechte GOtt uͤber dieſelbe pflege zu eiffern/ und ſie im Zorn zu ſtraffen/ ob vieleicht dadurch mancher wolte ſich ſchrecken und warnen laſſen?
§. 56.
Anton.
Torquemada ein Spaniſcher Muͤnch (welcher von einem Mitglied der Fruchtbringenden Geſellſchafft ins Teutſch uͤberſaͤtzet.) in ſeinen Sechs Tage Zeiten (zu Caſſel 1652. gedruckt/) p. 258. ſ. erzaͤhlet folgendes:
Vor 17. oder 18. Jahren ungefehr trug ſichs zu/ bey einem Dorff Benavida genant/ daß zwey Maͤnner mit einander uͤber Feld giengen/ und ein groß Ungewitter und ſchrecklicher Sturmwind ſich darbey begab/ da ſahen ſie/ daß ſich ein grewlicher Windwuͤrbel erhub/ davor ſie/ und alle die es geſehen/ ſich hefftig entſetzet.
Alß ſie nun vor demſelben fliehen wolten/ damit ſie nicht darvon ergriffen werden moͤchten/ und ſo ſehr lieffen/ alß ſie immer kondten/ wurden ſie dennoch von demſelben ereilet/ damit ſie aber nicht etwa mit in die Lufft auffgehaben werden moͤchten/ legten ſie ſich ſo bald plat nieder auff die Erden/ da dann der Windwuͤrbel eine lange Zeit auff ihnen verharret/ und hernach fortgewandert/ worauff der eine von dieſen beyden ſich auffgemachet/ aber ſo zerdruͤckt und zermartlet ſich befunden/ daß er kaum ſich empor halten koͤnnen/ doch zu denen gienge/ die unweit darvon ſtunden/ und es mit angeſehen hatten.
Alß aber der andere ſtill liegen blieb/ und ſich nicht regete/ giengen ſie hin/ zu ſehen/ was ihm begegnet were/ da fanden ſie ihn todt/ und alſo gezeichnet/ daß es wol Nachdenckens werth war/ dann alle ſeine Knochen waren gantz zermalmet/ alß wenn ſie zwiſchen zwey Muͤhlſteinen geweſen weren/ und konte man ihm Arm und Beine draͤhen und biegen/ wie man wolte/ Der gantze Leib war uͤberall zerquetſcht/ und uͤber das hatte er keine Zunge mehꝛ ſondern der Stral hatte ſie ihm auß dem Halſe geriſſen/ und konte man ſie nirgends finden/ ob man ſie ſchon ſuchete.
Es gab allerhand Urtheil uͤber dieſe Geſchicht/ und ſagte jederman daß dieſer Menſch immer ſehr gefluchet und gelaͤſtert hette/ darumb es GOtt alſo verhaͤnget/ daß er eines ſo ſchrecklichen Todes hette ſterben muͤſſen/ damit er ihn nicht mehr mit ſeiner laͤſterlichen Zunge beleidigte/ und in deme die Straffe der Laͤſterung ſonderlich erweiſen wollen/ daß er ihm die Zunge auß dem Halſe geriſſen/ die niemand widerfinden koͤnnen.
§. 57.
Herr Harßdoͤrffer ſehl. in ſeinem andern Hundert der Traurigen Mordgeſchicht/ p. 625. (Edit. Hamburg. ann. 1656.) ſaget:
Zu Rochelle (einer beruͤhmten Stadt in Franckreich) war ein Buͤrgersmann vor wenig Jahren/ der pflegte/ was man ihm nicht glauben wollen zu betheuren/ daß wenn es nicht alſo/ ſolt ihn der Teuffel ſchneutzen.
Was geſchiehet?
Alß er auff eine Zeit alſo falſch geſchworen und zu Bette lieget/ kam ein kleines ſchwartzes Maͤnnlein hinnein/ ſcherrete das Feur an/ legte die Zangen hinnein/ und machte ſie gluͤend/ darauf gehet er mit der Feur- Zangen fuͤr das Bett/ zwicket ſeine Naſen ein/ ziehet ihn herauß und fuͤhrt ihn umb den Tiſch/ welcher mitten in den Zimmer ſtande/ nach ſolchem leßt er ihn wider loß/ und ſagt/ Nun hat dich der Teuffel geſchneutzet:
Weil diſer Mann gelebet/ hat er das Brandmahl an ſeiner Naſen getragen/ und iſt diſer Verlauff zu Rochelle Stattkuͤndig.
§. 58.
Eben der thut hinzu. (p. 668. ſ.)
Jn Franckenland iſt ein Flucher/ (welchen wir wegen ſeines Adelichen Herkommens nicht nennen wollen) ſtumm worden/ daß er geheulet/ wie ein Hund/ kein Wort aber reden koͤnnen:
An dem Hoff eines benachbarten Fuͤrſten hat ein leichter Gaſt auch eine geringe Sache hoch beteuret/ und geſagt/ wenn dem nicht alſo/ ſoll GOtt ein Zeichen an ihm thun/ wann es aber GOtt nicht thun wolle/ ſo ſoll es der Satan thun/ ſo bald er aber außgeſprochen/ iſt er auff die Erd gefallen/ und iſt von dem Fralſch (vom Jammer/ oder der ſchweren Noth) alſo gewuͤrget worden/ daß er hernach den Geiſt dꝛuͤber auffgeben.
§. 58.
Herr D. Mengering in ſeinem Kriegsbelial erzaͤhlet folgendes:
Jm Jahr 1636. hat ſichs auf einem Doꝛffe zwiſchen Leipzig und Altenburg/ ſo ins Ambt Borna gehoͤrig/ zugetragen/ daß etliche Soldaten/ die ihr Quartier daſelbſt gehabt/ beyſammen gezecht/ und bey ihrem unſoͤten Leben auff des Teuffels Geſundheit getruncken/ darunter auch einer den Teuffel offt vermahnet/ er ſolte Beſcheid thun:
Dieſer gieng nicht lange hernach hinnauß ſeines Weges/ da begegnet ihm der Teuffel leibhafftig/ ergreifft ihn beim Leibe/ fuͤhret ihn auff den Miſt/ wirfft ihn etliche mahl in die Hoͤh/ und ſpielt mit ihm des Fangeballs/ ſo lange biß der Geſelle gar fuͤr todt liegen bleibet/ nach dem ihn aber der Teuffel verlaſſen (weiln er nicht voͤllige Macht uͤber ihn gehabt) haben ihn ſeine Sauffbruͤder und andere/ ſo die Comœdien mit angeſehen/ in ſein Quartier geſchleppt/ Es iſt aber der ruchloſe Menſch des andern Tages ſo fromm alß des erſten geweſen.
§. 59.
Jch hoffe es werden alle die/ welche noch etwas Chriſtliches/ ja Menſchliches an ſich haben/ in Betrachtung dieſes alles dem gottloſen Fluchen von Hertzen feind werden/ und durch GOttes Gnad einen Vorſatz faſſen/ daß ſie ſich demſelben bey ihnen ſelbſt/ und bey andern mit allem Ernſt und Eiffer widerſaͤtzen wollen.
Jch weiß wol/ daß bey manchem es leyder eine ſo gewohnte Sache iſt/ daß er ſelbſt es nicht weiß/ wenn er fluchet/ oder wann er es ſchon innen wird/ es nicht achtet/ und meinet mit dem Schall ſeiner Stimme in der Lufft vergehe und verwehe auch die Suͤnde/ Allein wider das erſte iſt ein gut Mittel daß man ſeinen eignen Haußgenoſſen/ ſeinen Freunden und Geſellſchafftern die Freyheit und Macht gebe/ daß ſie uns kuͤhnlich erinnern und ſtraffen:
Wider das andere/ daß man bedencke/ wie bey GOtt der Frommen Stoßgebetlein/ Seuffzer/ Thraͤnen/ gezaͤhlet ſind/ und in ſein Buch geſchrieben/ alſo auch der Gottloſen Fluͤche und Laͤſterungen nicht auß der Acht gelaſſen werden/ und ſo der Menſch Rechenſchafft geben ſoll am Juͤngſten Tage von einem jedweden unnuͤtzen (eiteln/ leeren) Worte/ (daß wie eine taube Nuß/ oder leerer Halm iſt darinnen kein Kern oder Korn/ zur Beſſerung und Erbauung zu finden) Math. XII. 36.
Wie viel mehr wird er von dem erſchrecklichen Gottslaͤſterlichen und aͤrgerlichen Fluchen ſchwere Verantwortung haben?
§. 60.
Jch will ſchlieſſen/ wenn ich nur noch einige Exempel werde angefuͤhret haben/ wie mancher ihm das Fluchen endlich habe abgewehnet.
Ein Kriegs Oberſter in denen Spaniſchen Niederlanden/ hat auff Rath ſeines Beichtvaters/ GOtt angelobet/ daß ſo offt ihm ein Fluch entfahren wuͤrde/ er einen guͤldnen Knopff von ſeinem Kleide abreiſſen/ und den Armen außtheilen wolte/ und er hat endlich durch dis Mittel die boͤſe Gewonheit uͤbermeiſtert.
Ein Schiffmann hat ihm feſtiglich fuͤrgenommen/ nichts anders alß Waſſer zu trincken/ ſo lange biß er ihm das Fluchen hette abgewehnet.
Ein reicher Buͤrger lobte an Eides ſtatt ſeinem Seelſorger an/ ſo offt mehr ein Fluch auß ſeinem Munde gienge/ wolte er denen Armen einen Ducaten geben/ weil ers aber ſehr gewohnet geweſen/ iſts kommen biß auff neun und neuntzig/ aber die Hundert nimmer voll Der Prediger auß welchem ich dieſes anfuͤhre thut hinzu:
O welch ein ſeliges Geld iſt ihm das geweſen/ und wie Chriſtlich und wol hat ſein Beichtvater und Seelſorger gethan/ daß er ihn hiezu gebracht und vermanet!
Es iſt freylich ein ſeliges und wolangelegtes Gelt/ damit man eine ſolche boͤſe Gewonheit abkaufft/ und were zu wuͤnſchen/ daß dieſe Leute viel Nachfolger hetten/ Ein ander befahl ſeiner Frauen/ daß ſie jedesmahl/ wenn ſie einen Fluch oder liederlichen Schwur von ihm hoͤrete/ (daruͤber ſie ihm offt mit gottſeligen Eiffer und heiſſen Thraͤnen zugeredet) ſolte auff einem ſonderlich dazu bereiteten Taͤflein einen Strich mit Kreiden machen/ und dieſes pflag ſie ihm des Abends/ alß eine Rechnung/ fuͤrzulegen/ daruͤber er denn manchmahl ſich entſatzte/ alß nicht meinend/ daß er ſo vielfaͤltig gefluchet/ ſeine Suͤnde GOtt hertzlich abbate/ und umb Gnade zur Beſſerung anhielte/ brachte es endlich auch mit deſſen gnaͤdigen Huͤlffe dahin/ daß ſeine Zahl kleiner ward/ von Tagen zu Tagen/ und zuletzt ſein Weib nichts mehr anzuſchreiben hatte.
Engelgray.
Panth.
Part. I. p. 156.
M. Chriſtoph.
Rothbardt. im Fluch und Gottslaͤſter.
Spiegel zu Rinteln gedruckt.
1632. p. 127.
§. 61.
Nun wem zu rathen ſteht/ dem ſteht zu helffen/ wer aber in ſolcher Suͤnden dennoch will fortfahren/ und meinen/ ſie ſey in der Welt nicht ſonderlich geachtet/ ſo werd es auch fuͤr GOtt nicht groß zu bedeuten haben/ der wiſſe/ daß Jch und andere getreue gottſelige Prediger/ die wir ihn treulich gewarnet/ und den Greuel dieſer Suͤnden ſattſam fuͤrgeſtellet haben/ rein von ſeinem Blut/ und an ſeinem Verdamnis unſchuldig ſind/ daß ihn der Fluch/ den er beliebet hat/ treffen/ und es endlich heiſſen wird:
Gehe hin du verfluchter Flucher in das ewige Feur/ der Teuffel iſt auff deiner Zungen und in deinem Hertzen geweſen allezeit/ ſo ſey er nun bey dir/ und du bey ihm in Ewigkeit.
GOTT regire uns alle mit ſeinen heiligen und guten Geiſt/ bewahre die frommen Hertzen fuͤr ſolcher ſchrecklichen Suͤnde/ Erleuchte und bekehre die andern/ Jhm dem Dreyeinigen Ewigen GOtt/ Vater/ Sohn und Heiligen Geiſt ſey Lob/ Preiß und Danck geſagt in Ewigkeit/ Amen.
ENDE.
Hiſtoriſcher Bericht/ Den Gantzen Verlauff mit dem Soldaten/ Deſſen Jn denen vorhergeſaͤtzten Predigten Meldung geſchehen/ fuͤrſtellend/
Hiſtoriſcher Bericht/ Den gantzen Verlauff mit dem obgemelten Soldaten fuͤrſtellend.
§. 1.
PEter Otte/ iſt von Chriſtlichen Ehrlichen Elteꝛn/ in der benachbaꝛten reichß- Stadt Goßlar zur Welt gebohren/ durch die Heilige Tauffe dem HErrn JEſu/ und ſeiner Kirchen einverleibet/ und darauff daheim und in Schulen Chriſtlich erzogen worden/ daß er fertig leſen und ſchreiben gelernet.
§ 2.
Jm dreyzehenden Jahr ſeines Alters/ iſt er nacher Braunßweig gebracht/ die Buchdrucker-Kunſt zu lernen/ woſelbſt er auch/ (alß er berichtet/ wiewol ſonſt ein widriges verlauten wollen) ſeine Lehrjahr außgehalten/ alß aberſein Vater ihm zeitlich abgangen/ und die Mutter Armut halber/ die Koſten/ ihn außzuſchencken wie mans nennet/ nicht hergeben koͤnnen/ hat er ſich wider nach ſeiner Heimat gewendet/ iſt von dannen auff Halle/ Leipzig/ Dreßden gezogen/ und endlich nach Prag in Boͤhmen kommen/ und alß er ſonſt ſich nicht unterbringen koͤnnen/ hater ſich in einem vornehmen Wirtshauſe doſelbſt/ zum guͤldnen Adler genant/ fuͤr einen Haußknecht beſtellen laſſen/ hat muͤſſen auff die Staͤlle Achtung haben/ den Haber außmeſſen/ und berechnen/ in welchem Dienſt er auch anderthalb Jahr verblieben.
§. 3.
Alß er aber nur drey Wochen in demſelben geweſen/ hat ſichs am erſten Tage des 1666.
Jahrs begeben/ daß ein Kaͤrner/ oder Karrenfuͤhrer von Zellerfeld dahin kommen/ und in obgemeldten Gaſthoff einkehrend/ Jhn gebeten/ er ſolte eines ſeiner Pferde/ welches er außgeſpannet hatte/ in den Stall fuͤhren/ er aber/ weil er ſich in Brandwein ſehr bezechet/ und/ weiß nicht auß was Uhrſach/ uͤbel zu ſprechen geweſt/ verfluchet ſich hoch/ daß er kein Pferd den Tag in den Stall fuͤhren wolte/ beſinnet ſich jedoch bald eines andern/ vergißt ſeines Fluchß/ und fuͤhret das Pferd in den Stall.
§. 4.
Alßer es aber an der Krippen angebunden/ befindet er ein ungewoͤhnliches Taumeln/ und gleich alß einen Schwindel im Haupt/ es wird auch ſo finſter umb ihn/ daß er die Thuͤr nicht wider finden kan/ daruͤber er dann ſich noch mehr erboſet/ noch ſchrecklicher gefluchet/ und wie es damahls ſeine Gewonheit geweſen/ mit vielen Teuffeln umb ſich geworffen/ in dem hoͤret er jemand ſagen:
Holla! ruffe nur ſo laute nicht/ ich bin ſchon da! wird auch alßbald eines Cavalliers anſichtig/ in einem ledern Kleid/ einen ſchwartzen Hut/ mit weiſſen Federn auffhabend/ daruͤber er hefftig erſchricket/ und der Thuͤr (welche er nunmehr wider ſehen konte) zu und auß dem Stall eilet.
§. 5.
Weil er denn auch drey Pferde/ nach der andern Seiten des Stalls/ unfern von dem veꝛmeinten Cavallier/ geſehen/ bildet er ihm ein/ es ſey etwa ein Frembder/ ihm unwiſſend/ ankommen/ und weil der Herr des Hauſes mit denen meiſten Leuten in der Kirchen war/ fraget er eine Magd Maria genant/ ob frembde Gaͤſte ankommen weren?
Maſſen ja er einen Cavallier und ſeine Pferde im Stalle geſehen? die aber antwortet: Sie wuͤſte von nichts/ und hette niemand geſehen/ Von der Zeit an/ berichtet er/ ſey ihm alle Luſt zum Gebet und gottſeligen Ubungen vergangen/ Ja/ wenn er ſchon deß etwas fuͤrgenommen/ in einem Buch geleſen/ oder ſingen wollen/ ſey es ihm nicht von oder zu Hertzen gangen/ und habe er mercken koͤnnen/ daß ihm ſein Hertz von Tagen zu Tagen je mehr und mehr verſchloſſen und verhaͤrtet worden/ Auch/ wenn er beten oder leſen wollen/ habe ſich der Satan in geſtalt einer Ratzen oder Katzen/ oder eines Hundes oder Ochſen bey ihm auff der Banck/ oder ſonſt in der Stuben gefunden/ und ihm zugeblaſen:
Das beten/ das leſen hilfft dir nichts.
§. 6.
Nach dem nun bey ſolchen Zuſtand ſechs Wochen hingangen/ und er in der Geſindſtuben/ nebſt andern Haußgenoſſen und Bedienten uͤber Tiſch geſeſſen/ findet ſich der Satan fuͤr demſelben in obberuͤhrter geſtallt/ doch mit einem ſchwartzen ſammeten Rock/ uͤber das Leder/ angethan/ und fraget:
Wie ers mit ihm halten wolte?
Alß er nun Jhm geantwortet/ das Geſinde aber niemand geſehen/ den ſolche Reden angehen koͤnten/ haben ſie ihn beginnen zu vexiren und fuͤr einen Aberwitzigen und Narren zu halten/ der mit ihm ſelbſt redete/ und phantaſirete; Hieꝛauff fodert ihn der Satan vom Tiſch auff in den Stall/ dahin er ihm auch gefolget/ und gefraget worden:
Ob er ihm dienen wolte?
Er wolte ihm guten Lohn geben?
Er ſaget darauff:
Wer er denn were?
Der antwortet:
Ein Rittmeiſter.
Dieſer fraget weiter:
Von welchem Regiment iſt denn der Herr?
Daruͤber jener laͤchlend worden und geſaget: Herr hie/ Herr da/ und ferner angehalten daß er ſich ihm zu dienen verbindlich machen ſolte/ und zwar auff 16. Jahr/ denn er nicht gewohnt were/ ſeine Leute auff eine wenige Zeit anzunehmen:
§. 7.
Ob nun wol er/ das verleitete Schaff/ wol merckte/ mit wem er in einen Handel gerathen war/ ſo war er doch ſo alber und verblendet/ daß er ihm nicht allein weiter Gehoͤr gab/ ſondern auch/ alß der Satan anhielte/ daß er ihm eine Handſchrifft mit ſeinem Blute geſchrieben/ geben ſolte/ ſolches zwar beſtaͤndlich abſchlug/ doch/ alß er den Handſchlag von ihm foderte/ ſich endlich bereden ließ/ ihm die Hand darauff zu reichen/ daß er ihm 16. Jahr dienen wolte/ hie ward er nun gewahr/ daß ſein neuer Herr groſſe lange Naͤgel/ faſt in der Laͤnge eines Gliedes vom Finger/ an ſeinen Haͤnden hatte/ (welche er auch hernach allſtets/ ſo offt er ihm in Menſchen geſtalt erſchienen/ an ihm wahr genommen) die er auch bald in der That empfunden/ denn in dem er ihm die Hand darreichete/ druckte er ihm den einen Nagel in deß foderſten Fingers mittelſtes Glied/ und machte ihm eine ziemliche Wunde/ (deren Narbe biß auff dieſe Zeit an ihm zuſehen/)
§. 8.
Alß nun das Blut ungewoͤhnlich haͤuffig herauß floß/ ſagte er zu ihm; Siehe da haßtu nun Blut/ und in der Geſindſtuben (wo man ſonſt keinen Schreibzeug und Pavier zu haben pflegte) wirſtu eine Feder und Papier auff dem Tiſche finden/ und kanſt alſo die Handſchrifft verfertigen/ Er gehet hierauff ins Hauß/ das Geſind verwundert ſich/ wie er ſo ſehr blutet/ die eine Magd reichet ihm Eſſig und Saltz/ nebſt einigen leinen Tuͤchlein die Wunde zu verbinden/ doch hat ſich das Blut in vielen Stunden nicht gaͤntzlich wollen ſtillen laſſen:
§. 9.
Das Papier und die Feder fand er zwar/ obgemeldter maſſen/ zerriß es aber zerſtieß die Feder/ und warff ſie zur Erden/ im heraußgehen auß der Stuben/ iſt der ehrbare Cavallier wider da/ und dringet nochmahln hart auff die Verſchreibung/ alß er ſich aber abermahl deſſen wegert/ und nicht darann will/ gibt ihm der Satan einen Wechſel- Thaler auff die Hand/ und ſaget/ das Gelt were gut zum Sauffen/ zum Spielen/ zu Huren/ im Krahm aber tauge es nicht; Wobey denn dieſes merckwuͤrdig iſt/ daß der Satan niemahln zugeben wollen/ daß er ſich ſauber und fein kleiden moͤgte/ wozu er doch/ ſeiner Auſſage nach/ von Natur geneiget war/ ſondern er hat in ſeinem zerrißnen und vielfaͤltig geflickten grauen Rock und ledern Hoſen ſtets muͤſſen her gehen/ wenn er ſchon durch ſein gluͤcklich ſpielen etwas Gelt geſamlet/ ſo hat er doch nichts zur Kleidung dafuͤr muͤſſen kauffen/ wobey er bedrauet worden/ wenn er ihm dennoch etwas ſchaffen wuͤrde/ daß es ihm nicht wol bekommen/ ja auff dem Leibe verfaulen ſolte/ worauß des Satans wuͤſte und wilde Art und Unſauberkeit ziemlicher maſſen mit abzunehmen iſt.
§. 10.
Folgends nun iſt das Buͤndniß zwiſchen ihm und dem Teuffel voͤllig geſchloſſen/ und hat er dem Satan verſprochen/ daß er in allerley Suͤnden und Schanden ihm 16. Jahr dienen wolte/ und ſonderlich am Montag/ Mittwochen/ und Donnerstag ihm auffwarten/ der Diengßtag und Freytag ſollen ihm frey bleiben/ hergegen ſolte der Satan ihm am Sonnabend dienen/ und auffwarten/ ihm auch verſchaffen 1. daß er vor Hieb und Stoß (nicht aber fuͤr einen Schuß) feſte were/ 2. daß er gute Gunſt bey dem Frauenzimmer fuͤnde/ und daſſelbe mit einem anruͤhren/ zu ſeinem Willen haben und bringen koͤnte/ 3. daß er gut Gluͤck aufm Spiel hette/ und niemahln verlieren moͤchte/ (welches alles/ ſeinem Bericht nach/ er auch dieſe ſechs Jahr alſo befunden) der Satan hat hinzugethan/ wenn er in dieſen 16. Jahren wuͤrde 25. Perſonen/ in ihren Suͤnden koͤnnen ermorden/ oder ſonſt ihm zufuͤhren/ wolte er einen vornehmen Cavallier aus ihm machen.
§. 11.
Hierauff iſt der ſaubere Dienſt/ und die verfluchte Gemeinſchafft mit dem Satan angangen/ der ſich ihm vielfaͤltig præſentiret, zuweiln alß ein Cavallier und vornehmer Herr/ zu weiln alß ein Loͤw/ dabey er berichtet/ daß er allezeit an ihm eine feur-rothe Zunge und gleichſam daͤmpfenden und rauchen den Halß verſpuͤret/ und ob er zwar anfangs ſich ſehr fuͤr ihm gefuͤrchtet/ ſey er ihm doch endlich ſo geheim und familiar worden/ daß ers nicht mehr geachtet:
§. 12.
Am Montag/ Mittwoch und Donnerstag muſte er ſeinen Cavallier/ alß ein Diener auffwarten/ ihm die ſchelmiſche Haar/ (dis waren ſeine Worte/) kaͤmmen/ er muſte ihm weltliche Schand- und Bulen Lieder ſingen/ ihm fuͤr pfeiffen/ (dazu er ihm zu weiln ſeine Loͤwentatzen darreichte/ und ans Maul legte/) auffblaſen/ ihn abkleiden/ und dergleichen mehr/ alß er gefraget worden/ wenn er ihm hette die Kleider abgethan/ was denn weiter geſchehen?
Ob er ſich etwa mit ihm zu Bette geleget?
Hat er geantwortet:
Es were denn bald ein rauher und ſauſender Wind kommen/ in welchem er mit ſamt den Kleidern davon gefahren/ und verſchwunden.
Wann etwa in dieſem Dienſt er ſich nicht recht bezeigete/ (wie ers denn leicht verderben konte/) ſo ward er vom Satan gepruͤgelt/ Gefraget/ wie es damit zugangen? berichtete/ daß ihm ein kalter/ ſchneidender Wind were vom Satan auff den Leib kommen/ der biß in ſein innerſtes durchgedrungen/ und ihm dermaſſen gequaͤlet und Schmertzen gemacht/ daß er hette zittern und beben muͤſſen/ und dis were allemahl ſeine Straffe/ auff ein geringes Verbrechen/ und des Satans Pruͤgeln geweſen.
§. 13.
Am Sonnabend hergegen/ muſte der Satan unſers Peters Diener ſeyn/ ihm auffwarten/ ihn außziehen/ ihm auffblaſen/ ſich von ihm ſchlagen laſſen/ er muſte auff ſein Geheiß/ heulen wie ein Hund/ muſte pfeiffen/ trompeten/ und dergleichen/ wenn er etwa verſchicket ward von ſeinem Hauptmann/ (von welchem wir bald weitere Meldung thun wollen) muſte ihm der Teuffel ein Pferd ſchaffen/ welches tantzete wie eine Docke/ (ſind abermahl ſeine eigne Worte) und ſo ſchnell war/ daß er innerhalb 16. Stunden 12.
Meil Weges/ uͤber reiten konte/ auff ſolchen Reiſen folgete ihm denn der Satan nach wie ein ſchwartzer Hund/ und ſo er etwa zu geſchwinde gangen oder geritten/ daß er ihm/ (alß er ſich geſtellet) nicht ſo bald folgen koͤnnen/ hat er alßbald koͤnnen machen/ daß Peter von der Stelle nicht kommen moͤgen/ ſondern warten muͤſſen/ biß er ihn wider erreicht/ da es offt auff ein Pruͤgeln/ wie obgemeldet/ hinnaußgelauffen; Wann auch Peter ſich ſeiner Gewalt am Sonnabend etwas zu viel gebrauchte/ pflegte der Satan es ihm zugedencken und an ſeinen Tagen ihn deſto uͤbler zu halten/ und deſto mehr zu ſchlagen.
§. 14.
Alß er nun in die anderthalb Jahr in ſolchen Zuſtand im Gaſthoff zum guͤldnen Adler verblieben/ hat er ſich wegen einer geringen Uhrſach mit dem Haußherrn gezweyet/ ihm ſeinen Dienſt auffgekuͤndiget/ und hat darauff unter einem Keiſerlichen Hauptmann/ einem von Wartenſtein/ unter des General Koppen Regiment/ ſich fuͤr einen Musquetirer beſtellen laſſen/ und alß derſelbe mit ſeiner Compagnia nach der Veſtung Klotz commendiret worden/ iſt Peter auch mit dahin kommen/ woſelbſt er einen alten Rittmeiſter (deſſen Namen wir verſchweigen wollen) angetroffen/ der/ alß er ihn einmahl auff der Gaſſen ungefehr geſehen/ ihn bald erkant/ und ſeinen Zuſtand und Gemeinſchafft mit dem Satan gewußt/ ihn auch angeredet mit dieſen Worten:
Holla du Krauß-Kopff/ du biſt eben recht fuͤr mir/ dieſer hat ihn hernach vielfaͤltig von ſeinem Hauptmann auff eine Zeitlang loß gebeten/ daß er in ſeinem Hauſe und Dienſten ſeyn muͤſſen/ Er berichtet/ daß dieſer ein Pferd gehabt/ welches nichts alß Brandwein und Brod gegeſſen/ welches nebſt andern Peter warten muͤſſen/ Er haͤtte ihn in ſeinem gottloſen Weſen ſehr geſtaͤrcket ꝛc.
Uber dieſen hat er hernach in ſeiner Angſt und Quaal offtmahls Ach und Weh geruffen/ und viel ſonderliche Dinge berichtet/ die man an ihren Ort leſſet bleiben/ GOtt erbarme ſich aller der/ welche in des Teuffels Stricken verwickelt ſind/ und errette die Seelen/ umb des HErrn JEſu willen!
§. 15.
An dieſem Ort nun hat man ihn gemeiniglich den Braunßweiger genant/ weil er/ als obgemeldt/ aus der Stadt Goßlar buͤrtig war/ und hat er ſich mit ſeinem wuͤſten wilden Weſen/ Spielen/ Zancken/ Schlagen und Rauffen bald bekant genug gemachet; Er berichtet daß er manchmahl in Geſellſchafften beym Sauffen und Spielen/ wenn er gewonnen/ und andere verſpielet/ hette hoͤniſch gelachet/ daruͤber die andere erbittert/ wie es pfleget zu gehen/ alſo daß es von Worten mehrmahls zu Schlaͤgen kommen/ Wenn dann alles were bund durch einander gangen/ und ſie ſich in dem Logiament herumb gezauſet und geſchmiſſen/ ſo ſey ſein Cavallier dabey geſtanden/ und habe ſehr gelachet/ Er habe aber niemahln ſonderliche Stoͤſſe/ viel weniger Wunden bekommen/ ſondern habe vielmehr die anderen alle jagen und ſchlagen koͤnnen/ darumb er auch fuͤr eine ziemliche Anzahl ſich nicht gefuͤrchtet/ ſondern/ nur einige Gelegenheit habend/ leicht Zanckhaͤndel angefangen/ damit er ſeinem Cavallier/ wie obgemeldt/ eine Luſt machen moͤchte/ denn der habe nichts liebers geſehen/ alß Sauffen/ Spielen/ Fluchen/ Zancken/ Schlagen und Rauffen/ und ihn dazu immer angefriſchet.
§. 16.
Alß er einmahl in einer Geſellſchafft von 17. Perſonen geweſen/ und es zur Schlaͤgerey gedyen/ habe er ſie alle gejaget/ und gute Stoͤſſe außgetheilet/ Gefraget:
Wie es zugangen?
Jch hatte/ antwortet er/ einen guten Secunden, andeutend/ daß ihm der Teuffel beygeſtanden/ und ihn geſtaͤrcket hette/ Da er nun dieſerhalben von maͤnniglichen gefuͤrchtet ward/ und niemand gern in ungutem mit ihm zu thun hatte/ wol ſpuͤrend/ daß es nicht recht zugienge/ hat ſich jedoch unter ſelbiger Compagnie ein Polniſcher Edelmann Heinrich Voigt Ludwig genant gefunden/ welcher auch dergleichen Kuͤnſte/ alß Peter gewuſt/ und deßhalb Gelegenheit geſuchet/ ſich an ihm zu reiben/ und Ehre an ihm einzulegen/ Welche er auch bald gefunden/ da ſie in einer Geſellſchafft ſich entzweyet/ alſo daß ihm Peter eine Ohrfeige gegeben/ und ob ſie zwar dasmahl ohne ſonderlichen Schaden von einander kamen/ ſo hat doch der ander den ihm angethanen Schimpff nicht vergeſſen wollen/ ſondern alß ſie eine Zeit nach her ein ander in der Brandtweinſchencke angetroffen/ ihn herauß gefodert/ dazu denn Er auch ſich nicht lange bitten laſſen/ ſondern von einem ſeiner Cammeraden/ einen Stoßdegen geliehen/ und auff einer Wieſe vor der Stadt gelegen/ gantz allein erſchienen/ da der ander einen Secunden bey ſich gehabt.
§. 17.
Wie ſie nun an ein ander gangen/ hatte der Polack Petern flugß anfangs auff die Brußt geſtoſſen/ daß ſich der Degen gekruͤmmet/ darauff er ihm zugeredet/ Er moͤchte innen halten/ danner wuͤrde ihm nichts thun/ und hette er verhoffentlich nunmehr Satisfaction fuͤr ſeine Beſchimpfung/ der ander aber were nur mehr erbittert/ hette ſeinen Degen in die Erde geſtoſſen/ die Spitze beſpuͤtzet/ und wider auff ihn loßgangen/ ob ihn nun wol/ nach dem er abermahl auff Petern umbſonſt geſtoſſen/ daß ſich die Klinge gebeuget/ derſelbe nochmahln gewarnet/ hette es doch bey ihm nichts verfangen wollen/ ſondern er hette zur Antwort erhalten/ es muͤſte einer von ihnen ſterben/ alß ſie nun zum drittenmahl an einander gerathen/ und Peter endlich auch erbittert/ hat er ihm ſo fort die Klinge durch die lincke Bruſt geſtoſſen/ daß er ſtracks nieder gefallen/ und mit dieſen Worten: Hab Danck Bruder! vor den Stoß!
Dahin gefahren:
Peter ließ den Degen in dem Koͤrper ſtecken/ und wolte der Stadt zu gehen/ alß ihn aber des entleibten Secund geſcholten/ uñ herauß gefodert/ gieng er wider zuruͤck/ ergriff den blutigen Degen/ und eilete auff den mit grimmigen Geberden zu/ der aber erſchrocken/ und die Flucht gegeben.
§. 18.
Hier auff gieng er in die Stadt/ unter wegens beſann er ſich/ wohin er ſich verbergen wolte/ und beſchloß in das Jeſuiter Collegium ſeine Zuflucht zu nehmen/ der Teuffel ließ ſich auch bald ſichtbar finden/ und ſagte/ Sa! mein Bruͤderchen! immer friſch drann! die Hunde ſollen dir nichts thun koͤnnen! alſo kam er in die Stadt und ins Collegium der Jeſuiten/ klagte denenſelben ſeinen Unfall/ und bat umb Huͤlffe und Schutz/ welche ihm auch verſprochen wurde; Und ob zwar ſein Hauptmann ſich viel bemuͤhet/ ihn von dannen herauß zu bringen/ ſo haters doch/ weil er das Beding/ ſo ihm vorgeſchlagen worden/ nicht leiſten wollen/ nichts eꝛhalten koͤñen/ ſondeꝛn nur das Collegium umbher fleiſſigſt bewachen laſſen/ daß alſo vier Wochen hingangen.
§. 19.
Jndeſſen ließ Peter ſich bereden (weil er domahls eine Religion wie die ander achtete/ und alles fuͤr ein Geſpoͤtt hielte) ſeine Religion zu verlaſſen/ und zu denen Papiſten/ mit oͤffentlichen Widerruff und Bekaͤntniß/ uͤberzutreten/ Alß man ihm aber das Abendmahl reichen wollen/ hat ihm der Satan gerathen und eingeblaſen/ er ſolte ſich voll und halb raſend ſtellen/ welches denn auch warhafftig erfolget/ daß wenn er zum Altar gebracht worden/ Er alß ein Trunckener getaumelt/ und nichts verſtaͤndiges geredt/ daß ſie ihr Vorhaben muͤſſen anſtehen laſſen/ und ihn/ weil etliche mahl es alſo geſchehen/ fuͤr einen Narren/ oder Unſinnigen faſt gehalten.
§. 20.
Endlich hat man ihn in einem Jeſuiter Habit verkleidet/ ihm einige auß ihrem Mittel zu Gefaͤhꝛten zugegeben/ auff eine Gutſche geſaͤtzet/ und alſo nacher Prag/ in ein ander Collegium gebracht/ alß man ihn nun daſelbſt wider zu beichten/ und ihr Abendmahl zu nehmen noͤtigte/ erſihet er ſeine Gelegenheit/ gehet durch/ und machet ſich auff den Weg nach Dreßden.
Auff dieſer Reiſe/ hater/ ſeinem Bericht nach/ gantzer neun Wochen zugebracht/ weil er nicht allein von einem Sturmwinde manchmahl auff drey Mußqueten Schuͤſſe weit zuruͤck getrieben/ ſondern ihm ſelbſt auch gute Zeit genommen/ in denen Schencken etliche Tage gelegen/ und ihm durch ſein gluckliches Spielen/ ob er wol ſonſt keine Zehrungs-Mittel gehabt/ leicht ſo viel geſchafft/ daß er zu Eſſen und zu Trincken gehabt.
§. 21.
Er iſt auff dieſem Wege wunderlich herumb gewandert/ nach Lauben/ Goͤrlitz/ Bautzen kommen/ und endlich/ nach dem er lange gleichſam von ſich ſelbſt nicht wiſſend/ und allenthalben ſein wuͤſtes gottloſes Weſen treibend/ in deꝛ Jrꝛe gangẽ/ auf Halle ſich gewandt/ võ dannen er ſich nach Goßlar zu den Seinigen begeben/ und von ſeiner alten Mutter/ Geſchwiſter/ und Freunden/ ſo daſelbſt wohnen/ weil ſie von ſeinem erbaͤrmlichen Zuſtand nichts wußten/ mit Freuden auffgenommen worden/ Alß ſie aber ihn gefraget/ Ob er auch/ da er ſo lange in der Frembde/ und zwar an Paͤpſtiſchen Oertern/ ſich auffgehalten/ zum Heiligen Abendmahl gangen/ und bey ſeiner Religion beſtaͤndig blieben were/ hat er es zwar bejahet/ doch/ wie ſie damit nicht vergnuͤget ſeyn wollen/ ſondern in ihn gedrungen/ daß er nunmehr/ nach dem er mit GOttes Huͤlffe geſund wider in ſeine Vaterſtadt angelanget/ Gott oͤffentlich in der Kirchen dancken/ und zur Bezeugung ſeiner Beſtaͤndigkeit in der Evangeliſchen Lutheriſchen Religion/ zum Hochwuͤrdigen Heiligen Nachtmahl des HErrn ſich finden moͤchte/ hat er zwar ſolches verſprochen/ doch/ wie er in ſeiner groͤßten Noth/ und auch nachber/ beſtaͤndigſt berichtet/ hat ihm der Satan es nicht zulaſſen wollen/ ſondern zugeſaget/ er wolte an ſeiner ſtatt und in ſeiner Geſtalt beichten/ und mit umb den Altar gehen/ welches er auch vermeinet geſchehen zu ſeyn/ und alß eine von ſeinen ſchrecklichſten Greuel-Suͤnden mit angegeben/ und hertzlich bereuet hat.
§. 22.
Wie es nun hiemit eigentlich zugangen/ iſt GOtt am beſten bekant/ gewiß iſt dis/ daß der Satan weder beichten/ noch die Loßzaͤhlung von Suͤnden empfangen/ am wenigſten aber das Heilige Sacrament des Heiligen Leibes und Blutes JEſu Chriſti nehmen koͤnnen/ welche Perle vor dieſe Sau und welches Heiligthum fuͤr dieſen Hund nicht gehoͤret/ ſondern vielmehr ſein Gifft und Todt iſt/ dem er ſich ſolcher maſſen zu naͤhern wol nicht wagen wird/ er kan aber denen Kindern des Unglaubens die Augen blenden/ und ihnen wol viel mehr einbilden; Er iſt ein Luͤgner von Anfang/ und hat durchauß nicht zugeben wollen/ daß dieſer ſein damahliger Diener/ mit der Heerde JEſu Chriſti auch einige euſſerliche Gemeinſchafft haben ſolte/ vieleicht befuͤrchtend/ daß ihm im Beichtſtuel/ oder von der Kantzel moͤchte das Gewiſſen rege gemacht/ und er zu guten und bußfertigen Gedancken veranlaſſet werden/ wie man dergleichen Exempel wol beybringen koͤnte/ welche bezeugen/ daß zuweiln ein ruchloſer ſicherer Menſch entweder auß Fuͤrwitz/ oder auß Gewonheit/ nur Spoͤiterey zu treiben/ und ſeine neuſichtige Augen und Ohren zu weiden/ in die Kirche kommen/ dem aber durch des Heiligen Geiſtes Krafft/ welcher durchs Wort wircket/ das Hertz alſo beweget worden/ daß er in ſich geſchlagen/ und durch ware Buſſe zu Gott ſich zu bekehren/ ihm fuͤrgenommen/ und es auch mit GOttes Huͤlffe zu Werck gerichtet hat.
§. 23.
Denſelben Tag/ nach dem ihm in der Kirchen die Zeit lang worden/ und er nicht lange drinnen dauren koͤnnen/ hat ſich unſer Peter ins Brandtweinhauß begeben/ und doſelbſt einen Grund zum guten Rauſch geleget/ denn nachdem er zu Mittag mit einem ſeiner Freunde gegeſſen/ und Nach mittags das Geſoͤff fortgeſaͤtzet/ wird er auffm Abend zu eines ſeiner Anverwandten Verloͤbnis gebeten/ und mitgenommen/ bey welchem es auff ein ziemliches Zechen/ und/ (welches unſers Peters und ſeines verfluchten Secunden Freude war) auff eine Schlaͤgerey hinnaus gelauffen/ da er denn ſeiner Gewonheit nach abermahl Stoͤſſe außgegeben/ wenig aber eingenommen/ ſo daß man auch uͤber ſeine Staͤrcke ſich verwundert und ſeltzame Gedancken zu haben angefangen:
Alß er Abends nebſt ſeiner Schweſter zu Hauſe gangen/ gieng der Satan vor ihm her/ und bließ gleichſam eine Trompete/ welches zwar die Schweſter auch gehoͤret/ niemand aber geſehen/ ſondern vermeinet/ daß etwa an einem Ort Handwercksburße bey einander weren/ die ſolcher Muſick ſich zur Luſt bedienten.
§. 24.
Bald nachher (weil er keine Ruhe hatte/ und immer ungezaͤhmt und in gottloſer Freyheit zu leben verlangete/) machte Peter ſeinen Abſcheid/ Reiſete auff Halberſtadt/ Wernigeroda und Quedlinburg/ weil er an denen letzten beiden Oertern/ Anverwandten wohnen hatte/ koͤmpt wider auff Halle/ und alß er in Willens war/ auff Leipzig/ und weiter in Schleſien zu reiſen (weil ihm dorten einer hatte Hoffnung gemacht/ Er wolte ihn zu einem Feld- Trompeter thun/ die Koſten fuͤr ihm zahlen/ und deſſen Kunſt ihn lernen laſſen/) verirret er/ und koͤmt/ weiß nicht wie/ auff den Weg nach Magdeburg/ und alß er demſelben eine gute Weile gefolget/ und ihm etliche Fuhrwagen entgegen kommen/ fraget er:
Ob dis der rechte Weg nach Leipzig ſey?
Wie ihm aber/ daß er nach Magdeburg gehe/ geantwortet wird/ erzuͤrnet er ſich zwar und fluchet hefftig/ gehet jedoch fort/ Vorhabens daſelbſt ſein Gluͤck zu ſuchen:
§. 25.
Und alſo koͤmt er endlich/ umb das Michaelis Feſt ungefehr/ anhero nach Magdeburg/ kehret ein in einen wolbekanten Gaſthoff/ und verſuchet/ ob er in demſelben oder in einem andern/ fuͤr einen Haußknecht konte wider unterkommen?
Alß ſolches nicht gelingen wollen/ ſuchet er bey einem vornehmen Mann fuͤr einen Gutſcher ſich beſtellen zu laſſen/ der auch anfangs nicht ungeneigt darzu geweſen/ alßer ihn aber umb eines und anders befraget/ und auß ſeinem Bericht einige widrige Vermutungen geſchoͤpffet/ iſt er abgewieſen worden/ Er haͤlt ſich noch eine weile an ſelbigen Orte auff/ zufoderſt weil ihm ein Officirer auß der Schleſien/ der ſeiner Geſchaͤffte halber ſich hie auffhielte/ Hoffnung gemacht/ daß er ihn/ nach gluͤcklicher Verrichtung/ fuͤr einen Knecht mit nehmen wolte/ wie aber deſſen Abreiſe ſich verzogen/ ward Peter des Wartens muͤde/ nahm Dienſt bey dieſer Churfuͤrſtl. Brandenb. Guarniſon, und ward wider ein Soldat.
§. 26.
Jm Verlauff ſolcher Zeit/ wie er berichtet/ hette ſich der Satan fleiſſigſt umb ihn gefunden/ were auch etliche mahl in Geſtalt eines Cavalliers auff dem breiten Wege/ alß der fuͤrnehmſten Gaſſen dieſer Stadt/ mit ihm ſpatzieren gangen/ zufoderſt aber iſt dis merckwuͤrdig/ daß alß er einsmahl in obgemeldten Wirtshauſe im Bette gelegen/ und ein hembde angehabt/ welches ihm ſeine Schweſter verehret/ und es vorne an der Bruſt mit den beiden anfangs Buchſtaben ſeines Namens.
P. O. mit ſchwartzer Seide darein genaͤet/ gezeichnet/ Er bald nach Mitteꝛnacht auffgewachet/ und bey einem ſonderlichen Schein der uͤber ihm/ (wiewol es ſonſt ſtockfinſter war) geſehen/ daß der erſte Buchſtab P. von dem Satan herauß geriſſen/ und die ſeidene Faͤden zerſtreuet auff ſeiner Bruſt gelegen/ (wie denn das Hembde noch verhanden war/ darinnen nur das O ſich befand/) davon er zwar damahls nicht gewußt/ was es bedeuten ſolte/ man hats ihm aber hernach erklaͤret/ daß es zweiffels frey darumb geſchehen/ weil das P. ſeinen Tauff-Namen bedeute/ und der Satan kein einiges Andencken ſeines Tauff-Bundes bey ihm leiden wollen.
§. 27.
Jn ſeinem Soldaten Stande/ ſaͤtzte er nun ſein voriges Suͤnden Leben (mit welchem er nach dem euſſerlichen Schein/ in Hoffnung einiger Befoderung/ bißhero hatte einen Anſtand gemacht) wider fort/ kam in keine Kirche/ und wenn er ſchon hinnein kam/ konte er nicht drinnen dauren/ Er hatte einen Cammeraden bey ſich im Quartier/ und in einem Bette liegen/ welchen er manchmahl/ wenn er geſungen und gebetet verſpottet und verlachet hat/ wenn er ſchon ihm fuͤrnahm ein geiſtliches Lied zu ſingen/ ſo hatte er doch bald einen Eckel daran/ wenn er aber Schand- und Buhlen- Lieder ſang/ ſo freuete und ſpielte ihm ſein Hertz im Leibe/ wie er ſelbſt redete/ alß er ein ſolches Lied/ hernach/ da ſeine Noth angieng/ von ſich gabe.
§. 28.
Weil aber die hieſige Churfuͤrſtl. Guarniſon, auf des Herrn Gouverneurs, Jhr. Fuͤrſtl. Durchlauchtigk. zu Schleßwig/ Hollſtein/ Hochloͤblichen Chriſtlichen Befehl/ ſich des Sontags fruͤh zu der Predigt anfinden muß/ einem jedweden jedoch freygeſtellet wird/ ſo er der Evangeliſchen Lutheriſchen Bekaͤntniß nicht zugethan iſt/ daß er ſich zu ſeinen Religions-Verwandten und deren Ubung finden mag/ hat ſich Peter zu denen Paͤpſtiſchen geſchlagen/ und iſt nebſt andern in S.
Agnes Kloßter/ ſo in der Neuſtadt lieget/ hinnaußgangen/ und von maͤnniglichen vor einen Roͤmiſch- Catholiſchen gehalten worden/ wiewol er dort auch des Gottesdienſts ſich nicht angenommen/ ſondern nur darumb zu dieſen ſich geſellet/ weiln er drauſſen mehr Freyheit hatte/ und an ſtat der Kiꝛchen die Schencke eꝛwehlen konte/ deñ es wahr ihm damahls eine Religion wie die andere/ und gieng ihm nichts zu Hertzen.
§. 29.
Am Neuen-Jahrs Tage nun dieſes 1672.
Jahrs/ gehet er zwar ſeiner Gewonheit nach/ nebſt andern hinnauß/ zu der alſo genanten Catholiſchen Gottesdienſt/ bleibet aber nicht lange dabey/ ſondern beredet ſich mit einem andern/ daß ſie zuſammen wollen zum Brandtwein gehen/ im heraußkommen ſihet er den Satan an der Pforten des Kloßters/ in ſeiner vorigen Cavalliers Geſtallt ſtehen/ mit dem er redet/ daß der ander/ ſo bey ihm war/ ſich verwunderte/ darumb er ihn denn hieß fortgehen/ und ſagte:
Er wolte ihm bald folgen; Alß er nun allein war/ hieß ihn der Satan auffm Abend zwiſchen 7. und 8. Uhren auff S. Johannis Kirchoff kommen/ ſo wolte er ihm ſeinen Abſcheid geben; Jch kan hierauß nicht anders vermuthen/ alß/ weil es an dieſem Tage eben ſechs Jahr geweſen/ da ſich Peter mit dem helliſchen Feinde eingelaſſen/ und zwar/ wie er gemeinet auff 16. Jahr/ daß der Satan nur 6. Jahr verſtanden/ und in Willens geweßt/ wenn es GOtt hette zulaſſen wollen/ ihn damahls zu erwuͤrgen.
§. 30.
Hierauff wird er ſehr betruͤbt und traurig/ koͤmt wider in die Stadt/ und leßt ſich an verſchiedenen Oertern beim Bier finden/ vermeinend ſeinen Unmuth mit Sauffen zu vertreiben/ weil es aber nicht will von ſtatten gehen/ und ihm die Schwermut und Bangigkeit des Hertzens keine Luſt vergonnet/ kan er ſein Anliegen nicht laͤnger bergen/ ſondern leßt ſich gegen einige Perſonen verlauten wie es mit ihm ſtehe/ und wie er ſich ſehr befuͤrchte/ daß dieſer Tag ſein letzter werde ſeyn ꝛc.
Alſo bringet er den Tag hin/ komt gegen den Abend wider in ſein Quartier/ und leßt ſeine Schwermut und Betruͤbniß gnugſam ſpuͤren/ ſtellet ſich wunderlich/ alß man ſonſt an ihm nicht gewohnt/ zerreißt das Pater noſter, oder die Bet-Schnur/ wie ſie bey denen Roͤmiſch Catholiſchen gebraͤuchlich/ (welche ihm von obgemeldten Schleſiſchen Jeſuiten gegeben worden/) und leßt ſich vernehmen/ er ſey des Teuffels mit Leib und Seel/ und koͤnne ihm durch ſolche und dergleichen Dinge doch nicht geholffen werden/ alß nun alle/ ſo im Hauſe waren/ hieruͤber ſehr erſchrocken/ faͤhrt er fort:
Er muͤſſe zwar an einem Ort gehen/ werde aber wol nicht ſo wider kommen/ alß er hingehe/ wenn er inner einer halben Stunde nicht wider keine/ ſolt man nur nicht laͤnger auff ihn warten; Der Wirt vermanet ihn zum Gebet/ und ſaget/ Er ſolle nichts thun/ daß ihn hernach gereuenmoͤchte.
§. 31.
Er gehet hiemit fort/ und alß er uͤber den Marckt nach dem Kirchoff ſich wenden will/ wird er an einer Ecken des Satans in Loͤwengeſtalt gewahr/ der ihm auch ſo fort die eine Tatze ins Geſichte ſchlaͤgt/ ſo daß er auff dem lincken Backen/ und quer uͤber der Naſe blutrunſtig und verwundet wird/ davon ihm gruͤn und gelb fuͤr den Augen/ und er taumelnd woꝛden/ daß er ſich kaum ſtehend eꝛhalten koͤnnen; Die Striche waren lange und hernach die Narben in ſeinem Geſichte zu ſehen/ es war tieff alß von einer groſſen Katzen geriſſen/ und præſentirten die auff dem Backen faſt ein Lateiniſches W. wie denn auch die uͤber die Naſe/ unfoͤrmlich und ſeltzam in einander lieffen/ er berichtete lange nachher/ und wie es ſchon wider geheilet war/ daß ihm die Narben alß ein Feur brenneten und Schmertzen veruhrſachten.
§. 32.
Mit ſo blutigem Geſichte/ alß er ſich endlich etwas/ wider erholet/ und den Satan nicht weiter geſehen/ komt er wider in ſein Quartier/ und leßt ſich ſchrecklicher Worte/ wie vorhin/ verlauten/ und erzaͤhlet wie es ihm ergangen/ der Wirt mit den Seinigen wird noch mehr erſchrecket/ und/ weil er ſich eines groͤſſern Unheils befahret/ gedencket er bey der Hauptwache Huͤlffe zu ſuchen/ trifft aber unter wegens die Patroll an/ welche er mit ſich nimt/ von welcher Peter zwar gute Stoͤſſe bekommen/ dieſelbe aber/ ſeiner Auſſage nach/ nicht gefuͤhlet/ und alſo koͤmt er in Arreſt/ und beginnet bald freywillig und ungefraget ſeinen Zuſtand zu bekennen/ wird darauff folgenden Tagß fruͤh/ den 2. Januar. gebuͤhrend verhoͤret/ ins Stockhauß gebracht und geſchloſſen.
§. 33.
Zu Nachmittag bin Jch auff Befehl/ der Herren Officirer durch den Herrn Regiments Auditeur von dem gantzen Verlauff benachrichtiget/ und gebeten worden/ den Gefangenen zu beſuchen/ und mich ſeiner Seelen/ meinem Ambt nach/ anzunehmen/ darauff ich ſo fort zu ihm gangen/ und ihn ſelbſt vernommen/ da er denn alles mir erzaͤhlet/ doch vorgegeben/ alß were ſein Vater der Paͤbſtiſchen Religion verwand geweßt/ und hette ihn wider ſeiner Mutter Willen in einer Paͤbſtiſchen Kirchen tauffen laſſen/ wie er denn auch Paͤbſtiſch erzogen were.
Er hat aber dieſes darumb/ alß er nachmahls berichtet/ gethan/ daß man nicht/ wenn man ſeinen Abfall von der Evangeliſchen Religion hoͤrete/ ihn huͤlffloß laſſen moͤchte/ ſagte auch dabey:
Der Satan hette es alſo ihm eingeblaſen/ und daß er dieſes vorgeben ſolte/ haben wollen.
§. 34.
Jn dieſem ſeinem Gewahrſam hat ſich nun der Satan oͤffters ihm præſentiret, und einmahl zu ihm geſagt/ es were etwas an der Ketten/ damit er geſchloſſen war/ das er nicht wol leiden koͤnte/ nehmlich ein Kreutz; Alß nun weder er/ noch jemand anders davon gewuſt/ hat man im Nachſuchen an dem eiſernen Bande/ der ihm umbs Bein gieng/ eines gefunden/ welches von dem Schmiede oben auff dem Gelenck/ weiß nicht auß was Uhrſach/ undeutlich gnung/ gemacht war:
Der Satan fuͤrchtet ſich zwar vor einem ſolchen Kreutze nicht/ maſſen denn er bey ſeinen lieben Getreuen ſelbſt/ wenn ſie es in ihrem Segen ſprechen/ Aberglauben und Zaubereyen/ nebſt andern Characteren/ gebrauchen/ es wol leiden kan/ es iſt ihm das Kreutz-Zeichen ohne Glauben/ wie ein ander Lufftſtreich/ doch ſcheinets/ daß/ wenners nicht umb einiges verhofften Nutzens Willen dulden muß/ er es lieber nicht ſihet/ zumahln es ihn des gekreutzigten JEſu/ und ſeines Todes/ dadurch ſeine Macht gebrochen iſt/ auch wider ſeinen Willen erinnert.
§. 35.
Alß ich nun die Sache mit meinem geehrten und getreuen Herrn Collegen/ Herrn Chriſtophoro Koch/ Diacono bey der Jacobs Kirchen hieſelbſt beredet/ haben wir angefangen ihn fleiſſigſt zu beſuchen/ ihn zur waren Buſſe zu ermahnen/ auß Gottes Wort/ von dem Greuel der Suͤnden/ von des Satans Luͤgen/ Betrug/ Grauſamkeit und Boßheit/ von ſeinem Tauff-Bunde/ von der Groͤſſe der Barmhertzigkeit GOttes/ und der unendlichen Krafft des heiligen theuren Blutes JEſu Chriſti/ und andern dergleichen noͤtigen Dingen ihn zu unterrichten/ und zum hertzlichen andaͤchtigen Gebet zu ermahnen/ da er denn zwar alles mit ziemlicher Andacht angenommen/ und einige Rew ſpuͤren laſſen/ doch befand ſich an ihm das wahr zu ſeyn/ was ich droben (in der 3. Pred. §. 26. 27. und folgends) gemeldet habe/ daß ein ſolches Hertz/ das ſo lange in ſchrecklicher Boßheit und Sicherheit gelebet/ einem gebahnten Wege/ einem verwilderten und wuͤſten Acker gleich ſey/ Weiln ihm alles was ihm fuͤrgehalten ward/ ſehr frembd war/ er auch nur auß Knechtiſcher Furcht biß hieher war kommen/ und alſo wenig oder keine Zeichen recht hertzlicher Buſſe mercken ließ.
§. 36.
Offt ſagt er mit Seuffzen:
Ach wenn mir Gott nur helffen koͤnte!
Alß ihm aber daruͤber ernſtlich zugeſprochen ward/ daß bey dem Allmaͤchtigen/ Barmhertzigen/ und Gnaͤdigen GOTT kein Ding unmuͤglich were/ daß er auch die ſtaͤrckeſten Bande und Stricke des Teuffels/ darinnen er die Gottloſen gefangen hette/ koͤnte zerreiſſen/ wie mit dem Exempel des Manaſſis und vieler anbern zu beweiſen ſtuͤnde/ veraͤnderte er dieſe Redens Art/ und ſagte:
Ach wenn mir GOtt nur helffen wolte!
Man berichtete ihn hierauff/ daß er GOttes gnaͤdigen Willen nicht allein auß ſeinem Heiligen Worte wiſſen koͤnte/ in welchem er ſich erklaͤret hette ſo wahr er lebe/ er wolte nicht den Todt des Suͤnders/ ſondern daß er ſich bekehre und lebe/ zu welchen Ende er auch ſeinen allerliebſten Sohn in die Welt geſand/ nehmlich die Suͤnder ſelig zu machen/ ſondern er ſolte auch bedencken/ wie GOttes Guͤte und Langmut bißher ſo groß an ihm geweſen/ wie er ſeinen erſchrecklichen groſſen Suͤnden/ mit Goͤttlicher groſſen Gedult hette zugeſehen/ ihm Zeit zur Buſſe gegoͤnnet/ und ihn jetzt uͤber ſein eigen Verhoffen dahin gebracht/ daß er hette ſeiner Seelen Gefahr entdecken/ und umb Huͤlffe ſchreyen muͤſſen/ weiln denn uͤber das der gnaͤdige GOtt ſeine Diener zu ihm ſende/ und durch ſein Wort an ſeinem Hertzen zu deſſen Bekehrung arbeiten laſſe/ ſo koͤnne er hierauß wol ſchlieſſen/ daß ihm die Gnaden-Thuͤr/ und die offene Blut-trieffenden Wunden des HErrn JEſu ſeines Erloͤſers noch offen ſtunden.
§. 37.
Einige Tage nach her/ alß ich/ auff ſein ſonderbares Erfodern zu ihm kam/ ſagte er/ Er muͤſte vom Satan an denen Tagen/ die Vermoͤge ihres Verbuͤndniß/ wie droben gemeldet/ ihm zukaͤmen/ ſehr groſſe Quaal leiden/ ſonderlich/ weil er ſeinen Zuſtand entdecket/ und ſich zu GOtt gewendet hette/ wie er denn auch bald darauff einen harten Anfall von ihm/ in meiner Gegenwart erleiden mußte/ da ich denn auff alles gar gnaue Achtung gehabt/ Vorher ſang und betete er gar fleiſſig mit/ fiel mit mir und andern die umb ihn waren/ auff die Knie/ und rieff GOtt fleiſſigſt an/ umb die Gnade zur Buſſe/ Vergebung aller ſeiner Suͤnden/ und umb Huͤlffe und Schutz wider den Teuffel/ unter wehrenden Gebet/ griff ich ihn offt an ſeine Haͤnde/ Ermunterte ihn zur Andacht/ und widerholete mit einiger Application auff ihn und ſeinen Zuſtand/ was hiezu ſonderlich dienlich war/ und vermerckte dabey/ daß ihm die Haͤnde allmaͤhlich kalt/ und mit kaltem Schweiß angefeuchtet wurden/ der Pulß ward ſchwach/ das Angeſicht blaß/ die Zunge ſtamlend/ und die Augen begunten ihm/ daß ichs eigentlich ſehen konte/ dunckel zu werden/ alß wenn von innen ſie ein Nebel erfuͤllet hette/ der ihnen den natuͤrlichen Glantz benahm/ hiebey fand ſich ein Schnucken (Singultus) und ſolche Angſt und Mattigkeit/ daß er nicht konte ſitzend bleiben/ ſondern muſte ſich auff der Bancke niderlegen/ da ihm denn der Schweiß außbrach/ und in ſolchem Zuſtand etwa den achten theil einer Stunden verblieb/ nach dem kam allmaͤhlig alles wider zu ſeinem natuͤrlichen Stande/ nach uͤberſtandenem Anfall fragt ich ihn/ ob er etwas geſehen hette( (denn er hatte dergleichen ſchon vorhin in meinem Abweſen erlitten/ und geſagt/ wie vor dem Paroxysmo der Satan ſich hette ſehen laſſen)
Er antwortet:
Der Satan were hinter dem Ofen/ nicht weit von mir/ alß eine ſchwartze Katze geſeſſen:
Dieſes hielte nun ſo an/ und fand ſich allezeit an denen Tagen/ die obgemeldet/ nehmlich am Montag/ Mittwoch/ und Donnerßtag/ und zwar umb die Stunden/ welche der Satan zuvor in ihrer Sechsjaͤhrigen Gemeinſchafft gepfleget zu halten/ die der Patient auch allemahl anzuzeigen wuſte.
§. 38.
Jch vermerckte hierauß/ daß ein mehrers erfolgen wuͤrde/ und vermuthete/ was hernach ſich befand/ daß es nehmlich auff eine leibliche Gewalt und grauſame Quaal/ die er vom Satan erleiden wuͤrde/ hinnaußlauffen moͤchte/ bat alſo von denen/ die uͤber ihn zu befehlen hatten/ daß man ihn auß dem Stockhauſe (woſelbſt er viele Verhinderung an allen heiligen Ubungen/ viel Zuſprache/ und viel Splitterrichtens leiden muſte/) moͤchte weg/ und an einen bequemern Ort bringen/ denſelben auch ſo verwahren laſſen/ daß nicht ein jedweder/ ſondern/ nur die/ von welchen man gottſeliges Zureden und andaͤchtige Vorbitte hoffte/ zu ihm gelaſſen wuͤrden/ welches auch ich leicht erhielte/ maſſen er nicht allein ſeiner Bande entlediget/ ſondern auch zu einem andern Soldaten in ein neuerbautes Haͤußlein/ hingegeben/ und demſelben/ nebſt einem andern (wie auch alß die Noth groͤſſer wurde/ dem dritten) befohlen ward/ daß ſie fleiſſig Acht auff ihn haben/ in Abweſenheit der Prediger/ mit ihm ſingen und beten/ und ſein ſonſt auch/ nach Nothdurfft pflegen ſolten/ die Thuͤre ward auch mit einer Schildwache verſehen/ die Fuͤrwitzigen und andere/ ſo bey ihm nichts nutze/ zuruͤck zu halten.
§. 39.
Alß man nun aber erſtlich in der Jacobs Kirche/ und hernach in allen andern/ begunte/ dieſen armen ſuͤndhafften Menſchen/ in das allgemeine Gebet zu ſchlieſſen/ und den Gnaͤdigen und Barmhertzigen GOtt umb Huͤlffe und Rettung eiffrigſt anzuruffen/ dabenebſt auch nebſt denen Predigern/ viele frommer Hertzen ſich haͤuffig umb ihn fanden/ die mit Seuffzen und Thraͤnen ſeine Noth anſahen/ und tꝛenlich beten halffen/ ſo mehꝛte ſich die Quaal von Tagen zu Tagen/ denn weil der Satan ſahe/ daß ſeine Stricke und Liſt entdecket waren/ und daß viele eiffrige Beter/ auß hertzlichem Mitleiden/ von GOtt die Rettung dieſer armen Seelen/ und die Widerbringung dieſes verlohrnon Schaͤffleins baten/ ſo ſtraubete er ſich umb deſto mehr/ und ſchien alß wolte er die Klauen immer tieffer in ihn ſchlagen/ ihn feſte zu halten.
§. 40.
Denn es fand ſich nicht allein der Anfall auff die gewohnte Stunden/ ſondern kam auch an denen obgemeldten Tagen mehrmahls/ und zwar gar ſtarck/ weiln auß dem Schnucken lauter Hertzensſtoͤſſe wurden/ die Bruſt ward hoch auffgetrieben/ das Hertz geaͤngſtet/ die Glieder außgedehnet/ ꝛc.
Und dis waͤhrete offt eine gute viertheil Stunde/ Endlich/ hielt der Satan auch keine Tage mehr/ ſondern griff ihn an und quaͤlete ihn auch am Diengſtag/ Freytag/ Sonnabend und Sonntag:
Er beginnte ſich zu waͤltzen und uͤberzuwerffen/ Er ſchlug umb ſich/ und ſuchte ihm ſelbſt und andern Schaden zu thun/ darumb denn drey ſtarcker Kerl gnug an ihm zu halten hatten/ und konten doch nicht verwehren/ daß er nicht were hoch auff und herumb geworffen/ gezerret/ zerriſſen/ und ruͤcklingß zuſammen gebeuget/ auch die Brußt dermaſſen auffgetrieben worden/ daß man das Krachen der Glieder hoͤren kunte/ zuweiln lieff es auß der Brußt in den Leib/ wie ein rauſchendes Waſſer hinnunter/ zuweiln wider hinnauff/ offtmahls blieb der Odem lange auß/ und muſte man befahren/ daß er erſticken wuͤrde.
§. 41.
Am meiſten aber fand ſich die ſchreckliche Bewegung und das Stoſſen umbs Hertz/ ſo gar/ daß wenn man unter dem Gebet/ ihm die Hand auff die Bruſt legte/ dieſelbe zuruͤck prallete/ und in die Hoͤhe geworffen wurde/ auch denn/ wenn ſonſt der Leib ſtille lag/ darumb auch der Patient ſonderlich uͤber ſein Hertz oͤffters klagte/ und waren gemeiniglich nach uͤberſtandenem Paroxysmo dis ſeine Worte:
O mein Hertz! mein Hertz!
Ach Weh!
Weh! mein Hertz!
Es iſt mir alß wenn einer auff meinem Hertzen ſaͤſſe/ und naͤhete/ (alß wenn es mit Nadeln durchſtochen wuͤrde/)
Es iſt alß wenn es in eines Loͤwen Klauen gefaſſet/ und geklemmet wuͤrde/ Er wil mir das Hertz aus dem Leibe reiſſen!
O weh/ weh mein Hertz!
Nebſt dem klagt er uͤber ſonderliche groſſe Schmertzen der rechten Hand/ wie auch/ daß ihm alle Glieder außgeriſſen/ und gleichſam verrencket weren.
§. 42.
Bey ſolcher ſeiner Beſchaffenheit/ ward von etlichen vermuthet/ daß einige boͤſe Feuchtigkeiten des Leibes/ und das von der ſchwartzen Galle verderbte Gebluͤt/ ein groſſes bey der Sachen thaͤten/ und rieten demnach natuͤrliche Mittel dawider zu gebrauchen/ darauff ihm denn die Ader eroͤffnet worden/ alß aber das Gebluͤt ſehr ſchoͤn und geſund erſchien/ wie es bey einem geſunden Menſchen ſeyn ſoll/ hat man damit inne gehalten/ und den ohne das von ſo groſſer Quaal abgematteten Leib nicht mehr verſchwaͤchen wollen.
§. 43.
Man war vielmehr deſto eiffriger umb die geiſtliche Mittel dem Satan/ und ſeiner grauſamen Boßheit zu begegnen/ und Widerſtand zu thun/ bekuͤmmert/ und ward er uns Predigern gaͤntzlich uͤberlaſſen und befohlen:
Alß wir nun wol wußten/ daß er vornehmlich zum rechten Erkaͤntnis/ und warer hertzlichen Bereuung ſeiner Suͤnden muͤſte gebracht werden/ ſo haben wir davon ſonderlich und fuͤrnehmlich anfangs mit ihm gehandelt/ und ihm ſeinen erſchrecklichen Abfall von GOtt und den verlaſſenen Tauff- Bund/ ſein Fluchen/ ſein Sauffen/ ſein ſo lang getriebenes gottloſes Weſen/ und endlich den Todtſchlag/ da er einen andern Menſchen in allen ſeinen Suͤnden erſtochen mit Ernſt fuͤrgehalten/ und ihm ſonderlich dargethan/ welch ein ſchreckliche Sache es were/ daß ein Menſch ſich von ſeinem Schoͤpffer und Erhalter/ von ſeinem Erloͤſer und Heiland/ und dem Heiligen Geiſt ſeinem Troͤſter und Fuͤrſprecher/ zu dem helliſchen Mord- und Luͤgengeiſt/ alß abgeſagtem ewigen Feind/ Menſchliches Geſchlechts wendete/ ꝛc.
Da er zwar zuweiln ſagte/ Es were ihm alles ſehr leid/ doch vermeinte er/ was den Todtſchlag betreffe/ wuͤrde ſo groß nicht zu bedeuten haben/ denn der Hund/ ſo nennete er den Entleibeten/ hette es nicht anders haben wollen/ er were von ihm gefodert worden/ und hette ihm alß ein rechtſchaffener Kerl kommen muͤſſen/ ob ihm nun wol hieruͤber mit Eiffer zugeſprochen und erwieſen ward/ daß ſolche Entſchuldigungen fuͤr GOtt nichts guͤlten/ maſſen denn David des Urias Hinrichtung ſo fein zu beſchoͤnen und zu verdecken gewußt/ daß kein Weltmann/ kein rechtſchaffener Kerl/ wie er redete/ dawider was zuſagen gehabt/ ſo hette ihn doch der Prophet Nathan/ auff GOttes Geheiß/ einen Mann des Todes genennet/ und die Schrifft ſage ins gemein/ wer einen Mord begehe/ werde das Reich GOttes nicht ererben/ ein Todtſchlaͤger habe das ewige Leben nicht bey ihm bleibend/ ꝛc. ſo bliebe er doch ziemlich lange auff ſeiner Meinung/ und konte ihm alß ein Soldat nicht einbilden/ daß er daran hette ſo groſſe Suͤnde gethan/ daß er einen Kerl/ der ihn gefodert/ fuͤr der Fauſt hette erſtochen:
§. 44.
Was auch ſonſt mit ihm geredet ward/ ihn zur waren Buſſe zu bringen/ das wolte nicht ſonderlich bey ihm hafften/ wenn man mit ihm redete/ ſo giengen die Augen umbher/ und ſahen die Umbſtehenden an/ er warff auch zuweiln etwas mit ein/ das zur Sachen nicht dienete/ und fragte nach dis oder jenes/ und ſtellete ſich kuͤrtzlich alſo/ daß man wol mercken konte/ daß ſein Hertz feſt verſchloſſen war/ und daß ſein Gemuͤth/ welches der Satan ſo lang beherſchet/ eine Abkehr und Eckel hatte/ an geiſtlichen und goͤttlichen Dingen.
Einsmahl alß obgemeldter mein Herr Collega bey ihm war/ und in dem eiffrigen Zureden wie die thun/ denen es ein Ernſt iſt/ die Hand bewegte/ und dieſelbe auff ihn richtete/ hat er deſſen geſpottet und hoͤniſch geſaget; Er koͤnte auch wol ſo mit der Hand thun/ was das bedeuten ſolte?
§. 45.
Alß ich einsmahl fruͤh zu ihm kam/ und allerley Dinge/ ſo ich vermeinte noͤtig zu ſeyn/ mit ihm redete/ und mich oͤffters auf GOttes Wort berieff/ auch die Bibel/ ſo ich nebſt andern gottſeligen Buͤchern auff dem Tiſch fuͤr mir liegen hatte/ zuweiln auffſchlug/ und ihn die angezogene Spruͤche hieß ſelbſt leſen/ oder ſie ihm fuͤrlaſe:
Sagte er mit einem verſtoͤrten und ſtarr auff mich gerichteten Geſicht/ (alß ich ſonſt nicht bey ihm gewohnet war/)
Was deñ die heilige Schrifft oder die Bibel were?
Alß ich ihm antwortete/ es were die himliſche und ewige Warheit/ die uns GOtt offenbaret hette/ ihn nach ſeinem goͤttlichen Weſen und Willen daraus zu erkennen/ und uns darauß zur Seeligkeit zu unterrichten/ voll goͤttlicher Krafft und Weißheit/ ſagte er/ mit hoͤniſchen/ und ſeltzamen Gelaß/ die Bibel were ein Luͤgenbuch/ es ſtuͤnden viel Luͤgen darinn/ und wenn es die himliſche Warheit und eine goͤttliche Krafft were/ warumb es ihm denn nicht ans Hertz gienge?
Warumb ſein Hertz dadurch nicht geendert wuͤrde?
§. 46.
Alß ihm zur Antwort gegeben ward:
Es hieß ihn ſolches der Teuffel alß ein Ertzluͤgner und Feind goͤttliches Wortes reden/ die Bibel were ein Buch darinnen keine Luͤgen/ ſondern die ewige Warheit GOttes enthalten/ und hetten ſie/ GOtt Lob/ nunmehr ſo viel 1000.
Jahr her/ alle fromme gottſelige Hertzen/ voller Warheit/ Geiſts/ Lebens und Krafft befunden/ wuͤrdens auch ferner befinden biß an den Juͤngſten Tag/ wenn es ſchon dem Teuffel leid were/ daß aber noch zur Zeit er die Krafft des Wortes an ſeinem Hertzen nicht empfinde/ ſolt er ſich nicht wundern laſſen/ ſondern gedencken/ daß er gantzer ſechs Jahr in ſchrecklicher Verachtung GOttes nnd ſeines Wortes hette gelebet/ und were ſein Hertz ſehr verwildert und verhaͤrtet/ und der gerechte GOtt wuͤrde ihm nicht unrecht thun/ wenn er ihm die Gnade zur Buſſe nicht gebe/ und das Wort an ſeinem Hertzen/ die ihm beywohnende Krafft/ nicht bezeigen lieſſe/ doch wenn er darumb nebſt uns ſeuffzen und beten wuͤrde/ wolt ich an der Guͤte und Gnade des Barmhertzigen GOttes nicht zweiffeln/ weiln er/ ſeiner obangefuͤhrten Verheiſſung nach/ nicht wolle den Todt des Suͤnders/ ſondern/ daß er ſich bekehre und lebe:
§. 47.
Alß auch ſein Herr Hauptmann/ der dismahl dazu kam/ ihn fragte/ Ob er nicht begehrte daß man ſeinen elenden Zuſtand an die Seinigen nach Goslar berichten ſolte/ damit dieſelbe mit ihrem andaͤchtigen Gebet zu ihm ſaͤtzen/ und ihm ſonſt auch/ nach ihrem Vermoͤgen/ Beyhuͤlffe thun moͤchten?
Und ſich dabeyerbot/ jemanden dahin abzufertigen/ bate er/ man moͤchte ſolches nicht thun/ und beklagte mit Seuffzen inſonderheit ſeine alte arme Mutter/ ſagend:
Wenn die dieſes ſolte erfahren/ ſo wuͤrde ſie ſich zu Tode graͤmen/ ſie wuͤrde bald den Todt davon haben/ alß er weiter gefraget wurde/ ob er auch noch andere Freunde dorten hette:
Antwortet er mit frechen Geſichte/ Er hette ja Schweſter/ Bruͤder/ Schwaͤger/ und des Teuffels Geſchmeiſſes gnug/ alß ich ihn dieſer Worte halber ernſtlich ſtraffte/ und ihm verwieſe/ daß er von ſeinem Geſchwiſter ſo gottloß redete/ fuhr er fort:
Haben ſie ſich doch ihr Lebelang meiner nicht angenommen/ und mir nie gutes erzeiget/ ohn was etwa die eine Schweſter gethan/ die an einen Schußter in Goslar verehlichet iſt.
Bald hierauff erfolgte in des Herrn Hauptmanns und vieler andern Perſonen Gegenwart ein ſchrecklicher Anfall des Satans/ welchen man ohne Grauſen und Schrecken nicht anſehen konte/ alß er in demſelben/ wie er ein wenig nachließ/ zu trincken begehrte/ und ich ihm mit meiner Hand/ einen Topff mit Bier/ darreichte/ und ihn hieß im Namen JEſu Chriſti des Gekreutzigten/ trincken/ auch ihm mit Widerholung ſolcher Worte den Topff zum Munde hielte/ ward er ſo ploͤtzlich zuruͤck und danteder geworffen/ daß wir alle erſchrocken/ zufoderſt weil hierauff abermahl eine groſſe Quaal erfolgte.
§. 48.
Nachdem dieſe auch vorbey/ und ich auff die vorige Rede wider kam/ fieng er an; Ach wenn mir nur GOtt mein Hertz wolt auffthun!
O wenn mein hartes Hertz durch ſeine Gnad erweichet und eroͤffnet wuͤrde!
Jch wolte gern glauben/ ich kan aber nicht.
Alles was ihr ſaget/ das geht mir nichts zu Hertzen; Jch weiß und vernehme nichts davon/ Jch bete und ſinge zwar mit euch/ Jch hoͤre euch zwar zu/ aber mein Hertz weiß nichts davon.
Hierauff bat er weiter/ man moͤchte ſich ſein mit gantzem Ernſt annehmen/ und die Sache mit groͤſſerm Eiffer angreiffen (wie wol bißhero man ſchon viel Muͤh und Arbeit mit ihm gehabt) oder es wuͤrde immer aͤrger werden/ und wir wuͤrden Herr Uhrhahn/ (ſo redete er von dem Satan/) bald reden hoͤren! welches ich auch ohne das ſchon befahrete/ weil die gottloſe Reden/ die er vorhin gefuͤhret/ zweiffels frey deſſen ein Vorſpiel waren/ und man ſahe auch in denen Paroxyſmis, daß ſich ſeine Zunge wunderlich kruͤmte/ und man hoͤrete allerley ſeltzames Gethoͤn auß ſeinem Halſe/ daß es ſchtene/ alß gienge der Teuffel damit umb/ daß er reden wolte:
Hiebey muß auch ein merckwuͤrdiges angefuͤhret werden/ daß der Patient einmahl begehrte es moͤchte einer von denen/ ſo ihn zu bewachen Befehl hatten/ ihm Kreutzweiß etliche Haar vom Haupt abſchneiden/ gefragt was das bedeuten ſolte?
Antwortet er?
Jch will die Haar ins Feur werffen/ und alßdenn werd ich Fried haben:
Alß man aber ein Geheimnuͤs der Boßheit hierunter vermerckte/ und in ihm drunge/ daß man den Grund wiſſen wolte/ bekandte er endlich/ der Satan hette ihm geſaget/ wenn er ſich alſo Kreutzweiſe wuͤrde beſcheren laſſen/ und ihm die Haar geben/ und mit Feur verbrennen/ ſolten die Prieſter nichts an ihm vermoͤgen und er ſolte guten Frieden haben/ darauß denn auch kund wird/ was der Teuffel das leere Kreutzzeichen achte.
§. 49.
Alß nun auß dieſem Verlauff uns gnugſam kund ward/ was wir fuͤrnehmlich von GOtt zu bitten hatten/ nehmlich die Gnade zur waren Buſſe/ eine Goͤttliche Traurigkeit/ und Reue/ die niemand gereuet/ haben wir nicht allein das oͤffentliche Kirchen Gebet/ ſo vor ihn in allen Gemeinen geſchahe/ darauff gerichtet/ ſondern es iſt nachfolgendes auch auffgeſaͤtzet/ und bey ihm/ wenn die ſchweren Zufaͤlle und Hertzensſtoͤſſe kamen/ oͤffters gebrauchet/ und von vielen gottſeligen Hertzen/ die nebſt uns/ umb ihn her auff ihren Knien lagen/ mit mildflieſſenden Thraͤnen (derer man ſich in Anſehung der erſchroͤcklichen Quaal nicht enthalten koͤnnen/) nachgebetet worden:
§. 50.
Allmaͤchtiger/ Ewiger GOtt und Vater unſers HErrn JEſu Chriſti/ du Vater der Barmhertzigkeit und GOtt alles Troßts/ der du durch den Mund deines lieben Sohns JEſu Chriſti geſaget haſt/ wo zween unter euch eins werden auff Erden/ warumb es iſt/ daß ſie bitten wollen/ das ſoll ihnen widerfahren von meinem Vater im Himmel/ denn wo zwey oder drey verſamlet ſind in meinem Namen/ da bin ich mitten unter ihnen/ wir deine arme Kinder/ ſind umb dieſen armen Menſchen/ auß Chriſtlicher Liebe und mitleidigem Hertzen/ im Namen JEſu verſamlet/ daß wir deinen heiligen Namen ſeinenthalben anruffen/ und ſeine Noth dir fuͤrtragen wollen/ ſo bitten wir nun anfangs/ daß du uns allen wolleſt gnaͤdig und barmhertzig ſeyn/ unſere wiſſentlich- und unwiſſentlich begangene Suͤnden uns aus Gnaden verzeihen/ und alſo unſer armes hertzliches Gebet/ umb der Vorbitte JEſu Chriſti willen/ dir wolleſt gefallen laſſen/ und es in Gnaden erhoͤren:
§. 51.
Ach HErr!
du gnaͤdiger und barmhertziger GOtt!
Siehe/ es lieget hie zu deinen Fuͤſſen/ dieſer arme und elende Menſch/ der vom Teuffel/ der boͤſen Welt und ſeinem eigenen Fleiſch und Blut verleitet/ in ſchwere Suͤnden gefallen iſt/ er hat dich ſeinen Schoͤpffer mit ſchrecklichen Fluchen erzuͤrnet/ dich verlaͤugnet und verachtet/ des Bundes in der Heiligen Tauffe mit dir gemacht/ vergeſſen/ dem Teuffel angehangen und gedienet/ iſt auch von demſelben zu aller Gottloſigkeit und Sicherheit verfuͤhret/ hat ſeine Seele mit Blutſchulden/ und ſein armes Hertz mit allerley groben und muthwilligen Suͤnden beſchweret/ und iſt in ſolcher Boßheit lange hingangen und deine Gnade und Langmuth gemisbrauchet und auff Muthwillen gezogen/ darumb denn/ du Gerechter und Heiliger GOtt/ ſeiner billig nicht geſchonet/ ſondern ihn auß gerechtem Gericht/ dem Satan an Leib und Seel zu quaͤlen/ auff eine Zeitlang uͤbergeben haßt.
§. 52.
Nun HErr!
wir erkennen/ daß deine Gerichte recht ſind/ und haſt ihn treulich gedemuͤtiget; Doch Vater/ du biſt ja auch barmhertzig und gnaͤdig/ gedultig und von groſſer Gnad und Treue/ du wilt nicht den Todt des Suͤnders/ ſondern daß er ſich bekehre und lebe/ du gedenckeſt ja mitten im Zorn an deine Gnade/ und betruͤbeſt die Menſchen nicht von Hertzen:
So haben wir nun/ Ach liebreicher GOtt und Vater! die kindliche Zuverſicht zu dir/ in JEſu Chriſto unſerm Erloͤſer/ daß unter dieſem deinen Zorn eine Gnade verborgen iſt/ daß du ſeine Bekehrung ſucheſt/ und dieſe Zeitliche Angſt und Quaal uͤber ihn verhenget haſt/ damit er dadurch erſchrecket und betruͤbet/ zu dir und dem Kreutze JEſu Chriſti Zuflucht nehmen/ und alſo der ewigen Hellen Angſt/ und der unendlichen Tyranney des Satans entfliehen moͤge:
§. 53.
Ach HErr! unſer GOtt!
du langmuͤtiger und barmhertziger Vater/ wir dancken dir hertzlich/ daß du ſo lange mit ihm Gedult gehabt/ ſeiner groſſen Boßheit mit goͤttlicher Langmut ſo viel Jahr zugeſehen/ und ihn in ſeinen Suͤnden nicht ploͤtzlich haſt umbkommen und verderben laſſen/ Ach! fahre fort/ unſer GOtt! mit deiner Guͤte/ und erbarme dich ſein umb JEſu Chriſti willen!
§. 54.
Vor allen Dingen/ gib ihm durch deinen heiligen Geiſt/ ein bußfertiges Hertz/ bringe ihn zum rechten Erkaͤntnis und hertzlicher Bereuung ſeiner Suͤnden/ erweiche das harte Hertz/ eroͤffne das Hertz/ das der Satan mit ſeinen helliſchen Banden verſchloſſen hat.
Laß doch das Zuſprechen deiner Diener/ und dein Wort/ das ſie ihm fuͤrhalten/ in ſein Hertz und Seele dringen!
Steure dem Teuffel/ daß er nicht weiter das Wort von ſeinem Hertzen nehme;
§. 55.
Vergib ihm auch ſeine groſſe und ſchwere Suͤnden/ damit er deine hohe Goͤttliche Majeſtaͤt ſchrecklich beleidiget/ das Blut JEſu Chriſti unrein geachtet/ und den Heiligen Geiſt betruͤbet hat/ Ach HErr vergib es doch/ umb des Heiligen Bluts JEſu Chriſti willen/ das vor ſeine und aller Welt Suͤnde am Stamm des Kreutzes vergoſſen iſt; Ach GOtt!
Ach gnaͤdiger Vater/ Sihe nicht an die Suͤnde und Boßheit dieſes armen elenden Menſchen/ ſondern ſiehe an die Wunden und die Gerechtigkeit JEſu Chriſti deines lieben Sohns:
Ach HErr JEſu Chriſte/ du Hirte und Biſchoff unſer Seelen/ bitte fuͤr dieſen armen Suͤnder/ laß ihm dein heiliges vergoſſenes Blut zu gut kommen/ laß doch dein heilig bitter Leiden und Sterben an ihm nicht umbſonſt noch verlohren ſeyn!
O GOtt Heiliger Geiſt!
Schaffe Buſſe und Glauben in ſeinem Hertzen/ Stoß auß den helliſchen Mordgeiſt/ und nimm wider ein/ das Hertz/ das Dir und dem Vater und Sohn in der heiligen Tauffe/ zum Tempel und Wonung geheiliget und ergeben iſt.
§. 56.
Ach Vater!
Seine Suͤnde iſt zwar groß/ aber deine Gnade iſt noch groͤſſer/ Seine Ubertretung iſt ſchwer/ aber das Verdienſt und Blut JEſu Chriſti iſt viel ſchwerer!
Ach HErr! der Ruhm und Preiß deiner Gnade und Barmhertzigkeit iſt deſto herrlicher und groͤſſer/ je groͤſſer und ſchrecklicher die Suͤnden ſind/ die du vergiebeſt und erlaͤſſeſt.
§. 57.
Ach Vater!
Laß dir auch ſeine Angſt und Quaal zu Hertzen gehen!
Ach Vater/ laß dichs jammern/ daß dein armes Geſchoͤpff vom Teuffel ſo uͤbel gehalten und gequaͤlet wird!
Ach HErr JEſu laß dichs jammern/ daß dein Eigenthum/ welches du mit deinem Blut erkauffet haſt/ vom Satan ſo geplaget wird.
O du Allmaͤchtiger GOtt ſteure durch deine goͤttliche Krafft des Teuffels Tyranney und Boßheit/ HErr JEſu du biſt in die Welt kommen die Wercke des Teuffels zu zerſtoͤren/ du haſt den ſtarcken Gewapneten uͤberwunden/ zertritt der alten Schlangen Kopff/ wehre ſeiner Boßheit/ und tritt den Satan unter unſere Fuͤſſe in kurtzen.
Ach HErr/ treibe auß den boͤſen Geiſt/ und nimb dieſe Bruſt/ dieſes Hertz durch den heiligen Geiſt ein.
§. 58.
Ach Vater laß uns deine Macht und Herrligkeit ſehen!
Ach laß nicht zu Schanden werden die auff dich hoffen!
Ach laß viel ruchloſer ſicherer Hertzen durch dieſes klaͤgliche Exempel ſeliglich geſchrecket/ und zur Buſſe gebracht/ Laß viel frommer Seelen/ die auff dich trauen/ im Glauben befeſtiget/ und durch gnaͤdige Huͤlffe getroͤſtet und erfreuet werden!
So wollen wir dir ein Freuden- Opffer thun/ und deinem heiligen Namen dancken/ daß er ſo troͤſtlich iſt!
Ach HErr hoͤre!
Ach HErr ſey gnaͤdig!
Ach HErr/ merck auf und thue es/ und verzeuch nicht umb dein ſelbſt willen/ Mein GOtt!
Ach HErr/ erbarme dich unſer und hilff uns/ umb des HErrn JEſu Chriſti willen/ welchem ſamt Dir und dem werthem Heiligem Geiſt/ Lob/ Preiß/ und Danck geſaget ſey/ jetz und in Ewigkeit/ Amen.
§. 59.
Hienebſt bediente man ſich des edlen Buͤchleins des Sehl.
Herrn Arnden/ das Paradiesgaͤrtlein genant/ und ſuchte auß demſelben die Gebete/ welche ſich auff dieſen Zuſtand ſchickten/ hervor/ applicirte dieſelbe auch im Verleſen auff des Patienten Perſon und Zuſtand/ man ſunge fleiſſig die in unſern Evangeliſchen Kirchen gebraͤuchliche herrliche Buß-Lieder/ Erbarm dich mein/ O HErre GOtt/ ꝛc. HErr JEſu Chriſt du hoͤchſtes Gut ꝛc. Allein zu dir HErr JEſu Chriſt/ ꝛc. Ach GOtt mein HErr/ wie groß und ſchwer/ ꝛc. und dergleichen/ wie man denn auch der Buß-Pſalmen des Koͤniglichen Propheten nicht vergaß/ ſondern ihm dieſelbe offt fuͤr laſe/ und fuͤrbeten ließ.
§. 60.
Alß man nun mit ſolchem ernſtlichen Gebet/ eine weile anhielte/ erzeigte ſich die Gnade unſers GOttes gantz herrlich/ denn alß ich den 22. Januarij Nachmittag zu ihm kam/ fand ich ihn/ GOtt Lob/ ſehr geaͤndert er ſahe nicht mehr ſo verſtoͤrt und greßlich auß/ er wolte auch von denen ſchrecklichen Reden/ deren droben §. 44. und 45. gedacht/ nichts wiſſen/ ſondern ſagte/ Jch hoffe ja nimmermehr daß ich ſo werde geredet haben/ ich weiß nichts davon/ Mein Haupt iſt mir offt ſo ſehr wuͤſte/ und ſeltzam/ daß ich befuͤrchte/ ich werde von Sinnen kommen/ und weiß nicht was ich rede; Man ſpuͤrete auch mehr Andacht und hertzliche Seufzer bey ihm/ er hoͤrete mit Fleiß zu/ was ihm aus GOttes Wort fuͤrgehalten ward/ und erklaͤrete ſich/ Er wolte alles gern und gedultig leiden/ was der Gerechte GOtt umb ſeiner Suͤnden willen/ uͤber ihn dem Satan verhaͤngen wuͤrde/ weil er die helliſche ewige Quaal und Pein wol verdienet hette/ hoffte aber dabey/ daß ihm der barmhertzige GOtt wuͤrde Gnade widerfahren laſſen/ und ihm alle ſeine Suͤnden umb des HErrn JEſu willen vergeben; Hieruͤber erfreute ich mich von Grund meines Hertzens/ und fragte ihn/ ob ihm denn nun alle ſeine Suͤnden von Hertzen leid weren?
Jnſonderheit auch der Todtſchlag welchen er begangen?
Darauff antwortet er:
Ach ja von Hertzen leid!
§. 61.
Hierauff muſte er abermahl einen ſchweren Anfall vom Satan erleiden/ wie derſelbe vorbey/ klagte er abermahl/ uͤber die groſſe Schmertzen die er an ſeinem Hertzen/ und an der rechten Hand erleiden muͤſte; thate auch hinzu/ Er hielte davor/ daß darumb die Hand ſonderlich leiden muͤſte/ weil er den andern damit nidergeſtoſſen hette/ ich fuhꝛ fort/ und das Hertz/ darumb/ weil ihr es von GOtt abgewandt/ und dem Satan ergeben und eingeraͤumet habet/ welches er mit Seuffzen anhoͤrete/ und ſo gut er konte/ fleiſſig mit ſingen und beten halff.
Alß auch viele Leute von der Buͤrgerſchafft/ Handwercksgeſellen/ Soldaten/ auch Weiber und Kinder umb ihn waren/ fieng er auß freyen Stuͤcken an/ und ſagte:
Ewer viele ſind nur auß Vorwitz hie/ daß ſie mich alß ein elendes Spectakel ſehen und davon ſagen wollen/ Es iſt aber leider! wenig Freude an mir zu ſehen/ ich bitte euch/ ſpiegelt euch an mir/ und huͤtet euch fuͤr Suͤnden ſonderlich fuͤr das gottloſe Fluchen.
Es ſtehen viele hie/ welche das Boͤhmiſche Vater unſer (er meinete das Fluchen) ſehr wol koͤnnen/ und meinen/ es habe nichts zu bedeuten/ ich hab es auch gemeinet/ aber ich bin es innen worden/ ich meinte/ der boͤſe Feind were weit von mir/ da war er neben mir/ und rieff: Holla!
du darffſt mich nicht ruffen/ ich bin ſchonda.
§. 62.
Auffm Abend nach der Mahlzeit kam ich wieder zu ihm/ und fragte nach ſeinem Zuſtand/ darauff er antwortete; GOtt hat mir gute Gedancken gegeben/ und mein Hertz in etwas eroͤffnet/ hub darauff ſelber an zu ſingen:
HErr JEſu Chriſt/ du hoͤchſtes Gut/ du Brunquell aller Gnaden/ ꝛc.
Und alß er auff die Worte kam: Fuͤrwar wenn mir das koͤmmet ein/ was ich mein Tage begangen/ ꝛc. ſchoſſen ihm die Thraͤnen in die Augen/ ſchlug an ſeine Bruſt/ und ſeuffzete tieff/ und ſagte/ Ach freylich ja/ es iſt mir alß wenn ein Muͤhlſtein auff dem Hertzen lege!
Nach außgeſungenem Lied/ ſeuffzete er oͤffters:
Ach GOTT erbarm dich mein!
Eroͤffne mein Hertz!
Ach GOTT erweiche und erleichtere mein Hertz!
§. 63.
Alß es auch Gelegenheit gab ihn zu fragen:
Ob er mich auch gerne bey ſich hette?
Antwortet er/ Ja ſehr gerne/ doch er (den Satan meinete er) ſaget:
Jhr ſeid mein Todt!
Wobey mir einfaͤllet/ was ſchon vor etlichen Tagen fuͤrgangen/ nehmlich/ alß ich auch auffm Abend nach dem Eſſen zu ihm kam/ und ihn nach ſeinem Zuſtand fragte/ antwortet er: Jetzo iſts gut genug/ es wird aber nicht lange waͤhren/ ich werde eine zumahl harte und ſchwere Nacht haben/ ich ſagte:
Er ſolte gedencken an die betruͤbte Nacht/ die unſer liebſter Heiland Chriſtus JEſus vor dem Tag ſeines Todes umb unſerntwillen gehabt/ da er an der Laſt unſer Suͤnden ſo ſchwer getragen/ daß er blutigen Schweiß geſchwitzet/ und mit Teuffel/ Todt und Helle hefftig gerungen hette; Auch ſolte er ſich erinnern der langen Nacht der Ewigkeit/ darinnen die Verdamten ohne Auffhoͤren gequaͤletwerden/ und des Satans grauſamen Tyranney ewiglich untergeben ſind/ dieſe/ ſprach ich/ hettet ihr mit ewern Suͤnden auch verdienet gehabt/ der gnaͤdige GOtt hat aber die Ewige in eine Zeitliche Quaal veraͤndert/ und gebuͤhret euch ſeinem gerechten Willen euch zu unterwerffen/ und zu ſagen:
Solls ja ſo ſeyn/ daß Straff und Pein/ auff Suͤnde folgen muͤſſen/ ꝛc.
§. 64.
Eine weile nachher fieng er unvermuthlich an: Entſaͤtzet euch nicht lieben Leute!
(Es war die Stube voller Volck.) alß ich fragte:
Was da were? fuhr er fort/ der Satan wird ſich ſehen laſſen/ und ich muß mit ihm reden.
Jch ſagte: Jhr habt mit ihm nichts mehr zu reden/ alß daß ihr das widerholet/ was in der Heiligen Tauffe ewernthalben verſprochen iſt/ daß ihꝛ ihm/ und allen ſeinen Wercken und Weſen abgeſaget/ ihr habt ihm nichts zu ſagen/ alß daß ihr ihn heiſſet ſich packen/ im Namen der Heiligen Dreyfaltigkeit/ er blieb aber dabey/ er muͤſte mit ihm reden/ und war hievon nicht abzubringen/ bald drauf fieng er an/ er ſtuͤnde vorm Tiſch/ alß ein Loͤwe/ er redete ihn auch an und ſagete; Du biſt ein ſchoͤnes Thiergen!
Pfuy dich an!
Wie du noch wie ein Cavallier kameſt/ habe ich dir die Schelmiſchen Haar offt gekaͤmmet/ nun aber nimmermehr!
Jch fiel ihm in die Rede/ und ſagte:
Der Teuffel iſt allezeit ein Teuffel/ er komme wie ein Cavallier oder wie ein Loͤwe/ ja wenn er ſich auch in einen Engel des Liechts verſtellet/ ſo iſt er nicht umb ein Haar beſſer.
§. 65.
Hierauffſahe er erſtlich den Ort/ wo ſeinem ſagen nach/ der Teuffel ſich ſehen ließ/ und hernach mich/ gantz ernſtlich an/ und ſagte:
Er ſchmaͤhet: (oder ſchilt) Jch: Auff wen?
Er ſprach:
Auff euch/ er ſaget/ der Grau-Kopff muß weg!
Er iſt dein Todt!
Jch ſprach: Laß ihn ſchmaͤhen oder loben/ es iſt mir eines wie das ander.
Jch bin GOttes Kind und Diener/ ich trage meine graue Haar mit Ehren/ und weiß daß er mir ohn meines Vaters und HErrn willen nicht eins davon kruͤmmen kan/ ich bin nicht ewer Todt/ ſondern GOtt hat mich umb ewers Lebens willen hieher geſandt/ Er iſt ewer Todt/ und ſuchet nichts alß ewern Todt/ und ewiges Verderben.
Er fuhr aber fort/ und blieb eine gute weile dabey:
Der Grau- Kopff ſoll weg/ der iſt dein Todt ꝛc.
Endlich fieng er an ſich ungeberdig zu ſtellen/ und ſagte mit groſſen Eiver: Was wiltu?
Meinen Rock?
Riß damit den Rock vom Leibe/ und wolte ihn uͤber den Tiſch hinwerffen/ ich aber fiel ihm ein/ und ſagte:
Nicht einen Fadem davon/ ich geſchweige den gantzen Rock; Bald lag ein Brodtkruͤmlein (wo mir recht iſt/) oder was es ſonſt war/ auff den Tiſch/ deſſen niemand gewahr ward/ weil auch Buͤcher und mein Hut vor mir und dem Patienten lagen/ da ſagte er: Wiltu dis?
Und griff darnach?
Jch redete ihm wider ein:
Er ſoll nichts haben/ iſt ers aber befugt/ und hat es Macht/ ſo nehm er dieſes geringe ding hin/ Jhr ſolt ihm nichts/ auch das geringſte nicht/ geben.
Darauff fuhr er auff mit ſo groſſem Ungeſtuͤhm/ und ſo groſſer Geſchwindigkeit/ und kam faſt uͤber den Tiſch ſo ſchnell hinuͤber/ daß ichs nicht ſagen kan/ und es niemand meinet/ der es nicht geſehen/ daß auch alle anweſende hertzlich ſich entſatzten/ und ein theil gewuͤnſcht hetten/ daß ſie dismahl nicht weren da geweſen/ Jch ſelbſt geſtehe/ daß dieſer abend der ſchwereſte geweßt/ den ich mit ihm gehabt/ weiln/ wie willig und freudig auch der Geiſt war/ das Fleiſch dennoch ſich entſatzte/ und das Schrecken etliche Tage fuͤhlete; Er fuhr aber darumb ſo ſchnell auff/ weiln ihm der Satan/ ich weiß nicht was fuͤr einen Anblick gabe/ wie er ſagte/ und ſchiene alß wolte er ihn mit groſſen Eiver erhaſchen/ und unter ſich werffen/ ich laſſe hievon das Urtheil dem verſtaͤndigen Chriſtlichen Leſer/ habe es jedoch ſo merckwuͤrdig gehalten/ daß ich ihm dieſes geringe Raum in dieſer Hiſtoriſchen Beſchreibung habe goͤnnen wollen.
§. 66.
Bald erfolgte ein erſchrecklicher Anfall/ und grauſame Quaal/ und der Patient/ alß er nieder fiel ſchrie/ Ach HErr HErr GOtt!
Hilff mir und erbarme dich mein!
Dismahl krachte alles an ſeinem Leibe/ die Bruſt ward unglaublich hoch auffgetrieben/ er ward gekruͤmmet/ und gewunden/ der Kopff und der halbe Leib nach der lincken Seiten/ der ander Theil nach der Rechten herumb/ ſo ſchrecklich/ daß es niemand ohn Erbarmen anſehen konte/ und weil das Ubel uͤber 2. Stunden waͤhrete/ wurden die Leute/ die ihn in Verwarung hatten/ und hielten/ faſt muͤde; Alß ich auch vor ihm ſaß/ und GOtt anrieff/ und das Paradießgaͤrtlein des Herrn Arndten in Haͤnden hatte/ ſchlug er mit der Hand nach mir/ und traff mir das Knie/ doch ohne Schmertzen/ und weiter das Buch/ daß ichs kaum erhalten konte/ zufoderſt aber war merckwuͤrdig/ daß damahls ſich zu erſt deutlich ereugete/ wie ungern der Satan den theuren Namen JEſus hoͤrete; Denn ſo offt derſelbe genennet und angeruffen ward/ (wie wir denn in ſolchem Schrecken faſt ohn Unterlaß rieffen:
Ach JEſu!
JEſu! hilff!
Ach JEſu du Sohn David erbarme dich unſer!
Ach JEſu tritt den Satan unter unſer Fuͤſſe!
Laß dich dieſes armen Menſchen jammern/ du mitleidigesſuͤſſes JEſus Hertz!) ſo ward der Patient hoch in die Hoͤhe ja auch gantz herumb vom Ruͤcken auffs Geſicht/ einmahl auch gar von der Banck herunter geworffen/ und kriegte ſo grauſame Hertzensſtoͤſſe/ daß es einem Wunder name/ wie ers außhalten koͤnte.
§. 67.
Jch komme aber wider zu dem vorigen (davon §. 62.)
Und alß ich nun dieſen Abend/ nach dem geiſtlichen Zuſtand/ eine ziemliche Veraͤnderung und Verbeſſerung bey ihm ſpuͤrete/ ſo bediente ich mich ſolcher guten Gelegenheit/ und berichtete ihn mit Fleiß von der waren Buſſe/ wie ſie nehmlich nicht nur auß Knechtiſcher Furcht muͤſte herruͤhren/ ſondern zufoderſt auß Liebe zu GOtt/ ihr muͤſſet/ ſprach ich/ nicht nur darumb ewer Suͤnde bereuen/ weil ihr daruͤber in dieſe Quaal und Pein des Satans/ auß GOttes gerechtem Gericht gefallen ſeid/ ſondern/ das muß euch am meiſten leid ſeyn/ daß ihr ewern GOtt Vater/ Schoͤpffer/ Erloͤſer/ und Troͤßter/ ſo ſchaͤndlich habt verlaſſen/ Jhn mit ewern ſchweren groſſen Suͤnden beleidiget/ und ſeinen Bund/ in der Heiligen Tauffe mit euch gemacht/ ſo liederlich/ auß den Augen geſaͤtzet/ da er doch ein viel anders umb euch verdienet; Zufoderſt bitt ich euch gedencket offt an ewern liebreichen Erloͤſer Chriſtum JEſum/ wie ſaur ihm ewer Heil zu erwerben geworden/ wie er unter der Suͤndenlaſt ſich gewunden und gekruͤm̃et wie ein Wurm/ blutigen Schweiß vor Angſt geſchwitzet/ verwundet/ gegeiſſelt/ mit Dornen gekroͤnet/ getoͤdtet/ ꝛc. Dis alles habt ihr ſo liederlich vergeſſen/ und euch/ ewern Heiland zu Spott/ an den Teuffel gehenget/ meinet ihr wol nicht/ daß dieſes die helliſche ewige Quaal/ und ewere gaͤntzliche Verſtoſſung verdienet hette ?
Jedennoch ſo iſt der wehrteſte ſuͤſſeſte Heiland/ ſo guͤtig und gnaͤdig/ daß er euch nachgehet/ ſuchet/ locket/ euch ſeine offene Wunden/ alß eine Zuflucht ewer armen Seelen/ und ſein vergoſſenes Blut alß ein voͤlliges Loͤſegelt/ darbeut/ Er zeiget euch durch ſein Wort und unſern armen Dienſt/ die offene Himmels und Gnaden-Thuͤr/ und iſt bereit euch in ſeinen Schoß zu nehmen/ bey ſeinem himliſchen Vater zu verbitten/ alle ewere groſſe/ ſchreckliche ſchwere Suͤnden zu vergeben/ und euch ſelig zu machen. ꝛc.
§. 68.
Dieſes hoͤrete er mit Seuffzen und vielen guten andern Bezeugungen an/ ich ließ darauff den 25. und 51. Pſalm/ durch einen meiner Kinder ihm fuͤrbeten/ ermunterte ihn allemahl mit angreiffen der Hand/ und ſonſt/ zur Auffmerckung und Andacht/ darauff ſungen wir/ JEſus Chriſtus unſer Heiland/ der den Todt uͤberwand/ und ward der letzte Vers: Todt/ Suͤnde/ Teuffel/ Leben/ und Gnad/ alles in Haͤnden er hat/ dreymahl widerholet/ ferner ſungen wir:
Nun lobe meine Seel den HErrn/ ꝛc.
Und beſchloſſen endlich mit/ Chriſt der du biſt der helle Tag/ Jch ſprach den gewoͤhnlichen Kirchen- Seegen:
Der HErr ſegne dich und behuͤte dich/ ꝛc. uͤber ihn/ und ließ ihn alſo dismahl in der Gewahrſam meines GOttes allein/ und begab mich/ voll guter Hoffnung/ zur Ruhe.
Und war dismahl dieſes auch ſehr mercklich/ daß unter waͤhrenden Geſaͤnge/ der Satan ihn zwar harte Hertzensſtoͤſſe gab/ der Patient aber ſagte mit Freudigkeit: Stoſſe wie du wilt/ ich will doch ſingen und beten/ ſaͤtzte alſo ſeine Andacht fort/ und ward dismahl nicht niedergeworffen und gequaͤlet.
§. 69.
Alß es nun beſagter maſſen viel Muͤhe und Arbeit bey ihm gabe/ und ich wie auch mein Herr Collega, wegen obliegender vielfaͤltigen andern Ambts-Verrichtung/ nicht ſtets konten bey ihm ſeyn/ auch ohne das/ unſere Leibeskraͤffte nicht zureichen wolten/ wurden wir Rahts/ die Sache ferner weit mit einem gantzen Wohl Ehrwuͤrdigen Miniſterio dieſer Stadt zu uͤberlegen/ und deſſen Huͤlffe in dieſer ſchweren Sache zu erſuchen/ welches denn auch ſich willigſt da zu erfinden ließ/ und wurde einem jedweden ein gelegener Tag und bequeme Zeit zugeeignet/ den Patienten zu beſuchen/ und dem Satan/ mit GOttes Wort und dem lieben Gebet/ Widerſtand zu thun/ welches uns denn ſonderlich auch darumb deſto lieber war/ weil wir wiſſen/ daß die Bruͤderliche Eintraͤchtigkeit ſo herrliche Verheiſſung in der Schrifft hat/ Pſalm. CXXXIII. 2. 4. Matth. XVIII. 19. 20. Rebſt dem/ war es allezeit umb ihn voller Leute/ und nahm ein jedweder Prediger auß ſeiner anvertrauten Gemeine einige fromme Hertzen und andaͤchtige Beter zu ſich/ daß alſo ſtets eine Chriſtliche Verſamlung und kleine Kirche umb ihn war/ die mit ſingen und beten anhielte/ und GOtt umb Huͤlffe und Rettung fleiſſigſt anrieff.
§. 70.
Je mehr aber der Satanſahe/ daß man ſichvereinigte/ zum Gebet/ je aͤrger beginnte er zu wuͤten und zu toben/ alſo daß der Patient faſt kleinmuͤtig ward/ und ihm oͤffters den Todt wuͤnſchte/ wann nur ſeine Seele moͤchte errettet werden; Zufoderſt/ alß ihm der Satan gedreuet/ er wolte ihn auff Stuͤcken zerreiſſen/ wenn er nicht wuͤrde beſtaͤndig bleiben; Man unterrichtete ihn aber auß GOttes Wort/ daß der Satan nicht Macht hette zu thun/ was er wolte/ ſondern muͤſte alle zeit GOttes Befehl und Verhaͤngnis erwarten/ er ſolte nur beſtaͤndig bleiben im Gebet/ und in Gedult ſeinem GOtt ſtill halten/ der die Zeit der Huͤlffe ſchon beſtimmet hette.
§. 71.
Am 25. Januarii/ (da ich die erſte obgeſaͤtzte Predigt/ durch GOttes Gnade hielte/) ließ er ſich zur Kirchen bringen/ hat aber in der Thuͤr einen Widerſtand gefunden/ ſo daß er auch dieſelbe anfaſſen/ und ſich gleichſam hinnein dringen muͤſſen:
Ob wol er nun ſonſt/ wenn er in die Kirche kam/ von der Predigt nichts vernahm/ (maſſen denn einmahl er ein ſolch Gerumpel auff den Brettern/ damit die Jacobs Kirche/ welche noch zur Zeit kein Gewoͤlb hat/ uͤberleget iſt/ gehoͤret/ alß wenn ein Troupp Reuter ſtets darauff hin und wider rennete/ ein andermahl ein ſolch Geſchwaͤrm vor ſeinen Ohren ſich fand/ das ihm alles Gehoͤr benahm/) ſo konte er zwar dismahl den Anfang hoͤren/ nicht lange aber außhalten/ ſondern alß etwa der Eingang kaum war zu Ende gebracht/ ward ihm ſo angſt/ daß er auß der Kirchen eilete/ bald alß er den Fuß kaum hatte fuͤr die Thuͤr hinnauß geſaͤtzet/ uͤbereilete ihn ein ſo ſtarcker Paroxysmus, daß er zur Erden fiel/ und groſſe Quaallidte/ auch von 4. Perſonen muſte nach Hauß getragen werden.
§. 72.
Nach Mittag hielte die Quaal faſt immer an/ und zwang den Patienten/ daß er offenbarete/ was er bißhero verſchwiegen hatte/ nehmlich/ daß er einen Buͤchſen- oder Feurſtein bey ſich hette/ welchen ihm der obgemeldte Schleſiſche Rittmeiſter gegeben/ der were ſo gut/ ſagte er/ daß er niemahln auff einer Piſtol/ Flinte/ oder auff einem Rohr verſagen wuͤrde/ er konte damit auß einem Meſſerruͤcken oder andern Eiſen/ das fuͤrhanden war/ haͤuffig Feur ſchlagen/ dieſen bat er moͤchte man/ nebſt ſeinem Kamm futter/ darinnen er ihn bißhero verwahret gehabt/ in die Elbe werffen/ denn es were nichts guts dabey/ es hetten ihn offtmahls andere von ihm begehret/ er hette ihn aber nicht von ſich geben moͤgen/ weil/ der ihn genommen hette/ eben ſo tieff alß er/ in des Satans Stricke wuͤrde gerathen ſeyn.
§. 73.
Jch verwieſe ihm hierauff ernſtlich/ daß er ein ſolch Teuffels Zeichen ſo lange hette bey ſich behalten/ und es mir verſchwiegen/ da ich ihn doch offt gefraget/ ob er dergleichen noch hette?
Er entſchuldigte ſich aber/ der Satan hette es nicht leiden wollen/ daß ers entdecken ſolte/ und hette ihm/ wenn ers thaͤte/ ſehr gedreuet.
Hiebey fuͤhrte er abermahl ein Wehklagen und Zettergeſchrey uͤber obgemeldten Officirer/ und erzaͤhlete wunderſeltzame Dinge/ die/ weil ſie zu dieſer Hiſtoria nicht gehoͤren/ man an ihren Ort leſſet verbleiben.
Der Stein ward ſo fort nebſt dem Kammfutter ins Waſſer geworffen/ und nahm ich Uhrſach und Gelegenheit hiebey ihn zu erinnern/ daß/ wenn er ſeine Suͤnde ferner hertzlich wuͤrde bekennen/ und bereuen/ und Gnade bey GOtt durch Chriſtum JEſum ſuchen/ ſo wuͤrde ſie GOtt auch ins Waſſer/ und in die Tieffe des Meers werffen/ daß ihr nimmermehr ſolte gedacht werden.
§. 74.
Ob nun wol dieſen Tag die Anfaͤlle des Satans faſt immer waͤreten/ und ſehr ſchrecklich waren/ ſo hielte man doch mit ſtetigem gottſeligen Zureden und hertzlichen Gebet eiffrigſt bey ihm an/ und loͤſeten wir Prediger einer den andern immer ab/ und ward uns von andern Chriſtlichen frommen Hertzen treufleiſſigſt beygeſtanden; Es war die Stube immer voll Seuffzen der/ Weinender/ Betender/ und Singender Leute; Alß man nun oͤffters im Gebet den theuren Namen JEſus nennete/ konten wir/ mitten in ſolchem klaͤglichen Zuſtand des armen Suͤnders/ nicht ohne hertzliche Freude und Verwunderung anſehen/ daß der Teuffel allemahl fuͤr demſelben erzitterte:
Jch laſe ihm einmahl das ſchoͤne Gebet von dem Namen JEſus/ ſo in Herrn Arnden Sehl.
Paradiesgaͤrtlein.
(pag. 381. Edit. 1653.
Luͤneburg.) zu finden/ vor/ und ob wol in demſelben obgemeldter heiliger Name vielfaͤltig gebrauchet wird/ ſo ſaͤtzte ich ihn doch noch mehr hinnein/ alß wenn Herr Arnd ſpricht: Du biſt der Glaͤubigen Paradieß/ eine Freude des Himmels/ ꝛc. ſo ſagte ich: JEſus iſt der Glaͤubigen Paꝛadieß/ JEſus iſt eine Freude des Himmels/ JEſus iſt ein Jauchzen der Engel/ JEſus iſt eine Zierde der Menſchen/ und ſo fortann/ hiebey ließ der Satan nicht einmahl dieſen werthen Namen vorbey gehen/ daß er nicht den Patienten/ der damahl an einer Wand ſich lehnend/ mit gefaltenen Haͤnden/ auffrecht ſaß/ und ſo gut er konte/ mir nachbetete/ hette in die Hoͤhe geworffen/ oder ihm einen Hertzensſtoß gegeben/ Wenn man auch das Lied:
JEſu meine Freude/ meines Hertzens Weide ꝛc. das in Kruͤgers Geſangbuch zu finden/ ſang/ und auff die Worte kam/ laß den Satan wittern/ laß den Feind erbittern/ mir ſteht JEſus bey/ — Trotz dem alten Drachen/ Trotz des Todes Rachen/ ꝛc. ſo tobete der Satan erſchrecklich/ und ſchnaubete/ wie eine erzuͤrnte Sau.
§. 75.
Jch redete ihm zu/ er ſolte den Chriſtlichen Glauben mir nach beten/ und hub an:
Jch glaͤube an GOtt/ der Patient fuhr fort: den Vater Allmaͤchtigen/ Jch: Schoͤpffer Himmels und der Erden/ Jch fuhr fort:
Jch glaͤube an JEſum Chriſtum/ der Patient/ ſeinen eingebohrnen Sohn/ ꝛc. Jch meinete anfangs/ es were auß Mattigkeit geſchehen/ daß er die Worte alſo unterbrach/ merckte aber hernach/ daß der Satan nicht zugeben wolte/ daß er die Glaubens Artickel ungetreñt ſolte außſprechen.
Denn alß ich von neuen anfieng/ und anhielte/ er ſolte mir alle und jede Worte nachſprechen/ ſo war es ihm unmuͤglich/ wie ſehr er ſich auch bemuͤhete/ die Worte:
Jch glaͤube an GOtt/ außzureden/ wie er denn auch von dieſer Zeit an/ den Namen JEſus mit keiner Macht auß ſeinem Munde bringen konte/ zwar fielen wir alle auff unſere Knie/ und baten unſern barmhertzigen Erloͤſer/ daß er dieſem armen Suͤnder die Gnade wolte erweiſen/ und dem Satan ſteuren/ daß er ihn an Außſprechung ſeines theuren Namens nicht mehr hinderlich were/ konten aber dismahl/ nach dem allzeit guten Rath unſers GOttes/ nichts erhalten/ dis war nun uͤberauß klaͤglich/ und trieb uns allen die Thraͤnen auß den Augen.
§. 76.
Alß ich nun ſahe/ daß auff ſolche weiſe das oͤffentliche Bekaͤntnis des Chriſtlichen Glaubens fuͤr jetzt nicht von ihm zu bringen war/ fragte ich ihn: Glaubet ihr an GOtt den Vater/ Allmaͤchtigen Schoͤpffer Himmels und der Erden?
Er antwortete mit matter Zungen:
Ja. und ſo auch bejahete er den Andern und Dritten Artickel: womit wir dismahl muſten zu frieden ſeyn: Bald nachher/ alß der Patient einige Ruhe hatte/ ſagte er zu denen Umbſtehenden; Jhr moͤchtet jetzt nur nach Hauſe gehen/ und am Sonntag wider kommen zu ſehen/ wie es alßdenn umb mich ſtehen/ und wie ich denn außſehen werde?
Jch fragte ihn: wie dis zu verſtehen were?
Ach/ ſagte er/ ich werde biß auff den Sonntag einen ſchweren Stand haben:
Jch hoffe/ ich werde alßdenn das Ende meiner Quaal erlangen/ wie aber/ das weiß GOtt.
Jch ſagte; Woher er das wuͤſte?
Er antwortet:
Er (den Satan meinend/) hat mir geſaget/ er muͤſſe zwar am Sonntag umb 1. Uhr weichen/ er wolle mich aber in Stuͤcken zerreiſſen:
Jch ſprach: Die Zeit ewer Erloͤſung hat der Hoͤchſte ſchon beſtimmet/ wir wollen ihm nicht Maß oder Ziel ſaͤtzen/ der Satan iſt ein Luͤgner/ und hat man ihm nicht zu trauen/ doch wenn er ja/ durch GOttes Macht gezwungen wuͤrde/ euch zu verlaſſen/ ſo ſoll er/ ob GOtt will/ die Gewalt nicht haben/ euch zu zerreiſſen/ ſeid ihr nur getroßt in GOtt und dem HErrn JEſu Chriſto.
§. 77.
Hierauff erklaͤrte er ſich/ wenn er mich ſchon zerriſſe/ ſo will ich doch an GOtt feſt halten/ und Gott wird meine Seele zu Gnaden annehmen:
Alß wir nun ſungen:
Jn dich hab ich gehoffet HErr/ hilff daß ich nicht zu ſchanden werd/ ꝛc. gieng die grauſame Quaal wider an/ und war bey denen Paroxysmis ein ſolch Schnauben/ und Praußten/ alß wie man bey den erzuͤrnten und auff fahrenden Saͤuen gewohnet iſt; Hergegen ward des Patienten Zunge immer matter/ und die Stimme leiſer/ daß man ihn faſt nicht mehr vernehmen konte/ welches auch die folgende Tage dermaſſen zunahm/ daß er am Sonnabend gegen die Nacht faſt nichts deutliches mehr vorbringen konte/ ob er wol ſich darumb bemuͤhete/ und ich ihm mein Ohr faſt auff den Mund legete:
Die Anfaͤlle aber des Satans waren ſo erſchrecklich/ alß ſie noch niemahln geweſen/ und hatte der Patient kaum zuweiln eine Viertheil-Stunde Friede/ er ward auch dadurch dermaſſen abgemattet/ daß er allein nicht mehr gehen konte/ ſchleppte die Fuͤſſe nach ſich/ und ward/ wenn er wohin zu gehen hatte/ oder/ ſeinem Begehren nach/ von einer Stelle auff die ander gebracht/ mehr getragen/ alß gefuͤhret/ wuͤnſchte ihm dabey offters den Todt/ und ein Ende ſeiner Quaal/ es were auch auff was weiſe es wolte/ wenn nur ſeine Seele zu Gnaden kaͤme:
Wie ich ihn auch einmahl/ alß er hinnauß gebracht/ und der Himmel gantz hell geſtirnt war/ hieß dis ſchoͤne Wundergebaͤu anſehen/ (denn es fiel mir bey/ was der Herr Scherertz geweſener Superintendens zu Luͤneburg erzaͤhlet/ von einem angefochtenen Mann/ den man unter den Himmel gefuͤhret/ alß er gar hell geweſen/ und ihn dabey der Seligkeit und Herrligkeit des ewigen Lebens erinnert/ der dadurch zu guten und troͤſtlichen Gedancken gebracht worden) ſahe er gantz ſehnlich hinnauff/ und ſagte:
Ach wer hinnauff were!
Ach wer nur ſelig geſtorben were!
§. 78.
Am Sonntag fruͤh/ (welcher war der 28. Januarij) nach dem der Patient die Nacht in groſſer Unruh und Angſt hingebracht/ ob wol wir Prediger mit unſeꝛn Ambts- Verrichtungen beſchaͤfftiget waren/ gieng dennoch mein Herr Collega unter waͤrender meiner Predigt zu ihm/ und hielt nebſt dem Umbſtand/ mit eiffrigen Gebete an/ ich trug mit der verſamleten Gemeine/ vor und nach der Predigt/ des elenden Menſchen groſſe Noth/ dem gnaͤdigen und barmhertzigen GOtt fleiſſig fuͤr (wie auch dergleichen in allen andern Kirchen geſchahe/) und nahm bey den Worten des Evangelii:
HErr hilff unß/ wir verderben!
Gelegenheit die Gemeine zu eiffriger Andacht an zu friſchen/ nach vollendetem GOttesdienſt/ alß ich mich zufoderſt in meinem GOtt/ durchs Gebet/ und mit weniger Speiſe/ geſtaͤrcket/ hab ich den Patienten alßbald beſuchet/ und ihn in ſtetiger Angſt und Quaal gantz ſprachloß gefunden/ doch/ wenn ihm einige Erinnerungen und Troßtreden auß GOttes Wort zugeruffen wurden/ gab er mit einem Handdrucken zu erkennen/ daß ers wol verſtuͤnde.
§. 79.
Es funden ſich indeſſen auch viel Chriſtlicher Hertzen an/ unter welchen auch vornehme adeliche Perſonen/ Officirer, und Buͤrger waren/ welche alle ihren gottſeligen Eiffer wider den Satan/ hertzliches Mitleiden gegen den armen Menſchen/ und zuverſichtliches kindtliches Vertrauen zu GOtt/ bezeigeten/ hie ſaͤtzten wir nun alle/ mit ein muͤtigen Geiſt und Hertzen zuſammen/ und weil der Zuſtand des Patienten ſo erſchrecklich und klaͤglich war/ alß ſonſt niemahls/ ſchaͤmete ſich niemand des lauten Geſchreys/ der Thraͤnen/ und des andaͤchtigen Gebets/ wir lagen mehrentheils auff den Knien/ und rieffen zu GOtt auß allen Kraͤfften/ ich kan mit Warheit ſagen/ daß ich nicht leicht dergleichen Gebet von vielen Perſonen geſehen habe; Und befand ſich hie wahr zu ſeyn/ daß Noth beten lehre:
Zu weiln verwechſelten wir das Gebet/ mit ſingen/ und wurden die Lieder:
Eine feſte Burg/ iſt unſer GOtt/ ꝛc. GOtt der Vater wohn uns bey/ ꝛc. Jn dich hab ich gehoffet HErr/ ꝛc. JEſu meine Freude/ ꝛc. Vater unſer im Himmelreich/ ꝛc.
Wir glauben all an einen GOtt/ ꝛc. freudig und getroßt geſungen.
§. 80.
Jndeſſen tobete der Satan erſchrecklich/ er bruͤllete wie ein Loͤwe/ er heulete wie ein Wolff/ er gruntzete wie eine Saw/ er bellete wie ein Hund/ und zwar ſo ſtarck und greulich/ daß ihrer viel die es mit angeſehen und angehoͤret/ es ihr Lebelang wol nicht vergeſſen werden/ und konte auch dieſes Gebruͤll/ ungeachtet des Singens und lauten Geſchreys der Verſamlung zu GOtt/ und des Getuͤmmels des Volcks/ ſo ſich umb das Hauß gefunden/ ſehr weit in denen nah gelegenen Haͤuſern gehoͤret werden.
Der Patient auch riß und biß umb ſich ob er wol von 4. ſtarcken Perſonen gehalten ward; Die Umbſtehende haben wahr genommen/ alß ich allernehſt fuͤr ihm ſtandt/ und oͤffters/ wenn der Satan ſehr wuͤtete/ ihm wider ſprach/ ſagend:
Der HErr ſchelte dich Satan!
JEſus Chriſtus ſteure deiner Boßheit/ JEſus Chriſtus der Sohn GOttes wird dich unter unſer Fuͤſſen treten in kurtzen:
Was bruͤlleſtu hoͤlliſcher Loͤw?
Was belleſtu Hoͤllen- Hund?
Du biſt uͤberwunden durch des Lamms Blut/ du ſolt und mußt dis Schaͤfflein/ ſeinem getreuen guten Hirten JEſu Chriſto/ dem du es geraubet/ nnd liſtiger weiſe abgefuͤhret haſt/ wider laſſen/ ꝛc. daß er vielmahl nach mir geſchnappet und gebiſſen/ wie ein Hund/ der geſchwind auff etwas loß gehet/ er hat aber allſtets auff eine Hand lang muͤſſen von mir bleiben/ und mich nicht koͤnnen erreichen/ ob wol es/ wenn keine Hinderung were geweſt/ leicht hette ſeyn koͤnnen/ doch erhaſchte er mich einmahl mit der Hand beim Rock/ und riß mich ſo ſchnell uͤber ſich/ daß ich nicht wuſte wie mir geſchahe/ er ward aber bald untergehalten daß ich keinen Schaden nahm/ und durch GOttes Krafft freudig und unerſchrocken bliebe.
§. 81.
Jch hatte jedoch jemand an einige andere Herrn unſers Miniſterij abgefertiget/ (weil ich meinen Herrn Collegen, wegen ſeiner Nachmittags Predigt nicht konte bey mir haben/ uñ wol vermerckte/ daß meinem ſchwachen Leibe dieſe anhaltende aͤngſtliche Arbeit zu ſchwer fallen wuͤrde/) und ſie erſuchen laſſen/ daß ſie mir beyſpringen/ und mit ihrem andaͤchtigen Gebet wider den Satan wolten kaͤmpffen helffen/ da denn auch Herr Erneſtus Bakius, SS. Theol. Licentiatus,, Paſtor, und Herr M. Balthaſar Kindermann Diaconus zu S. Johannis allhie/ willigſt erſchienen/ und mir Zeit und Raum gemacht/ daß ich hinnauß gehen/ und mich in etwas erholen konte.
§. 82.
Herr Licentiat Bakii erſtes Wort/ alß er des Patienten anſichtig ward/ war dieſes: (1. Joh. III. 8.)
Dazu iſt erſchienen der Sohn GOttes/ daß er die Werck des Teuffels zerſtoͤre.
Worauff aber der Patient/ und durch denſelben der Satan/ dermaſſen zu wuͤten anfieng/ daß weder die H. H. Prediger/ noch ſonſt jemand es ohne Grauſen anſehen konten/ und in ſolchen Zuſtand brachten wir nun die Zeit zu/ biß umb 1. Uhr nach mittag/ da in deſſen der Patient/ gantz ſprachloß dahin lag/ auch anders kein Zeichen/ einiges Verſtands von ſich gab/ alß daß er/ wie obgemeldt/ wenn man ihm auß GOttes Wort zurieff/ die Hand einem druckte.
§. 83.
Jch kan hiebey auch nicht ungemeldet laſſen/ daß bey dieſem klaͤglichen Zuſtand/ durch einigen Jrrthum/ (denn es war eine andere Perſon gleiches Namens begehret worden) ein Knaͤblein von 5. Jahren uͤber das Volck hinnuͤber und zu dem Patienten gebracht ward/ ob ich nun wol ſahe daß es ein Mißverſtand war/ ſo fiel mir doch bald bey/ was David ſaget.
(Pſ. VIII. 3.) Auß dem Munde der jungen Kinder und Saͤuglingen haſtu eine Macht zugericht/ umb deiner Feinde willen/ daß du vertilgeſt den Feind und den Rachgierigen/ welches unſer Erloͤſer ſelbſt von ſolchen und dergleichen Kindern erklaͤret (Matth. XXI. 16.) hieß alſo das Kind herzu kommen/ und hieß es allernehſt fuͤr dem Patienten nieder knien/ und fleiſſigſt beten/ der Satan/ alß ein ſtoltzer Geiſt/ ſchien dis als ſeine hoͤhſte Beſchimpffung anzunehmen/ daß man ihm ein kleines Kind entgegen ſtellte/ und fieng dermaſſen an zu toben und zu bruͤllen/ daß jedermann/ und ſonderlich das Knaͤblein erſchrack/ doch alß ich ihm zuſprach/ und es hieß freudig ſeyn/ und ſich nicht fuͤrchten/ betete es das heilige Vater unſer/ Das iſt je gewislich war/ und ein theuer wehrtes Wort ꝛc.
Das Blut JEſu Chriſti/ ꝛc.
Und was es ſonſt wuſte/ mit ziemlicher Freudigkeit/ welches denn uns alle ermunterte/ daß wir getroßt im Gebet anhielten/ und auff GOttes Guͤte hofften.
§. 84.
Jn waͤrendem dieſen harten Kampff legten wir Prediger dem Patienten die Haͤnde oͤffters auff die Brußt und auffs Hertz/ und baten GOtt embſiglich/ daß er es endlich aus des Satans Klauen erretten/ und es mit ſeiner Gnade/ und allerley GOttes Fuͤlle erfuͤllen wolte/ dis konte nun der Satan/ wie ſonſt vorhin niemahln/ alſo auch jetz nicht leiden/ darumb er denn die Brußt/ ohne Bewegung des andern Leibs/ ſo in die Hoͤhe gegen die Haͤnde ſtieß/ daß dieſe/ wie ein Ball von der Erden/ zu ruͤck pralleten:
Eine weile nachher/ beginnte die Brußt zwar ſtille zu werden/ es lieff aber die Gurgel des Patienten dermaſſen an/ daß ſie faſt dem Kinn gleich zu ſtehen kam/ dabey denn das erſchreckliche Bruͤllen und bellen immer anhielte/ der Odem auch etliche mahl ſo lange auſſen blieb/ daß der arme Menſch gantz braun ward/ ſich erſchrecklich uͤberwarff/ und wir befuͤrchteten/ er wuͤrde er ſticken/ er nahm in deſſen meine Hand/ wenn ich ſie ihm auff die Bruſt legte/ und richtete ſie auff die Gurgel/ alß wolt er anzeigen/ daß er nunmehr da die groͤſſeſte Schmertzen empfuͤnde.
§. 85.
Nach dem dieſes auch eine weile gewaͤret/ beginnte er die Zunge ſehr lang aus dem Halſe zu ſtrecken/ und leckte mit derſelben umbher/ es ſchiene auch/ als wenn zu weiln eine/ oder zwo Blaſen/ wie Bonen groß/ auff derſelben auffgelauffen weren/ wiewol ich dis fuͤr gewiß nicht ſaͤtzen will/ weil in ſolchen wunderlichen kruͤmmen und ſtreckeu der Zungen ſich dergleichen ohne das wol ereugnen moͤchte/ doch machte der Patient ein paar mahl ſeine Hand unvermutlich loß/ und riß mit den Naͤgeln uͤber die Zunge/ daß ſie blutrunſtig ward.
§. 86.
Endlich ward er eine kleine weile ſtille/ waͤltzete ſich auff der rechten Seiten herumb/ und fieng an ſich zu uͤbergeben/ da denn nur zaͤher Schleim/ und ſonſt faſt nichts weg gieng/ und bald darauff rieff er mit ſchwacher Stimm dreymahl: JEſus!
JEſus!
JEſus!
Wir erfreueten uns allerſeits/ daß wir dieſen theuren Namen/ den er in drey Tagen nicht hatte außſprechen koͤnnen/ wider aus ſeinem Munde hoͤreten/ nicht lange hernach bat er man moͤchte mit ihm ein Vater unſer beten/ welches mit freudiger eifferiger Andacht von allen Umbſtehenden geſchahe/ Gefragt:
Wie er ſich befuͤnde?
Und wie ihm were?
Antwortet er/ gar woll/ aber matt/ matt!
Wir hieſſen ihn darauff den Chriſtlichen Glauben beten/ welches er thate/ und zwar ohne Anſtoß/ nach her bat er/ man moͤchte ihn auffrichten/ ſahe ſich umb/ und verwunderte ſich/ daß ſo viel Leute umb ihn waren/ es ward ihm der Schweiß abgewiſchet/ und troͤſtlich zugeredet/ darauff er denn ſagte/ er wuͤrde nun von des Satans Gewalt befreyet ſeyn/ welches wir andeꝛn guten theils zwaꝛ auch hofften/ und deßfalls dem allmaͤchtigen und gnaͤdigen GOtt fuͤr Huͤlff und Rettung danckten; Doch muß ich bekennen/ daß mir das Hertz immer ſorgfaͤltig blieb/ und/ in Betrachtung/ daß der Satan ein tuͤckiſcher Geiſt were/ dachte.
Es wuͤrde das Traurſpiel noch nicht gantz auß ſeyn.
§. 87.
Der Patient bezeigte ſich fein vernuͤnfftig und ſtille/ klagte jedoch uͤber groſſe Mattigkeit und Durſt/ wie auch uͤber Außreckung und Zermalmung aller ſeiner Glieder/ weßhalber ihm einige Erquickung gereichet ward; Wir fragten ihn abermahl/ wie er ſich befuͤnde?
Er antwortet/ GOtt Lob all wol/ nur daß ich matt bin/ und alle meine Glieder zerſchlagen ſind; Man ermahnete ihn zu hertzlicher Danckſagung gegen GOtt/ und wurden deßfalls behoͤrige Gebete und Lieder geſungen und geleſen/ wir fielen endlich alle auff die Knie/ und danckten GOtt von Hertzen/ der ſo weit geholffen und des Teuffels grauſamen Tyranney auff dismahl gewaͤhret/ und dem Patienten ſo viel Gnad und Huͤlffe erzeiget hette/ daß er ſich beſinnen/ ſeinen heiligen und herrlichen Nahmen nebſt uns anruffen/ loben und preiſen/ und ſein Chriſtliches Glaubens- Bekaͤntnis thun koͤnte/ befohlen ihn danebſt in GOttes Schutz/ und baten/ wenn es ſein goͤttlicher Wille were/ daß er ihn vor ſeinen des Teuffels grauſamen Anfall ferner gnaͤdigſt behuͤten/ ihn mit ſeinem heiligen Geiſt regieren wolte/ ꝛc.
§. 88.
Alß nun noch andere Ambts-Verrichtungen verhanden waren/ lieſſen wir Prediger ihn eine Weile allein/ alß ich aber in einer Stunde wider zu ihm kam/ und ihn nach ſeinem Zuſtand fragte/ antwortet er zwar:
Es were noch alles wol.
Doch gefiel er mir nicht/ weil er ſehr traurig ſaß/ offtmahls ſeuffzete/ die Augen wurden ihm dunckel/ und gleichſam nebelicht/ welches ich allezeit vor dem inſtehenden Paroxysmo an ihm wahr genommen hatte/ derhalben ich mit dem Gebet anhielte/ und ihn zur Freudigkeit und Gedult ermahnte ꝛc.
Er ſaß in deſſen immer und ſinnete/ und ſtuͤtzte das matte Haupt auff den Armen; Jch vermahnte die ſo umb ihn waren/ zur Wachſamkeit und zum fleiſſigen Gebete/ und nach dem ich ihn der Gnaden GOttes befohlen/ und geſegnet/ gieng ich/ weil ich auch muͤde und matt worden/ zu Hauſe.
§. 89.
Eine halbe Stunde nach her/ kam jemand eilend gelauffen/ und berichtete/ daß wider groſſe Noth verhanden were/ ich eilete dahin/ und ließ es auch meinen Herꝛ Collegen wiſſen/ der denn bald zu mir kam/ wir wurden berichtet/ daß/ alß der Patient immer hin traurig geſeſſen/ er endlich unvermuthlich ihm ſelbſt in die Haare mit beiden Haͤnden gefallen/ dieſelbe außgeriſſen/ mit den Zaͤnen grauſam geknirſchet/ und darauff einen erſchrecklichen Anfall bekommen hette/ in welchen wir ihn auch funden/ und war das Bruͤllen/ Bellen/ Heulen/ und Schnauben ſo erſchrecklich/ alß faſt niemahls vorhin; Wir griffen wider zum Gebet/ widerſtunden dem Satan aus GOttes Wort mit Freudigkeit/ und rieffen GOtt aͤngſtiglich umb Huͤlffe an:
Und dismahl habe ich gar eigentlich und nebſt mir einige von den Umbſtehenden (denn mein Herr Collega betete dasmahl mit lauter Stimme und hertzlichen Ernſt/ wie es in ſolchen Noͤthen ſich wol findet) gehoͤret/ daß der Satan mitten unter dem Gebruͤll und Geheul auß des Patienten Halſe gar hell pfiffe.
§. 90.
Alß er ein wenig Ruhe hatte/ hieſſen wir ihn getroſt ſeyn/ und auff GOttes Gnade und Beyſtand ſein Vertrauen ſaͤtzen/ ob ſchon der Satan falſch/ tuͤckiſch/ und luͤgenhafft were/ ſo were doch GOtt getreu/ gnaͤdig/ guͤtig/ und warhafftig/ der wuͤrde dem Satan ſchon zu rechter Zeit gebieten/ und ihm Friede und Ruhe ſchaffen; Darauff bat er/ man moͤchte doch ſeine Kleider ſaͤmbtlich/ die er in ſeinem unſeligen Zuſtand getragen/ den Hut/ den Rock/ und Hoſen/ (welche er ſchon vorhin hatte abgeleget) aus dem Wege raͤumen/ wir fragten ihn/ warumb er dieſes verlangte?
Ach/ ſagte er/ ich habe den Satan offt muͤſſen tragen/ alß einen Loͤwen/ da er denn die Klauen/ in meinen Rock geſchlagen/ dannenhero er ſo ſehr zerriſſen iſt; Wir vermutheten aber/ daß/ weil der Rock ſehr geflickt/ etwa in demſelben einige Teuſfels zeichen (Symbola diabolica) und Kuͤnſte moͤchten vernaͤet ſeyn/ wie er denn von ſeinem Hute frey bekennte/ wenn einer den auff hette/ wuͤrde er von keinem Hieb beſchaͤdiget werden/ darumb lieſſen wir es leicht geſchehen/ daß die Soldaten/ ſo umb ihn waren/ allen Plunder zuſammen bunden/ und es nebſt einigen groſſen Steinen/ in den Elbſtrohm/ wo er am tieffeſten iſt/ verſenckten.
§. 91.
Bald nach her gieng die Quaal nochmahln an/ und war ſo hefftig und grauſam/ alß jemahln vorhin/ und weil der Satan ſo ſehr ſchnaubete/ bellete/ und wie ein Hund umb ſich biß/ und auff uns durch den Patienten zuſprang/ erbrandte einer von uns im Geiſt/ und erinnerte ſich/ daß Herr Lutherus/ ehmals/ als ihm eine ſolche Patientin vorkommen/ dem Teuffel zu Spott und Verachtung dieſelbe mit einem Fuß angeſtoſſen/ ſaͤtzte demnach/ wie der Satan am meiſten ſpruͤete/ dem Patienten den Fuß auff den Halß/ und ſagte: Du ſtoltzer Teuffel/ tobe wie du wilt/ du ſolt und muſt doch endlich unter unſern Fuͤſſen ligen/ nach der Verheiſſung unſers GOttes:
Auf den Loͤwen und Ottern wirſtu gehen/ und treten auff den jungen Loͤwen und Drachen.
Und alß wir ferner mit ſingen und beten anhielten/ kam der Paroxyſmus bald vorbey/ und dis war/ GOtt ſey ewig Danck/ der letzte/ den er erleiden muſte.
§. 92.
Alß er nun ſich nach uͤberſtandener Quaal beſann/ halff er ſehr eiffrig und aͤngſtiglich beten/ begehrte auch/ man moͤchte ihn unter dem freyen Himmel fuͤhren/ dis geſchah/ wie wol er ſo matt war/ daß er kaum einen Fuß fuͤr den andern ſaͤtzen konte; Alß ihm nun ein Stuel geſaͤtzet ward/ wolte er auff denſelben ſich nicht niderlaſſen/ ſondern fiel auff ſeine Knie/ wandte das Geſicht/ gegen den heiteren Himmel (denn es war eben heller Mondſchein) und beginnte mildiglich zuweinen/ und rieff:
Ach du barmhertziger/ gnaͤdiger GOtt/ du biſt ja ſo manchen groſſen Suͤnder gnaͤdig geweßt/ ſey mir doch auch gnaͤdig/ vergib mir doch alle meine Suͤnde; Hilff mir doch!
Erbarme dich mein!
Dis war nun ſehr klaͤglich/ und ſehr troͤſtlich anzuſehn/ und kan ich wol ſagen/ daß ich dergleichen/ in der gantzen vorigen Zeit/ an ihm noch nicht geſehen hatte/ wir Prediger/ und alles Volck/ ſo umb uns war/ fielen nebſt ihm nieder/ auff unſere Knie/ und halffen ihm beten.
§. 93.
Jndeſſen kamen Brieffe von ſeiner alten Mutter und ſeiner Schweſter/ und war die Uberſchrifft auff der Mutter Schreiben:
An meinen Erbarmens-wuͤrdigen Sohn Peter Otten; war ſonſt ſehr erbaulich und troͤſtlich geſaͤtzet/ daruͤber er noch mehr Thraͤnen vergoß/ und ſagte:
Ach du arme/ alte liebe Mutter/ haßtu noch ſolches an mir erleben muͤſſen!
Eine weile nach her ward er wider in die Stube gebracht/ und ſagte/ Er fuͤnde eine Erleichterung ſeines Hertzens/ ſang und betete mit uns/ ohne Hinderung/ mit groſſer Andacht und Freudigkeit/ erzaͤhlete auch viel von ſeinem vorigen Suͤnden- Leben/ und warnete alle Umbſtehende/ daß ſie ſich fuͤr der Liſt des Satans huͤten ſolten; Und ſo ward dieſer Abend hingebracht/ wir befohlen ihn endlich der Gnade und dem Schutz GOttes/ ſegneten ihn/ und hieſſen ihn ſich zur Ruhe begeben/ darnach er auch/ in ſolcher groſſen Mattigkeit/ ſelbſt verlangen hatte/ alſo iſt er dieſe Nacht/ GOtt Lob/ im Frieden blieben/ und hat geruhig geſchlaffen.
§. 94.
Folgende Tage haben wir ihn fleiſſigſt beſuchet/ zu ſtetigen Gebet/ und zur heiligen Furcht GOttes ermahnet/ auch ihn aus GOttes Wort/ nach Nothdurfft unterrichtet/ weſſen er ſich ferner zu verhalten hette/ Es hielte aber ſeine groſſe Mattigkeit immer an/ und waren ihm alle Glieder alß weren ſie theils verrencket theils verlaͤhmet/ es wurden ihm allerley Erquickung an Speis und Tranck/ auch von hohen Perſonen/ geſandt/ doch konte er an Speiſe wenig genieſſen/ befand ein groß Druͤcken im Magen (welches zweiffels frey/ durch das Trincken/ welches der Patient in ſeiner groͤßten Angſt hinnein goß/ ſehr verderbet war) und ward dem Regiments Medico uͤbergeben/ der ihm eines und anders/ ſonderlich ein Vomitorium, oder Erbrechungs-Artzney gebrauchet/ daß er alſo maͤhlich ſich wider erholete.
§. 95.
Er bezeugte hinehſt/ nicht allein gegen mir und meinen Herr Collegen an der Jacobs Kirchen/ ſondern auch andere H. H. Prediger/ die ihn beſuchten/ ein hertzliches Verlangen/ nach dem heiligen Abendmahl/ auff daß er voͤllige Verſicherung der Vergebung ſeiner Suͤnden/ und Troſt fuͤr ſein beaͤngſtigtes Gewiſſen bekommen moͤchte/ man berathete ſich hieruͤber freundlich und fleiſſig/ und ward gut befunden/ daß man ihn noch einige wenige Zeit auffhalten/ in deſſen ihn aus GOttes Wort fleiſſigſt unterrichten/ und zu wuͤrdiger Genieſſung ſolches theuren heiligen mahls/ ſo viel muͤglich/ bereiten ſolte: Alſo brachte man von dem 28. Januarij biß auff den 11. Februarij, war der Sonntag Sexageſima, die Zeit hin/ mit allerley guten ſtetigen Ermahnungen und Erinnerungen/ man unterrichtete ihn/ wie er ſeine Suͤnde hertzlich bereuen/ ſich an JEſum Chriſtum den gekreutzigten im waren Glauben halten/ und ſich mit Erneuerung ſeines Tauffbundes/ an GOtt durch einen heiligen guten Vorſatz verbinden ſolte:
Es ward ihm auch ernſtlich fuͤrgehalten/ was unſer Heiland ſpricht.
(Luc. XI. 24.) Wenn der unſaubere Geiſt von dem Menſchen außfaͤhret/ ſo durch wandert er duͤrre Staͤdte/ ſuchet Ruhe/ und findet ihr nicht/ ſo ſpricht er/ ich will wider umkehren in mein Hauß/ darauß ich gangen bin/ ꝛc.
§. 96.
Er ließ ſich auch durch GOttes Gnade ſehr fein an/ und war ſtets im ſingen/ beten/ leſen geſchaͤfftig/ und alß ihm fuͤrgehalten ward/ daß mit ſeiner Beicht und Abſolution man wuͤrde nicht nach gewohnter weiſe verfahren koͤnnen/ er wuͤrde ja GOtt die Ehre geben/ ſeine ſchwere Suͤnden oͤffentlich fuͤr der verſammleten Gemeine bekennen/ und ſich ſonſt bezeigen/ wie man ihn/ nach GOttes Wort/ zu Erbauung und Beſſerung ſeines Nehſten anweiſen wuͤrde/ Antwortet er/ Er wolte alles gerne thun/ was man ihn heiſſen wuͤrde/ er wolte gern ſeine Suͤnde oͤffentlich auff ſeinen Knien und auff ſeinem Angeſicht beichten/ er wolte GOtt in oͤffentlicher Verſamlung mit Freuden dancken/ der ſo groſſe Barmhertzigkeit an ihm erwieſen hette/ ꝛc. Hierauff wurden ihm die nachgeſaͤtzte Fragen fuͤrgeleſen/ und er uͤber einer jedweden vernommen/ darauff er ſich/ wie folgends gemeldet/ erklaͤret/ und verſahe ihn ſein Herr Hauptmann (welches zu deſſen gebuͤhren den Ruhm billig gemeldet wird/) mit neuer Kleidung und ſchickte er ſich alſo geiſtlich zufoderſt und leiblich zur Genieſſung des heiligen hochwuͤrdigen Abendmahls.
§. 97.
Am Sonntag Sexageſima nun obgemeldt/ verſamlete ſich in der Jacobs Kirche ein groſſes Volck/ und ward die Predigt nach Veranlaſſung des hoch bedencklichen Lehr-reichen Evangelij/ und erheiſchen der Nothdurfft dieſer Sachen eingerichtet/ nach dem dieſelbe geendet/ ward der bußfertige Suͤnder angewieſen/ fuͤr dem Altar auff der unterſten Stuffen nieder zu knien/ und darauff geſungen/ Aus tieffer Noth ſchrey ich zu dir/ ꝛc.
Nach dem dieſes Lied zu Ende gebracht/ ward er von mir am Altar ſtehend folgender geſtallt angeredet und gefraget.
§. 98.
Peter Otte/ ihr lieget allhie/ vor GOttes heiligen Angeſicht auff euren Knien/ und ſeyd begehrend/ nebſt andern Chriſtlichen Hertzen/ das heilige Sacrament des Heiligen Leibes und Blutes unſers HErrn JEſu Chriſti zu empfahen/ alſo vermahne ich euch/ daß ihr auff alles/ was ich euch Ambts- und Gewiſſens halber/ zu GOttes Ehren/ Ewer ſelbſt Beſſerung und dieſer gantzen Gemeine Erbauung fuͤrzuhalten habe/ wollet richtige und wahrhafftige Antwort geben.
§ 99.
1. Seyd ihr zu Goßlar von Chriſtlichen Evangeliſchen Eltern geboren und von ihnen zur heiligen Tauffe befodert/ darinnen ihr einen Bund mit GOtt gemachet habt?
Antwort.
Ja.
2. Seyd ihr nicht von euren Eltern Chriſtlich erzogen/ zur Schulen gehalten/ habt leſen/ ſchreiben/ und euren Catechißmum/ nebſt andern Gebeten und Geſaͤngen gelernet?
Antw. Ja.
3. Sevd ihr/ alß ihr ewer Buchdrucker-Kunſt/ die ihr gelernet/ nachgezogen/ nach Prag kommen/ und habt euch daſelbſt in einen Wirtshauſe zum Haußknecht beſtellen laſſen?
Antw. Ja.
§. 100.
4. Habt ihr daſelbſt mit ſchrecklichen Fluchen und Ergebung an den boͤſen Feind/ auß liederlichen Uhrſachen/ euch an GOtt ſchwehrlich verſuͤndiget?
Antw. Ja.
5. Jſt euch darauff der Satan ſichtbarlich erſchienen/ und hat euch nach langen Anhalten/ dahin verleitet und verfuͤhret/ daß ihr ihm auff 16. Jahren zu dienen verſprochen/ und euch dazu mit einem Handſchlag verbindlich gemachet?
Antw. Ja.
6. Habt ihr dem Satan eine Handſchrifft/ mit euren Blute geſchrieben/ gegeben/ wie ers begehret?
Antw. Nein.
7. Habt ihr nach her in unſeliger Freundſchafft mit dem Satan gelebet/ und ſeyd von ihm zu allerley Suͤnden und Schanden angetrieben/ und verfuͤhret worden?
Antw. Ja.
§. 101.
8. Habt ihꝛ einen Menſchen in allen ſeinen Suͤnden erſtochen?
Antw. Ja.
9. Habt ihr/ durch des Satans Huͤlffe/ vor einen Stoß und Hieb euch feſte machen koͤnnen?
Antw. Ja.
10.
Habt ihr nicht GOttes Heiliges Wort und Sacramenten eine lange Zeit verachtet/ und damit euren Spott getrieben?
Und in denen ſechs nechſten Jahren kein Vater unſer gebetet.
Antw. Ja.
11.
Seyd ihr in Willens geweſen bey denen Papiſten/ alß ſie euch das Leben gerettet/ das Abendmahl zu empfangen/ habt euch zu ihrer Religion bekant/ und habet mit ihnen umb Erhaltung euers zeitlichen Lebens geheuchelt?
Antw. Ja.
§. 102.
12. Bekennet ihr auch daß ihr uͤbel gethan/ daß ihr den Bund ewer heiligen Tauffe/ und die Furcht GOttes auß den Augen geſaͤtzet/ die Lang muth und Guͤte GOttes ſo lange Zeit verachtet/ Ewers Erloͤſers JEſu Chriſti vergeſſen/ den Heiligen Geiſt betruͤbet/ und dem hoͤlliſchen Geiſt in Suͤnden und Schanden gedienet?
Antw. Ja.
13. Erkennet ihr denn von Grund ewers Hertzens/ daß dieſes alles groſſe/ ſchwere und ſchreckliche Suͤnden ſind/ damit ihr GOttes gerechten Zorn und Ungnade/ zeitlichen Todt/ und das ewige Verdamnis wol verdienet habt?
Antw. Ja.
14. Erkennet und bekennet ihr denn auch/ daß euch der gerechte/ doch gnaͤdige und barmhertzige GOtt/ umb ſolcher ewer ſchweren Suͤnde willen dem Satan/ auff eine Zeitlang am Leib und Seel zu quaͤlen und zn martern/ billich uͤbergeben hat?
Antw. Ja.
§. 103.
15. Sind euch denn alle ewere Suͤnden/ von Grund ewer Seelen leid?
Antw. Ja.
16.
Habt ihr denn ein hertzliches Verlangen nach der Gnade GOttes und der Vergebung ewer Suͤnden?
Antw. Ja.
17. Erkennet ihr auch/ daß der barmhertzige GOtt an euch ſeine goͤttliche Langmuth reichlich erwieſen/ in dem er euern groſſen Suͤnden ſo lange zugeſehen/ und euch in denſelben nicht umbkommen/ und ins ewige Verdamnis fallen laſſen?
Antw. Ja.
§. 104.
18. Glaubet ihr von Hertzen/ daß GOtt nicht will des armen Suͤnders Todt/ ſondern daß er ſich bekehre und lebe?
Antw. Ja.
19. Glaubet ihr/ daß GOttes Gnade und Barmhertzigkeit groͤſſer ſey/ alß alle ewere groſſe Suͤnden/ und daß euch das Blut JEſu Chriſti des Sohns GOttes koͤnne und werde rein machen von allen ewern Suͤnden?
Und ſoll GOttes Gnade/ des HErrn JEſu Chriſti Verdienſt/ und des Heiligen Geiſtes Troſt/ ewere Hoffnung ſeyn im Leben und im Sterben?
Antw. Ja.
20. Wollet ihr denn hiemit von gantzen Hertzen und von gantzer Seelen/ euern Tauff-Bund erneuern/ dem Teuffel/ und allen ſeinen Wercken und Weſen abſagen?
Antw. Ja.
21. Wollet ihr nun und nimmermehr mit dieſem hoͤlliſchen Feind einige Gemeinſchafft haben?
Antw. Nein.
§. 105.
22. Wollet ihr denn euch nochmahln hiemit an GOtt den Vater/ den Sohn/ und den Heiligen Geiſt/ alß euern Schoͤpffer/ Erloͤſer/ und Troͤſter/ mit Leib und Seel ergeben?
Und an demſelben/ an ſein Heiliges Wort und hochwuͤrdige Sacramenten/ euch/ biß in den Todt/ durch ſeine gnaden-reiche Huͤlffe/ halten?
Antw. Ja.
23. Wollet ihr auch dem barmhertzigen GOtt/ dem HErrn JEſu Chriſto/ und dem Heiligen Geiſt vor ewere Errettung auß des Teuffels Stricken ewer Lebelang dancken/ und ſeines heiligen Nahmens Lob und Preiß/ ſo viel an euch iſt/ helffen außbreiten?
Antw. Ja.
§. 106.
24. Wollet ihr euch auch kuͤnfftig vor wiſſentlichen groben Suͤnden/ alß fuͤr Fluchen/ Sauffen/ Freſſen/ Unzucht/ Zanck/ Todtſchlag/ Verachtung goͤttliches Worts/ und der heiligen Sacramenten/ auch vor boͤſer Geſellſchafft fleiſſig huͤten?
Antw. Ja.
25. Wollet ihr ench auch taͤglich mit dem lieben Gebet verwahren/ und umb die Regierung des Heiligen Geiſtes und den Schutz der Heiligen Engel GOtt hertzlich anruffen? Antw. Ja
26. Wollet ihr auch andere treulich warnen/ und ſie zur Gottesfurcht ermahnen/ und allem gottloſen Weſen von Hertzen feind ſeyn?
Antw. Ja.
27. Wollet ihr bey der Evangeliſchen Lutheriſchen Lehre/ wie ihr ſie aus euren Catechismo/ und GOttes Wort gelernet/ biß an ewer ſeeliges Ende mit GOttes Huͤlffe verharren?
Antw. Ja.
§. 107.
So betet mit mir erſtlich den Chriſtlichen Glauben/ Und denn das Vater unſer/ ꝛc.
Weil ihr denn/ Mein lieber Sohn Peter Otte/ ewere groſſe und ſchwere Suͤnden hertzlich bereuet/ und GOtt abgebeten/ auch nach der Verſicherung der Gnaden und Barmhertzigkeit GOttes ein ſehnliches Verlangen habt/ euch des heiligen theuren Verdienſts und Blutes JEſu Chriſti des Sohns GOttes von Hertzen getroͤſtet/ und mit Huͤlffe und Beyſtand des werthen Heiligen Geiſtes ins kuͤnnfftige allezeit in der Furcht GOttes und den Wege der Gottſeeligkeit zu wandeln verſprochen/ und alſo euern Tauff-Bund erneuert habt/ So will ich/ alß ein ordentlich beruffener Diener GOttes und ſeiner Kirchen/ euch hiemit Krafft meines Ambts von allen euern groſſen und kleinen/ wiſſentlichen und unwiſſentlichen Suͤnden abſolviren und loß ſprechen/ und thue ſolches im Nahmen GOttes des Vaters/ des Sohns/ und des Heiligen Geiſtes/ Amen.
§. 108.
Stehet auff und dancket GOtt von Grund euers Hertzens/ ſetz und euer Lebelang vor ſeine groſſe Guͤte und Barmheꝛtzigkeit/ die er an euch erwieſen hat/ und ſprecht:
Lobe den HErrn meine Seele/ und alles was in mir iſt ſeinen heiligen Nahmen/ Lobe den HErrn meine Seele/ und vergiß nicht was er dir gutes gethan hat/ der dir alle deine Suͤnde vergiebet/ und heilet alle deine Gebrechen/ der dein Leben vom Verderben erloͤſet/ der dich kroͤnet mit Gnade und Barmhertzigkeit. ꝛc.
Die Gnade unſers HErrn JEſu Chriſti/ die Liebe GOttes/ und die Gemeinſchafft des Heiligen Geiſtes ſey mit euch und unß allen/ Amen.
§. 109.
Unter waͤrender dieſer Handlung/ ſahe ich/ daß ihm der Angſtſchweiß außbrach/ und daß ihm die Thraͤnen in den Augen ſtunden/ er bekante auch nachher/ daß er indeſſen groſſe Angſt eꝛlitten hette/ doch ſo bald er von ſeinen Suͤnden loß geſprochen/ und mit dem Heiligen Sacrament des Heiligen Leibes und Blutes des HErrn verſehen geweſen/ hat ſich alles verlohren/ und er groſſe Freudigkeit empfunden/ Jm herumbgehen umb den Altar ſpuͤrete man noch an ihm einige Mattigkeit/ und waren die Knie ihm ſo gelaͤmet/ daß er faſt hincken muſte.
Dieſes alles ſahe und hoͤrete die gantze Volckreiche Chriſtliche Verſamlung mit vielen Thraͤnen an/ und ward endlich alles mit Danckſagung gegen GOtt/ und dem gewoͤhnlichen Kirchen-Seegen beſchloſſen.
§. 110.
Die folgende Zeit habe ich ihn offt zu mir kommen laſſen/ und ihn auß GOttes Wort unterrichtet zum eifrigen fleiſſigen Gebet/ und zur waren Gottſeligkeit treulichſt vermahnet/ er hat ſich auch immerhin/ GOtt Lob! wol befunden/ und vom Satan keine Anfechtung gehabt/ jeden- noch war er ſonderlich bey Abend und Nachtzeit ſehr ſcheuchter und furchtſam/ und getraute ſich nicht allein auß der Stuben zu gehen/ ſagend:
Er hette den Teuffel oͤffters geſehen/ und wuſte/ was es vor ein Thiergen were/ wenns andere ſo wol wuͤſten/ ſie ſolten ſich auch wol fuͤrchten:
Man unterrichtete ihn aber auch hierinn/ und hieß ihn ſtets im Hertzen und Munde haben den Anfang des 27. Pſalms/ Der HErr iſt mein Liecht und mein Heil/ fuͤr wem ſolt ich mich fuͤrchten?
Der HErr iſt meines Lebens Krafft/ fuͤr wem ſolte mir grauen?
Man lehrete ihn/ wie er ſolte ſeines Glaubens leben/ und ſich troͤſten/ und mit Freudigkeit auff GOttes Guͤte trauen/ weil der HErr JEſus/ der ihn nunmehr zu Gnaden angenommen/ wol ſo maͤchtig were/ daß er ſeine Schaͤfflein/ wieder dieſen Wolff ſchuͤtzen koͤnte/ ꝛc.
§. 111.
Am Sonntag Reminiſcere empfieng er/ auff unſer Einrathen/ das Heilige Sacrament zum andern mahl mit guter Andacht/ und verblieb in unſer Stadt biß auff Lætare, oder den 4. Sonntag in der Faſten/ GOtt ſey Danck! friſch und geſund/ ohne einige Anfechtung des Satans/ doch wolte verlauten/ alß hette er einmahl dem Trunck zu viel gethan/ und alß er ſich mit der Wirthin in ſeinem Logiament gezweyet/ were er auß denſelben in ein ander verdaͤchtiges Hauß/ nebſt ſeiner Geſellſchafft uͤbergangen/ das letztere geſtandt er zwar/ und gab vor/ weil die Wirthin ſehr gefluchet/ hette er im Hauſe nicht bleiben moͤgen/ und weil es Nacht geweſen/ und er nirgends anders hin gewuſt/ were er zwar in das ander gangen/ hette ſich aber alſofort zur Ruhe geleget/ und nichts boͤſes gethan.
Es wurden aber hiedurch die/ ſo uͤber ihn alßeinen Soldaten zu gebieten hatten/ bewogen/ daß ſie ihm ſeinen Abſchied gaben/ befuͤrchtend/ daß er durch boͤſe Geſellſchafft und Muͤſſiggang in Suͤnden widerfallen moͤchte.
§. 112.
Alſo reiſete er am obgemeldten Sonntag nach verrichteten GOttesdienſt friſch und geſund von hier/ nahm bey mir und meinem Herrn Collegen ſeinen Abſchied mit Thraͤnen/ und danckte unß nochmahln vor alle Muͤhe/ die wir mit ihm gehabt/ und fuͤr alle Treu die wir an ihm erwieſen/ wir wuͤnſchten ihm die Gnade und den Schutz GOttes auff den Weg/ verſahen ihn mit einem ſchrifftlichen Zeugniß und baten alle Chriſtliche Hertzen/ ſonderlich die H. H. Prediger/ daß ſie ihn wolten in fleiſſiger Acht haben/ und ihm ſonſt helffen/ wie und wo ers wuͤrde benoͤtiget ſeyn/ ob wir nun zwar auch wol gehoffet/ daß er durch die erſchrecklich erlittene Quaal wuͤrde dermaſſen muͤrbe gemacht/ und alſo gewitziget ſeyn/ daß er ſein Lebelang einen Abſcheu an allem gottloſen Weſen/ ſonderlich an dem heilloſen Fluchen/ Sauffen/ und dergleichen Suͤnden/ haben moͤchte/ wie er ſolches ſo vielmahls/ in ſeiner Angſt und Noth/ und auch nach her theur verſprochen/ ſo haben wir doch/ mit unſerm hoͤhſten Leidweſen durch ein Schreiben von einem vornehmen Mitglied eines Wohl- Ehrwuͤrdigen Miniſterij, der Stadt Goßlar vernehmen muͤſſen/ daß er ſein voriges Suͤnden-Leben/ unter wegens und zu Wernigeroda in ſonderheit/ wider angefangen/ ſich voll geſoffen/ und mit einem Soldaten in Uneinigkeit biß auffs Schlagen gerathen/ daruͤber er ſich denn dermaſſen erboſet/ daß er ſein voriges Fluchen wider hervor geſuchet/ und ſich verlauten laſſen/ dieſer oder jener ſolte ihn holen/ wenn er nicht den andern wolte auff Stuͤcken zerhauen/ da denn der Satan ſeiner Gelegenheit bald wahr genommen/ und ihn noch ſelbigen Abend angefallen erbaͤrmlicher und abſcheulicher weiſe geplaget/ daß er von zehen Perſonen kaum hat koͤnnen gehalten werden/ ja es haben ſich auch an ſeinem lincken Backen und an der rechten Seiten ſeines Leib es Wunden/ welche alß von einer Klauen geriſſen anzuſehen/ gefunden/ die ihm der Satan gegeben/ der blauen Striemen und Baͤulen zugeſchweigen; Und ob ſchon der Satan ihm gedraͤuet/ alß er vollends nach Goßlar gebracht/ daß er auffn Abend des folgenden Tages ſich wider anfinden un̄ ihn noch hefftiger quaͤlen wolte/ ſo hat doch/ weiln ſich alſobald/ auff Er fodern/ einige gottſelige Prediger bey ihm angefunden/ und mit ihrem eiffrigen Gebet ihm beygewonet/ der fromme GOtt dem Satan ſolches zu thun nicht zugelaſſen.
Und hat biß auff den 3. Aprilis da das Schreiben gefertiget/ keinen ſolchen Anfall gehabt.
§. 113.
Dieſes nun benimt nichtes dem vorigen Bericht/ und dem Ruhm/ welcher dem barmhertzigen GOtt/ und dem HErrn JEſu Chriſto unſerm Erloͤſer/ fuͤr ſo groſſe Gnade/ die er an dieſem Menſchen erwieſen/ gebuͤhret.
Es hat der fromme GOtt das hertzliche Gebet vieler gottſeligen Seelen dieſes Orts/ und anderswo/ welche nebſt uns wider den Satan gekaͤmpffet haben/ ſo gnaͤdiglich angeſehē/ dz er ihn vō des Satans gewalt befꝛeyet/ und gantzer ſieben Wochen und druͤber/ vor deſſen Macht und Liſt gnaͤdiglich bewaret hat; Er hat ihm auch ſeine Gnade/ und die Vergebung der Suͤnden/ durch die heilſame Mittel unſer Seeligkeit/ das Wort/ und das heilige Sacrament/ dargeboten/ und warhafftig geſchencket/ er hat/ durch den Frieden/ welchen er ſeinem Leibe gegoͤnnet/ ihm bedeutet/ daß er ihm auch den Seelen-Frieden/ in Chriſto JEſu nicht verſagen wolte/ kurtz/ er hat ihm die Gnaden- Thuͤr weit aufgethan/ un̄ ſein Erloͤſer hat ſich ihm/ mit ſeinē offenen bluttrieffenden Wunden/ zu einem Gnaden-Thron dargeſtellet/ un̄ alles gethan wz er ſolte/ hat er nun ſolches mit falſchen Hertzen nur aus knechtiſcher Furcht angenommen/ wird ferner die Finſternis mehr lieben als das Liecht/ und ſich alß ein Hund zum Geſpeyeten wider wenden/ und alß eine Saw/ nach der Schwemme in den Koth ſich wider waͤltzen/ wird er dem Satan durch muthwillige Suͤnden/ Thor und Thuͤr wider auffthun/ ſo geſchiehet ihm gantz recht/ wenn an ihm erfuͤllet wird/ was unſer Heiland ſchon laͤngſt auff ſolchen Fall zuvor geſaget hat/ (Luc. XI. 26.) welches ihm auch ernſtlich gnug fuͤrgehalten worden/ daß es mit einem ſolchen Menſchen aͤrger werde alß vorhin.
§. 114.
Jndeſſen hat unſer GOtt ſeinen heiligen Zweck erreichet/ es ſind viel ruchloſer Leute durch ſein Exempel geſchrecket/ die Frommen zum Gebet angefriſchet/ ſie haben des Teuffels Boßheit geſehen/ und gelernet ſich deſto feſter und naͤher an ihren holdſeligen und allerliebſten Heiland Chriſtum JEſum halten/ ſie haben erkant GOttes Allmacht und Barmhertzigkeit/ ſie haben erfahren/ daß er das Gebet/ die Thraͤnen/ das Seuffzen/ des kaͤmpfenden Glaubens nicht gering haͤlt/ ſie haben geſehen/ wie der Teuffel vor ihrem JEſu zittert/ und ihm und ſeinen heiligen/ ungeachtet ſeines Bruͤllens/ Wuͤtens/ und Tobens/ muß unter den Fuͤſſen ligen/ hierann gnuͤget ihnen; Mich betreffend/ ſo wolt ich dieſe Ubung meines Glaubens fuͤr viel Gelt nicht geben/ und geſtehe/ daß mir das geringe Haͤußlein/ darinnen ich dieſen Menſchen in ſeiner Noth beſuchen muſte/ fuͤr eine gute Schule gedienet habe/ in welcher ich ſehr viel gelernet/ und werde dieſes Handels mein Lebelang nicht vergeſſen.
GOTT ſey gedancket in Ewigkeit/ der unß allezeit Sieg giebt in Chriſto/ und offenbaret den Geruch ſeiner Erkaͤntnis durch uns an allen Orten/ denn wir ſind GOtte ein guter Geruch Chriſti/ beide unter denen die ſelig werden/ und unter denen die verlohren werden/ dieſen ein Geruch des Todes zum Tode/ jenen aber ein Geruch des Lebens zum Leben.
(2. Corinth. II. 14. ſ.) Daß ich dem theuren Apoſtel ſeine Worte ableihe/ und ſo viel uns armen Suͤndern zukoͤmt/ nach der guten Hand unſers GOttes uͤber uns/ auff uns ziehe.
GOtt erbarme ſich ferner dieſes armen Menſchen/ errette ihn voͤllig auß den Stricken des Satans/ erleuchte/ bekehre/ und regiere ihn durch ſeinen heiligen Geiſt/ und bewahre ihn durch ſeine Macht zur ewigen Seligkeit/ Jhr aber/ Mein Chriſtlicher Leſer/ ſeyd gebeten/ und ſeuffzet hertzlich zu GOtt fuͤr ihn/ und alle andere/ die der Satan verleitet hat/ wie ſolches ewere Bruͤderliche Pflicht erfodert; GOTT ſey Ehre in Ewigkeit/ Amen.
Hiſtoriſche Zugabe/ Zu der Erſten Predigt.
§. 18.
ES iſt vor etwa anderthalb Jahren in dieſer Stadt ſelig verſtorben ein gottſeliger Mann/ der in ſeiner Jugend an einen vornehmen Koͤniglichen Hoff auſſer Teutſchland ſich in Dienſten auffgehalten/ dieſer geriet einmahl/ bey einer vornehmen Geſellſchafft/ und alß er wol bezecht/ mit einem Cavallier in Mishelligkeit/ es kam von Worten zum Streichen/ und ward jeneꝛ von dieſem/ mit bloſſen Degen in groſſem gꝛim/ verfolget/ und were gewiß von ihm niedergeſtoſſen/ wenn der nicht auff ebener Erde gefallen/ und dem andern Zeit gelaſſen hette zu entgehen.
Dieſer Handel hat ihn dermaſſen beweget/ daß er den Hoff verlaſſen/ und ſich GOtt in der Stille zu dienen ergeben hat/ er konte niemahln/ an die Guͤte und Langmut GOttes ohne Thraͤnen gedencken/ er danckte ihm davor taͤglich auff ſeinen Knien/ und ſagte offt:
Ach wo wuͤrd ich nun ſitzen/ wenn ſich nicht GOtt meiner ſo vaͤterlich angenommen und erbarmet hette. ꝛc.
§. 25.
Non malè Cornel.
â Lapid. in Act. Apoſt. p. 122. b. In Evangeliis crebra fit mentio poſſeſſorum à Dæmone, quos curavit Chriſtus & Apoſtoli, imò crebrior quam in toto Veteri Teſtamenro quia vigebat tempore Chriſti Hæreſis Sadducæorum, negans omnes angelos & Spiritus, ad hanc refutand am permiſit Deus dæmonî corpora humano posſidere, in eisq; ſe & vim ſuam oſtendere, — Simili de cauſa Deus nunc permittit tot Sagas & magos, totq; eorum maleficia contra atheos, qui pariter negant omnem Spiritum, imò Numen. conf. Delr. disquiſ. lib. 3. Part. 1. quæſt.
7. ſeſt.
1.
Denen in der Predigt geſaͤtzten Exempeln/ wie ſich der Satan auf GOttes befehl und Verhaͤngnis hoͤꝛen un̄ ſehen laſſen/ koͤnten ſehr viele andeꝛe bey gefuͤget werden/ (man leſe Bodin. Dæmonoman. p. 96. b. p. 195. b. Edit.
Argentorat. german. in fol. ann. 1591.)
Wie der Satan An. 1554. zwey und achtzig Frauen und Jungfrauen zu Rom auff einmahl beſeſſen. p. 97.
Von einer Jungfer/ welche der Satan An. 1552. mit einem Strick von Pferde-Haar/ zuweiln mit einem Weiden-Bandt/ mit einer Corden oder Seiten/ mit Garn/ geſchwind und im Augenblick gebunden/ p. 193. von einem Geiſt der in einem Hauſe mit Steinen umb ſich geworffen/ p. 196. von einem andern/ der die Nonnen unter die Fußſolen gekuͤtzelt/ ꝛc. D. Jacob.
Coͤler/ beim Zeiler Theatr. Tragic. p. 96. ſchreibet:
Daß der Teuffel bey Friedberg bey 150. Menſchen beſeſſen/ und von dannen auff Spandaw/ 2. Meilen von Berlin kommen/ und daſelbſt auch in die 39. Menſchen eingenommen/ und Gelt/ Brodt/ Neſtel/ Baͤndel/ Meſſer/ und dergleichen außgeſtreuet hat/ und ſeyn die/ ſo ſolches auffgehoben vom Teuffel beſeſſen worden.
Was ſich zu unſer Zeit 1657. zu Paderborn in Weſtphalen zugetragen/ und wie daſelbſt bey 50. Menſchen vom Teuffel leibhafftig beſeſſen iſt im Diar.
Europæo. Part. 1. p. 100. und 406. ſ. zu finden/ welches auch Part. XXI. p. 112. und Part. XXII. p. 299. ſ. den erſchrecklichen Teuffelshandel/ den er in Schweden bey den Kupfferbergen fuͤrgenommen/ außfuͤhrlich erzaͤhlet.
Wie auch/ p. 471. was ſich mit einem Maͤꝛckiſchen Baursmann/ dem der Satan in eines alten Weibes Geſtallt erſchienen.
Eben daſſelbe Part. I. p. 65. ſaͤtzet dieſes:
Zu Feldſperg in Maͤhren auff des Fuͤrſtens von Liechtenſtein Herrſchafft/ hat deſſen Cantzlern/ Namens Rockner/ der leidige Teuffel mit Leib und Seel von ſolcher Herrſchafft weg gefuͤhret; Zuvor hat er ein Briefflein geſchrieben und hinterlaſſen/ darinnen geſtanden:
O weh! weh! meiner armen Seelen!
An jetzo muß ich fort!
Den Leib hat man in einem Walde grauſam zerſchmettert gefunden.
Ein vornehmer alter Cavallier in dieſer Sadt wonhafft/ hat mir neulich erzaͤhlet/ daß als die Schwediſche Armee unterm Bannier bey Torgaw geſtanden/ der Satan daſelbſt vom Marckt/ einen Lieutenamt/ alß er am Tiſch geſtanden/ geſpielet/ und erſchrecklich gefluchet/ am hellen Tage/ vor vieler 100. Perſonen Augen weg gefuͤhret/ der heꝛnach eine gute Ecke von der Stadt bey den Weinbergen kohlſchwartz und todt gefunden worden/ und weren nebſt ihm noch unterſchiedene Perſonen am Leben/ die es mit ihren Augen geſehen hetten.
Jch will aber nur die etwas außfuͤhrlicher er zaͤhlen von welchen ich gantz ſichere Nachricht habe.
Anno 1643. und 1644. bis auff den 23. Januarii hat ſich in einem Dorffe/ Schorſtett genant/ 2. Meilen von Stendal in der Alten Marck gelegẽ/ ein wunderliches Geſpenſt oder Geiſt herfuͤr gethan/ und hat in eines Bauren daſelbſt/ Jochim Sandtmann geheiſſen/ Hauſe viel ſeltzame Dinge getrieben:
Er hat mit Poltern und Steinwerffen/ die Leute genecket/ Leim-Kloͤſſe und Ziegelſteine in die Speiſe geworffen/ Wuͤrſte abgeriſſen und auffgefreſſen/ auch Fleiſch weg genommen; Nachmahls hat er mit einer Ruhten in der Stube herumb gepeitſchet/ mit Stecken ſchlagen und Steinwerffen (welche ſo heiß geweſen/ alß weren ſie im Ofen gewaͤrmet) die Leute moleſtiret, auch einen Brandt unter das Bette geleget und einen Stall angeſtecket/ daß man genug zu leſchen gehabt; Nach dem auch eine Perſon aus Ungedult geſagt/ er ſolte ſich doch abmahlen/ hat er ſich alß einen Drachen/ Wurm/ Baſiliſchen Kopff und monſtrum abgemahlet; Weiter hat er eine Magd/ ſo des Mannes Kind gewartet/ in die Kammer heiſſen kommen/ und hat ſie mit Blut unterm Geſicht beſtrichen/ auch ein Blut-Tuch umb gehenget/ ſie heiſſen ins Dorff treten/ wie auch hernach in die Stadt gehen und ſagen/ die Leute ſolten ſich daran ſpiegeln und bekehren; hat geſagt:
Der juͤngſte Tag wehre nicht weit/ es wuͤrden zwo Prieſter Frauen vom Tode aufferſtehen/ hat weh uͤber N. und N. geſchrien:
Dem Kinde heiſſen Kleider geben/ die Stieffmutter ermahnet/ nicht ſo unbarmheꝛtzig gegen dem Kinde zu ſeyn; Er hat ſechs mahl in der Kirchen heiſſen vor ſich beten/ einen Creutz-Thaler gefodert/ warm Brodt begehret/ den Mann/ ſo aus dem Hauſe gezogen/ weil er darinn nicht Friede haben koͤnnen/ auff den Freytag heiſſen wieder einziehen/ hat heiſſendas Kreutz fuͤr ſich ſchlagen/ das Lied:
Nun laſt uns GOtt den HErren/ ꝛc. ſingen/ und fuͤrgegeben/ Er wuͤrde auch bald zu Gnaden kommen und ſelig werden.
Da auch die Leute ermahnet worden/ ſie ſolten ſich fuͤr ſolchem Geiſt huͤten/ denn er were ohne allen Zweiffel der Teuffel/ hat er geſaget:
Die Schrifftgelehrten ſind Unglaͤubige:
Jch bin nicht der Teuffel/ ſondern ein Engel vom Himmel/ unſer ſind drey/ des Jochim Sandmans geweſene Fraw und ſeine beyde Kinder/ ſo laͤngſt verſtorben/ wie auch die Magd ſaget/ ſie hette drey weiſſe Geiſter/ alß den einen ziemlich groß und die andern beyde klein geſehen/ welche auch nach ſolchem Geſichte in eine Ohnmacht gefallen iſt.
Es hat weiter ſolcher Geiſt die Leute heiſſen niederfallen/ beten/ ſingen/ hat ihnen Brod und Kaͤſe (darunter Bluts Tropffen geweſen) zu eſſen gegeben/ ſie aus dem Catechismo examiniret und gefraget:
Ob ſie auch wolten ſeelig werden?
Ob ſie an GOtt glaͤubeten? ꝛc.
Er hat etliche Bauren zum Pfarhern geſchicket/ daß er auch ſolte mit ſingen und beten/ und wo die Leute ſich nicht darnach richten wuͤrden/ ſo ſolten ſie mit Feuer/ Brand/ Mord/ und Schwerdt geſtraffet werden. M. Stralius in præfat. der Predigt/ die er von dieſem Geiſt gehalten/ zum Berlin gedrucket Anno 1644. dieſer Herr Stralius geweſener General-Superintendens der Alten Marck iſt mein Schwieger Vater erſter Eh geweſen/ und habe ich offt von ihm/ wie auch/ von dem/ welchen es begegnet/ gehoͤret/ alß obgemeldter Herr Stralius von Sr. Churfuͤrſtl. Durchl. zu Brandenburg befehliget worden/ daß er ſich in Perſon ins Dorff Schorſtedt begeben/ und alles mit Fleiß erkundigen und nach Hofe berichten ſolte/ daß ſich ein Prediger vom Lande/ des Superintendenten Freund und ſeiner Inſpection untergeben/ erboten/ mit ihm zu reiſen:
Der warnet ihn/ er ſolte ſehen/ daß es nicht Fuͤrwitz were/ er hette keinen Beruff hieher zu kommen/ der Satan moͤcht ihm leicht einen Tuͤck beweiſen:
Dieſer vermeinet es hette nicht zu bedeuten/ und begibt ſich mit auff den Weg/ Alß ſie nun an beſagten Ort angelanget/ und ins Hauß kommen/ befindet vorgemeldter Pfarrer ein groſſes Juͤcken und Beiſſen uͤber ſeinen gantzen Leib/ und wird ihm die Zeit lang/ eh ſie wider ins Pfarrhauß kommen/ daſelbſt beſichtiget er ſich/ und befindet/ daß er allenthalben mit Laͤuſen/ von allerhand Farben/ gruͤnen/ rothen/ ſchwartzen/ weiſſen/ blauen ꝛc. beſaͤet iſt/ ob nun wol der Pfarrer des Orts ſeinem Gaſt ein rein Hembde reichen ließ/ ſo halffs doch nicht/ biß er zu den Seinigen kam/ ſich reinigen ließ/ fleiſſig betete/ und alſo des Ungeziefers wider loß ward.
Es iſt mir ein altes geſchriebenes Buch zu Handen kommen/ welches ein Prediger zu Darthun/ Michael Roſinus genant/ einem Dorff in dieſem Ertzſtifft gelegen/ mit eigner Hand geſchrieben/ und darinn nach der Laͤnge berichtet/ von einer in dem Dorff beſeſſenen Frauen Eliſabeth Hertzberges benamet/ welche faſt dritthalb Jahr von Anno 1612. biß 1615. vom Satan uͤbel geplaget worden:
Auß derſelben Beſchreibung/ weil ſie zum Druck nicht kommen/ will ich das merckwuͤrdigſte herauß ziehen/ und hieher ſaͤtzen.
Der Teuffel entſatzte ſich/ ſpricht der Author/ und zitterte wenn der Name JEſus gedacht ward.
Alß der Satan gefraget worden/ ob er nicht außfahren wolte? antwortet er:
Es iſt noch nicht Zeit/ ſo ich ſoll außfahren/ was wolt ihr mir geben? ein Haar oder einen Strohalm?
Gefraget: Was wiltu mit dem Strohalm machen? Antw.
Da will ich drein kriechen/ und denſelben an den Weg legen/ der erſte/ der ihn findet/ ſoll ihn auffheben/ die Zaͤhne damit ſtoͤchern/ in den will ich fahren.
Darauff ſpricht der Prediger: Dir gehoͤret das hoͤlliſche Feur/ darauff hub der Satan an zu heulen.
— Der Satan ſpricht zum Prediger:
Jch wolte woll in dich fahren.
Der Prediger.
Das muſtu wol laſſen/ denn ich habe meinen Ambts-und Leib-Engel/ der auff mich wartet/ der treibet dich ab.
Satan: Es iſt zwar eine Ringmaur umb dich/ daß ich dich muß zu frieden laſſen ꝛc.
Satan: Was frag ich nach Haaren?
Jch kan wol in ein Ruͤmpichen (ſo nante er den Leib/ Rump/ Ruͤmpichen iſt ein Niderſaͤchſiſches Wort) kriechen/ habe gute Wonung beym Hertzen/ damit ſpiele ich/ und quaͤle ihr Ruͤmpichen.
Zum Prediger: Du quaͤleſt mich: Prediger.
Womit quaͤle ich dich? vieleicht mit dem Namen JEſus und mit dem lieben Gebet?
Wo verbirgeſtu dich denn/ wenn Eliſabeth (die Beſeſſene) das Heilige Abendmahl empfaͤhet?
Satan: Gehet nicht mancher ehrlicher Mann uͤber die Bruͤcke/ und ſitzet gleichwol ein Schalck darunter?
(Ein gleiches hat Bodin. Dæmonoman. p. 192. a.)
Vier Perſonen hatten gnug an ihr zu halten/ der Geiſt hat ſie unter den Tiſch gezogen und wider in die Hoͤhe/ alß die Stube hoch iſt/ daß er ſie 4. Ellen lang auß einander gedehnet.
Satan zum Prediger:
Wie ſitzeſtu Bellhund/ und belleſt mir in die Ohren; Paſtor: GOtt ſtraffe dich Satan/ daß du GOttes Ebenbild einen Hund nenneſt.
Satan: Jch ſage du biſt GOttes Bellhund/ das iſt dein rechter Titul.
Paſtor: Es iſt beſſer ein Bellhund denn ein ſtummer Hund.
(Eſa. LVI. 10.) Satan: Es ſind unſer drey hier: der eine heiſt Knopperdolling/ der ander Corrutte Mutte/ der dritte Satan/ das bin ich Schlaͤngichen/ Corrutte Mutte (thut der Author hinzu) redete gut Braunsweigiſch und grob wie ein Baur/ Knopperdolling redete Magdeburgiſch/ der dritte wendiſch und rothwelſch.
Corrutte Mutte hat bekand/ daß er neun jahr/ weniger 12. Wochen bey der Patientin geweſen/ ſie vier jahr unfruchtbar gemacht/ und nach dem ſie hernach drey Kinder mit ihrem Mann gezeuget/ veruhrſachet/ daß ſie dieſelbe mit groſſen Schmertzen und Todesangſt zur Welt geboren/ dieſer iſt den 14. Maji 1612. umb 4. Uhr nach Mittag mit einem Geſtanck außgefahren/ dem Knopperdolling umb 6. Uhr/ alß er die Frau Nieſen gemacht/ und ihr den Kopff wider die Wand geſtoſſen/ gefolget/ darauff ſie ein hauffen Unflat außgeworffen das geſehen als Kroͤten Gericke.
Satan aber (oder Schlange) ziſchete/ und ſprach:
Er hette eine gute Wonung beim Hertzen/ und koͤnte in alle Glieder kommen/ wolte noch nicht wandern.
Der Author gedencket etwas weiter hinnunter in dieſem Bericht/ die Beſeſſene habe geſagt/ der Satan ſchlage und klemme ihr das Hertz als wenn es mit zwey Haͤnden geſchehe.
Es iſt auch merckwuͤrdig und bedencklich/ daß bey dieſer Perſon ſich noch ein ander Geiſt gefunden/ der ſich einen guten Geiſt/ und Cherubin genant/ dieſer hat hoch Meißniſch geredet/ und geſaget/ Er were von GOtt geſant die Patientin zu ſtaͤrcken/ er hat bekant/ JEſus Chriſtus GOttes Sohn were Menſch geboren/ were umb dieſer Frauen und ander Suͤnder willen in die Welt kommen/ hat GOtt den Vater/ Sohn/ und Heiligen Geiſt gelobet/ und dreymahl geſungen: Heilig iſt GOtt der HErr Zebaoth/ auch die Frau in obgemeldter hochteutſchen Sprache mit hertzbrechenden Worten (ſo redet der Scribent) zur Standhafftigkeit vermahnet.
Hat mit heller hoher Stimm (welcher die Umbſtehende mit der Octava drunter/ kaum folgen koͤnnen/) geſungen/ Komm Heiliger Geiſt/ ꝛc.
Nun bitten wir den Heiligen Geiſt/ ꝛc. GOtt der Vater wohn uns bey ꝛc.
Der boͤſe Geiſt hat fuͤrgegeben/ er muͤſſe dieſem weichen/ und ſich unten in der Frauen Bein verbergen.
Dieſer Geiſt/ hat vielfaͤltig uͤber in dieſer Stadt Magdeburg/ das Weh geſchrien/ und ihr den gaͤntzlichen Untergang gedreuet/ ich will etliche ſeiner Worte anhero ſaͤtzen:
Weh!
Weh!
Weh!
der groſſen weitberuͤhmten Stadt Magdeburg/ Weh dem gantzen Magdeburgiſchen Lande! —
GOtt will die Stadt verwuͤſten und verheeren/ die Einwohner zerſtreuen — Weh der groſſen und langen Stadt Magdeburg — GOtt hat beſchloſſen ſie heim zu ſuchen/ Weh ihren blutrothen Suͤnden!
GOtt wird die weitberuͤhmte Stadt Magdeburg mit einem Kriegs-Heer vertilgẽ/ umb ihrer Hoffart und Ungerechtigkeit willen/ die ſie gegen den Armen uͤben.
Weh den Fetten in dieſer Stadt/ GOTT wird ſie zeꝛmalmen/ wie man das Fett im Tiegel zermalmet/ ihre Mauren werden zerſpringen fuͤr dem Zorn GOttes ꝛc.
Dieſer Geiſt hat am Himmelfahrts- Tage/ des 1615.
Jahrs ſeinen Abſcheid mit folgenden Worten genommen:
Fuͤrchte dich nicht Eliſabeth!
Es wohne in dir GOtt der Vater/ Es wohne bey dir GOtt der Sohn/ Es wohne in dir GOtt der Heilige Geiſt/ Jch will nicht mehr mit dir oder durch dich reden/ ſondern mache dich auff und gehe zur Kirchen/ und hoͤre das Wort GOttes/ daß alſo GOtt der Heilige Geiſt bey dir kraͤfftig thaͤtig und geſchaͤfftig werde/ und in dir wircken moͤge:
Nun ſeyſtu geſegnet du Gebenedeyete/ im Namen GOttes des Vaters/ Sohnes/ und Heiligen Geiſtes.
Nun gehe hin mit Frieden/ Jn dem Samen Abrahæ ſoltu und alle Voͤlcker geſegnet werden
Jch gebe dieſes dem Chriſtlichen Leſer/ wie ichs gefunden habe/ uñ laſſe einem jedweden ſein freyes Urtheil vō dieſem Geiſte/ ich habe doch umb der klaꝛen Verkuͤndigung willen des Untergangs der Stadt Magdeburg/ welche in 15. oder 16. Jahren hernach leider erfolget iſt/ und weil ſonſt viel merckwuͤrdiges darinnen iſt/ es der Muͤhe wehrt geachtet dieſen Außzug auß obgemeldter Schrifft zu ſaͤtzen.
Die Frau aber iſt von des Satans Gewalt und Anfechtung hernach gaͤntzlich befreyet verblieben.
Gleichfalls dienet hieher/ was ſich Anno 1646. in einer beruͤhmten Veſtung eines Großmaͤchtigen Potentaten zugetragen/ Es hat ſich daſelbſt eine Todtengraͤberinn gefunden/ welche/ alß ein vornehmer Officirer ein anſehnliches Gaſtmahl angeſtellet/ fuͤr dem Logiament ſich angegeben/ vermuthlich einen guten Biſſen zu erlangen/ alß ſie aber von denen Dienern was unfreundlich mag abgewieſen ſeyn/ hat ſie durch Huͤlffe des Satans zu wege gebracht/ daß ein garſtiger Geſtanck im Gemachentſtanden/ alſo daß die anweſende Gaͤſte nicht gewuſt/ was ſie dazu ſagen ſolten/ ein ander angeſehen/ und endlich wahꝛ genommen/ daß ſie ſaͤmbtlich/ eine hohe Perſon außgenommen/ mit Unflat beklecket waren/ daß auch die meiſten den angehabten Schmuck haben ablegen/ und ſich reinigen muͤſſen:
Dieſe Unholdinn iſt hernach von dem Scharffrichter/ deſſen Weib ſie hatte lahm gezaubert/ gerichtlich angeklaget/ und nach dem ſie uͤber dieſes noch viel ſchrecklicher Haͤndel/ Mordt/ und Todtſchlag bekant/ zum Feur verurtheilet und außgefuͤhret worden; Sie hat unter andern ſchrecklichen Dingen dieſes bekant/ daß ſie nicht allein mit ſechs boͤſen Geiſtern/ die ſie alle zu nennen/ und zu beſchreiben wuſte/ einen Bund gemachet/ und ſich ihnen hefftig verſchworen/ ſondern daß ſie auch von ihnen auff die aller ſchaͤndlichſte Art vielfaͤltig gemißbrauchet/ und mit denſelben uͤber viertzig Jahr zugehalten hette/ ſie hat andern Weibern die boͤſe Geiſter in geſtallt der Eulen umb Gelt verkaufft/ ꝛc. Alß ſie einmahl am gruͤnen Donnerstage zum Heiligen Abendmahl gehen wollen/ hat ihr der Satan unter der Predigt einen Zahn außgeſchlagen/ und ſie blutrunſtig gemacht/ daß ſie zur Kirchen hinnauß lauffen/ und drauſſen an der Kirchmauren außbluten muͤſſen/ ſie hat als ſie zum Tode gefuͤhret worden/ viel euſſerliche Zeichen warer Buſſe ſpuͤren laſſen/ und geſaget; Sie were verſichert/ bald ſo viel Heiliger Engel/ alß damahls Menſchen/ umb ſich zu ſehen/ daß man daher Hoffnung geſchoͤpffet/ ſie ſey von GOtt/ deſſen Barmhertzigkeit unergruͤndlich iſt/ zu Gnaden angenommen/ dieſen Bericht haben mir ein paar vornehmer Perſonen/ welche damahls in bemeldter Veſtung ſich enthalten/ freundwilligſt abgeſtattet/ und hat man an der Warheit deſſelben nicht zu zweiſfeln.
§. 36.
Beſihe Nicolai Remig l. 1. dæmonolatr.
c. 28. p. 158. Ubi docet antiquam eſſe Theodori Byſantii totiusq; adeò Epicureorum Scholæ opinionem.
Sapienti viſum ullum nunquam fuiſſe objectum &c.
Warumb aber der Satan einer Perſon die furchtſam und ſcheuchter iſt lieber alß einer behertzten erſcheine/ hat Herr Franciſci in der Schaubuͤhn p. 910. fein gezeiget und außgefuͤhret/ Optimè quoque Verulamius, Sermon. fidel.
16. p. 1167.
Edit. op. in fol.
Deus nunquam edidit miraculum ad Atheismum convincendum, quoniam opera ejus ordinaria huic rei ſufficiunt.
§. 49.
Exempel deren Beſeſſenen/ auß welchen der Teuffel frembde Sprachen geredet/ ſcharffſinnig diſputiret/ und gelarter Leute geſpottet/ findet man hin und wider bey denen Scribenten auffgezeichnet.
Beſihe Herr D. Danhauers Sehl. Abſagsbrieff. p. 40. 41. Grundtm. Geſchichtſchul. p. 49. Bodin. l. 3. Dæmonoman. c. 6. p. 189. a. b.
Ad §. 42. fin.
Dis haben zwar etliche gelahrte Leute leugnen wollen.
(Vid. Joh. Georg.
Godelm. Tractat.
de Lamiis. l. 2. c. 4. p. 42. ſſ.) doch iſt von andern/ daß es nicht allein wol muͤglich/ ſondern auch oͤffters geſchehen ſey/ gnugſam erwieſen.
(Vid. Joh. Wier. de præſtig. dæm. ſ.
de Lamiis. l. 3. c. 12. p. 274. ſ.
Bodin. dæmonoman. lib. 2. c. 4. p. 102. ſſ. Balduin.
Caſ. Conſcient. lib. 3. c. 5. Quæſt.
7. p. 735. Waldsſchmidt.
Pythoniſſ.
Endor. c. 4. p. 73.
Ad §. 43.
Gisbert.
Voët. addend.
ad Tom. 2. Diſp. ſelect. p. 1142.
In Armorica 1615. obiit Cosmus Italus, homo literatus, ſed Magus de quo Compend. hiſtor. univerſal.
Prorſus, inquit, Atheus ex hac vita migravit, moriturus, nec Parochum, nec Capuchinos ferre voluit, monitus extremum reformidaret judicium, affatim riſit, Stulti, inquit, abite; nulli ſunt Diaboli, niſi hoſtes noſtri, qui nos in hoc mundo vexant, neq; alius Deus eſt, præterquam Reges & Principes, qui ſoli nos poſſunt juvare & nobis benefacere.
Zu der andern Predigt.
Ad §.
3.
BArthold Entens der ein Freybeuter auf dem Meer/ und hernach ein Officirer in denen vereinigten Niederlanden geweſen/ hielt von einer Religion ſo viel alß von der andern/ jedoch focht ihn ſein Gewiſſen an/ von wegen ſeines boͤſen Lebens/ vorauß aber wenn er die arme Kauffleute bedacht/ die er zu ſeiner Zeit hatte uͤber bort geſchmiſſen/ davon er ſelbſt zu erzaͤhlen pflag/ wie daß auff eine Zeit ein todter Leichnam/ ſeinem Schiff/ eine lange weil allenthalben nachgetrieben/ wo er ſich auch hinkehrete/ (gleichſam an zeigend/ daß ihn die goͤttliche Rache allenthalben verfolgen wuͤrde/) wird in trunckener weiſe vor Groͤningen in Frießland erſchoſſen.
1580. Meteran. l. 10. p. 481.
Ein denckwuͤrdiges Exempel der goͤttlichen gerechten Verſehung/ und der Rache/ die denen unbußfertigen Suͤndern/ alle zeit nacheilet/ hat ſich fuͤr etwa 45. Jahren in meiner Vater-Stadt/ zu Renßburg in Hollſtein/ zugetragen/ Es wohnte daſelbſt in der Vorſtadt unter des Rahts Gebiet/ eine Witwe/ welche ſich mit backen und der Gruͤtzmuͤhlen ernehrete/ dieſe hatte ein einigen Sohn/ R. S. genant/ welchen ſie von Kindesbeinen an/ mit groſſer Nachlaͤſſigkeit hatte erzogen/ es muſte das einige Soͤhnlein allen ſeinen Willen haben/ niemand muſte es ſaur anſehen/ es ward ſeines Tauff bundes und ſeiner Pflicht/ welche es Vermoͤge des vierten Gebots/ ſeiner Mutter ſchuldig war/ gar nicht/ oder doch mit keinem gebuͤhrenden Ernſt erinnert/ alſo verwilderte dieſe Pflantze/ und da die Mutter meinete einen Weinſtock zu haben/ von dem ſie wolte Trauben leſen/ ſo muſte ſie erfahren/ daß er in einen Dornſtrauch verwandelt war/ der nichts alß ſtechen/ kratzen und reiſſen konte/ ſie hatte an ihm nicht einen Stab ihres Alters/ darann ſie ſich lehnen moͤchte/ ſondern ein ſpitziges Rohr/ das ihr die Hand/ ja das Hertz durchborete:
Alß er heran gewachſen/ wolte er ſtets bey guter Geſellſchafft ſeyn/ und ſolte die arme Mutter immer Gelt geben zum Sauffen/ Spielen/ und andern gottloſen Haͤndeln/ wenn ſie ſich deſſen wegerte/ dreuete er ſie zu ſchlagen/ und ſchalt ſie mit un- Chriſtlichen Worten; Er legte auch etliche mahl Hand an/ und ſchwur endlich/ er wolte die umbs Leben bringen/ von welcher er jedoch/ nehſt GOtt/ das Leben hatte.
Alß nun einmahl die Mutter den Ofen zum backen heiß machen/ das Feur aber nicht recht angehen will/ kreucht ſie hinnein und blaͤſet zu/ der Sohn vom Teuffel angetrieben und angefuͤhret/ ſtehet an der Thuͤr des Backhauſes/ ſo bald er ſihet/ daß ſeine Mutter in den Ofen iſt/ eilet er hinnan/ vermachet den Ofen/ und verwahret den Eingang mit vielen Stuͤtzen/ dreuet dabey mit vielen Fluchen und Schweren/ er wolle die alte ꝛc. verbrennen/ in deſſen beginnet das Feur ziemlich zu brennen/ welches doch dis arme Weib ſo gut ſie kan/ von einander wirfft/ dabey aber/ wie leicht zu erachten/ vom Rauch und Dampff faſt erſtickẽ muß: Sie redet dem gottloſen menſchen bewegligſt zu/ haͤlt ihm voꝛ/ dz er ja Kind ſey/ das ſie unter ihrem Hertzen getragen/ mit Schmertzen und Angſt zur Welt gebohren/ und mit ihren Bruͤßten geſaͤuget habe/ erbeut ſich dabey/ ſie wolle ihm alles geben/ was er begehre/ er ſolle doch an ſeiner leiblichen Mutter nicht zum Moͤrder werden.
Aber alles umbſonſt/ dem gottloſen Menſchen ſaß der Mordgeiſt in den Ohren und im Hertzen/ daß er alſo ſeiner Mutter aͤngſtliches Flehen ſich nichts bewegen ließ/ ſondern das Backhauß zumachte/ und davon eilete/ es ſchickte aber GOtt/ daß eine Frau auß der Nachbarſchafft eben ins Hauß kam/ und alß ſie ſich dem Backhauß naͤherte/ und das Winſeln und Zettergeſchrey der Mutter hoͤrete/ fragte ſie dem Sohn/ der ihr entgegen kam/ wo ſeine Mutter were?
Der antwortet ihr nichts/ ſondern gehet fort:
Die Fraw eilet zum Ofen wirfft alles/ wo mit er vermacht/ weg/ und bringet die halb todte Mutter herauß/ welche/ alß ſie erquicket worden/ den gantzen Handel erzaͤhlet/ auch bald nach her in die Stadt/ zu dem Richter/ (welcher damahls/ mein Großvater von Muͤtterlicher Seiten/ war) gehet/ und den boͤſen Menſchen alß einen ungehorſamen Sohn und Mutter-Moͤrder ſelbſt anklaget/ er wird bald gefangen/ und in wenig Tagen/ nach eingeholeten Rath der Rechtsgelehrten/ zum Schwerdt verurtheilet/ die Mutter erzeiget ſich hiebey ſehr getroſt/ ſonderlich weil der Sohn durch der Prediger Zureden gewonnen/ groſſe Reu uͤber ſeine Boßheit ſpuͤren ließ; Sie ließ den Sand/ welcher ſein Blut auff fangen ſolte/ auff den Marckt fuͤhren/ kauffte ein roth Tuch/ darauff er knien ſolte/ beſtellte ſeinen Sarck/ Todten-Geraͤthe/ und Leichbegaͤngniß; Der Mißthaͤter alß er fuͤr Gericht ſtehet/ ſein Endurtheil zu empfahen/ bezeuget groſſes Leid uͤber ſeine Gottloſigkeit/ mit vielen Thraͤnen/ bittet hefftig umb ſein Leben/ und erbeut ſich mit einem Schiff in Jndien zu gehen/ daß weder ſeine Mutter/ noch ſonſt jemand in ſeiner Vater-Stadt ichts mehr von ihm hoͤren ſolte/ das haͤuffig umbſtehende Volck/ und ſonderlich die Frauen und Jungfrauen werden zum Mitleiden beweget/ fahen an mit ihm zu weinen/ und/ weil dorten die Buͤrgerſchafft das Endurtheil ſchoͤpffen muß/ bewegen ſie die Maͤnner/ daß ihm das Leben geſchencket wird/ doch mit dem Zuſatz/ daß er ſeinem Verſprechen nach nimmermehr ſich ſeiner Vater-Stadt naͤhern ſolte.
Die Mutter betruͤbet ſich hertzlich hieruͤber/ und ſpricht: Sie ſehe/ daß ihn der gerechte GOtt eines ſo guten Todes nicht werthachte/ der Sohn machet ſich davon/ und bleibet ſieben Jahr auſſen daß man von ihm nichts gewuſt/ nach Verflieſſung derſelben findet er ſich in der Naͤhe wieder/ und weil er viel Diebſtahl begangen/ und uͤber das Schweinſtelen/ in der Stadt Gebiet/ ergriffen worden/ geraͤth er abermahl in der Obrigkeit Haͤnden/ und wird an den Galgen gehenckt/ da denn die Mutter nie aus ihres Hauſes Hinterthuͤr ſehen koͤnnen/ daß ihr nicht were dis traurige Bild zu Geſichte kommen/ und dis war zweiffels frey/ die goͤttliche Straffe wegen der uͤblen Erziehung dieſes ihres Sohns/ und dieſer muſte mit ſeinem Exempel lehren/ daß kein unbußfertiger boͤſeꝛ Menſch dem goͤttlichen Gericht entlauffen kan.
§. 9. & 12.
Vid. Remig. dæmonolatr.
l. 1. c. 1. p. 1. Satanas, inquit, homines aut libidinibus & amori deditos, potiundi oſtentatâ ſpe, lactat, aut pertæſos egeſtatis diutinælarga atq́; amplâ opum aliqua pollicitatione pellicit, aut ad ultionem, ob acceptam forte injuriam, inflammatos oblatâ explendi odii facultate percellit aut deniq; quavis aliâ corruptela, dulcedineq; depravatos in leges ſuas trahit. —
Atq; hoc equidem illi proclivius eſt facere, cum diſſicultatibus labefactatum quem piam nanciſcitur, inde enim orationem ferè auſpicari ſolet, quod ejus vicem doleat, cupiatq; adeſſe atq; opitulari &c.
Bodin. l. 2. dæmonoman.
c. 1. p. 66. erzaͤhlet von einem blinden Zauberer zu Pariß/ der Anno 1574. gehenckt worden/ welcher zu einem vom Adel geſagt/ er wolle ihm nicht die ſchwartze/ ſondern nur die weiſſe Magij (oder Kunſt) zeigen/ und ziehet dabey auß dem Leone Africano an/ daß die Zauberer in Africa weiſſe Teuffel anbeten/ (Caſp. Arnold. in ſelect. additam.
ad Roger. p. 855. erzaͤhlet daß die Einwoner der Landſchafft Malabar ihre Goͤtter ſehr ſchwartz mahlen/ den Teuffel aber weiß/ daher ein gelehrter Engellaͤnder Gelegenheit genommen den weiſſen Teuffel zu ſchreiben.)
Und ſcheinet freylich/ (daß der Satan allenthalben gerne alß ein weiſſer Teuffel wolte geehret ſeyn)
Er ſihet auch nicht gern/ daß die Hexen ſeine Haͤndel offenbaren/ und wenn ſie es thun tractiret er ſie ſehr uͤbel.
Davon ein merckliches Exempel erzaͤhlet Binsfeld. p. 228. und iſt mir eins der gleichen bewuſt was ſich in Hollſtein zugetragen.
Eben er ſagt am Ende des 3. Capitt. lib. 2. p. 99. daß der Satan allezeit umb mehr Betrugs willen ſchoͤne holdſelige Zunamen habe geſuchet/ die ihm ſeinen rechten Vornamen beſchoͤnten/ er habe ſich nennen laſſen/ den familiar oder Freund Geiſt/ den Weiß Geiſt/ den Morgenſtern/ das Meiſterlein/ doch dieſes trifft nicht allezeit zu Remig. l. 1. c. 8. p. 55. berichtet/ daß einer Zauberinn Buhle ſich habe genant/ Ungluͤck: einer andern: Mach Leidt.
Herr D. Sacc.
Poſtill.
Dominica Oouli p. 394. ſagt/ Jetz 34. Jahr war zu Elbingroda ein Weib/ welche groſſe Wehtage an den Zaͤhnen gehabt/ daruͤber ſie in Ungedult gerathen und geſagt/ ſie wolte/ daß der Teuffel in die Zaͤhne fuͤhre.
Bald wird ſie beſeſſen von ſechs Teuffeln/ welche ſich genant: Schalck der Warheit/ Wirck/ Widerkraut/ Myrrha/ Knip/ Stup.
§. 18.
Von des Satans Befehl an die Seinigen/ Rechet euch (und thut Schaden/) oder ihr ſollet des Todes ſterben: ſihe Bodin. lib. 2. cap. 8. pag. 140.
Von ſeinem Examîne oder Nachfrage/ wie ſich ſeine liebe Getreue verhalten/ und ob ſie auch viel Schaden gethan/ handelt er p. 109. ſ. und erzaͤhlet von einer Hexen/ welche bekant/ ſie habe nimmer keine Ruhe gehabt/ wenn ſie nicht alle Tage etwas boͤſes gethan oder angerichtet/ und ſolte ſie auch zum wenigſten einiges Geſchirr oder einen Topff zerbrochen haben.
Conf. Binsfeld.
de Confesſionib. Maleficorum. pag. 64. ſ. & 69.
§. 19.
Conf. Bodin. p. 110. da er von jetzgemeldter Hexen/ die keine Ruhe hatte/ eh ſie Schaden gethan/ erzaͤhlet/ alß ſie das Urtheil des Todes empfangen/ habe ſie nicht appelliret ſondern geſagt/ ſie wolle lieber ſterben/ denn mehr vom Teufel alſo gequaͤlet werden/ Er laſſe ihr doch gar keine Ruhe/ conf. pag. 190. a. Da er aus dem Sprenger dergleichen beybringet.
§. 21.
Math. Faber. Societ. Jes. Oper. tripart.
Tom. l. p. 276. Jn Lothringen iſt neulich eine Zauberinn verbrandt/ welche vor ihrem Tode freywillig bekant/ ſie hette einer beguͤterten Edelfrauen zehen Kinder nach ein ander durch Zauberey getoͤdtet: Gefragt/ wie ſie doch ſo undanckbar ſeyn koͤnnen/ weil die Frau ihr ſehr viel gutes gethan? hat ſie geantwortet/ Es hette ſie der Satan mit harten Drau-Worten und Schlaͤgen dazu gezwungen/ ꝛc.
Bodin. erzaͤhlet l. 1. cap. 5. p. 116. & 226. 237. von einem Freyherr von Raitz der zu Nantes gerichtet worden/ welcher bekant/ daß er acht Kindlein umbgebracht/ und dem Teuffel geopffert/ und daß ihm der Satan noch dazu befohlen/ ſein eigen Kind/ welches die Mutter noch unter ihrem Hertzen trug/ auß Mutterleibe zu reiſſen und ihm zu opffern/ welches er auch thun wollen/ wenn nicht ſein Weib es gemercket/ und es alſo außgebrochen were.
Nic. Jaquerius in Flagell. cap. 15. p. 116. erzaͤhlet von einem Freyherrn zu ſeiner Zeit in Franckreich/ der wol 20. Kinder ermordet/ daß er mit den Blute/ dem Teuffel zu gehorſamen/ und zu gefallen/ ein Buch ſchreiben moͤchte.
§. 23.
Beſihe den Hiſtoriſchen Bericht/ §. 41. & 61. conf. Delr. disquiſ.
Mag. l. 6. p. 966. aliqui inquit ex Sammarico, habent puncturas in corde, tanquam ſi acubus eſſet punctum, Aliqui videntur ſibi cor corrodi, Aliqui habent magnum dolorem in corde aut renibus & videtur eis quod talia membra â canibus lacerentur.
§. 39. 40.
Der Satan machet die Seinigen ſelten oder niemahln reich/ davon ein merckliches Exempel Bodin. erzaͤhlet/ p. 99. von einem Menſchen/ der umb ſeiner Buhlſchafft maͤchtig zu werden/ mit dem Satan ſich eingelaſſen/ welchem er faſt niemahln Ruhe goͤnnet/ er hat des Nachts ihn bey der Naſen gezogen/ gerauffet/ geſchlagen/ und auffgeweckt/ ſagend:
Befiehl mir etwas:
Und ob er wol verhofft durch ſolches Geiſts Huͤlffe zu Gut und Ehren zu kommen/ verborgene Dinge zu erfahren/ und ſeiner Liebe gnuͤgẽ zu ſchaffen/ ſo ſey er doch in allen von ihm betrogen/ und nicht auff einen Helleꝛ reicher gemacht.
Nicol. Remigius lib.
1. cap. 4. pag. 14. ſ. handelt dieſe Frage: Warumb der Satan/ der doch wol wiſſen koͤnne/ wo verborgene Schaͤtze in der Erden oder ſonſt/ verhanden ſeyn/ dieſelbe nicht erhebe/ und die Seinen damit bereichere?
Und antwortet/ GOtt wolle es nicht zugeben/ erzaͤhlet darauff viel Exempel derer/ die vom Teuffel mit falſchen Gelde betrogen ſind/ Conf. Delr. disquiſ.
Mag. l. 2. pag. 147. 149.
Petr. Binsfeld. de confeſſ.
Malef. p. 67. erzaͤhlet von einem jungen Menſchen/ der ſeiner Meinung nach 14. Gold- Kronen vom Satan empfangen/ welche er aber hernach in Dreck verwandelt befunden.
Wie es mit des Satans Luſt-und Gaſtmahln bewandt/ koͤnnen folgende Dinge zeigen.
Bodin. pag. 107. ſpricht.
Es iſt vielen alten Leuten noch bewuſt/ wie einer der Graven von Aſpermont habe allerley Geſellſchafft die in ſein Hauß kommen dermaſſen herrlich und ſtatlich zu tractiren pflegen/ daß ſie uͤber die koͤſtlichen Trachten/ guten Auffwartung und allerley Uberflus ſich verwundern muͤſſen/ allein zu letzt hab ſichs befunden/ daß alle Leute und Pferde/ die alſo empfangen worden/ wenn ſie auß ſeinem Hauſe kommen/ Hungers geſtorben.
Es hats doch noch gnaͤdiger gemacht ein ander in Niederland/ deſſen Cornel. a. Lap. commentar. in Eſa. LV. p. 453. a. gedenckt: Audivi, inquit, miram hiſtoriam à Gubernatore civitatis Trajectenſis in Belgio: Narrabat ille ſe cum primariis nobilibus invitatum fuiſſe ab alio ad prandium, Ivi, inquit, cum aliis, ſplendidum inveni caſtrum, triclinium illuſtre, menſam opiparam, epulis & deliciis omnibus inſtructam, bibebant & comedebant omnes hilariter, aſt ubi diſceſſerunt, mox inani ventre famere cœperunt, & ſtomachus latrare ac ſi nihil comediſſent.
Nimirum opera Magi cujusdam hæc omni, ope dæmonis adornata fuerant.
§.
53.
Jn des Herrn Grundmanns Geſchichtſchul. p. 46. ſſ. iſt ein trefliches Exempel von einem jungen Boͤhmiſchen vom Adel zu finden/ welchen der Satan ſchrecklich gequaͤlet/ und doch endlich verlaſſen/ und in geſtalt eines feurigen Gerſten-Korns und in einem Rauch davon fahren muͤſſen.
Ein junger Geſell von funffzehen Jahren hat ſich mit dem Teuffel/ der ihm des Nachts auff der Gaſſen in geſtallt einer frembden Weibs-Perſon erſchienen/ vermiſchet und ſich darauff ſieben Jahr ſein eigen zu ſeyn/ mit ſeinem eignen Blut verſchrieben iſt doch endlich auff inſtaͤndiges Gebet Anno 1614. im Auguſt. von ihm durch GOttes Gnad entlediget und unangefochten gelaſſen/ iſt geſchehen zu Goͤppingen/ und erzaͤhlets Herr D. Dieterich uͤber das Buch der Weißheit. p. 369.
Was ſich mit einem Knaben zu Greiffenberg in Pommern zu getragen/ im Jahr 1623. das erzaͤhlet nach allen Umbſtaͤnden außfuͤhrlich Herr D. Micrælius in Pomeran. l. 4 p 151. ſſ.
Wir wollen einen kurtzen Außzug davon anhero ſaͤtzen:
Dem Knaben waren im ſechſten Jahr ſeines Aliers die Eltern abgeſtorben/ alß er nun zu ſeines Vatern Schweſter Mann in die Koſt gethan/ uͤbel gehalten/ und endlich/ weil das Koſtgeld nicht erfolgen konte zum Hauſe außgeſtoſſen/ leget er ſich mit traurigen Gedancken in dem Brodſchaͤrren der Stadt/ zu ſchlaffen nieder/ umb 11. Uhr koͤmt der Satan zu ihm in geſtallt eines ſchwartzen Manns und verſpricht ihm/ ſo er nach zwoͤlff Jahren wolte ſein eigen ſeyn/ und ihm daruͤber eine Handſchrifft/ mit ſeinem eignen Blute geſchrieben/ geben/ wolle er ihm allenthalben/ wo ers begehre/ die Schloͤſſer oͤffnen/ und gnug ſchaffen.
Der Knabe leßt ſich bereden/ eroͤffnet auff des Satans Geheiß den Mittel-Finger der rechten Hand/ faſſet das Blut in die Feder/ (da denn nicht mehr heraußgefloſſen/ alß noͤtig/ daß ihm die Wunde am ſchreiben nicht hinderlich war) und ſchreibet eine Handſchrifft von acht Zeilen/ die hernach wolgemeldter Herr Micrælius bey den Acten ſelbſt geſehen.
Der Satan verehret ihm darauff ein Buch inwendig mit rothen gehoͤꝛnten Thieren bemahlet/ und mit etlichen Buchſtaben/ alß Hebreiſch beſchrieben/ ſagend/ wenn er das bey ſich hette/ were es ſo gut/ alß wenn er ſelbſt bey ihm were.
Er brachte ihm auch Gelt an lauter halben Groſchen/ ſo viel er noͤtig hatte/ doch/ damit man kein Geld bey ihm ſpuͤrete/ muſte er in zerriſſenen Kleidern einher gehen/ bey keinem Herren oder Meiſter/ deren er in wenig Jahren an unterſchiedenen Orten/ bey 14. gehabt/ lange bleiben/ der Schulen/ Kirchen/ und des Gebets ſich enthalten/ wenn ihn einer von ſeinen Herren zwang/ fuͤrm Tiſch zu beten/ alles alſo geſegnete Eſſen wider von ſich brechen/ alß er nun bey fuͤnfftehalb Jahren in ſolchen Zuſtand hingebracht/ koͤmt er wider nach Greiffenberg/ und auf des Geiſtes Antrieb/ geht er bey Nacht in eines ſeiner Freunde Hauß/ Gelt zu holen/ welches ihm auch der Feind auß den verſchloßnen Contoren heraußgelanget/ Er wird daruͤber betroffen/ und geraͤth in der Oberkeit Haͤnde/ da er denn alles/ was erzaͤhlet/ entdecket und bekant/ Er wird darauff von den Predigern fleiſſigſt beſuchet/ ins allgemeine Gebet geſchloſſen/ und groſſer Fleiß angewandt/ ihn auß des Teufels Stricken zu erretten/ ob er nun wol einige Zeichen der Buſſe bey ſich verſpuͤren laſſen/ und ſich nach dem Heiligen Abendmahl geſehnet/ ſo wird er doch bald drauff vom Satan leibhafftig beſeſſen/ der auß ihm ſchreckliche Worte geredet/ und ihn dahin gebracht/ daß er an GOttes Gnade zu zweiffeln angefangen/ — Alß aber endlich/ wider alles Widerſaͤtzen des Fein des/ der Knabe/ wie wol mit Muͤhe/ zur Kirchen gebracht/ — und nach vorhergehenden oͤffentlichen Gebet/ ſeine Handſchrifft kniend vor dem Altar widerruffen/ dem Teuffel und allen ſeinen Wercken und allem ſeinen Weſen auffs neue abgeſagt/ den Chriſtlichen Glauben gantz nachgeſprochen/ und alſo zum Heiligen Abendmahl gangen/ ſo hat er zwar drey Tage hernach wiederumb beginnen zu zweiffeln/ weil ihm inſonderheit die Handſchrifft/ ſo er noch nicht wider hatte/ groſſe Angſt machte/ doch weil die Chriſtliche Gemeine im eiffrigen Gebete anhielte/ iſt der Teuffel endlich gezwungen/ daß er mit einem graͤulichen Brauſen/ dadurch der helle Mondſchein gantz verfinſtert iſt/ in der Nacht umb 11. Uhr zu ihm kommen/ die Handſchrifft/ ihm fuͤr den Kopff geworffen/ und geſagt:
Jch bin deinenthalben gnugſam geſchoren worden.
Ob nun wol auch nach der Zeit die Teufliſchen Anfechtungen angehalten/ ſo haben ſie ſich doch allgemach geringert/ und der Knabe iſt von der Obrigkeit/ auff eingeholten Rath/ loß gelaſſen/ und hat ſich wol gehalten/ daß er hernach unter der Keiſerlichen Armee eine Corporalſchafft bedienet hat.
Was auch im vorigen Jahre/ zu Eißleben mit einem Maͤgdlein von 12. Jahren vorgangen/ davon wuͤnſchen und erwarten wir der gottſeligen H. H. Prediger des Orts außfuͤhrlichen Bericht/ indeſſen will ich/ was mir deßhalben von eines Freundes Hand/ an den es geſchrieben/ zukommen/ dem Chriſtlichen Leſer nicht verhalten.
Dieſes Maͤgdlein hat von einem alten Weibe ein Schaͤchtlein empfangen/ darann ſie ſtarck riechen ſolte/ mit Verſprechen es wuͤrde einen ſuͤſſen und lieblichen Geruch von ſich geben/ alß ſie aber ſelbiges auff Rath eines Mannes ins Feur geworffen/ hats ein ſolch Donnern und Krachen von ſich gegeben/ alß wenn das ſtaͤrckeſte Wetter verhanden/ darauff erſcheinet ihr der Satan/ und verleitet ſie ſchaͤndlich/ ſie wird endlich Sinnes es von ſich zu ſagen/ als es geſchehen/ und man ſich ſehr bemuͤhet/ die Seele zu retten/ hat der Teuffel ſchreckliche Dinge fuͤrgenommen/ und gedreuet/ wenn ſie JEſum mehr nennen wuͤrde/ ſo wolte er ihr die Augen auß dem Kopff reiſſen/ oder den Halß umbdre hen/ wozu er auch in ihrer aller Gegenwart einen Anfang gemacht/ daß ſie alle druͤber erſchrocken/ endlich nach dem der Teuffel ihr im Leibe herumb gelauffen/ denſelben hoch empor gehoben/ hat ſie ſich erbrochen/ und iſt der Feind alß eine Hummel außgeworffen/ durchgangen/ und hat einen heßlichen Stanck hinter ſich gelaſſen.
Nach dem hat das Maͤgdlein wie wol ſchwach/ wider beten/ den Namen JEſus wider nennen koͤnnen/ und hat ſich allerley gottſeligen Reden vernehmen laſſen.
Das Schreiben/ daraus dieſes gezogen iſt den 7. Febr. 1672. datiret.
Des Adelichen Jungfraͤuleins zu Straßburg/ Geſchicht/ welcher von einer Unholdinn in einer vergiffteten Nuß der Teuffel beygebracht/ der ſie etliche viel Jahr aneinander erſchrecklich gequaͤlet/ iſt auß des Herrn Doct. Danhauern ſehl.
Scheid-und Abſags-Brieff/ welchen er an einen Coͤllniſchen Prieſter abgegeben/ und Anno 1667. zu Straßburg gedruckt worden/ ziemlich bekant/ Es iſt aber endlich dieſes Jungfraͤulein/ nach ſtetigen andaͤchtigen Gebet in der Kirchen und daheim/ durch GOttes Gnad/ von ihrer Plag wider erloͤſet worden/ wie Herr Waldſchmidt ein Prediger zu Franckfurt/ in ſeiner Pythoniſſ.
Endorea. conc. XI. p. 246. berichtet.
Es iſt demnach eine gottloſe Laͤſterung und Boßheit der Papiſten/ daß ſie vorgeben/ man koͤnne in der Lutheriſchen Kirchen keine Teuffel außtreiben/ der Satan frage nach denen Evangeliſchen Predigern nichts. ꝛc.
Zwar ſolche Teuffelsbanner/ alß die Papiſtiſchen Exorciſten ſind/ begehren die Diener des Worts in denen Lutheriſchen Kirchen nicht zu ſeyn/ Sie wiſſen auch kein ander Mittel/ dem Satan zu wider ſtehen/ ihn zu vertreiben und zu uͤberwinden/ alß GOttes Wort/ und das liebe Gebet/ daß ſie aber hiemit nichts außrichten ſolten/ iſt ein Vorgeben/ das wider die offenbare Warheit und wider die mannigfaltige Erfahrung laͤufft/ doch werden rechtſchaffene gottſelige Prediger ihnen hiebey nichts beſonders zuſchreiben:
Weñ die gantze Gemeine in ſolchen Noͤthen eiffrigſt zuſammen ſaͤtzet/ ſo kan man nicht wiſſen/ wer den freudigſten Glauben/ und den meiſten heiligen Eiffer hat/ und weſſen Gebet der allwiſſende GOtt am meiſten anſihet.
Doch geſchihet alles auß Gnaden umb der Vorbitte JEſu Chriſti willen.
Es hat niemand Uhrſach ihm etwas zuzuſchreiben/ es iſt alles von und fuͤr unſern GOtt/ dem gebuͤhret aller Ruhm und Preiß in Zeit und in Ewigkeit.
Es muß auch die liebe Einfalt nicht meinen/ alß muͤſten die Diener des Worts/ nothwendig Teuffel außtreiben koͤnnen/ ſonſt weren ſie keine rechte Prediger/ und ihre Lehre were falſch/ alß man an Paͤbſtiſcher Seiten ungeſcheut vorgeben darff/ und den Leuten gern einbilden will.
Denn es iſt von ihnen noch nicht erwieſen/ daß dieſe Wundergabe/ denen boͤſen Geiſtern mit Gewalt zu gebieten und ſie außzutreiben/ biß hieher in der Kirchen erhalten/ und nicht mit andern/ alß mancherley Sprachen zu reden/ Gifft ohne Schaden zu trincken/ ꝛc. erloſchen iſt/ die Kirche hat zwar eine groſſe Macht uͤber die Teuffel/ doch nur durchs Wort GOttes und das Gebet/ und weil es eine Sache iſt/ da man umb Errettung eines Beſeſſenen bittet/ die das Zeitliche betrifft/ ſo kan und muß man GOtt nicht Maß oder Ziel fuͤrſchreiben/ wenn/ und wie er helffen ſoll/ eben ſo wenig/ alß wenn man in Kriegs-Noth/ in Kranckheiten/ und andern von GOtt zugeſchickten Kreutz und Straffen/ umb Huͤlffe ruffet/ und dieſelbe nicht fort erlanget/ ſo kan man darauß nicht ſchlieſſen/ des Betenden Lehre und Glauben ſey nicht recht.
Bat doch der Heilige Apoſtel/ daß er moͤchte von des Satans faͤuſten Schlaͤgen errettet werden/ und kont es nicht erhalten.
2. Corinth. XII. 7. 8. 9. des Heiligen Auguſtini Mutter bat (iſt mir recht) in die zehen Jahr fuͤr die Bekehrung ihres Sohns/ und zwar mit viel 1000. aͤngſtlichen Seuffzern und Thraͤnen/ dennoch hatte GOtt ſeine Zeit/ und Stunde/ darauß nicht zu ſchlieſſen/ daß ihr Gebet GOtt nicht gefallen/ und ihre Lehre/ welcher ſie zugethan/ nicht recht geweſen.
Beſihe hievon obgemeldten Abſags-Brieff D. Danhauers/ p. 207. 300. 338. in welchen er verhoffentlich dem Coͤllniſchem Prieſter und ſeinen Mitgeſellen das Maul dermaſſen geſtopffet hat/ daß ſie eine weile werden zu kaͤnen haben.
Uber die dritte Predigt.
§. 7.
HJebey kan ich nicht unterlaſſen anzufuͤhren/ was Wierus in ſeinem fuͤnften Buch de præſtig. dæmon. cap. 34. pag. 632. ſ. erzaͤhlet/ auß einem Send- Schreiben/ einer Cloßter-Jungfrauen/ von einigen ihren Mitſchweſtern/ die vor dem vom Satan beſeſſen geweſen/ welche geſagt/ ſie wolten ſolches groſſen Kreutzes nicht umb viel entbeeren/ welches ſie nach GOttes Willen betroffen/ weil ſie dabey eine ſonderbare Gnade und Liecht von GOtt hetten empfunden —
Es hetten zwar viele/ ſo allenthalben her in das Kloßter geſandt/ ſich bemuͤhet/ ſie von des Satans Gewalt zu erretten/ durch welcher Fleiß aber es nur aͤrger worden/ darumb/ alß ſie endlich ſich unter die gewaltige Hand GOttes gedemuͤtiget hatten/ und ſich ſeinem allein weiſen und heiligem Raht und Willen mit gruͤndlicher Gelaſſenheit untergeben/ und ſich befliſſen nach ſeinem heiligen Wort Chriſtlich zu leben/ habe ſich alles von ſelbſt verlohren; Wier thut hin zu/ er habe ſelbſt nachher mit einer von dieſen alten Jungfern geredet/ welche zehen gantzer Jahr des Satans Tyranney erleiden muͤſſen/ welche geſagt/ ſie dancke GOtt von Hertzen dafuͤr/ daß er ſie alſo gedemuͤtiget hette/ ſie hat auch gebeten/ man moͤchte nicht zugeben/ daß ſolche Leute/ (nach Paͤbſtiſcher Art) beſchworen/ viel weniger/ daß ſie mit Ruthen (wie auch bey denſelben zu geſchehen pfleget) geſtrichen wuͤrden.
Es ſey eine Jungfrau geweſen/ der dieſes widerfahren/ die ſich daruͤber alſo betruͤbet/ daß ſie kranck worden und geſtorben/ die habe in ihren Letzten froͤlich geſungen/ gefragt:
Wie ſie jetz ſingen koͤnte?
Hat ſie geantwortet:
Weil ſie ihrer Seligkeit gewiß ſey:
Eine andere/ welche auch vom Satan lang gequaͤlet worden/ alß ſie ſterben ſolte/ hat ſie ſich GOtt gaͤntzlich ergeben/ daß er mit ihr thun moͤchte nach ſeinen heiligen Willen zeitlich und ewig/ nur/ daß ſein Name an ihr und durch ihr gepreiſet werden moͤchte/ Sie hat auch gebeten bey ihrem Leich begaͤngniß/ nicht/ nach Gewonheit zu ſingen:
Erbarm dich mein O HErre GOtt: ſondern:
Ehre ſey dem Vater ꝛc.
§. 21.
Jch habe hie des HErrn Grundtmanns Schrifft/ ein nuͤtzliches Buͤchlein genant/ und es iſts auch.
Jch moͤchte wuͤnſchen/ daß dergleichen Schrifften von erfahrnen und gewiſſenhafften Predigern/ mehr moͤchten außgefertiget werden.
Chriſtoph.
Beſold. in Theſaur. Practic. p. 411. meldet/ daß im Hertzogthum Wuͤrtenberg eine Verordnung ſey/ daß die Stadtſchreiber ſollen ein Hiſtorien- Buch machen/ und darinnen/ was taͤglich denckwuͤrdiges vorgehet/ fleiſſigſt verzeichnen.
Es were ſehr gut/ wenn alle Prediger von denen Conſiſtoriis, Superintendenten und Inſpectorn dahin angewieſen wuͤrden/ daß ſie muͤſten/ was jaͤhrlich in ihrer Gemeine denckwuͤrdig vor gehet/ von denen goͤttlichen Gerichten und Straffen der Gottloſen/ von ſeiner vaͤterlichen Vorſorge und Guͤte gegen die Frommen/ von denen Angefochtenen/ und deren Zuſtand/ Troſt/ und Rettung/ ꝛc. fleiſſigſt auffſchreiben/ und an gehoͤrigen Ort ein ſchicken/ daß man das vornehmſte und erbaulichſte daraus erleſen/ und zu GOttes Ehren/ durch oͤffentlichen Druck der Welt mittheilen koͤnte; Es wuͤrden gewiß viele Wunder der Gerechtigkeit und Guͤte GOttes/ auff ſolche Weiſe/ bekant werden/ man wuͤrde einen guten Koͤcher voller Pfeile wider die heutigen Atheiſten haben/ und mit mehrem Nutz darinnen leſen/ alß wenn man vom Balleten/ Comedien/ Kriegen ꝛc. ſchreibet und lieſet.
§. 34.
Mercklich iſt des HErrn Lutheri Rede Tom. II. Jenenſ. f. 375. b. ad ℣. 11. Cap. I. 2. Epiſt.
Petri.
Hilff GOtt! wie haben unſere Verfuͤhrer wider dieſen Text geſchrieben/ gelehret und geſagt:
Welcher auch den minſten Grad/ und nur ein Fuͤncklein vom Glauben habe/ wenn er ſterben ſoll/ der werde ſelig.
Wenn du es dahin wilt ſparen/ und ſolchen Glauben ſo unverſehens und ſchwind uͤberkommen/ ſo wirſtu zu lang geharret haben/ hoͤreſtu doch wol/ daß die ſo ſtarck ſind/ gnug zu ſchicken haben/ wie wol man doch an ſolchen Schwachen nicht verzweiffeln ſoll/ denn es kan auch wol geſchehen/ daß ſie hindurch kommen/ es wird aber ſauer und ſchwer werden/ und viel Muͤhe koſten:
Wer es aber wol im Leben uͤbet/ daß der Glaube mit guten Wercken getrieben und ſtarck wird/ der wird einen reichlichen Eingang haben/ und mit guten Mut und Zuverficht hinnein gehen in jenes Leben — Jene aber/ wo ſie anders hinnein kommen/ werden nicht alſo mit Freuden hinfahren/ die Thuͤr wird ihnen nicht ſo weit offen ſtehen —
§. 44.
Pſ. CXL. 4. Tremell. & Jun. notanter reddunt:
Venenum ptyados ſubeſt labiis eorum.
Ptyas Aſpis eſt, quæ ſuo loco ſtans venenum ſuum procul exſpuit, einer ſolchen Spey-Schlangen iſt ein Flucher gleich/ der ſeinen Gifft und Galle uͤber ſeinen Nehſten außſpeyet.
§. 56. 57. ſ.
Luth. Tom. 6. Jen. f. 252. b. Nimm ein Exempel von einem verruchten Mann/ den ich geſehen habe/ der nichts anders redete/ wenn er das Maul auffthat/ denn eitel tauſend Teuffel/ auch wenn er etwa ſtrauchelte oder anſtieſſe/ und ward offt gewarnet von ſeinem Nachbarn/ daß er des Worts abgienge/ er moͤchte dermahleins einen gefaͤhrlichen Fall thun/ daß es uͤbel geriet/ und der Geſell/ den er nennet/ bald hinter ihm were/ aber er ſchlugs in Wind und ſprach:
O wenns dazu kaͤme/ ſo weis ich ſelbs wol/ daß ich der Worte vergeſſen ſoll/ es geſchach aber nicht lange darnach/ daß er uͤber eine Bruͤcken gieng uñ/ wie eꝛ es verſihet/ ſtrauchelt und ſtuͤrtzet er ins Waſſer/ und flugs in dem/ nach ſeiner Gewonheit: Wolauff in tauſend Teuffel Namen!
Da kam er ſo bald/ und brach ihm das Genick/ und holete ihn/ wie er begehret.
D. Micræl.
Pomeran. Chron. lib. 3. pag. 466. Anno 1495. iſt die Stadt Barth faſt gantz außgebrannt/ weil ein Brauer/ alß das Feur nicht brennen wollen/ dazu gefluchet/ daß es in aller Teuffel Namen brennen ſolte/ welches denn auch mit groſſen Schaden der gantzen Stadt geſchehen.
Dergleichen hat ſich vor wenig Jahren zu Lucca/ in Nieder-Laußnitz zugetragen/ daß ein Mann in einer Geſellſchafft beim Truncke ſeine Buͤchſe ruͤhmte/ daß ſie ſehr wol ſchoͤſſe/ und ſehr gut were/ er ließ ſie auch herbringen/ und wolt es in der That beweiſen/ alß ſie ihm aber ein und andermahl verſagte/ und er daruͤber von den andern vexiret und außgelachet ward/ erzuͤrnte er ſich/ und ſagte/ Je ſo gehe loß ins Teuffels Namen!
Brandte damit die Buͤchſe ab/ das Feur aber fuhr ins Stroh-Dach eines Stalls/ und nahm ſo geſchwind Uberhand/ daß die gantze Stadt davon verzehret ward.
M. Chriſtoph.
Rothbart. im Fluchſpiegel p. 101.
Man lieſet/ daß auff eine Zeit einer vom Adel in den Krieg ziehen wollen/ und alß er gewohnet geweſen/ greulich und leichtfertig bey GOttes Marter/ Leiden/ und Wunden/ Sacrament/ Element/ zu fluchen/ da wird er von einem alten gottsfuͤrchtigen Buͤrger/ alß ſie zuſammen in eines Barbierers Hauſe geweſen/ deßhalben mit Chriſtlicher Beſcheidenheit geſtraffet/ und darneben erinnert/ daß er ſich woll bedencken wolle/ denn er ziehe jetzo in den Krieg/ da es Leib und Leben gelte/ und er ſo eben nicht wiſſen koͤnne/ was ihm widerfahren moͤge/ aber er iſt noch trotzig und vermeſſen/ gibt zur Antwort/ das Fluchen ſtehe tapffern Kriegsleuten wol an/ und ſolche haben gemeiniglich das beſte Gluͤck:
Was geſchiehet?
da es nun zum Treffen koͤmt/ da wird ihm in einem Scharmuͤtzel/ durch GOttes Verhaͤngnis/ der unterſte Kinn weg geſchoſſen/ daß ihm die laͤſterliche Zunge/ zum greulichen Speetakel/ herab auff die Bruſt gehangen/ darumb er denn ſtets auff den Ruͤcken ligen muͤſſen/ und was er trincken wollen/ iſt ihm von ſeinen Diener eingefloͤſſet worden/ aber nach wenig Tagen hat er elendiglich ſeinen Geiſt auffgegeben.
Ibid. p. 107.
Vor wenig Jahren ſind 2. Knaben geweſen/ die unter ein ander wetteten welcher die groͤſſeſten Fluͤche thun koͤnte?
Da aber einer angefangen/ iſt er alßbald von Sinnen kommen:
Gleicher geſtallt haben etliche Knaben umb Faſtnacht geſpielet/ da ſie letzlich unter ein ander uneins worden/ und das Spiel zubrochen/ haben ſie ſich verglichen in die Wette zu fluchen und zu ſchweren/ da ſie angefangen:
Jſt der erſte alßbald ſtumm worden/ und der ander thoͤricht und unſinnig.
Anton.
Torquemad.
Sechs Tag. p. 255.
An dem Ort/ da ich gezogen und gebohren bin/ war ein feiner gelehrter Mann/ welcher zwey Soͤhne hatte/ deren einer etwa zwoͤlff oder dreyzehen Jahr alt war/ und ein liederliches Buben-oder Schelmſtuͤcklein im Hauſe begangen/ daruͤber die Mutter ſich alſo erzuͤrnet/ daß ſie ihn dem Teufel verflucht und uͤbergeben/ und offt gewuͤnſchet/ daß er ihn holen wolte.
So begab ſichs einsmahls des Abends um̃ 10.
Uhr/ da es ſchon dunckel war/ daß die Mutter wider alſo fluchte/ und der Knabe auß Furcht auß dem Hauß in den Hoffdeſſelben lieff/ da er ſo bald hinweg kommen/ und gleichſam verſchwunden/ daß kein Menſch gewuſt/ wo er hingeweſen/ ohnerachtet/ man ihn allenthalben fleiſſig geſucht/ daruͤber ſie ſich alle entſaͤtzet und verwundert/ zumahln alles ſchon verſchloſſen war/ und man nicht finden konte/ wo er hinnauß haͤtte kommen moͤgen.
Uber ein paar Stunde hernach/ alß Vater und Mutter ſehr betruͤbt deßwegen waren/ hoͤreten ſie uͤber ſich auff einer Kammer ein groß Geſchrey und Getuͤmmel/ und lautete/ alß wann der Knabe jaͤmmerlich ſeuffzete und klagete.
Sie ſtiegen hinnauff/ und eroͤffneten die Thuͤr/ welche ſonſt feſt zugeſchloſſen war/ und finden ihr Kind allda in einem ſolchen erbaͤrmlichen und klaͤglichen Zuſtande/ als es wol immer geſagt werden moͤchte.
Dann uͤber das ſeine Kleider gantz zu Stuͤcken zerꝛiſſen waren war er/ im Geſicht/ und an den Haͤnden/ ja uͤber den gantzen Leib/ als mit Dornen verwundet und zerkratzt/ auch ſo verſtellet/ und im Gemuͤth verſtoͤhret/ daß er die gantze Nacht nicht wieder zu ſich ſelbſt kommen koͤnnen/ die Eltern warteten und pflegeten ſein ſo wol/ als ſie immer konten/ und unterlieſſen nicht/ was ihm haͤtte zu gut kommen moͤgen.
Des Morgens aber/ da es ſchiene/ als ob der Knabe ein wenig wieder zu ſich ſelbſt kommen were/ wuꝛde eꝛ gefragt/ was ihm dieſe Nacht begegnet were/ da antwortet er/ daß/ wie er in den Hoff kommen/ weren etzliche ſehr groſſe/ heßliche und greuliche Maͤnner da geweſen/ welche ohn eintziges Wort zu ſagen/ ihn in ſolcher Geſchwindigkeit mit ſich hinweg gefuͤhret haͤtten/ hoch in die Lufft hinweg/ daß kein Vogel in der Welt ſo ſcharff fliegen koͤnte/ und mit ihm hernach durch etzliche dicke gantz mit Dornen bewachſene Berge und Gebuͤſche gefahren/ und ihn hin und wieder dadurch geſchleiffet/ und ihn alſo zugerichtet hetten/ wie jetzo vor Augen were/ und wuͤrden ihn gewißlich gantz ertoͤdtet haben/ wann er nicht unſern HErren GOtt ſo hertzlich umb Huͤlff und Errettung angeruffen haͤtte/ da ihn dann dieſe Geiſter/ ſo bald wider hoch in die Lufft gefuͤhret/ und durch eine kleine zerbrochene Fenſterſcheibe in die Kammer gebracht hetten/ und ſie wieder davon gefahren weren.
Jch habe den Knaben hernach noch lange Jahre gekandt/ welcher von der ſchrecklichen Angſt und Schmertzen endlich taub worden/ und immer gantz verſtuͤrtzt blieben/ auch nimmer alſo wurd/ wie er vorhin geweſen/ wurde auch allemal ungehalten oder traurig/ wenn man ihn nach dem/ was ihm begegnet were/ fragte/ oder daran erinnerte.
Zum Beſchluß dieſer Schrifft/ will ich hieher ſaͤtzen zweyerley merckwuͤrdige Dinge/ alß erſtlich die Geſchicht ſo ſich allhie zu Magdeburg mit einem Todtengraͤber zu getragen/ im Jahr 1657. und zwar aus denen von einem Edlen und Hochweiſen Raht mir communicirten Acten/ und das umb deſto lieber/ weil ich ſehe/ daß zwar der vortrefliche Herr Erasmus Franciſci in ſeiner Schaubuͤhne p. 874. dieſelbe erzaͤhlet/ doch mit einem und andern Umbſtandt/ als daß nach dem außgeſtreueten Gifft-Pulver ein ſtarckes Regenwetter gefallen/ dadurch es ſeine Krafft verlohren/ daß der Mißthaͤter hette den Communion- Wein vergifften wollen/ daß er einmahl von dem Auffgraben und Wegnehmen des Todten Kindleins abgeſchreckt/ weil es ihn/ ſeinem Beduͤncken nach/ angelachet/ daß er viele Leinwand denen verſtorbenen abgenommen und heimgebracht/ davon doch in denen Acten und des Ubelthaͤters freywilliger und gezwungener Auſſage nichts zu finden/ und kan es ſeyn/ daß das Geruͤcht/ den Verlauff vor wolgemeldtem Authori mit einigen Zuſatz zugebracht hat.
Dieſer Todtengraͤber/ iſt zum Verbuͤndnis mit dem helliſchen Feind zu erſt veranlaſſet und auffgebracht/ von einem Trommelſchlaͤger unter der Keiſerlichen Armee/ der ihm einen Zettel gegeben/ darinn/ wie er ſaget/ gar toll (vieleicht mit ſeltzamen Characteren/ wie ſolche Zettel pflegen) geſchrieben geweſen/ mit dem Fuͤrgeben/ daß er zum feſt machen gut were/ darauff iſt ihm der Satan ſelbſt/ in geſtallt eines Cavalliers/ anhabend einen gelben Koller/ rote Hoſen/ grauen Hut und weiſſe Federn/ in freyem Felde unfern vom Gericht/ vor dieſer Stadt/ etwa im 1625.
Jahr/ erſchienen/ und hat ihn gefraget:
Ob er Luſt zu dienen hette?
Darauff er mit Ja geantwortet; Folgende Nacht were der Satan wider zu ihm kommen/ fragend; Ob es bey der Abrede bliebe?
Wie er ſich abermahl mit Ja vernehmen leſſet/ werden ſie der Sachen vollend eins/ daß er ſich dem Satan mit ſeinem eignen Blute verſchreiben ſolte/ ſein eigen zu ſeyn 15. Jahr lang/ hergegen ſolte ihn Satan am Leibe unbeſchaͤdigt bewahren/ und ihm drey freye Schuͤſſe ſchaffen/ hierauff verwundet er ſich/ nach des Satans Anweiſung/ mit einer Stecknadel auff der Hand/ und machet auff einen Zettel die beyde Anfangs Buchſtaben ſeines Namens E. F. weil er ſonſt/ zweiffels ohn/ nicht ſchreiben koͤnnen/ da zu der Satan drey Kreutze gethan/ und dis war die Handſchrifft/ welche aber der Miſſethaͤter nie wider bekommen/ Auch/ wie er in einer Verhoͤr ſaget/ ſie nicht wider begehret.
Eine weile hernach/ an einen Charfreytag/ bringet ihm der Satan ein Buͤchslein mit einer graßgruͤhnen Salbe/ damit er ſich ſolte feſte machen koͤnnen/ welches er auch alſo befunden/ denn alß einmahl/ in dem domahligen Kriegsweſen etliche feindliche Voͤlcker/ das Korn vor dieſer Stadt verheeren und anzuͤnden wolten/ iſt er nebſt andern außgefallen und hat ſelbiges tapffer helffen verthaͤtigen/ daruͤber er zwar einen Schuß auff die Bruſt bekommen/ der aber nicht durchgangen/ ſondern nur einen blauen Flecken hinterlaſſen/ deſſen ſein Weib Abends/ alß ſie zu Bette gehen wollen/ inne worden/ und alß ſie gemercket/ daß es nicht richtig mit ihm were/ hat ſie ihm ernſtlich zugeredet/ und gedreuet/ ihrem Beichtvater es zu offenbaren/ welches er aber ihr hart verboten mit Bedrohung/ er wolte ſie ſonſt uͤbel tractiren/ und ſie ſolte nicht ſicher vor ihm ſeyn; Jndeſſen gieng er alſo ins Satans Stricken fein ſicher dahin/ und war dem Geſoͤff und allerley gottloſen Weſen ergeben/ konte nicht leiden/ daß ſein Weib die Kinder zum Gebet hielte/ ſondern hieß ſie beten ins Teuffels Namen/ und alß der Gotteskaſten in der Kirchen S. Johannis hieſelbſt beſtolen ward/ machte er ſich ſolches Kirchenraubes theilhafftig/ und verſchwendete das Gelt/ ſo er davon bekommen/ und weiln unter denen Bedingen/ die er mit dem Feind gemacht/ auch dieſes war/ daß wenn er andern ſeine Kunſt bey bringen/ und ſie ihm zufuͤhren koͤnte/ er frey ſeyn ſolte/ boter ein mahl einem Knaben von 15. Jahren ſeine Salbe an/ und verſprach ihm/ daß er dadurch ſolte ſtarck/ auch wenn er ſich mit andern Jungen herumb ſchluͤge/ niemahln beſchaͤdiget werden/ Alß er auch einen jungen Kerl antraff/ der Luſt zu dieſen Kuͤnſten hatte/ tranck er ihm dieſelbe zu/ in ſeines Brudern Namen/ welches/ wie er es ſelbſt erklaͤret/ eben ſo viel war/ als ins Teuffels Namen/ (denn er hieß den Feind ſeinen Bruder/ Herr Edelman/ und Herr Urian.)
Und bildete ihm hernach ein/ er were des Teuffels nun loß/ wie er denn in einer Verhoͤr gantz ernſtlich ſagte/ Jch bin des Teuffels loß/ ſo wahr JEſus Chriſtus lebet/ gefragt:
Woher er ſolches wuͤſte: antwortet er/ Jch habe ihn N. N. in Bier zugetruncken:
Der Satan konte jedoch bey ihm auch/ ſeine grauſame Art nicht laſſen/ darumb gab er ihm Anno 1636. im Fruͤling ein grau Pulver in einem weiſſen Papier/ welches er in den Gaſſen der Stadt außſtreuen ſolte/ daß die Peſt darauff erfolgen moͤchte/ welches er zwar auch gethan/ doch weil er nicht alles außgeſtreuet/ ſondern einen groſſen Theil davon in die Elbe geworffen/ haͤtte ihn der Satan darumb karnappen oder pumpen wollen/ (ſo redete er/ die Meinung iſt/ er hette ihn wollen ſtraffen/ plagen oder pruͤgeln) alß er ſich aber geſegnet/ und gebetet:
Das Blut JEſu Chriſti ꝛc. were er von ihm gewichen.
Doch were hierauff/ ſeiner Meinung nach/ im Herbſt die Peſt erfolget. (welche jedoch domahln im Lande auch und benach barten Provincien graſſirete.)
Jm Jahr nun 1656. alß das Maß ſeiner Boßheit erfuͤllet/ und der gerechte Gott beſchloſſen hatte/ ihn in die Haͤnde der Obrigkeit zu laͤngſt verdienter Straffe/ zu lieffern/ er mahnte ihn der Satã/ (deſſen er doch vermeinte loß zu ſeyn/) durch eine grobe ihm bekante Stimme/ er ſolte ein Kind von drey wochen/ ſo allererſt auff S. Peters Kirchoff begraben war/ auffgraben/ und von einigen deſſen Gliedern ein Pulver machen/ und außſtreuen/ damit die Peſt in die Stadt kommen moͤchte; Dieſes thut er/ und/ alß ein ander dergleichen Kind zu begraben war/ eroͤffnet er des vorigen Grab/ zerſchlaͤgt den Sarck/ nimt von dem Coͤrper/ was ihn der Satan heißt/ und machet ein Pulver darauß; Des verſtorbenen Kindes Eltern/ ward zwar kund gethan/ daß das Grab eroͤffnet/ und ein ander Kind dahinnein geſaͤtzet were/ alß ſie ihm aber daruͤber zuredeten/ wuſt er ſich ſo außzudraͤhen/ daß ſie nichts boͤſes vermutheten:
Drey viertheil Jahr nach her/ Anno 1657. im Auguſto/ alß des verſtorbenen Kindes Vater/ ein paar Schafe ſuchet/ wird er in einer wuͤſten Capellen bey S.
Marien Magdalenen Kloßter/ ſeines Kindes unangelauffenen/ mit Gewalt zerſchlagenen Sarg gewahr/ und alß er dem gottloſen Menſchen abermahl zuredet/ ſuchet er zwar wieder ſich zu entſchuldigen/ der Vater aber will damit nicht zu frieden ſeyn/ ſondern machet den Handel ruchtbar/ daruͤber es vor die Obrigkeit koͤmt/ welche ihrem Ambt nach/ fleiſſige Nachforſchung thut/ den Ubelthaͤter zur Verhafft bringet/ und/ weil er alles auffs Leugnen ſaͤtzet/ das Grab eroͤffnen laͤſſet/ da ſich denn der Sarg des letzt beerdigten Kindes zwar unverſehret/ zu deſſen Fuͤſſen aber ein ander Coͤrperlein in einige Leinwand gewickelt findet/ darann fehr viel Knoͤchlein und Glieder gemangelt/ welche alle der domahlige Phyſicus dieſer Stadt D. Heimburger/ in ſeinem Bericht/ ſo er auff Befehl der Obrigkeit/ von ſich geſtellet/ nahm kuͤndig machet/ darauff hat man den Gefangenen/ auff eingeholten Raht der Rechtsgelahrten an die Folter/ (wie Herr Franciſci redet/) laſſen zur Beicht gehen/ und ihn die Warheit zu bekennen bald genoͤtiget/ wie er nemlich/ nicht allein auß des Kindes Knoͤchlein ein Pulver gemacht/ ſondern auch daſſelbe/ auff dem Auguſtiner Kirchoff/ an dem Ort/ wo die Leinwand gebleichet ward/ auf dem Steige/ der vom Fiſcherufer herauff gehet/ woſelbſt viel gehens iſt/ am breiten Wege/ und endlich in allen Gaſſen der Stadt/ an den Ecken/ außgeſtreuet/ und zwar in der Nacht umb 11. Uhr/ da der Satan in geſtalt einer Ratzen bey ihm her gelauffen/ und zu ihm geſagt:
Er ſolte man ſachte weg ſtreuen/ und hierauff ſolte die Peſt erfolgen/ Gefragt/ wenn ſie kommen wuͤrde/ ſagte er/ auff nehſten Sommer:
Ob er koͤnte machen/ daß ſie nicht keme? antwortet er:
Das koͤnte er nicht/ es ſtuͤnde bey GOtt/ nebſt dieſem bekante er alle obgeſatzte greuel/ ward darauf bald nach her durch einen Rechts- Spruch zum Tode verurtheilet/ und am 26. Octobr. 1657. mit dem Rade hingerichtet.
Sein Ende iſt ſehr beſorglich und gefaͤhrlich geweſen.
Denn ob zwar die ihm zugeordneten Prediger allen Fleiß an ihm thaten/ er auch einige euſerliche Reu verſpuͤren/ und ſich gottſeliger Reden vernehmen ließ/ ſo hat er doch/ wie er zum Tode gefuͤhret wurde/ von ſtarcken Getraͤnck ſehr viel zu ſich genommen/ und ſich gottloſer Worte gebraucht/ auch ſonſt ſchlechte Andacht ſehen laſſen.
Das andere iſt/ die Begebenheit mit einer gottſeligen Jungfrauen in Braunsweig Apollonia Stampken genant/ welche in einem kleinen Tractaͤtlein Anno 1596. zu Helmſtaͤdt in Octav. gedrucket/ von Herr Melchior Neukirchen Paſtorn der Kirchen S. Petri daſelbſt/ beſchrieben iſt/ darauß wir das fuͤrnehmſte und zu unſerm Zweck am meiſten dienende/ wollen heraußziehen:
Dieſe Jungfrau hat bey ihrem Beichtvater den Ruhm/ daß ſie ſich von Jugend auff Chriſtlich und ehrlich verhalten/ ihren Catechismum von Kind auff fleiſſig gelernet/ und denſelben in ihrem Gebet/ ſamt dem Abend-und Morgenſegen ſich taͤglich zu Nutz gemacht/ GOttes Wort geliebet/ die Predigten fleiſſig beſuchet/ auch zum Hochwuͤrdigen Abendmahl des HErrn mit groſſer Andacht ſich gehalten habe/ Sie war einmahl an einem Ort/ da ihr auß haſtigem Muth (auß Eiffer und geſchwindem Zorn) einer den Teuffel angefluchet/ darauff ihr alßbald weh und bange umbs Hertz geworden/ daß ſie zur Erden gefallen/ und uͤber dieſen Fluch geklaget/ doch/ alß es ſich hernach wider geſtillet/ und ſie nichts ſonderlichs mehr vermerckte/ hat ſie gehoffet/ es wuͤrde keine Noth haben/ den- noch hat ſie es ihren Eltern entdecket/ und iſt von da an mit allerley ſchwermuͤtigen Gedancken geplaget woꝛden/ alß were ſie nicht GOttes Kind/ gehoͤrete nicht in die Zahl der Außerwehlten ꝛc.
Nach eines Jahres Friſt gehet ſie des Abends im finſtern in ihres Vatern Hofe/ hoͤret ein gros Gepraſſel auff dem Dache/ erſchrickt uñ eilet ins Hauß/ geraͤth ſie in den Keller/ er mannet ſich jedoch wider/ und koͤmt biß an die Stubenthuͤr/ da ſie niederfaͤllet und ligen bleibet/ hierauff faͤllet in ein Fiber/ erſchrickt hefftig im Schlaff uñ im wachen/ geraͤth in Kleinmuͤtigkeit/ und leßt ſich ſeltzamer Reden und Geberden vernehmen/ die Eltern laſſen ihren obgenanten Seelſorger zu ihr kommen/ der ſie aus GOttes Wort unterrichtet/ getroͤſt/ und auff ihr Begehren/ ſie mit dem Heiligen Sacrament des Leibs und Bluts des HErrn verſehen hat; Bald nach her hat ſich je mehr und mehr ereuget/ was bey ihr verhanden were/ maſſen der Satan ſich von Tag zu Tag ſchrecklicher zu erzeigen angefangen/ und ſich mit hoͤniſchen gottslaͤſterlichen Reden hoͤren laſſen:
Man hat ihm aber auß Gottes heiligen Wort freudig widerſprochen/ und ihm mit dem allgemeinen Gebet ſich widerſaͤtzet:
Alß ſie auch zum andern mahl das Hochwuͤrdige Abendmahl begehret/ und ſich gar Chriſtlich dazu bereitet/ man ihr auch ſolches in Beyſeyn des Herrn Superintendenten und gantzẽ Miniſterii reichen wollen/ hat ſich zwar Satan greulich dawider geſperret und das Chriſtliche Werck hindern wollen/ doch hat er nichts vermocht/ ſondern hat es muͤſſen geſchehen laſſen/ darauff bald Gott ihr die Gnade erwieſen/ daß/ da ſie zuvor ſtets hat muͤſſen faſt ein halb Jahr zu bette liegen/ ſie den nehſten Sonntag (eben zu der Zeit/ alß das gemeine Gebet in der Kirchen fuͤr ſie geſchehen) ſie ſolche Kraͤffte bekommen/ daß ſie auffgeſtanden/ und ihren Vater und Mutter/ als ſie auß der Kirchen kommen/ froͤlich empfangen/ ſich mit ihnen zu Tiſch geſaͤtzet/ gegeſſen und getruncken.
Hiernehſt hat ſie die Predigten fleiſſigſt beſuchet/ doch hat der Satan nicht nachgelaſſen ſie oͤffters greulich zu plagen/ dem man aber oͤffentlich mit beten/ und ſingen widerſtanden.
Wobey denn merckwuͤrdig iſt/ daß der Author ſich dieſer Worte gebraucht:
Wenn ich mit der gantzen Gemeine GOtt im Him̃el angeruffen — gebiete ich darauf dem Teufel/ in Krafft meines/ von GOtt mir befohlenen Ambts/ daher ich auch dem Teufel zu gebieten habe/ daß er dis mein Pfarrkind/ das mir mein HErr Chriſtus — befohlen — ſolle ungeplagt laſſen/ und folgends unter denen gebeten/ welche man bey der Beſeſſenen gebrauchet/ und von Herr D. Joachimo Mörlino, und D. Martino Chemnitio, alß 2. beſeſſene Maͤgde in der Bꝛaunsweigiſchẽ gemein geweßt/ geſtellet woꝛdẽ/ auch dieſe ſetzet.
Bedrawung des Satans.
Dir aber du nur einer Geiſt/ gebiete/ nicht ich armes ſuͤndliches Hertz/ ſondern das unſchuldige Laͤmlein/ und der wehrte Sohn GOttes JEſus Chriſtus unſer Heiland/ der uͤber dich und alle Creaturen ein gewaltiger HErr iſt/ daß du weichen muͤſſeſt von dieſem Menſchen/ derſelbe JEſus Chriſtus gebiete dir/ ſage ich/ der dich vom hohen Himmel in den Abgrund geſtoſſen hat/ durch ſeine ſelbſt eigene Krafft uñ Gewalt/ ein froͤlicher Troſt aller Betruͤbtẽ/ dir aber ein ſchrecklicher Richter zukuͤnfftig/ dz ermit Feurflammen Rache uͤbe/ an dir und allen deinen Genoſſen.
Amen.
Und abermahl: Du leidiger Satan ich gebiete dir/ bey dem geſtrengen Richter der Lebendigen und der Todten/ und Schoͤpfer aller Welt/ ja bey dem/ der Macht und Gewalt hat dich zu verderben in Abgrund der Hellen/ daß du weicheſt von dieſer Dienerinn JEſu Chriſti/ ich gebiete dir/ ja nicht in meinen unwuͤrdigen Verdienſt/ ſondern in Krafft des Heiligen Geiſtes/ daß du ſeiner goͤttlichen Herrligkeit raͤumeſt dieſen ſeinen Tempel — Weiche du leidiger Satan/ nicht mir/ ſondern dem allerhoͤhſten Sohn GOttes — Weiche du leidiger Verfuͤhrer/ du Vater der Luͤgen/ du Feind der Warheit/ und moͤrderiſcher Verfolger der heiligen unſchuldigen Glieder Chriſti/ ꝛc.
Es iſt dieſe Perſon hernach zum dritten mahl oͤffentlich in der Kirchen mit zum Hochwuͤrdigen Abendmahl gangen/ ob ſich wol der Teuffel ziemlich dawider geſperret/ und hernach auch unter der Predigt/ ſich mit Schreyen/ Gottlaͤſtern/ und Verachten des goͤttlichen Wortes und Gebets hoͤren laſſen:
Wie es endlich abgelauffen/ iſt zwar in dieſer Schrifft nicht gemeldet/ weil ſelbige/ alß das Elend noch gewaͤret/ heraußkommen/ doch iſt kein Zweiffel daß GOtt zu ſeiner Zeit ſeiner Kirchen Gebet erhoͤret/ und des Teuffels Boßheit wird geſteuret haben.
Der GOtt des Friedes trete den Satan unter unſer Fuͤſſe in kurtzem!
Jhm ſey Ehre in Ewigkeit/ Amen.
ENDE.
