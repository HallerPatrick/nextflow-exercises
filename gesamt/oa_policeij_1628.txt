Der Statt Stꝛaßburg Policeij Ordnung Getruckt beij Johann Larolo Anno m. dc. xxviii
WJr Hanß Ludwig Boͤcklin/ von Boͤcklinsaw/ der Meiſter vnd der Raht/ ſampt vnſeren Freunden/ den Ein vnd Zwantzigen/ deß Heyligen Reichs Freyen Statt Straßburg/ Füegen hiemit allen vnſern Burgern/ Schirmbsverwanthen/ Hinderſaßen/ Jnwohnern/ Vnderthanen vnd Angehoͤrigen/ inn vnſerer Statt vnd Obrigkeit/ auch ſonſt Menniglichen zuwiſſen.
Nach dem Wir bißher wargenommen/ daß vnſere vnnd vnſerer lieben Vorfahren am Statt Regiment/ nach vnd nach außgangene Mandaten/ Geſatz vnd Ordnungen/ die Policey beruͤerend/ theils wegen älte vnd viele der Jahr/ vnd darunder vorgeloffener aͤnderung der Zeiten/ Perſonen vnnd Leufften/ theils aber daß ſolche vielfaltig zerſtrewt/ auch an vnderſchiedliche Ort zur auffſicht vnd handhabung gewießen worden/ ſich faſt gaͤntzlich verliehren/ vnbekandt werden/ vnd die nothwendige gehorſame volg nicht mehr haben wollen/ die Sie billich haben ſolten/ vmb deren willen Sie auch anfangs bedaͤchtlich auffgeſetzt vnd zu offnem Anſchlag gebracht ſeind:
Vnd wir aber ohnſchwer befinden koͤñen/ was fuͤr großes vnheyl/ bedes vnſerm Stattweſen ins gemein/ vnd allen deßen Angehoͤrigen inſonderheit/ darauß entſtehen muͤſte/ wann dißfalls die nothwendige hülff ſolte verzogen/ fernere vnordnung/ vnd verachtung guter geſatz/ nach geſehen/ vnd dadurch allerhand vntugend/ ſuͤnd vnd laſter gleichſam gehaͤgt vnd erhalten werden:
Als haben Wir vns zu muͤglichſter abwend- vnd verhuͤtung ſo gethanen/ in publico vnd privato hochnachtheiligen vbels/ vnſers tragenden Ampts/ billich erinnert:
Vñ ſeind auß vnſerm befelch ohnlaͤngſten/ alle vnſerer lieben Vorfahren/ vnd vnſere/ aͤltere vnd newere Ordnungen/ Mandaten/ Satzungen/ Gebott vnd verbott/ ſoviel Wir derſelben zu dieſer Policey Ordnung noͤtig zu ſein erachtet/ durch hierzu inſonderheit verornete/ mit muͤheſamen fleiß durchgangen/ reſpectivè ernewert/ gemindert/ vermehrt/ geändert/ vnd nach beſchaffenheit der jetzigen zeiten in nachfolgende verfaſſung gebracht worden: die Wir ſampt vnd ſonders abgehoͤrt/ erwogen/ beliebt/ vnd nunmehr als vnſern einmuͤetigen willen/ hiemit dem Allmaͤchtigen Gott zu Lob vnd Ehren/ dem gemeinen Nutzen zur beſſerung/ Vns vnd allen den vnſerigen zu gutem/ durch offenen truck/ in Menniglichs wiſſenſchafft kommen laſſen.
Befehlen darauff allen obgedachten vnſern Angehoͤrigen/ ſampt vnd ſonders/ vñ wollen ernſtlich/ daß Menniglich derſelbẽ/ dieſe vnſere Policey Ordnung fleißig leſen/ oder ſich vorleſen laſſen/ derſelben gemaͤß/ hienfuͤro leben vnd wandeln/ zugleicher nachfolg alle Angehoͤrige/ es ſey Weib/ Kind/ Geſind/ oder andere Haußgenoſſen/ die ein jeder in auffſicht vnd verſpruch haben wuͤrd/ mit ernſt eriñern/ auch was ſonſten zu deren Erhalt- vnd Handhabung dienen mag/ mit worten vnd wercken befuͤrdern/ vnd alſo/ was Loͤblich vnd Nutzlich zuerwerben/ was aber Schimpfflich vñ Schaͤdlich zuvermeyden/ ſich aͤußerſt bemuͤhẽ wolle.
Geſtalt Wir vns dann der willigen vnd ſchuldigen volge/ gegen allen den vnſerigẽ gaͤntzlich verſehen:
Deſſen auch ein jeder gehorſamer/ in zeitlicher vnd ewiger wolfahrt wuͤrd zugenuͤeßen/ die vngehorſamen aber/ die ſchaͤrpffe der ſtraffen ohnaußbleiblich zuerwarten haben.
Darnach ſich ein jeder zurichten.
Decret.
Montags den erſten Monats Decembris/ im Jahr/ Chriſti Ein tauſend/ Sechshundert Zwantzig vnd Acht.
Verzeichnuß Der Titul vnnd Materien/ inn dieſer Policey Ordnung begriffen.
TITVLVS I. Fol: I.
Vom Gottesdienſt/ beſuchung der Predigten/ Heyligung der Son- Feſt- vnd Bettaͤge/ vnd abſchaffung der widrigen Mißbraͤuch.
I. Der Kirchen zu Straßburg/ Lehr vnd Ceremonien. §. 1. 2.
II. Erinnerung zu fleiſſiger beſuchung der Predigten. §. 3. 4.
III.
Jn Religionsſachen nicht ſimuliren. §. 5.
IV. Frembde Kirchen nicht zubeſuchen. §.
6.
V.
Keine Conventicula zu halten. §. 7.
VI. Jrꝛige Lehr ins gemein/ vnd ſonderlich die Enthuſiaſterey zu meiden, §. 8.
VII.
Wie die Sonn- vnd Hohen Feſttaͤge ſollen geheyliget werden. §. 9. 10. 11. 12. 13.
VIII.
Wie die Bett- vnd Fewertaͤg ſollen gehalten werden.
14. 15.
IX.
Zwiſchen den Ampt Predigten an Son- Feſt- Bett- vnd Feyertaͤgen/ ſoll niemand auff den Gaſſen vmbgehen §. 16.
X. Wer vber vorſtehendes ruͤgen ſolle. §. 17.
XI. Gebott wider Zauberer/ Warſager/ Teuffel vnd Geiſtbeſchwoͤrer. §. 18. 19. 20.
TITVLVS II. Fol: 8.
Von Gottslaͤſterung/ Maineyd/ falſcher Handtrew/ Fluchen vnd Schwoͤren.
I. Verbott dieſes Laſters ins gemein §. 1. 2. 3. 4.
II. Prediger ſollen die Zuhoͤrer darfuͤr warnen. §. 5.
III.
Andere vorgeſetzte/ ſollen die jhrigen davon abfuͤhren. §. 6.
IV. Straff der Gottslaͤſterung/ Maineydes vnd falſcher Handtrew. §. 7.
V. Straff deß vnbedaͤchlichen Fluchen vnd Schwoͤrens. §. 8.
VI. Straff der vndern Grads Perſonen. §. 9. 10. 11. 12. 13. 14. 15.
VII. Straff der Hohenſtands Perſonen. § 16.
VIII.
Straff deß Adels vnd anderer Perſonen der obern Grad §. 17. 18.
IX. Straff der Frembden. §. 19.
X. Wer vber dieſes Laſter ruͤgen ſolle. §. 20.
TITVLVS III. Fol: 13.
Von der Kinderzucht.
I. Kinderzucht iſt hoch von noͤthen. §. 1. 2. vnd 3.
II. Kinder ſoll man zur Gottesforcht anhalten. §. 4.
III. Kinder ſollen in den Sontaͤglichen Kinderlehren/ ſtill vnd beſcheiden ſein. §. 5.
IV. Kinder ſoll man zu den Schulten ſchicken. §. 6.
V. Kinder die faͤhig/ zum Studiren halten. §. 7.
VI.
Die uͤbrige zu Handwercken vnd Handthierungen anziehen. §. 8.
VII. Jns gemein alle Kinder zur Zucht vnd Tugend anweiſen. §.
9.
VIII.
Straff der nachlaͤſſigen Eltern. §. 10.
IX. Straff der vngehorſamen Kinder. §. 11. vnd 12.
TITVLVS IV. Fol: 18. Geſind Ordnung.
I. Vnfug vnd Mutwill deß Geſinds. §. 1.
II.
Kein Meiſterſchafft ſoll der andern daß Geſind auffwicklen. §. 2.
III. Wann man die Maͤgd dingen moͤge. §. 3. 4.
IV. Lohn der Maͤgd. §. 5.
V. Gottespfeening der Maͤgd. §. 6.
VI. Maͤgd ſollen ein halb Jahr/ auff begehren der Herꝛſchafft/ zu dienen ſchuldig ſein. §. 7.
VII. Maͤgd ſollen den Dienſt nicht verſchwoͤren. §.
8.
VIII.
Straff der Meiſterſchafft die das Geſind vngebuͤhrlich tractiert. §. 9.
IX. Maͤgd ſollen zeitlich in Dienſt gehen. §. 10.
X. Maͤgd ſollen jhre Troͤg in Dienſthaͤuſern haben. §. 11. 12.
XI. Beſtelte Maͤgd Verdingerin. §. 13. 14.
XII. Derſelben Ayd vnd Ordnung.
15. 16. 17. 18.
XIII.
Maͤgd wie ſie zwiſchen vnnd vor den Ziehlen ſollen gehauſt vnnd beherbergt werden. §. 19.
XIV. Meiſterſchafft vnd Dienſtbotten ſollen bey Zuchtrichtern huͤlff ſuchen. §. 20.
TITVLVS V. Fol: 25. Hochzeit Ordnung.
I.
Das interims Mandat vom Jahr 1627.
Jſt annoch guͤltig. §. 1.
II. Ruͤger der Hochzeit Ordnungen. §. 2.
III. Gaab- vnd Freyhochzeitten/ wieviel Perſonen darzu zu Laden. §. 3.
IV.
Wie dabey zu ſpeißen. §. 4.
V. Vberfluß in Kraͤntzen verbotten. §. 5.
VI.
Die außtheilung in ſeidenen vnd taffeten baͤndein verbotten. §. 5.
VII.
Jrten Hochzeitten/ wieviel ſie Gaͤſt haben moͤgen. §.
6.
VIII.
Junge Geſellen/ wo ſie zu ſpeiſen. §. 7.
IX. Wuͤrdt ſollen alle Hochzeitten angeben. §.
8.
X.
Wie bey Jrten Hochzeitten zu tractieren. §. 9. 10. 11.
XI.
Der dritte Tag iſt bey Jrten Hochzeitten gantz verbotten. §. 12.
XII.
Stund deß Kirchgangs. §. 13.
XIII.
Stund der Mahlzeit. §. 14.
XIV. Nacht Jmbiß vnd Schlafftraͤnck verbotten. §. 15.
XV. Dantz/ wie er ſoll gehalten werden. §. 16. 17. 18.
XVI. Hochzeitten der Armen/ ſo Legata empfangen. §. 19.
XVII.
Hochzeitten nicht auſſer der Satt halten/ ohn erlaubnuß. §. 20.
XVIII.
Prediger/ warauff ſie in außruͤffung der Hochzeiten zu ſehen. §. 21. 23.
XIX. Geſchwaͤchte ſollen kein Jungfrewliche Zierd tragen. §. 22.
TITVLVS VI. Fol: 31. Kindtauff Ordnung.
I. Alt Mandat wegen außtheilung deß Zuckerwercks ernewert. §. 1. 3. 4.
II.
Alt Mandat deß Goͤttelgelts halben erfriſcht. §. 2. 3. 4.
III. Pfoͤttern vnd Goͤttlen/ wie ſie ſollen beſchaffen ſein. §. 5.
IV.
Das Kirchengehn bey Kindtauffen zu befuͤrdern. §. 6.
V. Der Nottauff wann er erlaubt. §. 7.
VI. Kindbetterin ſollen den H. Tauff nicht auffziehen/ vnd ſich alles Prachts enthalten. §. 8.
VII. Ampt vnd Lohn der Kindswarterin vnd Saͤugammen. §.
9.
VIII.
Lohn der Weiber/ ſo zu den Kindtauffen verkuͤnden. §. 10.
IX. Ruͤger dieſer Ordnung. §. 11.
TITVLVS VII. Fol: 34. Gaſt Ordnung.
I. Gaſtungen haben zwar jhren Nutzen/ werden aber mißbraucht. §. 1. 2.
II. Erinnerung wider die Trunckenheit. §. 3. 4.
III. Ordnung der Speiſen bey Gaſtungen. §. 5. 6.
IV. Ordnungen der Speiſen bey Wuͤrthen §. 7 8.
V. Ordnung der Speiſen in Koſthaͤuſern. §. 9.
VI. Ordnung der Speiſen auff deß Ammeiſters Stuben. §. 10.
VII. Ordnung deß Zechens auff Zunffſtuben. §. 11.
VIII.
Ordnung deß Zechens auff Schießhaͤuſern. §. 12.
IX. Spatzieren vnd Zechen/ auſſerhalb der Statt. §. 13.
X. Vngebuͤhrliches Zechen/ an Feſt- Son- Bett vnd Feyertaͤgen. §. 14.
XI. Wuͤrht ſollen nach der Nachtglock kein Wein geben. §. 15.
XII. Ruͤger obiger Orndnung. §. 17.
TITVLVS VIII. Fol: 41. Kleyder Ordnung.
I. Mißbrauch der Kleydung/ ſowol in Vnart als Pracht. §. 1. 2.
II. Vnart- vppige Kleydung verbotten. §. 3.
III.
Was vnder die Vnart- vnd uͤppige Kleydung zu zaͤhlen. §. 4. 5. uſq́; ad §. 14.
IV. Hochmuth- vnd Praͤchtige Kleydung verbotten. §. 14.
V. Erſte Hauptvrſach deß Prachts in der Kleydung. §. 15.
VI.
Andere Hauptvrſach deß Prachts in der Kleydung. §. 16.
VII.
Der groͤſte Pracht in der Kleydung iſt bey den vndern Staͤnden. §. 17.
VIII.
Erſten Grads Kleydung. §. 18. uſq́; ad §. 25.
IX. Andern Grads Kleydung. §. 25.
X. Dritten Grads Kleydung. §. 26. uſq́ ad §. 32.
XI. Vierdten Grads Kleydung. §. 32. uſq́; ad §. 40.
XII. Fuͤnfften Grads Kleydung. §. 40. uſq́; ad §. 49.
XIII.
Sechſten Grads Kleydung. §. 49.
XIV.
Von Layd Kleydern der Manns Perſonen §. 50.
XV.
Von Jungfraw Baͤndeln. §. 51. 52.
XVI.
Von Kragenroͤcken/ Baretlein/ Bruſt- vnnd Strichenroͤcken: auch Schauben. §. 53.
XVII.
Straff der vbertretter dieſer Ordnung. §. 54.
VIII.
Ruͤger dieſer Ordnung. §. 55.
IX. Reiß- Auff- vnd Außzuͤg Kleyder/ ob vnd wie ſie frey ſeind. §. 56.
X. Wann dieſe Ordnung ſolle angehen. §. 57.
XI.
Vnder welchem Grad ein jede Perſon begriffen. §. 58.
TITVLVS IX. Fol: 56. Allmuſen Ordnung.
I. Mißbrauch deß Allmuſens. §. 1. 2.
II. Vollkommene verbeſſerung iſt an jetzo nicht zuerheben. §. 3.
III.
Dieſe Ordnung beruͤhrt nicht die Hoſpitalien vnd Suͤchenhaͤuſer. §. 4.
IV.
Sondern das Bettlen auff den Gaſſen. §. 5.
V. Heimiſche Armen/ wie ſie warhafftig zu erkundigen. §. 6.
VI.
1.
Zu S. Marx. §. 7.
VII. 2. Auff den Zuͤnfften. §.
8. usq́; ad §. 18.
VIII.
Heimiſche ſollen Spangen tragen. §. 18.
IX. Heimiſche/ wardurch ſie das Allmuſen verliehren. §. 19. 20. 21. 22.
X. Heimiſche die Vrkunden von S.
Marx haben/ moͤgen zweymal in der Wochen vor Haͤuſern bettlen. §. 23. 24. 25.
XI. Allmuſenknecht ſoll niemand belaidigen noch hindern. §. 26.
XII. Frembde Arme Leut. §. 27 28. ſollen nicht auff Gaſſen bettlen. §. 30.
XIII.
Land- vnd Straſſenbettler ſeind abzuweiſen. §. 28.
XIV. Arme Schuler vnd Exulanten/ wo ſie ſich anzumelden. §. 4.
XV.
Arme Handwercksgeſellen/ wo ſie Huͤlff zu ſuchen. §. 29.
XVI. Arme Krancke Landleut in Hoſpitalen zu fuͤhren §. 31.
XVII.
Arme Geſunde Landleut ſollen im Stattwerck arbeiten. §. 32.
XVIII.
Arme Weiber mit Jungen Kindern zu S. Marx weiſen. §. 33.
XIX.
Wie es mit dem Stattwerck beſchaffen §. 34.
XX. Frembde vnd Heimiſche/ vnd alſo alle Arme haben Huͤlff. §. 35.
XXXI.
Bettlen bey den Leichtbegaͤngnuſſen verbotten. §. 36.
XXXII.
Andere mittel die Armen nach gehaltenen Leichten zu bedencken. §. 37.
XXIII.
Erinnerung/ dem Allmuſen mit der wochentlichen ſtewre zu huͤlff zu kommen. §. 38. 39.
TITVLVS X. Fol: 66.
Von Juden vnd derſelben: wie auch andern wucherlichen Contracten vnd Handlungen/ ſo dann von Monopolien vnd Fuͤrkaͤuffen.
I. Vrſach deß Gebotts wider Juden. §. 1. 2. 3.
II.
Kein Jud ſoll im Straßburgiſchen Gebiet wohnen. §. 4.
III.
Kein Jud ſoll im Straßburgiſchen Gebiet ſich auffhalten ohn Gelaid. §. 5.
IV.
Mit Juden ſoll niemand handlen. §. 6.
V. Kayſerliches Privilegium vber dieſes Gebott. §. 7.
VI.
Alle vorige Contractus mit den Juden werden annulliert. §. 8.
VII. Pferdhandlung mit den Juden wie ſie zugelaſſen. §.
9.
VIII.
Juden ſollen im Straßburgiſchen Gebiet/ auch nicht mit Frembden handlen. §. 10.
IX. Wucherliche Contraͤct der Chriſten verbotten. §. 11. 12.
X. Monopolia vnd Fuͤrkaͤuff verbotten.
13. 14. 15. 16. 17.
XI. Ruͤger vber dieſe Gebott vnd Verbott. §. 18.
TITVLVS XI. Fol: 74.
Von verfaͤlſchten Waahren/ wie auch von Falliten vnd Banckrottierern.
I. Gebott der zuviel gereckten/ geſtreckten vnnd falſch gefaͤrbten Tuͤcher halben. §. 2.
II. Gebott wegen deß weißgeſottenen Kupffers. §. 3.
III. Gebott wider die leichte vnd verfaͤlſchte Silbergeſchirꝛ.
§, 3.
IV. Gebott wegen falſchen vnd frembden Brandweins. §. 4.
V. Gebott wider die Quackſalber/ Storger. ꝛc. §. 5.
VI. Gebott wider die falſche Seydenfarb. §. 6.
VII. Gebott wegen der verfaͤlſchten Kneynodien. §.
8.
9.
VIII.
Gebott wider alle falſche Waahr ins gemein. §. 10.
IX.
Altes Statutum/ wider die Falliten. §. 11. 12.
X. Auff was Perſonen ſolches eigentlich zuverſtehen. §. 13.
XI. Vermehrung der Straffen wider die Falliten. §. 14. 15. 16.
TITVLVS XII. Fol: 81.
Vom Spielen.
I. Spielen iſt ein vrſach vielen vbels. §. 1.
II. Spiel die verbotten. §. 2.
III. Spiel die erlaubt. §. 3.
IV.
Wie ſpielen erlaubt. §. 4. 5.
V. Wann ſonſt erlaubte Spiel verbotten. §. 6.
VI.
Wo/ ſonſt erlaubte Spiel verbotten. §. 7.
VII.
Wem/ ſonſt erlaubte Spiel verbotten. §.
8.
VIII.
Erinnerung ins gemein. §. 9.
IX. Ruͤger vber dieſe Spiel Ornung. §. 10.
TITVLVS XIII. Fol: 84.
Von Vnfuͤgen vnd Schwaͤrmereyen/ auff den Gaſſen vnnd an andern orten der Statt/ bey Tag vnnd Nachtszeit.
I. Gebott wider das Jauchtzen/ Joͤlen/ Schreyen. ꝛc. §. 1. 2.
II. Wider das gaſſatim gehn mit Muſicken/ ohn erlaubnuß. §. 3.
III. Wider das ſingen vnd pfeiffen vor den Haͤuſeern bey Nachtszeit. §. 4.
IV. Wider das naͤchtliche Trommeten/ reutten/ fahren. §. 5.
V. Wider die Nachtdaͤntz. §. 6.
VI. Wider das Mummengehen. §. 7.
VII. Wider allerhand naͤchtliche ſchwerm̃ereyen an Bruckẽ/ Bruñen/ Gaſſen. ꝛc. §.
8.
TITVLVS XIV. Fol: 87.
Von Paßquillen/ Schmaͤhſchrifften/ Schandgedichten/ verleumbdungen vnd affterꝛeden.
I. Paßquillen ſeind in allen Rechten verbotten §. 1.
II. Alte Mandata wider die Paßquill. §. 2.
III. Newes Gebott wider die Paßquill vnd deren verhaͤlere. §. 3.
IV.
Wer Paßquillanten angibt/ hat Danck vnd Geſchenck. §. 4.
V. Wer Paßquillanten verhaͤlt/ wird geſtrafft wie der Thaͤter. §. 5.
VI. Erinnerung wider das verlaͤumbden vnd affterꝛeden.
§ 6.
TITVLVS XV. Fol: 89.
Von Buchdruckern vnd deren Verlaͤgern/ vnd dann von Brieffvmbtragern/ vnd Zeittung Saͤngern.
I.
Nichts newes ſoll gedruckt werden/ ohn vorwiſſen vnd willen der Ober Trucker Herꝛen. §. 1.
II. Ober Truck erherꝛen ſollen alle newe Buͤcher vnnd Schrifften ſelbſt/ oder durch andere cenſurieren. §. 2.
III.
Kein Buchdrucker ſoll dem andern etwas nachdrucken/ ohn erlaubnuß.
§ 3.
IV.
Von allen newen Buͤchern vnnd Schrifften ſoll ein Exemplar zur Cantzley geluͤffert werden. §. 4.
V. Winckel Truckereyen verbotten. §. 5.
VI. Gemeine erinnerung an die Trucker/ deren Verlaͤger vnd Geſellen. §. 6.
VII. Gebott wider die Briefftraͤger vnd Zeittungſaͤnger. §.
7.
TITVLVS XVI. Fol: 92.
Von Leichbegaͤngnuſſen/ vnd etlichen denen angehoͤrigen Stucken.
I. Leichbegaͤngnuſſen/ warumb vnd wie ſie zu halten. §. 1.
II.
Die Leichnam ſollen zum Ruhebettlein befoͤrdert werden. §. 2.
III. Widerholtes Gebott der Laidkleyder halben. §. 3.
IV. Vberfluß in Kraͤntzlein bey Leichten der jungen Doͤchter. §.
4.
V.
Keinen Leichnam in der Statt zu begraben.
§ 5.
VI.
Wie es bey Leichten der Jungen Kinder mit den Predigten vnd Abdanckungen zu halten. §. 6.
VII. Lohn der Leichen verkuͤnder. §.
7.
VIII.
Tax der Todtenbaͤum. §. 8.
IX. Lohn der Leichtentraͤger. §. 9.
X. Lohn der Todtengraͤber §. 10.
XI. Gebuͤhr der Armenſchuler ſo bey Leychten ſingen. §. 11.
TITVLVS XVII. Fol: 95.
Von Handhabung dieſer Policey Ordnung.
I. Gute Geſatz erfordern ein Handhabung § 1.
II.
Dieſe Geſatz der Policey Ordnung ſind nicht new. §. 2.
III. Moͤgen kuͤnfftig geaͤndert/ ſollen aber inmittels geehrt vnnd gehalten werden §. 3.
IV.
Solches halten/ vnd die Handhab wird befoͤrdert:
1. Durch die Gebott vnd Wahrnung der Obern. §.
4.
2.
Durch auffſicht vnd zuſprechen der Zuͤnfft. §. 5. 6. 7. 8. 9.
3.
Durch Geheyme Ruͤger. §. 10.
4. Durch Huͤlff vnd Mitwuͤrckung der gantzen Gemeind. §. 11. 12.
5. Durch Straff der Richter. §. 13.
V. Darzu iſt ein new Zuchtgericht beſtelt. §. 14.
VI. Perſonen der Zuchtrichter. §. 15.
VII. Sitztaͤg/ der Zucherichter. §. 16.
VIII.
Sachen deß Zuchtgerichts. §. 17.
IX. Claͤger vor Zuchtrichtern. §. 18.
X. Beclagte vor Zuchtrichtern. §. 19.
XI. Proceß deß Zuchtgerichts. §. 20.
XII. Gehorſam ſo man den Zuchtrichtern ſchuldig. §. 21.
XIII.
Ob/ vnd wie man vom Zuchtgericht provociren moͤge. §. 22.
XIV. Specialſchutz der Zuchtrichter vnd jhrer Beampten. §. 23.
Appendix der Policey Ornung.
TITVLVS XVIII. Verzeichnuß etlicher Articul/ daruͤber die Schoͤffen deß Suͤbnergerichts von alters hero gerichtet/ vnd auch hinfuͤhro richten ſollen.
I.
Was fuͤr Sachen ins gemein fuͤr die Suͤbenzuͤchtiger gehoͤrig. §. 1.
II.
Ob jemand den andern ſchilt Dieb oder Diebin §. 2.
III.
Ob jemand dem andern boͤſe fraͤfele Wort zu redete. §. 3.
IV.
Ob jemand mit dem andern rauffet/ mit Faͤuſten ſchlaͤgt/ ſtoſſet/ trittet/ oder Meſſer zucket. §. 4. 5. 6. 7. 8. 9. 10. 11.
V.
Das niemand ein vngewohnliche Wehr bey jhm tragen ſolle. §. 12.
VI. Allmend zum Waſſer ſoll niemand verſchlagen. §. 13.
VII.
Von Grund vnd Geroͤr in den Gaſſen §. 14.
VIII.
So jemand Geroͤr ſchuͤttet in die Graͤben. §. 15.
IX.
Das Horb auff den Gaſſen ſoll jhm niemand zu eygenen. §. 16.
X. Gebott der Vlbergaſſen halb/ außgangen. §. 17.
XI. S.
Clauß Brucken Traͤnck ſoll niemand verſchlagen/ noch daſſelbſt Leder waͤſchen. §. 18.
XII. Synn/ bey S.
Clauß Bruck ſoll ſauber vnd rein ſein. §. 19.
XIII.
Gympelmarck vnder der Erbslauben. §. 20.
XIV.
Wie die Kaͤuffler vnder der Lauben ſollen feyl haben. §. 21.
XV. Oeſtereich ſoll niemand auffbrechen. §. 22.
XVI. Spittalgaͤßlein ſoll ſauber gehalten werden. § 23.
XVII.
Das niemand kein More in der Statt ziehen ſoll. §. 24.
XVIII.
Vom Schwein ziehen. §. 25. 26. 27. 28. 29.
XIX.
Wem/ vnd wie viel Gaͤnß zu ziehen erlaubt. §. 30.
XX. Wer dem andern ſein Gefluͤgel auffinge oder andere eſſende Speiß nem̃e. §. 31.
XXI.
Von Taubenfahen. §. 32.
XXII.
Wer den andern beſchuͤttet. §. 33.
XXIII.
Nachts nicht ohn ein Liecht auff der Gaſſen gehn. §. 34.
XXIV.
Brandwein Leut ſollen am Sontag vor der Predig kein Zehren halten. §. 35.
XXV. Gartner ſollen kein Ruben oder Reitich vngebunden auff den Fronhoff zu Marck fuͤhren. § 36.
XXVI.
Gartner Sitz halben auff dem Rubenmarck jenſeit der Schindbrucken. §. 37.
XXVII.
Daß man kein Truſeneſch in einer halben Meilen wegs brennen ſoll §. 38.
XXVIII.
Becken vnd Mehlleut/ wie ſie Mehl vnd Gruͤß verkauffen moͤgen. §. 39.
XXIX.
Mawrer/ Zimmerleut/ Moͤrdelknecht/ ſollen wann ſie von der Arbeit gehn/ kein Holtz mit ſich weg tragen. §. 40.
XXX.
Das man nicht mit Handbuͤchſen zu Gefluͤgel ſchieſſen ſoll/ inn einer Meilen wegs. §. 41.
XXXI.
Daß niemand dem andern in ſeine Gaͤrten ſteigen/ ſeine Zaͤun abbrechen/ noch daran ſchaden zufuͤgen ſoll. §. 42.
XXXII.
Daß niemand vber die geſaͤgte Aecker reitten ſoll. §. 43.
XXXIII.
Ob jemand die Suͤbenerknecht ſchmaͤchte mit Worten oder Wercken. §. 44.
XXXIV.
Daß die Suͤbenerknecht bey allen Geſellſchafften ſein moͤgen/ vnd ſie niemand fuͤr ſchnoͤde halten ſoll. §. 45.
XXXV.
Die Suͤbenerknecht ſollen kein Schenck/ Muͤet noch Muͤetwohn nem̃en. §. 46.
XXXVI.
Waruͤber die Suͤbenzuͤchtiger noch ferners zu ruͤgen haben. §. 47.
TITVLVS.
XIX. Vnderſchiedliche Mandata/ die vor Jahren allhie außgangen/ vnnd denen annoch gehorſam vnd volge gelaiſtet werden ſolle.
I. Mandat wider die außforderungen vnd Duell.
de Anno 1609.
II. Conſtitution wie der Ehebruch vnnd andere Vnzucht ſoll geſtrafft werden.
de Anno 1594.
III. Mandata wegen beherbergung frembder Perſonë/ de Anno 1610. vñ 1619.
IV. Mandatum der Schlaffhaͤuſer halben/ de Anno 1613.
V. Mandata keinem Frembden ein Hauß allhie zu verkauffen/ oder zu verleyhen/ ohn Obrigkeitlichen Conſens/ de Anno 1606 vnd 1621.
VI. Mandatum daß ohn einwilligung der Herꝛen Fuͤnffzehen kein Hauß zum andern ſollgebrochen werden.
de Anno 1552.
VII. Bawholtz Ordnung/ de Anno 1627.
VIII.
Hebammen Ordnung/ de Anno 1605.
IX. Pulver Ordnung/ de Anno 1617.
X. Ordnung deß ſchieſſens inner einer Meilen wegs vmb die Statt de Anno 1587.
Der Statt Straßburg Policey Ordnung. TITVLVS I.
Vom Gottesdienſt/ Beſuchung der Predigten/ Hayligung der Son- Feſt- vnnd Bettaͤge/ vnd Abſchaffung der widerigen Mißbraͤuche.
I
ANfaͤnglichen: Demnach vnſere Liebe Vorfahren vnd wir/ im Jahr Chriſti 1598.
Ein Kirchen- Ordnung mit guter außfuͤhrung verfaſſen vnd publiciren laſſen/ darinn Sie vnd wir/ nit allein wegen der Kirchen Ceremonien gewiße verordnung/ ſondern auch/ vnd vornemblichen ein runde Bekandtnuß vnſers Chriſtlichen Glaubens/ die wir geſetzt auff den vnbeweglichen grundt der H. Schrifft Alten vnd Newen Teſtaments/ vnnd die darauß gezogene vnveraͤnderte Chur- vnnd Fuͤrſtliche Augſpurgiſche Confeſſion vnd Apologiam, wolbedaͤchtlich gethan/ auch folgents in Anno 1611. gegen eines widerwertigen Scribenten vnwarhaffte beſchmitzung mit beſtandt verthädiget:
I. Der Kirchen zu Straßburg/ Lehr vnd Ceremonien.
Als haben wir zuvorderſt ſolche vnſere Kirchen Ordnung/ vnnd deren gantzen Jnnhalt hiehero widerholen/ hiermit von newem bekraͤfftigen/ vnd alle vnd jede vnſere angehoͤrige zu gehorſamer obſervantz derſelben/ vornemblich aber zu ſteiffer vnwanckelbahrer vnnd inbrünſtiger vortſetz- vnd erhaltung/ der/ von vnſeren geehrten Vorfahren erkandten vnd bekandten/ auch durch Sie vñ Vns mit Gottes huͤlff biß auff jetzige zeitten fortgepflanßten Evangeliſchen Wahrheit/ vnd rainen Lehr/ Vaͤtterlich vnnd trewhertzig erſuchen/ erinnern vnnd vermahnen wollen/ mit dem angehenckten erbieten/ daß auch wir die Obrigkeit an vns/ durch gnädigen beyſtandt deß Allerhoͤchſten darob aller muͤglichkeit nach/ ohnabſetzlich zuhalten/ alles hinderliche erlaubter weyſe abzuwenden/ vnd alſo dieſen Edlen vnd Thewren Schatz/ auff die liebe Nachkommende fort zuwaltzen/ nichts wollen erwinden laſſen.
II.
Nechſt ſolchem/ weiln die fleißige hoͤrung Gottesworts/ vnd die dabey vorgehende Chriſtliche uͤbungen daß einige mittel ſeind/ durch welches der wahre Glaub in Chriſtum/ die rechte Erkandtnuß/ vnd gnadenreiche vergebung der Suͤnden/ ein Gottſeelig Tugendthafftes Leben/ zeitlicher wolſtandt/ vnd die ewige Seeligkeit zuerlangen:
So thun wir nicht weniger mehrermelter vnſerer lieben Vorfahren wolbedachte verordnungen/ vnd ſonderlich daß in Anno 1585. außgangene Mandat/ von fleißiger hoͤrung der Predigten Goͤttlichen worts/ andächtiger beſuchung der Heyligen Sacramenten/ Eyferiger verꝛichtung Gemeinen gebetts/ vnd anderen dem Gottesdienſt anhangenden ſtuͤcken/ hiemit erneweren.
Befehlen auch darauff allen vnſern Burgern/ Jnnwohneren/ Schirmbsverwanten/ vnnd angehoͤrigen/ daß Sie ſich zu den Predigten/ ſo wol an Sonn:
Feſt: vnd Bettägen/ als auch ſonſten in der Wochen mit mehrerem fleiß/ dann bißhero/ ſonderlich in den Frühe: vnd wochen Predigten geſchehen/ einſtellen/ daß verkuͤndigte wort mit andacht anhoͤren/ die Heyligen Sacramenten nach Chriſtlicher Ordnung vnd wuͤrdiglich gebrauchen/ dem Gemeinen Gebett vnd Lobgeſang biß zu voͤlligem Schluß mit Mundt vnd Hertzen beyſtimmen/ vnd in anderen Gottſeeligen vbungen ſich alſo erzeigen ſollen/ daß darauß bey einem jeden die rechtſchaffene Andacht vnnd Eyfferige begierd zu befuͤrderung der Ehren Gottes/ vnd ſeiner ſelbſt Leibs vnd der Seelen wolfahrt/ auch Gemeiner Statt Straßburg Ruhm vnnd Nutzens/ zuverſpuren ſein mag.
III. Erinnetung/ zu fleißiger beſuchung der Predigten.
IV.
Wir wollen auch vnd gebiethen hiemit ernſtlich/ daß alle Elteren/ Herꝛ- vnd Meiſterſchafften vnd ſonſt Menniglichen/ deme Junge vnd andere Perſonen zur auffſicht vertrawt ſeindt/ nicht allein fuͤr ſich ſelbſten die Predigten jetzt geſagter maſſen embſig beſuchen/ ſondern auch zu ſolchen jhre Kinder/ Geſind/ Knecht vnd Maͤgd/ Lehrknaben vnd Toͤchter/ vnd wer ferners in eines jeden coſten vnd Hauß jetz ſein/ oder kuͤnffrig kommen moͤchte/ mit ernſt anweißen/ vornemblich aber die liebe Jugendt/ beedes Einheimiſche vnd Frembde zum Sontaͤglichen Kinderbericht fleißig einſchicken/ vnd ſonſten in Lehr vnd Leben nutzlich vnderꝛichten ſollen.
V. Jn Religionsſachen nicht zuſimuliren.
Vnd demnach wir bißher mit großem vnwillen erfahren muͤſſen/ daß ſich etliche Leichtfertige Gemuͤter/ beedes an Gott im Himmel/ vnd vns der Obrigkeit hochſträfflich vergeßen/ in dem Sie jhr Jrthumb in Glaubens ſachen ein zeitlang/ vnnd biß Sie etwann denvortheil/ ſo Sie geſucht/ erlangt gehabt/ vorſetzlich Simulirt/ ſich zu vnſerer Confeſſion mit dem Mundt bekandt/ die Predigten vnd Sacramenten beſucht/ hernacher aber wider vmbgeſattelt/ vnd auff vorige Jrꝛwege abgetretten:
So wollen wir menniglichen vor dergleichen ſchand- vnd ohnverantwortlichem betrug mit ernſt verwarnt/ vnnd vns gegen dergleichen veraͤchtern Gottes vnd der Obrigkeit/ die verdiente Straff/ mit gebuͤhrendem Ernſt wuͤrcklich vñ ohnaußbleiblich vollziehen zulaſſen hiemit vorbe halten haben.
Ferners widerholen wir vnſere im Jahr Chriſti 1597. außgekündete/ trewgemeinte erinnerung vnd verbott/ anlangend die beſuchung der frembden vnd vnſerer Chriſtlichen Lehr widerwertigen Kirchen:
Wie auch daß in Anno 1605. verfaßte Mandat/ wider die gefaͤhrliche Conventicula vnd heimliche zuſammenkunfften/ geſpraͤch vnd andere verꝛichtungen in Glaubens vnd Religions ſachen:
Vnnd weil wir in ſonderheit warnehmen/ daß im Roͤm: Reich hien vnd wider/ vnnd vielleicht in vnſerer Statt vnd Obrigkeit/ mehr als wir wiſſen/ neben anderen im Reichsfrieden nicht begriffenen Religionen/ auch die heimliche Sect der Widertaͤuffer/ Schwenckfelder/ Wigelianer/ vnnd anderer Enthuſiaſten nach vnnd nach einſchleichet/ vnd ſich beſorglich/ wo nicht bey zeiten gewehret wuͤrde/ je laͤnger je mehr zu verfuͤhrung der Einfältigen vermehren moͤchte.
Als wollen wir dieſe laͤngſt verbottene Religions Jrꝛthumb vnd deren bekennere vnnd nachfolgere mit widerholung vnſerer Vorfahren/ in Anno 1540. außgekuͤndten Mandats hiemit von vnſerer Statt vnnd Landt allerdings abgewieſſen/ dieſelben offen- oder heimlich zubeher bergen/ zu behaußen vnnd auffzuhalten nachmahln menniglichen Inhibirt, auch Sie ſelbſten/ wann Sie betretten/ vnd von vnſeren Predigern vnd Kirchenpflegern (welche wir hiemit vnſers Mandats von fuͤrbeſchicken in der Kirchen Ordnung fol. 322. erinneren) erfordert vnnd vnderꝛichtet/ aber nach jhrer boͤſen gewohnheit halßſtarrig auff gefaſter meinung verharꝛen wuͤrden/ mit wuͤrcklicher Straff/ vermoͤg beedes deß Reichs Abſcheids vom Jahr 1551. vnd obangezogenen vnſers Mandats de Anno 1540. je geſtalten ſachen nach/ gebuͤrlich zubelegen vnd anzuſehen/ vns erclaͤrt/ vnd zumahl Sie vnnd menniglichen/ ſo dergleichen Jrꝛthumben zugethan/ vor gefahr vnnd ſtraff gewarnet haben.
VI. Frembde Kirchen nicht zubeſuchen.
VII.
Keine Conventicula zuhalten.
VIII.
Jrꝛige Lehr ins gemein/ vñ ſonderlichẽ die Enthuſtaſterey zumeyden.
Noch weiters nach dem vnſer gerechter Gott/ nit allein die heyligung deß Feyrtags ernſtlich gebottẽ/ ſondern auch die Entheyligung deßelben jeweiln vnd nicht weniger/ als andere wider die zehẽ Gebott Gottes begangene Suͤndẽ/ eyferig geſtraff:
So thun wir neben obigẽ befelch von fleißiger hoͤrung der Predigtẽ/ zumal alle vnſere angehoͤrige/ denẽ wir zugebietẽ vñ zuverbietẽ habẽ/ Vätter- vnd Obrigkeitlich hiemit eriñeren/ dz Sie ſampt vñ ſonders an den Son- vñ hohen Feſttaͤgen/ keine andere dann Heylige/ vñ von Gott erlaubte werck/ handtlungẽ vñ geſchäfft vornemmen vnd vervben:
Hingegen aber alles widerige/ ſo ane beſuchung der Predigten/ vñ wahrem Gottesdienſt hinderlich ſein kan/ euͤſſerſten vermoͤgens fliehen vnd vermeiden wollen.
IX.
Wie die Son- vnd hohen Feſttaͤge ſollen geheyliget werdẽ.
Jnſonderheit aber ernewerẽ wir vnſerer Vorfahrẽ Mandat de Anno 1534. vnd gebieten hiemit ernſtlich/ dz niemandt in diſer Statt vff die Son-vñ hohe Feſttaͤge/ ohne dapfere redliche vrſach/ oder erheiſchende nothturfft einigerley Handtarbeit thũ ſolle/ es geſchehe gleich zu Hauß/ oder auff der Gaßen/ inn- oder außerhalb der Statt/ es were mit fiſchen/ vogelfangen/ vnnoͤtigem reiten/ gehen vnd fahren/ auff Waſſer vnd Landt/ auff Muͤhlen vnd Maͤrck/ oder an andere ort/ vnd ſonſten auff kein andere weiß oder maß/ wie daß ſein moͤchte/ bey ſtraff zwey pfundt pfenning/ die ein jeder ſo alſo ohne genugſame entſchuldigung betretten wuͤrde/ entrichten ſolle.
X.
Jngleichem ſoll auch ane Son- vnd Feſttaͤgen alle handlung eingeſtelt/ die Gaͤdẽ vnd Kraͤm beſchloßen gehalten/ vñ zu offenem Marck nichts/ als Milch/ Brot/ vnd friſches Gartengewaͤchs/ jedoch auch ſolches nicht vnder haltung der Ampt-vñ Mittags Predig gebracht vnd verkaufft werden/ abermahln bey ſtraff zwey Pfundt pfenning.
XI.
Nicht weniger ſolle an den Son-vñ Feſttaͤgen die Metzig vnd daß Schlaghauß zugehalten/ vnd darinn keinerley arbeit verꝛicht/ vornemblich aber daß bißher gewonliche Viehſchlachten/ auffgemelte Soͤn-vñ Feſttaͤge/ allerdings vnderlaſſen werden/ es were dañ etwann/ daß auß erheblichen vrſachen ſolches geſchehen muͤßte/ in welchem fall bey Ober-vñ Raht Herꝛn der Metzigerzunfft die erlaubnuß geſucht/ vñ erlangt werden ſolle/ wer anders thut/ beſſert/ ſo offt ſolches geſchicht 25. pfund pf.
XII.
XIII.
Noch viel weniger ſollen an den Son-vñ hohen Feſttaͤgen/ wie ſonſten den gantzen tag vber/ alſo vornemblich vnder wehrendẽ Ampt-Mittags-vñ Abend Predigten andere vppigkeitẽ mit zechen/ ſpielen/ vnd dergleichen/ in offentlichen Wuͤrts-Paſteten-Ballen-Wein-Bier-Balbier- oder Privat haͤuſern veruͤbt werdẽ/ alles bey ſtraff nach ermaͤßigung vnſerer Zuchtrichter/ die Sie doch vnder dreißig Schilling nicht beſtim̃en/ vnd ſo wol gegen einem jeden thätter/ als den jenigen ohnfehlbar vornem̃en ſollen/ die dergleichen injhren Häußern wiſſentlich vorgehen/ oder ſonſt huͤlff vñ vorſchueb darzu/ entweder ſelbſt gebẽ/ oder durch andere geben laſſen.
Dann wir ins gemein hiemit alles/ was zu ſolchen zeiten/ an hoͤrung der Predigten vnd verrichtung deß Gottesdienſts wie auch ſonſten an heyligung der Son-vñ hohen Feſttäge hinderlich ſein/ vñ zu ſolchem end durch Menſchen fund vnd argeliſt moͤchte erdacht werdë/ nit weniger/ als were es dieſer vnſerer Policey Ordnung mit claren worten eingeruckt/ ernſtlich abgeſchafft/ gewehrt vnd verbotten haben wollen/ ſo gar/ daß ermelte vnſere Zuchtrichter/ auch die jenige/ die allein ſolchen verbottenen handlungen bey wohnen/ oder davon wiſſens tragen/ vnd nicht anzeigen/ mit geziemender ſtraff belegen/ vnd zumahln auff dieſes vñ alles vor-vñ nachſtehende ein genawe vnd fleißige auffſicht werden nemmen laſſen.
Vnd was wir bißher von den Son- vnd hohen Feſttägen vornemblich geordnet/ daß wollẽ wir auff anlaß eines im Jahr 1589. allhie außgangenen/ vñ volgendts Anno 1606. ernewerten Mandats/ auch auff die zeit d’ wehrendẽ Amptpredigten ane den großen Monatlichen Bettägen/ am tag S.
Stephani/ am Charfreytag/ Oſter- vnd Pſingſtmontag/ wie auch auff die Rahts vñ Schulpredigtẽ ferners extẽdirt/ erſtreckt vñ verſtãden habẽ/ dergeſtalt/ dz auch in ſolcher zeit alle obſpecificirte/ vnd andere Arbeiten vñ handlungen/ bey vorgeſetzter ſtraff der zwey pfundt pfen. gaͤntzlich eingeſtelt ſein vnd bleiben ſollen.
XIIII.
Wie die Bett- vnnd Feyrtäge ſollen gthalten werden.
Es ſollẽ auch auff die obgemelte Bettäge vnſere werckhoͤff biß nach vollbrachter Predigt beſchloßen/ vñ allen Arbeitern an allen der Stattwercken nit allein freygelaſſen/ ſondern befohlen ſein/ ſolche ſtũden zu feyrẽ vñ die Predigten zubeſuchen/ aber nach endũg derſelbẽ an jhre Arbeit ſich auffs fuͤrderlichſt zuverfuͤgen.
XV.
XVI.
Zwiſchen den Amptpredigten an Son-Feſt- Bett vnd Feyrtaͤgen ſoll niemand auff den Gaßen vmbgehen.
Jns gemein ſetzen ordnen vnnd wollen wir ferners/ daß alle Einwohner vnd angehoͤrige dieſer Statt/ Alt vnd Jung/ Mann vnd Weibsperſonen/ wann Sie je den Ampts Predigten an Son-hohen Feſt-Monatlichen Bett- vnnd anderen Feyrtaͤgen/ entweder Leibs/ oder anderer wichtigen hindernuß halben/ ſelbſt Perſoͤnlich nicht abwarten vnd beywohnen koͤnten/ ſich mitler weil/ vnd biß zu endung ſolcher Ampts Predigten zu Hauß auffhalten/ daſelbſten jhre Chriſtliche vbungen haben/ vnd ohne erhebliche vrſach auff der Gaßen ſich nicht ſehen laſſen/ viel weniger hin-vñ wider wanderen/ fahren/ reuͤttẽ vñ ſpatzieren ſollẽ/ bey ſtraff zwen ſchilling pfeñing die ein jeder/ der darwider handlet/ zum wenigſtẽ (dañ vnſerẽ Zuchtrichtern/ iſt auch dißfals/ nach befindung der ſachẽ/ ein mehrere ſtraff zubeſtim̃en gaͤntzlich heimbgegeben) zuerlegen ſchuldig ſein ſolle.
XVII.
Wer vber vorſtehendes Ruͤegen ſoll.
Vnnd damit dieſem vnd allem vorſtehendem gebuͤhrlich gelebt werde/ auch die muthwillige mißhaͤndler nicht ohngeſtrafft bleiben/ So ſollen neben vnſern inſonder heit verordneten Rüegern/ alle an den Gerichten Allmußen/ vnd Hueten dieſer Statt beſtelte Knecht/ Botten vñ Waͤchter/ auff die Vbertretter obiger Ordnungen fleißige acht nehmen/ vnd dieſelben/ welche Sie erkundigen/ bey jhren Pflichten entweder einem vnſerer Zuchtrichtere oder deren Beampten/ dem Frevelvogt/ oder Zuchtgerichtſchreiber/ ohne vnderſcheid/ mit benambſung deß orts/ der zeit/ der mißhandlung/ der perſonen die ſolche geſehen oder gehoͤrt/ vnd anderer vmbſtändt/ die ſich jeweiln bey einem oder anderem fall erzeigen moͤchten/ namhafft machen vnnd angeben/ darfür dann der erſte anbringer jedesmahl ein ſechſten theil der ſtraff empfahen ſolle.
XVIII.
Gebott wider Zauberer/ Warſager/ Teuffels vnd Geiſtbeſchwoͤter.
Beſchließlichen/ weiln auch daß Teuffeliſche Zauberen/ Warſagen/ Beſchwoͤren/ Geiſt vertreiben/ Cryſtallen- vnnd Handtſehẽ/ Siebreuͤttern/ Segen vñ dergleichen mehr andere aber glaubiſche Haͤndel/ deren ſich etliche mit Characteren/ vor ſchießen/ hawen vnd ſtechen/ veſt vnd verſichert zumachen/ die Nachtſchaͤden vnnd andere ſonſt vnheylſame Kranckheiten zu curiren/ oder auch verlohrne ſachen widerumb zuerlangen/ gebrauchen/ nicht allein an warem Gottesdienſt hinderlich/ vnd dem Allerhoͤchſten ein grewel/ als deßen Allmacht/ Vaͤtterliche Gnad vnnd Barmhertzigkeit dardurch ſchändlich verlaſſen/ hingegen aber der Teuffel gleichſam angebettet/ rahtsgefragt/ vmb huͤlff vnnd rettung erſucht wuͤrd/ ſondern auch in Heyliger Schrifft/ vnnd allen Rechten ernſtlich verbotten/ vnd bey einer jeden wolbeſtelten Republic auch darumb nicht zuleiden/ weiln durch ſolche boͤſe Leut/ vnd deren ſcheinbare worthbehelff/ die Einfaͤltigen vielmahln auß vnwiſſenheit verführt/ vmb vnnuͤtze Coſten vorſetzlich gebracht/ ja etwan Ehrliche Leut in vnſchuldigen verdacht vnd fälſchliche verleumbdung boͤßlich geſetzt werden:
So haben wir auch dißfals allem vnheil vorzubiegen hiemit menniglichen vnſerer Angehoͤrigen fuͤr vorerzehlten vnd anderen dergleichen ſchweren Suͤnden vnd Laſtern/ in rechter wolmeinung fleißig vnd trewlich warnen/ auch zumahl ſich derſelben gaͤntzlich vnd allerdings zuenthalten ernſtlich gebieten vnd befehlen wollen.
Dann wie wir nicht gemeint ſeindt/ einigen Zauberer/ Wahrſager/ Geiſt- oder Teuffels beſchwerer/ Segenſprecher/ Planeten Leſer/ Chriſtallen- oder Handtſeher vnd dergleichen/ in vnſerer Statt vnnd Obrigkeit wiſſentlich zugedulden: Alſo wollen wir auch/ wo ſich eine oder mehr Perſonen/ jetzt oder kuͤnfftig ſolten betretten laſſen/ die ſich ſolcher hochſtraͤfflichen vnnd aͤrgerlichen Händel vndernemmen/ ſelbigen nachhaͤngen/ vnd ohnerachtet dieſer vnſerer Trewhertzigen erinnerung darinn beharꝛen würden/ gegen denſelben/ nach geſtalt vnnd befindung jhrer mißhandlungen die gebuͤhrende vnd verdiente Straffen mit dem Thurn/ Pranger/ Ruthenſtreich/ Schwerdt vnd Fewr/ nach anweißung Goͤttlicher Geſatz/ der Peinlichen Halßgerichts Ordnung/ vnd beſchreibener Keyſerlichen Rechten/ ohnfehlbar ergehen laſſen.
XIX.
Es ſollen ingleichem alle vnſere Burger/ Vnderthanen/ vnd Verwanthe in Statt/ Landt vnnd Burgkbann/ die entweder auß Einfalt oder Fuͤrwitz vnd Aberglauben/ ſolchen Wahrſagern/ vnd oberzehlten Laſterhafften Leuthen/ wie auch den Heyden vnd Zigeunern (die wir ohne daß bißher als erkandte Verraͤhter vnd Außſpaͤher der Chriſtenheit/ wie Sie in der Reichs Policey Ordnung mit warheit genant werden/ in vnſerem gebiet nicht geduldet/ nach hinfuͤhro gedulden wollen) etwann in- vnd außerhalb vnſerer Bottmeßigkeit nachgeloffen/ denen angehangen/ auch ſich jhrer hilff vnnd Rahtsgebraucht/ hiemit ernſtlich erinnert ſein/ von ſolchem übel abzuſtehen/ ſich dergleichen Perſonen vnnd deren Gemeinſchafft zuenthalten vnd ſich jhrer keinswegs zubeladen/ ſo lieb einem jeden/ nach beſchaffenheit der ſachen vnſere ernſte Gelt oder Thurnſtraff zuvermeiden/ ſein wuͤrd.
XX.
TITVLVS II.
Von Gottsleſterungen/ Meinayd/ Falſcher Handtrew/ Fluchen vnd Schwoͤren.
I. Verbott dieſes Laſters ins gemein.
ES iſt Menniglichen auß Gottes Heyligem wort/ vnnd den gemeinen Weltlichen Rechten/ wie auch deß Heyligen Roͤmiſchẽ Reichs Policey- vnd Halßgerichts Ordnungen bekandt/ bey was hohen Poenen vnnd Straffen heilſamblich geſetzt vnnd ernſtlich gebotten ſeye/ das der Namm deß Allmechtigen Ewigen Gottes/ durch keinen Menſchen vergebens/ vnnuͤtzlich oder uͤppig gefuͤhrt/ gebraucht noch angetaſt/ ſondern alle Gottsleſterung Meinayd vnd falſche Handtrew/ wie auch das frefenliche vnd vorſetzliche/ zumahl daß vnbedächtliche vermaledeyen/ fluchen vnd ſchwoͤren/ gaͤntzlich vnderlaſſen/ verhuetet vnd gemitten werden ſolle.
II.
Wann dann in betrachtung ſolcher gebott vnnd verbott/ vnſere geehrte vorfahrẽ (als die ſich wol eriñert/ daß die Goͤttliche Majeſtaͤt durch dieſes abſchewliche Laſter/ zu gerechtem Zorn/ auch zeitlicher vñ ewiger Straff hoͤchlich bewegt wuͤrdt) jhnen jederweiln die abſchaff- vnd beſtraffung deſſelben mit ernſt angelegen ſein laſſen/ geſtalt die in Jahren 1510.
(der mehr aͤltern zugeſchweihen) 1516.
1522. 1526.
1529. 1533.
1549. 1552.
1566. 1568. vnd 1603. deßwegen Publicirte Statuta vnd Ordnungen/ vnd die darinn angekuͤndete Poenen/ an Leib/ Leben/ Ehr vnd Gut/ genugſamb zuerkennen geben.
III.
Vnnd wir aber leyder erfahren muͤſſen/ daß es auff den heuͤtigen tag/ in dieſem Statt vnnd Land gefährlichem Laſter deß Gottsleſterns/ Meinaydts/ Falſcher Handtrew/ Fluchen vnd Schwoͤrens/ nicht beſſer als bey vorigen zeiten dahergeht/ vielmehr darinn je laͤnger je aͤrger werden/ vnd faſt das anſehen gewinnen will/ als wolte die Gott- vnnd ruhloſe Welt dieſe hochſtraffbare Mißhandlung fuͤr keine/ oder doch eine geringe Suͤnd achten vnd auffnemmen:
So haben wir vmb ſoviel mehr vrſach gehabt/ die vorangezogene vnſerer lieben Vorfahren wolbedachte Gebott vnnd Satzungen/ in berahtſchlagung dieſer Policey Ordnung/ mit fleiß auffſuchen/ vnnd durchſehen/ auch nach anweiſung derſelben/ wie nicht weniger der Reichs Policey Ordnung de Anno 1577. mit zeitlichem/ hierunder gehabtem Raht vnd gutem vorbedacht/ die nachfolgende Satzung abfaßen vnnd begreiffen zulaſſen/ die wir auch als vnſern einmüetigen ſchluß/ in allem jhrem Jnhalt/ veſtiglich/ ſtreng- vnd ernſtlich gehalten vnd vollzogen haben wollen.
Setzen/ ordnen vnd wollen demnach/ daß ſich menniglichen in vnſerer Statt/ weß Wuͤrden/ Stands oder Weſens Er ſeye/ vor dem erſchroͤcklichen Laſter der Gottsläſterung/ deß Meinayds/ der falſchen Handtrew vnnd Schwoͤrens/ trewlich huͤeten/ vnd alle Fluͤche bey dem nammen Gottes/ Seiner Heyligen Marter/ Wunden/ Krafft/ Macht/ Sacramenten/ Leiden vnnd Todt/ Leib vnnd Gliedern/ Blut vnnd Creütz/ Himmel vnd Element ꝛc. wie auch alle Laͤſter- Schaͤnd- vnd Schmaͤhung der Gebenedeyten Mutter Chriſti vnnd der Heyligen Gottes/ auch zumahl das gemeine vbel/ da ſich entweder der Menſch ſelbſten oder ſeine neben Chriſten vermaͤſſentlich dem Teuffel ergibt/ vnnd vermaledeyet/ Gottes ſtraff/ ſchwere Plagen vnnd Seuͤchen auff ſich vnnd andere fordert/ die Seel verpfäntet ꝛc. vnd dergleichen/ gaͤntzlich vermeiden ſolle/ ſo lieb einem jeden/ obangedeute deß Allerhoͤchſten vnd Gerechten Gottes/ vnd vnſerer der Oberkeit/ hienachgemelte ſtraffen zuentfliehen/ ſein wuͤrdt.
IV.
Vnd damit jedermann in vñſerer Obrigkeit fuͤr ſolchem Laſter ja genugſamb gewarnet/ vnnd der großen gefahr vnd ſchweren Poenen/ ſo demſelben nachfolgen/ zu genuͤegen berichtet werde:
So ſollen nicht allein hienfuͤro/ wie bißher/ alle vnſere Pfarꝛer vnd Kirchendiener inn Statt vnd Landt/ ſo offt Sie gelegenheit darzu haben/ die Gemeinden vnd zuhoͤrer von den Cantzlen; Sondern auch die Eltern/ Herꝛ- vnd Meiſterſchafften zu Hauß/ jhre angehoͤrige Jung vnd Alt/ mit fleiß/ eyfer vñ erſt erinnern/ daß Sie ſich dieſer mehrgedachten Suͤnd des Gottslaͤſterens/ Meinayds/ falſcher Handtrew/ Fluchen vnd Schwoͤrens gaͤntzlich enthalten/ vnd hingegen gegenwertiges vnſer Gebott in ſchuldige acht nemmen/ dem gehorſamlich geleben/ vnnd dadurch die angekuͤndte ſtraff verhüeten wollen.
V. Prediger ſollen die zuhoͤrer darfuͤr wahrnen.
VI.
Andere vorgeſetzte/ ſollen die Jhrigen davon abfuͤhren.
VII. Straff der Gottslaͤſterũg/ Meinayds vnd falſcher Handtrew.
Wuͤrde aber geſchehen/ daß jemand/ wer der were/ ſolche wolgemeinte erinner- vnd verwarnungen/ Gebott vnnd verbott/ Leichtfertig in wind ſchlagen/ vnd deßen allen ohnerachtet/ Gottes Majeſtaͤt/ Allmacht vnnd Herꝛlichkeit/ vnſers HErꝛen JEſu Criſti allerheyligſte Menſchheit vnnd Sacramenta/ durch veraͤchtliche vnnd fraͤfeliche Läſterwort angreiffen/ oder ſich auch mit vorſetzlichem Meinayd vnnd falſcher Handtrew (welche dem Meinayd aͤhnlich vnd gleich iſt) vergehen wuͤrde/ So ſoll derſelbige Gottsläſterer oder Meinaydige/ entweder vns dem Raht/ oder vnſeren Zuchtrichtern vnnd deren Beampten namhafft gemacht/ vnd auff vnſer deß Rahts erkandtnuß/ nach vnderſcheid deß verbrechens vnnd innhalt der Recht vnnd Reichs Conſtitutionen, entweder am Leben/ oder ſonſten an Leib/ Ehr vnnd Gut/ ernſtlich abgeſtrafft/ vnnd hierneben auch ein jeder der die Gottslaͤſterung gehoͤrt oder den Meinayd vnd falſche Handtrew wüſte/ aber verſchwigt vnnd nicht gehoͤriger orten anzeigt/ als ein Mittverhenger der Suͤnden/ zur willchuͤrlichen Poen/ gezogen werden.
VIII.
Straff des vnbebachtlichen Fluchen vnnd Schworens.
Wann dann ferners jemand ſo Burgerlichen Stands iſt/ es were Mann oder Weib/ Jung oder Alt/ Frembd oder Heimiſch ohne vnderſcheidt (allein die jenige/ deren hieunden § 17. gedacht wuͤrdt/ außgeſchloßen) in vnſerer Statt ohne frefelbarn vorſatz/ allein auß vnbedachtem/ oder bewegtem Gemuͤt/ vnnd boͤſer gewonheit/ die hieoben §.
4. angezogene vnd andere dergleichen ſtraffbare wort Fluͤche/ vnd Schwuͤer/ von ſich hoͤren laſt/ der oder die/ ſollen von dem anhoͤrenden vmbſtandt/ anfaͤnglich in der guͤte/ davon abzulaſſen vnnd das es verbotten/ freuͤndtlich ermahnt/ (zu welcher ermahnung einen jeden/ der gehorſam ſo er Gott vnnd der Obrigkeit ſchuldig iſt/ treiben ſolle) vnnd wann vber ſolches freundliches anſprechen der Schwoͤrer oder Flucher noch weiter in ſolchem vnweſen vortfahrt/ als dann vnſeren verordneten Zucht Richteren oder deren Beambten angebracht/ vnnd/ wie hernach vnderſchiedlich folgt/ ohnnachläßlich geſtrafft werden.
Nemblich/ welche vnder dieſen Perſonen daß erſtemahl/ vbergethane verwarnung/ mit vnbedachtem Schwoͤren oder Fluchen fuͤrgefahren/ die ſoll zur Geldbuß geben ein ort eines guldens.
IX. Straff der vndern Grad Perſonen.
Wer aber zum andernmahl vber beſchehene abmahnung/ ſein Fluchen oder Schwoͤren beharꝛet/ der ſoll zur Geld ſtraff verfallen ſein ein halben gulden.
X.
Wa fern auch jemands zum drittenmahl vnſer verbott/ ohnerachtet deß zuhoͤrers erinnerung/ vberſchreittet/ der ſoll buͤeßen einen gulden.
XI.
Vnnd wer alſo daß Gelt nicht zuerlegen hette/ der ſoll an ſtatt deßelben/ daß erſtemahl zwo ſtund/ daß andermahl vier ſtundt/ vnnd daß drittemahl ſechs ſtundt ins Zucht- Häußlein geſteckt/ vnd daſelbſten jhme zu ſpott vnd ſtraff/ anderen aber zum Exempel vnnd beſſerung/ verwahrt werden.
XII.
Solte aber ſich ferners begeben/ daß jemand zum viertenmahl/ vber gethanes zuſprechen/ in dergleichen Fluchen vnnd Schwoͤren/ fortfahren würde/ der ſoll dadurch die ſtraff deß Thurns verwuͤrckt/ vnnd darinn im Burgerkeffig Tag vnnd Nacht/ es ſeye Winter oder Sommerszeit/ mit Waſſer vnd Brot zubuͤeßen ſchuldig ſein.
XIII.
Doch iſt vnſeren Zuchtrichtern/ inn dieſem fall vorbehalten/ die ſtraff deß Thurns in ein Geldbuß (welche aber vnder zwey Pfundt pfenning nicht ſein ſolle) wie auch hinwiderumb bey vorigen faͤllen/ die beſtimbte Geldbuß/ in die ſtraff deß Zuchthaͤußleins/ je nach befindung vnd gutachten/ zuverwandlen.
XIV.
Welcher dann vber das/ ſich zum fuͤnfftenmahl/ in offtermeltem Laſter angedeuͤtter maſſen vergehet/ den wollen wir der Raht/ an Leib/ Ehr/ oder Gut/ nach geſtalt ſeiner verwuͤrckung ernſtlich abſtraffen vnd darinn niemands verſchonen laſſen.
XV.
Als auch in des Heyligen Reichs obangezogenen Polireyordnung vom Jahr 1577. weiters verſehen/ daß hohen Standsperſonen/ weniger dann den Nidrigen gebuͤhre/ oberzehlte vppige Schwuͤer vnd Flüch zuvben/ vnd andere Leut durch jhr Exempel zu ärgern:
So laſſen wir es auch dabey bewenden/ guter zuverſicht/ Sie werden ſich in vnſerer Statt vnd Obrigkeit angeregter Policey gemaͤß verhalten.
XVI. Straff der hohen Standsperſonen.
XVII.
Straff deß Adels vnnd anderer Perſonẽ der obern grad.
So viel aber den Adel inſonderheit anlangt (dem wir an dieſem ort auß bewegenden vrſachen/ alle die/ in vnſerer Kleyder ordnung vnder dem Fuͤnfften vnd Sechſten grad begriffene Perſonen/ beyſetzen) ordnen vnd wollen wir/ wo jemandts von der Ritterſchafft oder jetz angedeuten Perſonen/ auß zorn oder boͤſer gewonheit vnbedaͤchtlich Schwoͤren vnd Fluchen wuͤrde/ daß derſelb zum erſten/ zum andern vnd zum dritten mahl/ die obbeſtimbte Geltſtraff/ allwegen duplirt geben vnd abrichten; da er aber zum viertenmahl wider diß vnſer gebott handelt/ an ſtatt deß Thurns mit Gelt geſtrafft/ vnnd jhme doch weniger nicht/ dann vier Pfundt pfenning/ zur buß aufferlegt werden ſolle.
XVIII.
Welcher aber vnder beruͤerten Adels- vnnd anderen erſtgedachten Perſonen/ inn dieſem Laſter biß auffs fünfftemahl/ vortgehn/ vnnd die geſchehene erinnerungen außer acht ſetzen ſolte/ gegen demſelben ſeind wir gemeint die ſchaͤrpfe der Gemeinen vnd Reichs recht/ ſtreng- vnd ernſtlich vollziehen zulaſſen/ darnach ſich ein jeder zurichten.
XIX. Straff der Frembden.
Damit auch beſchließlichen gegen den Frembden vnd anderen Perſonen/ bey denẽ die gefahr iſt daß Sie zuentweichung der ſtraff fluͤchtigen Fuß ſetzen moͤchten/ die gebuͤer in acht genommen werde/ So ſollen dieſelben/ welche entweder mit vorſetzlichem oder aber vnbedächtlichem Gottsläſtern/ Fluchen vñ Schwoͤren/ obangeregter maßen/ dieſer vnſerer ordnung zuwider handlen/ vnſerem je zu zeiten Regierenden Ammeiſter fuͤrderlich namhafft gemacht/ vor denſelbigen alſo bald erfordert/ vnd/ nach beſchaffenheit der ſachen/ entweder/ zu hafft gezogen/ oder zur wuͤrcklichen erlegung der obgemelten Geltſtraffen/ oder doch zu genugſamer caution/ ſich auff begehren vor vns oder vnſeren verordneten zuſtellen/ vnd was erkandt zu laiſten/ angehalten/ vnd anderer weiß nicht erlaſſen werden.
XX. Wer vber dieſes Laſter ruͤ-egen ſolle.
Vnd vber alles dieſes ſo hieoben wider die Gottsläſterung/ den Meinaidt/ das Fluchen vnd Schwoͤren verordnet vnd gebotten/ worden/ ſollen vnſere gehaime Ruͤeger/ wie auch andere vnſere tit. 1. §. 17. ernante Stattdiener/ ja menniglich/ dem die befuͤrderung der Ehren Gottes/ deß Nechſten nutzen/ vnd gemeiner Statt wolfahrt angelegen/ fleißig ruͤegen/ die ſchuldigen ohn anſehung der Perſon bey vnſeren Zuchtrichtern oder deren Beampten anzeigen/ vnnd dadurch daß dieſe heylſame ordnung gehandthabt werde/ ſambt vnnd ſonders befoͤrdern helffen.
TITVLVS III.
Von der Kinderzucht.
ZV erhaltung einer wolbeſtelten Policey/ iſt neben anderm/ auch hoch von noͤhten/ daß gute Kinderzucht gehalten/ die liebe herwachſende Jugendt/ zeitlich vom boͤſen abgeführt/ hingegen zur Tugendt angewieſen/ vnd in Lehr vnd Leben alſo vnderꝛichtet werde/ damit man bey kuͤnfftigen zeiten/ vnnd vorfallenden enderungen jeweiln Leut habe/ die dem Vatterlandt vnd gemeinem weſen/ in ſeinen vnderſchiedlichen Ständten vnd Aembtern loͤblich vorſtehen/ deſſen wolfahrt eyferig befuͤrdern/ vnd auff die nachfolgende Poſteritet ruͤhmlich fortpflantzen moͤgen.
I. Kinderzucht iſt hoch vonnoͤthẽ-
Darinn haben nun abermahlen vnſere liebe Vorfahren am Stattregiment/ jhre fleißige ſorgfalt/ wie ſonſten oͤffters alſo vornemblich im Jahr 1548. wolmeinendt ſcheinen laſſen/ da durch verordnete Herꝛen jhres mittels/ die Gemeind von Zuͤnfften zu Zuͤnfften/ zur Gottesforcht vnnd erbarm leben/ ſonderlich aber auch zu angelegener warnehmung der lieben Jugendt vnd eyferiger Kinderzucht/ muͤndlich vnnd ernſtlich erinnert worden.
II.
Solche damahlige trewhertzige vnnd Oberkeitliche erinnerung/ haben wir auch anjetzo widerholen wollen/ weil heutigen tags nicht weniger/ die rechte vnnd ſcharpfe Kinderzucht ſich guten theils verlohren/ vnd gar viel vnſerer angehoͤrigen/ die bloͤde Jugendt boͤßlich verabſaumbẽ/ in Suͤnd vnd Laſtern/ müſigãg/ vñ leuchfertigem weſen auffwachſen vñ eraltẽ laſſen.
III.
Wollen demnach vnd befehlen hiemit allen Eltern/ Voͤgten/ Vormündern/ Schulmeiſtern/ Herꝛ- vnd Meiſterſchafften/ vnnd andern vorgeſetzten/ daß ſie zuvorderſt jhre Kinder vnd anvertrawte Jugend/ im Gebett/ vnd den Hauptarticuln vnſerer Chriſtlichen Religion/ wol vnderꝛichten/ dieſelben zu den Predigten vnnd Sontaͤglichen Kinderlehren fleißig einſchicken/ auch wann ſie etwas erwachſen/ vnd zu verſtandt kommen/ zum gebrauch der Heyligen Sacramenten (ohnerachtet daß ſie etwan mit der Hochzeitlichen zierd vnnd Kleydung noch nicht gefaſt/ dan dieſes Chriſtliche werck auch in einer andern erbarn Kleydung mag verꝛicht werden) befuͤrdern/ vnd alſo bey denſelben vor allendingen/ die wahre Gottesforcht/ welche der anfang iſt aller Weißheit/ vnd gewiſſe vertroͤſtung hat/ zeitlichen vnd ewigen Segens/ ſattſam einwurtzlen vnd pflantzen ſollen.
IV. Kinderſoll mann zur Gottesforcht anhalten.
V. Kinder ſollen in den Sontaͤglichen Kinderlehren/ ſtill vnd beſcheyden ſein.
Vnnd weil man etwan mit vnluſt ſehen muß/ was für groſer muthwill in erſtgedachten Sontaͤglichen Kinderlehren/ mit hin vnd widerlauffen/ ſchwätzen/ gaylen/ vnd in andere viel weg/ bey werendem Gebett vnd Geſang/ vnder den Kindern vorgehn/ als ſollen hiemit alle Eltern vnd vorgeſetzte/ auch alle vnſere Kirchendiener/ Schulmeiſter vnd andere Perſonen/ die zu verhoͤrung der Jugend geordnet werden/ hiemit fleißig erinnert ſein/ nicht allein die Kinder/ beedes vor- vnd beyhaltung der Kinderlehr/ ernſtlich zuermahnen/ daß ſie ſolche zeit vber andaͤchtig/ ſtill vnnd rühig ſeyen: Sondern auch die vngehorſamen bey den Eltern vnd Præceptoren/ oder wa ſich ein beſtaͤndige boßheit erzeygen wolte/ bey vnſern verordneten Zuchtrichtern/ oder deren Beambten/ ohne vnderſcheid der Perſon/ anzugeben/ damit ſie gebuͤrlich darumb geſtrafft/ vnd zu erbarm leben gebracht werden.
VI. Kinder ſollman zu den Schulen ſchicken.
Nechſt dieſem iſt in vnſerer Kirchen Ordnung de Anno 1598. fol. 350. von den Pfarꝛ Schulen in dieſer Statt vñ dero Obrigkeit/ wie auch vom Ambt der Lehrmeiſter/ Lehrfrawen vnnd der Jugend/ heilſame verordnung vnnd anweiſung geſchehen:
Dabey laſſen wir es nun auch jetzo bewenden/ mit der ernſtlichen vermahnung/ daß allerſeits derſelben fleißig nachgefolgt/ vnd ſonderlich die Kinder zu embſiger beſuchung ſolcher wolbeſtelten Schulen mit ernſt ſollen angehalten werden.
VII. Kinder die faͤhig/ zum Studiren halten.
Nach dem auch/ durch vnſerer Vorfahren/ vnnd vnſere eingewante ſorgfalt/ zuvordriſt aber auff erlangte Kayſerliche Allergnedigſte verwilligungen/ nicht allein ein Lateiniſches Gymnaſium, ſondern auch ein Academi vnd Univerſitet, in hieſiſiger vnſerer Statt vor Jahren angeſtellt/ vnnd noch auff den heütigen tag/ durch Gottes Gnad in flore vnd eſſe erhalten wuͤrdt:
Als wollen wir alle vnſere Angehoͤrige hiemit Vaͤtterlich vnd Obrigkeitlich erinnert haben/ dieſes vornehme ſtattliche vnnd coſtbare Kleinot/ ja wol in acht zunehmen/ vnnd jhre junge Soͤhne/ bey denen ſich ein vaͤhiges vnnd ſcharpfes ingenium erzeygt/ von den ſtudijs nicht ab-vielmehr darzu/ vnd erlernung der frembden ſprachen vnd freyen Kuͤnſten/ mit eyfer vnnd vleiß anzuhalten/ auch ſich hierinn/ die nothwendige zeit vnd vncoſten nicht tawren zulaſſen/ welche ohne daß inbetrachtung deß folgenden nutzens/ faſt gering/ ja gegen andern orten gleichſam fuͤr nichts zuachten/ in denen der gleichen erwuͤnſchte gelegenheiten nicht zufinden/ ſondern vber Landt/ vnnd in die frembde/ mit hoͤchſter gefahr der Kinder/ vnnd beſchwerlichen außlagen der Eltern muß geſucht werden.
Weme aber entweder wegen ſchwachen Ingenij der Kinder/ oder auß andern erheblichen vrſachen/ dieſelben ſtudieren zulaſſen/ nicht thunlich/ der ſolle ſie zum wenigſten im ſchreiben vnd leſen vnderꝛichten laſſen/ vnd dann bey zeiten zu andern verrichtungen/ hanthierungen/ geſchefften/ vnd handwercken befuͤrdern/ vnd muͤglichſter dingen dahin arbeiten/ daß ſie nicht zum bettlen/ vnnd muͤſſigang (dem hochſchädlichen Pfulſter deß Sathans vnnd gewiſſem anfang alles vbels) gewehnt/ ſondern etwas ehrliches vnnd erbares zulernen/ dardurch ſie dem nechſten dienen/ vnnd jhr Brot kuͤnfftig erwerben moͤgen/ angewieſen werden.
VIII.
Die vbrige zu Handwercken vnd Handthierungen anziehe.
Jm vbrigen gantzen leben/ ſollen die Eltern/ Voͤgt/ Vormuͤndere/ Lehrmeiſtere/ Lehrfrawen/ Herꝛ- vnd Meiſterſchafften/ vñ andere vorgeſetzte/ jhnen ernſtlich angelegen ſein laſſen/ daß die Jugend/ Knaben vnnd Maͤgdlin/ nicht allein mit der nothturfft deß Leibs in Kleydung/ vnd anderer vnderhaltung gebuͤrlich verſehen/ ſondern auch zur Zucht/ Tugendt vnnd erbarm wandel/ vnd vornemblich zu ſchuldiger ehrerbietung vnd gehorſam gegen vns der Obrigkeit/ den Eltern/ vorgeſetzten/ vnnd andern alten vnd ehrlichen Leuten ernſtlich vnderꝛichtet/ hingegen aber zu vermeidung der vntugend/ Suͤnd/ vnd Laſter/ auch allem dem/ ſo dieſer vnſerer Policey Ordnung entgegen/ trewlich vnd vnnachlaͤßig ermahnt werde.
Jnſonderheit aber wollen wir daß ſchimpff- vnd aͤrgerliche geſchrey/ jelen/ raufen/ ſchlagen/ ſtein vnnd ſchnee werffen/ Kriegen/ fechten/ zuſamen rottiren/ Krentzelſingen/ vnd andern mutwillen/ ſo etwan auff den gaſſen vnd Plaͤtzen dieſer Statt/ vnnd neben andern orten/ inſonderheit auch durch die Beckenbuben vnnd Mägdlin vor dem Münſter/ vnd vnder der Pfaltz/ geuͤbt wuͤrdt/ wie auch alle die Spiel/ durch welche ehrliche Leut im freyen gang koͤnnen gehindert oder beſchädigt werden/ nicht weniger/ daß zu Sommerszeit zwar gemeine/ aber leichtfertige Baden in flieſſenden Waſſern innerhalb der Statt/ (doch frembden Leuten vnnd Handwercksgeſellen ſich deß Waſſers/ bey Abendtszeitten/ mit geziemender beſcheidenheit zugebrauchen vnverwehrt) vnnd was ferners Gott- vnd ehrliebenden Leuten zuwider ſein wuͤrdt/ hiemit allerdings vnd ernſtlich verbotten haben: mit der ſonderbahren erleuterung/ daß ob wir zwar der Jugendt jhre ergoͤtzlichkeit auff der Gaßen/ in erlaubten vnd gebuͤrlichen kurtzweilen/ gern goͤnnen wollen/ daß jedoch auch ſolche/ auff Son-Feſt- Bett- vnd Feyrtaͤge/ vnder wehrender Ambts-Mittags- vnd Abendt Predigten/ wie auch täglich/ vnder der vormittaͤgigen Achten Predig gaͤntzlich ſollen eingeſtellt/ vnd vermitten/ auch darauff durch vnſere Rahts-Gerichts- vnd Laͤufferbotten/ Thurnhüetter/ Bettelvoͤgt/ Almuſen/ vnd Sibnerknecht/ ein fleißige auffſicht genommen werden:
Alſo/ daß dieſelbe zuvorderſt den Kindern/ Buben/ vnnd Maͤgdlin ſelbſten/ die ſolche vngebuͤren begehen/ ernſtlich zuſprechen/ vnnd wann dieſes nichts helffen wolte/ den Eltern ſolchen vngehorſam anzeigen/ da aber auch/ bey jhnen den Eltern die gebuͤr nicht folgen wuͤrde/ als dann ſie/ die Eltern vnd Kinder zugleich/ vnſern Zuchtrichtern/ oder deren Beambten angeben ſollen/ bey jhren Ayden.
IX. Jns gemein alle Kinder zur Zucht vnd Tugend anweiſen.
X. Straff der nachlaͤßigen Eltern.
Welche Eltern vnd vorgeſetzte nun obgeſagter maſſen die Kinderzucht führen/ vnd die liebe Jugendt wol auffziehen/ die werden deſſen von Gott ein reiche belohnung/ von den Menſchen ehr vnnd lob/ vnd von den Kindern ſelbſten dermahl eins nutz vnd danck haben/ welche aber hierinn fahrleſig/ vnd entweder durch zuviel nachſehen/ vnd liebkoſen/ oder aber durch aͤrgerlichen wandel/ vnd boͤſe anweißung/ die Jugendt verabſaumen/ vnd dariñ wider dieſe vnſere Satzung handlen/ die wollen wir durch vnſere Zuchtrichtere/ (welche jhre heimliche Ruͤeger vnd Anbringer darauff beſtellt haben) als verächter guter ordnungen/ vnd vngehorſame/ gegen den Obern/ je nach befindung vnd beſchaffenheit der ſachen/ am Leib oder Gut/ ernſtlich abſtraffen.
Jngleichem ſollen auch die Kinder/ vnd junge Leut/ welche obigen Articuln zuwider gehn/ vnd deßweg angegeben wuͤrden/ vor vnſere verordnete Zuchtrichter beſchickt/ vnd wegen jhres mutwills/ vngehorſams vnnd frefels/ entweder mit ſcharpfen zuſprechen/ oder zuͤchtigung der Ruthen/ oder in andere weg/ je nach ermeſigung vnd verdienſt/ vnaußbleiblich geſtrafft/ auch der Rutenſtreich nach befelch vnd erkantnuß gedachter vnſerer Zuchtrichter/ entweder zu Hauß durch die Eltern/ oder aber in der Schulen durch die Lehrmeiſter vnd Lehrfrawen/ oder wol gar bey groben vnnd vorſetzlichen vbertrettungen/ im Bettelthurn durch die Stattknecht/ verꝛichtet werden.
XI. Straff der vngehorſamen Kinder.
Wuͤrde auch geſchehen/ daß ein Kind der natuͤrlichen lieb vnd pflicht ſo gar vergeſſen/ vnd ſeinen Eltern die ſchuldige Ehr vnd gehorſam nicht leiſten/ dieſelbe ſchelten/ ſchmähen/ ſchlagen/ oder in andere weg mit fluchen/ vermaledeyung/ wort vnd thaten belaydigen/ auch hunger oder kummer ſolte leiden laſſen/ Gegen demſelben wollen wir/ nach ſeiner verwuͤrckung gebürlich verfahren/ vnd ſonderlichen die jenige/ ſo jhren Eltern geflucht oder hand angelegt/ ernſtlich ſtraffen/ bey denen aber/ welche nit ſelbſten jhren dürfftigen Eltern handbietung vnd ſtewr leiſten/ vnſere Obrigkeitliche verordnung der alimentation halben/ wuͤrcklich vollziehen laſſen/ darumb dann ein jedes Kind vor dergleichen vnmenſchlichen thaten trewlich gewarnet/ die Eltern aber/ denen dergleichẽ begegnet/ bey vns dem Raht/ oder vnſern Zuchtrichtern fuͤr derlich zuclagen/ erinnert ſein ſollen.
XII.
TITVLVS IV. Geſind Ordnung.
I. Vnfug vnnd Muthwill deß Geſinds.
ES iſt nun etlich Jahr hero faſt bey menniglichen in dieſer Statt/ vber den vngehorſam/ vnfleiß/ vntrew/ fahrlaͤßigkeit/ trutz vnd hohmut deß Geſinds/ vornemblich aber der Knecht/ Maͤgd oder Dienſtbotten/ hefftig geclagt worden:
Solcher gemeinen beſchwernuß nun nit weniger/ als anderm eingeriſſenem vbel/ durch die/ von vnſern lieben Vorfahren/ inn Jahren 1557. 1561. vnd 1576. wolbedachte verordnungen/ gebuͤhꝛlich zubegegnen/ wollen wir zuvordriſt/ daß Geſind ins gemein/ wie daß nam̃en haben/ vñ in was dienſten/ weſen vñ alter es ſein moͤchte/ zu ehrer bietigem gehorſam gegen den Oberen/ zu fleißiger trew in anbefohlnen verꝛichtungen/ vñ zu behutſamer verſchwiegenheit in vertrawtẽ geſchaͤfften/ auch zuvermeidung deß ſchandlichen Affterꝛedens/ mährlintragens vnnd ſchwetzwercks in- vnnd außerhalb deß Haußes/ deß vnverantwortlichẽ pochẽs/ ſchnarchẽs/ widerbefftzens ꝛc. ernſtlich erinnert/ vñ zumahl die Articul/ gebraͤuch vñ herkom̃en/ der Zuͤnfft vñ Handwercker/ ſo der mehrere theil derſelbẽ/ von alters hero/ deß Geſinds halben erlangt/ hieher gezogẽ/ auch derſelbẽ Vorgeſetztẽ/ darob ſteiff zuhaltẽ/ vñ beſſerung/ wie in anderm/ alſo auch in gewiſſer beſtim̃- vnd mäßigung der Loͤhn/ an ortẽ da vonnoͤthen zeitlich einzufuͤhrẽ/ befohlen haben.
Wer ehrlichẽ vñ erbaren gemuͤts/ wuͤrd fuͤr ſich ſelbſtẽ die ſchuldigkeit gebuͤhrlich in acht nemmen/ die andern wollen wir durch ſtrenge derſtraffẽ in gehorſam zubringẽ/ vns angelegẽ ſein laſſẽ.
II.
Kein Meiſterſchafft ſoll der andern daß Geſind auffwicklẽ.
Anlangend aber die Knecht/ Mägd oder dienſtbottẽ inſonderheit/ iſt bißher bey denſelben die vngebühr nit wenig dadurch gehägt worden/ daß je ein Herꝛ- vnd Meiſterſchafft der andern/ die Knecht vnd Maͤgd/ durch nachſchicken/ anſprechungen/ verheißungen/ geſchenck vnd gab/ großen Lohn vnnd Gottspfenning ꝛc. gefährlich abgeſpannen/ auffgewickelt vnd entzogen/ darauß dann nichts anders ervolgen koͤnnen/ dann daß das Geſind/ nur je lenger je mehr vngehorſam/ muthwillig/ widerſpaͤnſtig/ meiſterloß/ trutzig/ halßſtarꝛig/ hochmuͤtig/ verwegen vnnd frech worden:
Wider ſolchen Mißbrauch ſetzen/ ordnen/ vnd wollen wir/ daß hinfuͤro kein Burger oder Burgerin noch Einwohner dieſer Statt/ weß ſtands oder weſens er ſeye/ dem oder der andern/ jhre Knecht/ Maͤgd oder Dienſtbotten gefehrlicher weyß abſetzen/ abdingen oder abpracticieren ſolle/ weder durch wort/ geſchenck/ oder verheißung/ weder ſelbſt noch durch andere/ auff keine weyß noch maß/ wie daß geſchehen moͤchte/ bey ſtraff fünff pfund pf. die nicht allein der Burger/ Burgerin vnd Einwohner/ ſondern auch die Perſonen/ ſo ſich hierunder gebrauchen laſſen/ vnnachlaͤßlich erlegen/ oder darfuͤr fuͤnff tag im Thurn/ mit Waſſer vnd Brot/ büßen ſollen.
Es ſoll auch niemand eine Magd wiſſentlich dingen/ Sie habe dann in dem vorigen Dienſt ein halb Jahr verharꝛet/ oder Sie hette von vnſeren verordneten Zuchtrichtern/ auß erheblichen vrſachen/ erlaubnuß zur dienſtänderung erlangt/ oder were erſt frembd herkom̃en/ oder (wann Sie ein hieſiges Kind) von jhren Eltern/ Voͤgten vnd nechſten Verwanten/ daß erſte mahl zu frembden Dienſten verſprochen worden/ oder were vor außgang deß halben Jahrs/ von der Herꝛ- oder Meiſterſchafft/ ſonder vnredliche vrſachen/ bevrlaubet:
wer darwider thut/ beſſert jedesmahl dreyßig ſchilling/ oder tag vnd nacht im Thurn mit Waſſer vnd Brot.
III. Wann man die Maͤgd dingen moͤge.
Alſo ſoll auch kein Magd gedingt werden/ eher dann vngevohrlich ein Monat vor dem Ziel/ es were dañ/ daß die Magd von der Herꝛ- vnd Meiſterſchafft/ vor ſolcher zeit vrlaub empfahen/ vnd jhr eben dadurch vmb anderwertige Dienſt ſich vmbzuſehen/ gegoͤnt würde/ bey vorgeſagter poen der dreyßig ſchilling/ oder deß Thurns.
IV.
Ob zwar fernes/ die verꝛichtung bey den Dienſtbotten vngleich/ vñ daher ein gewiſſe vnd durchgehende belohnung nicht fuͤglich kan beſtimbt werden/ inſonderheit weil zubefahren/ daß durch ſetzung eines gewiſſen/ die jenigen/ ſo in jhrẽ verꝛichtungen noch ſchwach/ ſchlecht vñ vngeuͤbt/ anlaß vnd vrſach zugroßen forderungẽ nem̃en moͤchtẽ: Jedoch/ weil vornemblich die Magdloͤhn gar auff ein vnverantwortliches geſtiegen/ welches guten theils durch den vbermachtë Pracht derſelben/ (deme nunmehr durch vnſere Kleyderordnung geſtewert iſt) vervrſacht wordẽ/ vnd daher ſie die Maͤgd ſelbſten/ ſich hinfüro deſto beſſer mit einẽ wenigern/ werden befridigen koͤñen:
So wollen wir hiemit bey dẽ Obermaͤgdẽ/ die in Privat Burgershaͤußern/ zu den Kuchẽ vñ Haußgeſchaͤfften gebraucht werdẽ/ den hoͤchſten Lohn fuͤr ein viertel Jahr auff drey gulden geſetzt/ nach vnderſcheid der Dienſtbotten aber vnd deren verꝛichtungen/ ſolchen Lohn nach billichkeit zu mäßigen/ vnnd alſo bedes in der forderung vnnd außzahlung/ ſich aller gebuͤhr zu befleißigen/ auch inſonderheit dißfalß keine gevhaͤrdt zubrauchen/ vnd weder durch geſchenck noch andere eindingungen/ wie daß geſchehen moͤchte/ den vorbeſtimbten Lohn zuerhoͤhen/ alle Herꝛ- vnd Meiſterſchafften/ auch Mägd vnd Dienſtbotten/ mit Obrigkeitlichem ernſt erinnert/ zumahl vor der ſtraff vnſerer Zuchtrichter/ trewlich gewarnt haben:
Dann ermelte Zuchtrichter ſollen hinfuͤro/ ſo offt ſie durch jhre beſtelte Ruͤeger oder ſonſten erfahren/ daß etwas weiters vber obbeſtimbtẽ hoͤchſten Lohn/ auß vorbedingung/ gegebẽ/ oder ſonſtẽ vff einer oder anderen ſeitẽ/ ichtwas mit argliſt vñ gevhärdt/ dieſer vnſerer Ordũng zuwider erdacht vñ vorgangen were/ ſolches je nach beſchaffenheit der ſachen vnnachläßig ſtraffen: dergeſtalt/ wann in Geld oder Geldswert/ es were von Herꝛ-vñ Meiſterſchafft/ oder von den Maͤgden vñ Dienſtbottẽ/ gefordert oder außbezahlt were/ ſo ernante Sum̃ vbertreffen thete/ Sie von einem jeden ſchilling ſo daruͤber ſein wuͤrd/ ein Pfund pfenning zur ſtraff abnehmen/ in andern faͤllen aber/ nach ermaͤßigung verfahren ſollen:
dann wir den ſonderbaren trewen fleiß vnd wolhalten deß Geſinds/ auß freyem willen zuwidergelten/ den Herꝛ- vnnd Meiſterſchafften durch obige vnſere verordnung zubenemmen/ nicht gemeint ſein.
V. Loͤhn der Maͤgd
VI. Gottspfenning der Maͤgd.
Bey den Gottspfenningen aber/ welche auch auff ein vnbilliches getriben worden/ ſetzen vnd ordnen wir/ daß hienfuͤro einer Magd mehr nicht/ dann zwen ſchilling zum Gotts- vnd bindtpfenning/ ſoll gegeben werdẽ:
wer darwider thut/ der beßert fuͤr jeden ſchilling/ ſo er vber daß jetzbeſtimbte weggegeben/ ein Pfund pfenning/ vnnd wer daß Gelt nicht hat/ fuͤr jedes Pfund pfenning/ tag vnnd nacht im Thurn mit Waſſer vnnd Brodt.
VII. Mãgd ſollen ein halb Jahr/ auff begehren der Herꝛſchafft zudienen ſchuldig ſein.
Wie nun weiters zu eines jeden Burgers/ Burgerin vnd Einwohners dieſer Statt freyem willen vñ wolgefallen geſtelt bleibt/ daß Geſind/ Knecht/ Maͤgd vnd Dienſtbotten je zu viertel Jahren zu vrlauben vnd fortzuſchicken:
Alſo ſollen hiengegen/ die Knecht/ Mägd vnd Dienſtbotten/ Sie ſeyen jung oder alt/ ſchuldig ſein/ jhren Herꝛen/ Meiſter vnd Frawen/ weniger nicht dann ein halb Jahr/ oder da Sie lenger verſprochen/ biß zu endung derſelben zeit/ zudienen/ vnd vor verſcheinung ſolcher zeit/ keins wegs vrlaub zunemmen/ moͤgen vnd macht haben:
Es weren dañ ſolche erhebliche vrſachẽ vorhanden/ daß ein Geſind im dienſt nicht verharꝛen/ vnnd vnſere verordnete Zuchtrichrer ſelbige fuͤr genugſam vnnd rechtmaͤßig erkennen koͤnten.
Wuͤr de aber ein Knecht/ Magd oder Dienſtbott vor ſolcher zeit/ ohn rechtmeſige vrſach auß dem Dienſt gehen/ die ſollen nach ermaͤßigung vnſerer Zuchtrichter/ entweder jhren Lohn verwuͤrckt haben/ oder ins Zuchthäußlein geſteckt/ oder jhnen ein halb Jahr nechſt darauff volgendt/ in dieſer Statt zudienen/ nicht geſtattet werden.
Mit welchen ſtraffen dañ auch/ nach befindung der vmbſtaͤnd/ die jenige angeſehen werden ſollen/ welche auß ſonderbarm trutz oder leichtfertigkeit/ entweder in Dienſt zugehn/ oder lenger in dem Dienſt zuverharꝛen/ verſchwoͤren.
VIII.
Maͤgd ſollen den Dienſt nicht verſchwoͤren.
Wann ſich aber in wahrheit befinden ſolte/ daß die Herꝛſchafft/ Meiſter vnnd Frawen/ jhr Geſind/ Knecht/ Mägd/ oder Dienſtbotten/ ſo vnzimblich vnnd vngebuͤhrlich hielten/ daß Sie nicht bleiben koͤnten/ oder daß Geſind ſelbſt vor dem Ziel/ ohn erhebliche vrſachen/ (darunderbeede theil ſich mehrermelter vnſerer Zuchtrichter vrtheils ſettigen zulaſſen ſchuldig) außgeſchlagen hetten; So ſolle alsdann nicht allein dem Geſind/ Knechten/ Maͤgden oder Dienſtbotten/ ſich an andere ort zuverdingen/ vnverwehrt/ ſondern auch die Herꝛen/ Meiſter vnd Frawen ſchuldig ſein/ Sie jhres Lohns biß auff daß nechſtvorſtehende viertel Jaͤhrige ziel voͤllig zubefridigen: dañ wie wir mit ernſt gemeint/ die bißher vnder dem Geſind verſpuͤhrte halßſtarꝛige boßheit/ nach müglichkeit/ zu dempffẽ/ alſo wollen wir hiengegen/ daß daſſelbige nicht weniger vor vnbillichem gewalt geſchuͤtzt/ vnd in befugten ſachen befürdert werde: darumb wir auch hiemit gegen ſolchen Herꝛ-vñ Meiſterſchafften/ die jhre Dienſtbotten anders/ als recht iſt/ tractieren/ vnd deßwegen bey vns oder vnſern Zuchtrichtern angebracht werden/ die verdiente ſtraffen/ nach befindung/ vorzunehmen/ außtrucklich vorbehalten.
IX. Straff der Meiſterſchafft/ die daß Geſind vngebuͤhrlich tractirt.
Die Knecht/ Maͤgd vnnd Dienſtbotten ſollen ferners/ wann Sie ſich verdingt/ vnd den Gottspfenning empfangen/ jhren verſpruch redlich/ vollziehen/ vnd wo nicht gleich auff daß Ziel/ doch in dem nechſten tag darnach eingehen/ vnnd ohn ſonderbar verguͤnſtigung vnd erlaubnuß der Herꝛen/ Meiſter vnd Frawen/ nicht länger außen bleiben: welche aber vber dieſe zeit/ vnd etwan biß auff den dritten vñ vierdten tag vmbſchweiffen/ denen mag ſolches am Lohn nach Marzahl abgezogen; die jenige aber ſo ohne erhebliche vrſachen wider abſagen/ den Gottspfenning zu ruck ſchicken/ oder in andere weg daß verding nicht halten/ ſollen/ daſſelbige halbe Jahr vber/ in dieſer Statt zu keinen Dienſten gelaſſen werden:
Wer auch dergleichen Perſonen wiſſentlich dingen wuͤrde/ ſolle/ ſo offt es geſchicht/ jedesmahlen fuͤnff pfund pfenning zur ſtraff verfallen/ oder fuͤnff tag im Thurn zu büeßen ſchuldig ſein.
X. Maͤgd ſollen zeitlich in Dienſt gehen.
XI. Mägd ſollen jhre Troͤge in Dienſthaͤußern haben.
Als auch der Mißbrauch biß daher geweſen/ daß etliche Knecht vnd Maͤgd/ außerhalb der Haͤußer/ in denen Sie dienen/ bey alten Weibern vnnd an andern orten/ jhre Troͤg vnd Kiſten/ auch dadurch anlaß vnd gelegenheit gehabt/ jhren Herꝛſchafften/ Meiſtern vnd Frawen abzutragen/ vnd daß abgetragene zuverſtecken/ ſolle ſolches gaͤntzlich verbotten ſein/ vnd wer alſo befunden wuͤrde/ daß er einem Dienſtbotten ſeinen Trog/ Kiſten vnnd andere ſachen/ ohne vorwiſſen vnnd willen der Herꝛ- vnd Meiſterſchafften auffgehalten/ der ſolle ohne vnderſcheid der Perſon/ mit ernſt/ vnd nach gelegenheit/ auch am Leib geſtrafft werden/ vnd der Dienſtbott/ was er alſo außerhalb ſeines Dienſthaußes zubehalten geben hette/ verlohren haben.
XII.
Doch einem ehrlichen Burgers Sohn oder Dochter damit vnbenommen/ bey jhren Eltern/ Voͤgten oder nechſten Verwanten/ daß jenige verwahren zulaſſen/ was Sie von Haußrath haben moͤchten/ vnnd deſſen Sie zu taͤglichem gebrauch nicht bedoͤrffen/ ohne gevhaͤrde.
XIII.
Beſtelte Maͤgd verdingerin.
Damit es auch mit dem dingen vnd verdingen der Mägd vnnd dienſtbotten/ deſto ordenlicher zugehe/ ſo haben wir acht Weibsperſonen geordnet/ welche alle vnd jede Maͤgd/ jung vnd alt/ die ſich durch Kaͤufflerin wollen verdingen laſſen/ hinfuͤro/ nach Jnhalt vnnd außweyſſung dieſer Ordnung/ vnd anders nicht verdingen ſollen: allen andern Kaͤufflerin/ Macklerin vnd Weibern/ wie Sie namen haben/ hiemit ernſtlich befehlendt/ daß Sie ſich von nun an deß verdingens vnnd anſprechens der Maͤgd/ gaͤntzlich enthalten/ bey ſtraff fuͤnff pfund pfenning/ die ein jede/ ſo offt ſie wider diß vnſer Gebott handlen wuͤrd/ ohnnachläßlich zuerlegen/ oder wann ſie daß Geld nicht hette/ darfuͤr fuͤnff tag im Thurn/ mit Waſſer vnnd Brot zubuͤeßen pflichtig ſein ſolle.
Vnd damit Menniglich/ ſonderlich die frembde Dienſtmaͤgd/ jederzeit wo dieſe acht Weibsperſonen wohnen vnd anzutreffen/ deſto eher vnnd leichter wiſſen moͤge/ So ſollen ſolche acht Perſonen/ vnnd ein jede derſelben/ ſo bald Sie von vnſern verordneten Zuchtrichtern/ angenommen ſein werden/ ſonderderbare Schild vnd Kennzeichen/ auff weiß vnd maß/ wie man jhnen an hand geben wuͤrd/ außzuhencken ſchuldig ſein.
XIIII.
Dieſe acht Weibsperſonen ſollen nun vnſern verordneten Zuchtrichtern/ (denen jeweil die beſtell- vnd erſetzung derſelben hiemit befohlen ſein ſolle) vermittels leiblichen Ayds/ verſprechen vnd angeloben/ daß Sie erſtlichen keine Magd/ Mägdlin oder Dienſtbotten/ auß ſeinem Dienſt locken/ oder auffwicklen wollen/ durch verheiſſung beſſers Lohns/ gutẽ geſchencks/ oder anders/ in keinen weg/ bey obgeſetzter ſtraff.
XV. Derſelben Ayd vnd Ordnung.
Daß Sie auch/ zum andern/ keinen Burger/ Burgerin oder Einwohner dieſer Statt/ ſo Maͤgd vnnd Dienſtbotten durch Sie dingen wolten/ gefaͤhrlich anfuͤhren/ vorſetz lich auffhalten vnnd hindern; Auch wann daß verding geſchloßen/ fuͤr jhren Lohn von den Maͤgden nichts/ von den Herꝛ- vnd Meiſterſchafften aber mehr nicht fordern/ noch auffzumuthen vnd anbieten/ nemmen wollen/ als von jeder Perſon/ zwen ſchilling/ bey ſtraff zwey pfund pfenning/ die ſo wol die hierauff beſtelte Weibsperſon/ neben verliehrung deß Dienſts/ als die Herꝛen/ Meiſterſchafften vnnd Frawen/ ſo darwider handlen/ vnder was nammen es geſchehe/ ohnfehlbar erlegen/ oder wer es nicht im vermoͤgen/ zwen tag im Thurn/ mit Waſſer vnd Brot/ abbuͤeßen ſolle.
XVI.
Daß Sie ferners vnd zum dritten/ kein Magd/ Maͤgdlin oder Dienſtbottẽ verdingen wollen/ Sie haben dann ein halb Jahr zuvor an einem ort/ oder gar nicht gedient/ oder weren frembd herkom̃en/ oder hetten von vnſern verordneten erlaubnuß erlangt/ oder weren von den Herꝛ- vnnd Meiſterſchafften bevrlaubt ꝛc. bey obgemelter ſtraff der dreyßig ſchilling oder Thurns.
XVII.
XVIII.
Daß Sie endlichen ins gemein/ nicht allein fuͤr ſich ſelbſten/ obige vnſere Ordnung in allen Sie beruͤhrenden Puncten/ ſtäth/ ſteiff/ vnd vnverbruͤchlich halten: Sondern wann Sie auch ſehen oder hoͤren vñ vernehmen wuͤrden/ daß von andern/ wer die ſeyen/ darwider gehandelt/ inn was weiß vnd maß es auch geſchehe/ daß Sie/ als die vber dieſe Geſind Ordnung beſtelte vnd beaydigte Ruͤegere/ ſolchs vnſern verordneten Zuchtrichtern/ oder deren Beampten/ alſo bald anzeigen vnd nicht verhalten wollen/ alles bey obgeſetzten Geld ſtraffen/ vnd verliehrung der dienſt.
XIX. Maͤgd/ wie Sie zwiſchen vñ vor den Zielen ſollen behauſt vnd beherꝛbergt werden.
Vnd nach dem bißher die Maͤgd vñ Dienſtbotten frembd vnd heimiſch/ ſich bedes zwiſchen vnd nach den Zielen/ bey den Kaͤufflerin/ nach freyem willen auffgehalten/ darunder dann viel boͤſes vnd aͤrgerliches vorgeloffen:
So wollen wir hiemit mehrgedachten acht Weibsperſonen/ auch hienfuͤro/ die frembd herkommende Dienſtmaͤgd/ zwiſchen den Zielen/ biß daß Sie verdingt worden/ wie auch andere/ auff den tag deß Ziels/ vnd lenger nicht/ zubeherbergen/ zwar gegoͤnt/ zugleich aber ernſtlich befohlen haben/ daß Sie nicht allein ſolche Perſonen taͤglich bey vnſerm Schirmgericht vñ deſſen verordneten angeben/ damit mann wie lang ſich ein/ oder die andere Dienſtmagd alſo auffgehalten jederzeit wiſſen/ vnnd nach befindung verfahren koͤnne; ſondern auch fleißig mit zuſehen ſollen/ daß nicht etwan vnder dem nam̃en der Dienſtmaͤgd/ vnerbare Perſonen eingeſchleifft/ oder ſonſten/ durch ſie die Dienſtmaͤgd ſelbſten/ andere vngebuͤhren/ es were in vntrew vnd abtragung/ inn vnzucht vñ aͤrgerlichem Leben/ oder wie es ſein moͤchte/ vorgehen vnd veruͤbt werden:
Dann welche vnder dieſen acht Weibsperſonen/ dergleichen wiſſentlich verſtatten/ hülff darzu geben oder fahrlaͤßig nachſehen/ vnnd bey vnſeren verordneten nicht angeben wurde/ die ſolle dadurch den Dienſt verlohren/ vnd noch darzu nach ermäßigung ernſtlich/ wie auch alle die jenige ohnaußbleiblich geſtrafft werden/ ſo die abgetragne vnnd geſtolene ſachen/ auffhalten/ verſtecken oder wol ſelbſten genuͤeſſen/ vnd dadurch als die hälere/ den ſtaͤlern anlaß vnnd vrſach zu ſolchem vbel geben.
Beſchließlichen wollen wir menniglichen/ der wider dieſe Geſind Ordnung/ auff einen oder andern weg/ hienfuͤro beſchwerdt wuͤrd/ es ſeye Meiſterſchafft oder Dienſtbott/ hiemit an vnſere Zuchtrichtere vnd deren Beampte/ daſelbſten zu clagen vnnd gebuͤhrliche huͤlff zuſuchen/ gewießen/ auch Sie die Zuchtrichtere ſelbſten/ ſolche fuͤrderlich vnnd mit gehoͤrigem eyffer zuertheilen/ vnnd in allem/ daß dieſe vnſere verordnung/ ernſtlich gehandhabt werde/ fleißigſt zuzuſehen/ eriñert haben.
XX. Meiſterſchafft vnd Dienſtbotten ſollen bey Zuchtrichtern huͤlff ſuchen.
TITVLVS V. Hochzeit Ordnung.
WJr haben in letſt verſchinenem Jahr 1627.
Sambſtags den 28. Aprilis/ ein kurtzes Mandat außgehen/ vñ bißher allen vnd jeden Perſonen/ die in vnſerer Cantzley die Hochzeit ordnung abgeholt/ mitgeben laſſen/ darinn wir nach gelegenheit der damahligen vñ noch werenden betruͤbten zeitẽ/ vorige vnſere Hochzeitordnung vmb etwas geendert/ vnd ein gewiſſe verſehung/ ſo wol der Perſonen vñ der Zeit/ als auch deß Dantzens vñ der Mahlzeiten halben/ gethan:
Bey ſolcher Jnterims verordnung laſſen/ wir es zwar annoch bewenden/ damit aber auch ins kuͤnfftige (wann nach dem willen Gottes ſich die zeiten vnnd leuffte verbeſſern/ vnnd wir daher vrſach zu abthun-vñ auffhebung ermelten Jnterim- Mandats haben werden/) ein gewißheit ſeye/ weſſen mann ſich bey den Hochzeiten zuverhalten:
I.
Das Jnterims Mandat vom Jahr 1627. iſt annoch guͤltig.
Als ſeind auß vnſerm befelch/ bey berathſchlagung dieſer Policey Ordnung/ die von Vns vnd vnſern Vorfahren/ nach vnnd nach außgangene Hochzeit Mandata revidirt/ vnnd in nachfolgende verfaſſung gebracht worden/ ſo wir künfftig/ auff jetz angedeüten fall/ als vnſere newe Hochzeit Ordnung/ wollen gehalten/ zumahl auch menniglichẽ vnſerer angehoͤrigẽ/ vornemblich aber allen vnd jeden hieſigen Wuͤrthen/ Gaſtgebern/ Haͤuptkannen/ Kuchenmeiſtern vnnd deren Geſind/ wie auch den Buͤttlen auff den Zuͤnfften/ als dañ/ nicht allein nachſtehender Ordnung gemäß zugeleben/ ſondern auch zu handhabung derſelbẽ/ alles daß jenige was Sie ſehen/ hoͤren oder erfahren werden/ ſo deren entgegen vnnd zuwider/ bey vnſern Zuchtrichtern oder deren Beampten anzugeben ernſtlich befohlen haben.
II.
Ruͤeger der Hochzeit ordnungen.
III. Gaab- vnnd Freyhochzeiten/ wieviel Perſonen darzu zuladen.
Wer dann kuͤnfftig in hieſiger vnſerer Statt eine Gaab- vnd Freyhochzeit in ſeinem ſelbs koſten anſtellen vnnd halten will/ auch von alters her anzuſtellen vnnd zu halten macht hatt/ Er ſeye frembd oder heimiſch/ Er halte auch die Hochzeit jhme ſelbſten/ oder ſeinen Kindern vnnd andern anverwanthen/ in ſeinem oder ſeiner verwanthen Haͤußern/ auff ſeiner oder andern Zunfftſtuben/ oder ſonſten an enden vnnd orten dieſer Statt wo es ſeye/ deme ſolle an Verwanthen vnd Befreuͤnden/ biß ins dritte Glied/ daß iſt zu Nachgeſchwiſterkind vnd nicht weiter/ an frembden aber mehr nicht/ dann zwantzig Perſonen jung vnnd alt/ darzu zuladen/ vnnd am erſten vnnd andern tag zuſpeißen/ am dritten tag aber noch ferners die Handwercksleut vnd andere/ ſo zu der Hochzeit geholffen/ zuberuffen erlaubt ſein.
Welcher hierwider handelt/ vnd entweder den erſten vnnd andern tag/ andere vnnd mehr Perſonen/ als erſt beſtimoͤt/ einladet/ oder auch am dritten tag vnder dem nammen der Handtwercksleut/ ferner als ſich gebuͤhrt vmb ſich greifft/ vnd darinn einen praͤchtigen vberfluß ſcheinen laͤſt/ deme ſollen durch vnſere Zuchtrichter von jedem Diſch/ oder je von zehen Perſonen/ die ſich der ordnung zuwider befinden/ zur ſtraff drey pfund pfenning vnnachlaͤßig abgenommen werden.
IV.
Wie dabey zuſpeyßen.
Bey dieſen Gaab- vnd Freyhochzeiten/ ſoll mann ſich ferners inn auffſetzung der Speißen vnſerer Gaſtordnung §. 5. & 6. vnnd dem daſelbſt gemachtem vnderſcheid der Perſonen gemäß verhalten bey ſtraff zwey pfund pfenning/ von jeder Speiß die ſelbiger ordnung zuwider/ auffgetragen wuͤrd.
V. Vberfluß in Craͤntzen verbotten.
Es ſolle auch bey denſelben aller anderer vberfluß/ warinn ſolcher beſtehen moͤchte/ vornemblich der zuviel koſtbare Pracht mit den Craͤntzen; allerdings aber die außtheilung der ſeydenen vnd taffeten Bendel/ ſo etwann am andern oder dritten tag/ geſchehen/ verbotten ſein/ bey ſtraff fünff pfund pfenning.
Die Außtheilung in ſeidenen vnd taffeten Bendeln verbotten.
VI.
Jrten Hochzeiten/ wieviel Sie Gaͤſt haben moͤgen.
Die jenige/ welche jhre Hochzeiten nit in eigenem koſten/ ſondern auff offenẽ Stubẽ/ in Gaſtherbergẽ vñ Wuͤrtshäuſern halten vnnd vmb die geſetzte Jrten verdingen/ die moͤgen biß in Sechtzig Mann- vnnd Weibsperſonen inn allem/ Verwandte vnd frembde/ junge vnd alte/ mit eingeſchloßen/ darzu laden vnnd tractiren laſſen.
Wer ein mehrers thut/ beſſert zur ſtraff gleicher maſſen/ von jedem Tiſch/ oder je von zehen Perſonen fuͤr einen Tiſch gerechnet/ drey pfund pfenning ohnnachlaͤßig.
Vnd nach dem etliche die gevährd etwann gebraucht/ daß Sie die jungen Geſellen in ſondere Herbergen vnnd Würthshäußer beſcheiden laſſen:
So wollen wir nicht allein ſolches hiemit ernſtlich verbotten/ ſondern auch vnſern Zuchtrichtern darvber ein wachendes Aug zuhalten/ vnd die vbertretter gebuͤhrlich abzuſtraffen/ auffgetragen haben.
Vnd ſollen benandlichen einem jeden Jungen geſellen/ der zur Hochzeit beruffen/ vnnd aber inn andern Herbergen ſich ſpeißen laſt/ dreyßig ſchilling/ einem Hochzeiter aber/ wann es mit ſeinem vorwißen vnd einwilligen geſchicht/ fuͤnff pfund pfenning/ ohnnachlaͤßig abgenommen werden.
VII.
Junge Geſellẽ/ wo Sie zuſpeiſen.
Wir befehlen auch darauff allen vnſern Wuͤrthen/ Gaſthaltern/ vnd Hauptkannen bey jhren Ayden/ endlich vnd ernſtlich/ daß Sie alle Hochzeiten die in jhren Herꝛbergen gehalten/ werden/ innerhalb vierzehen tagẽ/ von zeit deß Kirchgans/ vnſerm Zuchtgerichts Schreibern geſchrieben geben ſollen/ mit erzehlung deß Hochzeiters Nammens/ vnd wieviel Gaͤſt derſelbige jeden Jmbiß gehabt/ auch ob die jungen Geſellen ſich bey der Hochzeit eingeſtelt/ oder wo Sie ſonſten die Mahlzeit gehalten.
Welcher Wuͤrth das vnderleſt/ oder ſonſten darunder einen vortheil braucht/ dieſer vnſerer ordnung/ vnd dabey habender meinung zuwider/ der gibt zur ſtraff fuͤnfftzehen pfund pfeñing/ ſo offt er ſich ſolcher geſtalt wuͤrd betretten laſſẽ.
VIII.
Wuͤrth ſollen alle Hochzeiten angeben.
Bey dieſen Jrten Hochzeiten ſollen mehr nicht dann vier gekochter/ jedoch guter friſcher Eſſen/ bey obbeſtimbter ſtraff fuͤrgeſtelt/ darfuͤr auch mehr nicht zu Jrten gegeben werden/ als wie die zu jederzeit von vns geordnet ſein wuͤrd.
IX.
Wie bey Jrten Hochzeiten zutractiren.
Es ſollen auch die Hauptkannen/ Gaſthalter vnnd Wuͤrth/ bey jeder richten/ den ordentlichen Schanck/ vnd denſelben mit einem zimblichen vnnd ſolchen Wein zuthun/ daß die geladene Hochzeitgäſt nicht zuclagen/ deßgleichen auff jeden Diſch zwo maß Ehrwein/ doch ehe nicht/ dann wañ das Gebratens auffgetragen/ zugeben ſchuldig ſein.
Wuͤrde jemand vber ſolche zwo maßen Ehrwein noch mehr Wein/ vor oder nach auffgeſetztem Gebratens/ begehren/ der ſolle denſelben allein zahlen/ vnnd darinn die vbrigen Hochzeit Gãſt/ wie auch der Braͤutigam vnbeſchwerdt bleiben/ alles bey ſtraff drey pfund pfenning.
X.
XI.
Solte aber ein Hochzeiter vber die erlaubte vier eſſen/ noch ein Gebachens geben wollen/ daß ſoll jhme außerhalb der gewohnlichen Jrten/ ſeiner gelegenheit nach zubeſtellen/ vnbenommen/ aber ſonſten alles nachzahlen vnd weiter eindingen/ ſo den Hauptkannen vnd Wuͤrten beſchehen/ gantz vnd gar/ bey obgemelter ſtraff der drey pfund pfenning/ verbotten ſein.
XII.
Der dritte tag iſt bey Jrten Hochzeitẽ gantz verbotten.
Vnd ſollen ſolcher Jrten Hochzeiten keine vber zwen tag/ inn: oder außerhalb der Statt weren/ damit dann alles ferner Spatzieren auff doͤrffer oder andere ort/ deßgleichen alle andere nachfeſt vnd Taͤntz an heimlichen oder offenen orten/ gaͤntzlich verbotten ſein/ bey poen fuͤnff pfund pfenning.
XIII.
Stund deß Kirchgangs.
Die ſtund deß Kirchgangs ſolle bey allen Hochzeitẽ/ ohne vnderſcheid/ alſo befuͤrdert werden/ daß man vor/ oderauffs lengſt zu zehen vhren/ von den Zunfftſtuben oder dem Hauß außgehe/ vnd alſo auch zu rechter zeit auß der Kirchen komme vnnd beim mittag Jmbiß erſcheine.
Welcher Braͤutigam ſich darinn anderſt/ als jetzt gemelt/ verhaltet/ der beſſert zehen ſchilling ohnnachlaͤßig/ darauff die Sigriſten vnd Buͤttel acht zunemmen/ vnd die ſtraffbare vnſern Zuchtrichtern oder deren Beambten anzubringen/ ſchuldig ſein ſollen.
XIV. Stund der Mahlzeit.
Weil auch nun ein zeithero die vnordnung eingerißen/ daß mann am andern/ vnd bey den Gaab vnd Freyhochzeiten am dritten tag/ die Mittagmahlzeit gar langſam angefangen/ vnnd offtermahls erſt gegen/ ja wol etwann nach zwoͤlff vhren vñ noch ſpaͤther/ zu Diſch gangen/ welches den Hochzeitgäſten verdruͤßlich vnnd zu dem beſchwerlichen langen diſchen vnnd ſitzen ahnlaͤßig:
So ordnen vnnd wollen wir/ daß ein jeder Breutigam ſampt ſeiner Hochzeiterin vnnd nechſten Verwandten/ am andern vñ dritten tag/ ehe dann die Glocken eylff ſchlaͤgt/ an dem ort da die Mahlzeit gehalten wuͤrd/ ſein/ oder auff den widerigen fall/ dreyßig ſchilling/ zur ſtraff erlegen; der Würth/ Kuchenmeiſter/ Gaſtgeb/ vnd Hauptkann auch ſchuldig ſein ſolle/ zeitlichẽ anzurichtend/ amit mañ vmb Eylff vhren zu Diſch gehn/ vnd den anfang der Mahlzeit machen moͤge/ vnnd ſolches bey ſtraff fuͤnff pfund pfenning/ die jeder Wuͤrth/ Kuchenmeiſter/ Gaſtgeb vnd Hauptkann/ der durch ſeine oder der ſeinigen langſamkeit vrſach zur ſpathen Mahlzeit gibt/ auß ſeinem Seckel/ ohn deß Hochzeiters beſchwerdt/ zuerlegen; denen zu ſpath kommenden Hochzeitgäſten aber/ ſolle durch den Wuͤrth oder einen der Haußknech/ die armen Buͤchs vorgeſtellt/ vnnd ein willkhürliche ſtewr darein zugeben/ angemutet werden.
Die Hochzeitlichen Nachtimbiß vnd Schlafftrünck/ bey Gaab- Frey- vnd Jrten Hochzeiten/ ſollen hinfuͤro/ bey ſtraff zehen pfund pfenning/ nicht mehr gehalten werden/ ſondern als ein koſtbarer vnd vnnoͤttiger vberfluß gaͤntzlich eingeſtelt ſein vnd bleiben.
XV. Nachtimbiß vñ Schlafftruͤnck verbotten.
Zu den zeiten/ da daß Dantzẽ bey den Hochzeiten erlaubt/ ſoll ein jeder Hochzeiter/ nicht allein in vnſerer Cantzley/ bey abholung der Hochzeitordnung/ den ort vñ platz/ da er den Dantz halten will/ namhafft machen/ ſondern auch jhme angelegen ſein laſſen/ daß der Dantz an ſich ſelbſten zuͤchtig vnd erbarlich/ ohn alles jauchtzen/ ſchreyen/ jelen vnd andere leichfertigkeit gefuͤhrt/ vnd von den Mansperſonen vnd jungen Geſellen ohne die Wehr/ vnd in Mänteln/ von den Jungfrawen vnd jungen Doͤchtern aber/ die keine Bendel oder Craͤntzlin auffhaben/ nicht ohn Kappen oder Huͤet gedantzt/ auch der Dantz am Som̃er nicht vber ſiben/ am Winter aber nicht vber ſechs vhr verzogen werde.
Wer ſich anders/ als jetzgemelt/ dabey erzeigt/ der ſolle vom Hochzeiter beſcheidenlich abgemahnt/ oder gar hienweg geſchafft/ vnd die halßſtarꝛigen bey vnſern Zuchtrichtern oder deren Beampten angegeben/ auch alsdann für die Zuchtrichtere beſchickt/ vnd jedem ſo offt er hierwider gehandelt/ zu verdienter ſtraff ein pfund pfenning abgenom̃en werdẽ.
XVI. Dantz wie er ſoll gehalten werden.
Vnd zu ſolchen Daͤntzen/ ſoll niemand dann die geladene Hochzeitgaͤſt/ vnd derſelben Kinder vnnd Geſinde eingelaſſen/ ſonſten alle vngeladene junge Geſellen/ Maͤgd vnd wer darzu nicht gehoͤrig/ als durch die der groͤſte mutwillen vnd vnzucht/ verübt wuͤrd/ gaͤntzlich abgeſchafft/ vnnd außgeſchloßen werden/ bey ſtraff dreyßig ſchilling pfenning/ die der Braͤutigam fuͤr ſich erlegen/ oder die ſo hierwider handlen/ vorgeſetzter maſſen angeben ſolle.
XVII.
XVIII.
Als auch etwann die Spielleut keinem jungen Geſellen einen Dantz machen wollen/ er habe Sie dann zuvor mit Geld verehrt:
Ordnen vnd wollen wir/ daß Sie die Spielleut/ wann jhnen zu den Daͤntzen auff zu ſpielen erlaubt iſt/ einem jeden der dẽ Vordantz hat/ oder denſelbẽ ſonſten anfangẽ will/ ohn einige forderung der verehr/ einen Dantz zuſpielen ſchuldig ſein ſollen/ jedoch daß zu vermeidung aller vnordnung vnd haders/ nicht zwen/ drey oder mehr Daͤntz gleich auffeinander/ oder einer der eben ſo lang weret/ geſpielt/ ſondern nach einem jeden Dantz ſo lang ſtill gehalten werde/ biß ein jeder ſein Däntzerin von ſich gelaſſen/ vnnd ſo wol Weibs-als Mansperſonen ein jedes an ſeinen ort wider kommen iſt/ bey ſtraff nach ermaͤßigung.
XIX. Hochzeiten der Atmen/ ſo Legata empfangen.
Belangend die jenige Perſonen/ ſo bey vns vmb die Stifftung vnd Legaten armen jung- angehenden Eheleuten geordnet/ anſuchen/ vnd dieſelben erlangen/ wie auch die jenige ſo daß liebe Almuſen vnd die Pfrunden in den Stifftern genuͤeßen:
Wollen wir/ daß Sie jhre Hochzeiten ſtill vnd eingezogen/ nur mit einem Jmbiß vnd ohne Spielleut vnd Dantz/ halten/ auch darzu nicht mehr dann zwantzig oder auffs hoͤchſt dreyßig Perſonen/ Mann vnd Weib/ jung vnd alt/ einladen/ vnd alſo ſolche Legata vnnd Almuſen/ nicht zur vppigkeit vnnd vberfluß/ ſondern zu dem end dahien Sie geſtifftet/ verwenden ſollen.
XX. Hochzeiten nicht außer der Statt halten/ ohne erlaubnuß
Es ſollen auch ohn vnſere ſonderbare erlaubnuß keine Hochzeiten/ deren Braͤutigam oder Braut in dieſer Statt wohnen/ in nechſtgelegenen Doͤrffern vmb dieſe Statt/ innerhalb einer Meil wegs zu Kirchen gehn noch eingeſegnet/ auch keine Hochzeit Mahlzeiten inn Wuͤrthshäußern außer der Statt gehalten werden/ bey ſtraff zehen pfund pfenning.
XXI. Prediger watauff Sie inn außruffung der Hochzeiten zuſehen.
Wir wollen ferners in dieſer ordnung/ allein ehrliche Hochzeiten begriffen/ den jenigen aber/ die in ſtraͤfflicher vnzucht befunden/ vnd da etwan die Hochzeiterin/ jhr Jungfraͤwliche ehr vor jhrer verlobung oder vor dem Kirchgang verlohren/ ohn vnſere erlaubnuß vnd vorwiſſen/ einige Hochzeit in vnſerer Obrigkeit zuhalten/ außtrucklich verbotten/ auch nachmahlen alle vnſere Pfarꝛer vnnd Kirchendiener/ dergleichen Perſonen/ anders nicht als mit vnſerm conſens außzuruffen vnd einzuſegnen fleißig erinnert haben.
Alſo wollen wir auch ehrlichen Jungfrawen vnnd Doͤchtern zu ehren/ vnſere hiebe vor Anno 1570. vnd 1594. außgegangene Mandata hieher widerholt/ vnd erafft derſelben allen den jenigen/ ſo jhre Jungfrawſchafft verlohren/ neben andern ehrlichen Doͤchtern die Jungfraͤwliche zierd zutragen/ verbotten/ auch zumal die ſchuldige vor darinn beſtimbter ſtraff ernſtlich verwarnt haben.
XXII.
Geſchwaͤchte ſollẽ kein Jungfrãwliche zierd tragen.
Es werden vnd ſollen Beſchließlichen vnſere Pfarꝛer vnd Kirchendiener/ nach außweiſung voriger vnſerer ordnung/ keinen der ſich bey jhnen angibt vnnd außruffen laſſen will/ eher einzeichnen vnnd außruffen/ Er habe dann zuvor in vnſerer Cantzley daß Hochzeit Mandat abgefordert/ vñ ſeye jhnen daſſelbige/ mit dem namen deß Hochzeiters vnd dem tag der abholung/ durch ein Cantzley hand vnderſchriben/ vnd mit vnſerm kleinern Secret außgefertigt/ fuͤrgewiſen/ damit ein jeder Braͤutigam ſich darinn zu ſeiner nachrichtung erſehen/ vnnd andere vnordnung vermitten bleiben moͤge.
XXIII.
TITVLVS VI. Kindtauff Ordnung.
WAnn auch vor etlich Jahren ein Praͤchtiger vberfluß eingerißen/ in dem/ daß nach vollbrachter Kindtauff/ die anweſende Weiber/ deren Kinder vnnd Geſinde/ mit koͤſtlichem Zuckerwerck ſo reichlich vnnd vbermaͤßig begabt worden/ daß man darauff nicht minder/ ja wol etwan ein mehrers/ als an die vor altem gewohnliche Kindſchencken vnd Mahlzeiten verwenden muͤſſen.
I. Altes Mandat wegen außtheilung deß Zuckerwercks ernewert.
Wann nicht weniger die Tauff vnnd Goͤdelpfenning zu hohem werth auffgeſtiegen/ vnd darinn/ wie auch in andern darauff gefolgten Gaben/ Goͤttelbeltzen/ Roͤcken vnd Kleydungen wider vnſer vnd vnſerer Vorfahren ordnungen/ dergeſtalt gehandlet worden/ daß faſt keiner mehr wiſſen koͤnnen/ wie Er ſich mit dergleichen verehrungen zuverhalten habe/ vnnd alſo darauß erfolgt iſt/ daß ſo wol fromme Hertzen/ welche die Gevattern bitten ſollen/ als auch die jenige/ ſo erbetten worden/ an ſtatt Sie ſich deſſen/ als eines Chriſtlichen Ehrnwercks/ billich zuerfrewẽ gehabt hetten/ zum oͤfftern dargegen entſetzẽ muͤſſen.
II. Altes Mandat deß Goͤtteigelds halben erfriſcht.
III.
Vnd wir aber zur abwend- vnd verhuͤettung ſolchen vnweſens/ allbereit im Jahr 1621. gewiſſe verordnung gethan/ vnnd in Anno 1625. vom newem bekraͤfftigt:
So haben wir daſſelbige vnſer außgangenes vñ bekraͤfftigtes Mandat/ auch dieſer Policey ordnung einzuverleibẽ/ nicht vnderlaſſen wollen.
IV.
Setzen vnnd ordnen demnach abermahlen/ daß hinfuͤro alle vnſere Burger/ Manns- vnd Weibsperſonen/ Sie ſeyen Verheurahtet/ oder Ledigen ſtands/ ſo bey der Heyligen Tauff ſich zu Zeugen/ als Pfetteren vnd Goͤdeln/ von heimiſchen oder frembden haben erbetten laſſen/ zu dem Goͤdel- oder Tauffpfenning/ was Adels-Regiments vñ andere/ vnder dem fünfftẽ vñ ſechſten Grad vnſerer Kleyder ordnung begriffene/ vñ alſo die vornembſte Perſonẽ der Statt ſeind/ ein mehrers nicht/ auff dz hoͤchſte geſetzt/ als eines Goltgulden werths; die vbrigen aber ſo geringeren ſtands/ einen Reichsthaler (weniger mag menniglich wol thun) es ſeye in Gelt oder andern ſtucken/ geben vnd verehren ſollen.
Da wir dann zugleich alle Goͤdel Roͤck/ Beltz/ Kleydungen/ vnd andere nachgaben/ die entweder vnder wãhrender oder geendeter Kindbett pflegen verehrt zu werden/ vnnd vber den geſetzten werth ſteigen (es geſchehe dann gegen Armen duͤrfftigen Leuten/ auß Chriſtlichem mitleiden vnd barmhertzigkeit) ſampt allem anderem/ ſo wider dieſe Satz-vñ Ordnung vorthelhafftiger weiß vorgenommen/ vnnd erdacht wuͤrd/ deßgleichen auch inſonderheit/ obangedeuten Pracht mit Zuckerwerck/ vornemblich bey Leutẽ Burgerlichen ſtands/ vnd was ſonſten in Speiß vnd Tranck mit vberfluß geſchehen moͤchte/ allerdings abgeſchafft/ vnnd verbotten haben wollen/ bey ſtraff fuͤnff vnd zwantzig pfund pfenning/ die ohnnach laͤßig den verbrechern dieſes vnſers Obrigkeitlichen befelchs/ ſollen abgenommen werden.
V. Pfoͤttern vnd Goͤdlen/ wie
Sonſten ſo viel die Perſonen anlangt/ die zu Pfettern vnd Goͤdeln erbetten werden/ ſollen dieſelben beſchaffen ſein/ wie vnſere Kirchen ordnung fol. 152. claͤrlich außweiſt/ darob vnſere Pfarꝛer vnd Kirchendiener fleißige acht zuhalten/ vñ auff maß vnd weiß/ wie daſelbſt gemeldet/ zuzuſehen/ daß aͤrgernuß vermitten bleibe.
Jngleichem ſoll auch das Kirchengehn bey den Kindtauffen/ alſo befuͤrdert werden/ daß beedes die Prediger vnd andere ehrliche Leut/ die ſich als Pfettern vnd Beyſtaͤnder in der Kirchen finden/ mit langem warten/ nicht beſchwerd ſeyen.
VI.
Daß Kirchen gehen bey Kindtauffen zube, fuͤrdern.
Dieweil auch vorkom̃en/ daß die Eltern je zuweilẽ/ ohn genugſame vrſachẽ/ bey dẽ jungẽ Kindlin/ den nothfall Simulirẽ/ vñ die H. Tauff zu Hauß vorgehn laſſẽ/ welches doch in keinem fall als der in vnſerer Kirchẽordnung fol. 153. begriffẽ/ geſchehen ſolle:
So wollen wir hiemit auch ſolchẽ mißbrauch ernſtlich vñ bey ſtraff nach ermaͤßigung verbotten/ zumal vnſere Prediger/ ſo offt jhnen dergleichẽ fäll vorkom̃en/ ſolche vnſeren Zuchtrichtern ohnverzuͤglich geſchrieben zugeben/ ermahnt haben.
VII.
Der Nothtauf/ wañ er erlaubt.
Die Eltern ſollen ſich angelegen ſein laſſen/ den H. Tauff müglichſt zu befürdern/ vnd nit etwan denſelben/ vmb Prachts willen mit gefahr auffziehen; wie wir dañ allen ſolchen Pracht/ der ſich bey etlichẽ/ vñ zwar den jenigen/ denen es am wenigſten gebuͤhrt/ mit ſtattlichen Vorhängẽ/ coſtbarem Leinwad/ Bett- vnd Decklachen/ vnd inanderem verderblichem vberfluß/ bißhero erzeigt/ gaͤntzlich verbottẽ/ vñ ein jede Kindbetterin ſich hierinn jhrem ſtand gemaͤß zuverhalten/ wollen erinnert haben/ ſo lieb einer jeden derſelben ſein wuͤrd/ vnſere Vngnad vnd darauff volgede ſtraff zuentfliehen.
VIII.
Kindbetterin ſollen den Heyligẽ Tauff nicht auffziehen/ vnd ſich alles Prachts enthalten.
Wider den bißhero vielfaltig getlagten hochmut vñ trotz etlicher Kindbett- oder Kindswarterin vñ Saͤugam̃en/ vnd den vberſetztẽ Lohn/ ſo ſie fordern/ wollẽ wir/ Sie die Warterin/ vnſerer hieobẽ gemeinẽ Geſind Ordnung tit. 4. §. 1. erinnert/ vñ zumahl vor ſchadẽ vñ ſtraff gewarnet; wegẽ d’ belohnung aber/ allẽ Herꝛ-vñ Meiſterſchafftẽ ernſtlich gebotten haben/ dz Sie einer ſolchẽ Warterin oder Saͤugam̃en/ ſo wol zũ Hafft- oder Gottspfeñing/ als auch zum wochentlichen Lohn/ vier ſchilling vñ kein mehrers/ geben ſollen.
Wer darwider thut/ es geſchehe gleich vnder dem nam̃en deß Lohns/ oder vnder dem ſchein einer Gaab vñ Schenck/ mit gelt- oder gelts werth/ vnd wie es ſonſten dieſer vnſerer Ordnung zuwider auch andern Herꝛ-vñ Meiſterſchafften zur beſchwerlichen nach volg vorgehen vnnd erdacht werden moͤchte/ der ſolle von jedem ſchilling/ den er vber daß beſtimbte außgeben/ ein pfund pfenning zur ſtraff zuerlegen/ pflichtig vnd ſchuldig ſein.
IX. Ampt-vñ Lohn der Kindswartherin vñ Säug ammen.
X. Lohn der Weiber/ ſo zu den Kindt auffen verkuͤn den.
Es wird ferners geclagt/ daß die Weiber/ ſo die verkuͤndungen/ zu den Kindtauffen verꝛichten/ ſich mit einem billichmaͤßigen Lohn nit wollen begnuͤegen laſſen:
Damit dan auch dißfalls nichts vngebuͤhrliches vorgehe/ wollen wir/ daß hienfuͤro einem ſolchen Weib/ wañ Sie in anderthalb hundert/ oder mehr Haͤußern anzuſagen/ acht ſchilling/ da Sie aber vber fuͤnfftzig biß in hundert Häußern zuver künden/ ſechs ſchilling/ vnnd wann vnder fuͤnfftzig Haͤußern die anſag zu thun/ vier ſchilling/ vnd kein mehrers ſolle gegeben werden/ bey ſtraff ein pfund pfenning/ von jedem ſchilling/ der weithers zahlt wuͤrd/ welches beedes die Perſon/ ſo es gibt/ vnnd die ſo es empfahet/ zur ſtraff abzuſtatten ſchuldig ſein ſolle.
XI. Ruͤeger/ dieſer Ordnung.
Vnd ſollen/ ob dieſem vnd allem obigem gehorſame volg geſchehe/ neben vnſern darauff inſonderheit beſtelten Ruͤegern/ die geſchworne Hebammen dieſer Statt bey jhren Ayden/ wie auch die Saͤugammen vnnd wartherin ſelbſten/ nicht allein fleißige acht nehmen/ ſondern auch/ wann Sie etwas widriges erfahren/ ſolches alsbalden einem vnſerer Zuchtrichter/ oder deren Beampten anzuzeigen ſchuldig ſein/ fuͤr welche anzeig/ jhnen der ſechſte theil der ſtraff zur ergoͤtzlichkeit gereicht/ auch die Anbringere/ in hoͤchſter geheim gehalten werden ſollen.
TITVLVS VII.
Gaſt Ordnung.
I. Gaſtungen haben zwar jhren mutzen/ werden aber mißbraucht.
BLeich wie ehrliche zuſammenkunfften/ Gaſtereyen vnd Geſellſchafften/ wann Sie mit rechter maß/ vnnd guter beſcheidenheit gefuͤhrt werden/ jhren vielfaltigen nutzen haben/ vornemblich aber zu pflantzung vnnd erhaltung deß hochnothwendigen vertrawens/ zwiſchen den Einwohnern einer Gemeind/ ſonders dien- vnnd erſprießlich ſein koͤnnen: Alſo ſeind hiengegen dieſelben/ wann man Sie zu ſtraffbarer vppigkeit vnnd Füllerey in eſſen vnnd trincken mißbraucht/ dem gemeinen- vnnd Privat ſtand/ eüßerſt ſchäd- vnd gefaͤhrlich.
Ob nun zwar ſich vnſere liebe Vorfahren vñ wir/ vns nun in hundert vnd mehr Jahren/ vnd ſonderlichen in Annis 1510.
1516. 1526.
1529. 1533.
1537. 1545. 1573.
1615. 1620. vnd 1622. durch auß gangene ernſtliche Mandata/ vñ angetrohete ſcharpfe ſtraffen/ vielfaltig bemuͤhet/ daß erſt angedeuter mißbrauch vñ vberfluß in Eſſen vñ Trincken moͤcht abgeſchafft vñ verhuͤetet werden:
So habẽ doch ſolche heilſame verordnungen bißher die wuͤrckung/ wie ſein ſollen/ nicht erlangt/ dergeſtalt/ daß wir bey verfertigung dieſer Policey Ordnung/ ein ohnvmbgaͤngliche nothturfft zu ſein/ abermahln befunden/ die vorige Mandata widerumb zuerſuchen/ volgender geſtalt zuerfriſchen/ vnd mit gebuͤhrendem ernſt/ ins kuͤnfftige hand zuhaben.
II.
Wollen demnach hiemit ernſtlichen mit Obrigkeitlichem ernſt vnd rechter wolmeinung/ alle vnſere Burger/ Schirms verwanthe/ Vnderthanen vñ Angehoͤrige in Statt vnd Land/ Mann- vnd Weibsperſonen/ jung vnd alt/ trewlich ermahnt habẽ/ daß Sie ſich ſampt vñ ſonders/ vor dem ſchandlichen Laſter der Trunckenheit/ vnd allem vberfluͤßigem Zechen vñ Pancketiern fleißig huͤten/ auch ſonſten in anſtell- vnd haltung der Gaſtereyen vnd ergoͤtzlichen zuſammenkunfften/ alſo maͤßigen vnd erzeigen wollen/ damit die Gaabe Gottes recht gebraucht/ Chriſtliche beſcheidenheit jeweiln gehalten/ die zeitliche Nahrung nicht vergeitet/ vnd voͤlgig weder Seel/ Leib/ Ehr noch Gut/ beſchwerdt oder vernachtheilt werde.
III. Erinnerung wider die Trunckenheit.
Welches dann ein jedes Gott- vnd ehrliebendes Gemuͤt/ deſto geflißener thun wuͤrd/ wann es ſich auß der Heyligen Schrifft/ den publicirten Reichs Satzungen/ vñ der taͤglichen erfahrung eriñert/ nicht allein/ wie hoch das Laſter der Fuͤllerey vnd Trunckenheit verbotten/ vñ was fuͤr große ſtraffen darauff geſetzt/ ſonderẽ auch/ wie vielerley vbel vñ vnrhats auß demſelbẽ zuvolgen pflege.
Solte aber jemand/ alles dieſes/ leichtfertig in wind ſchlagen/ dem Zechen vngebührlich nachhaͤngen/ ſich der ebrioſitaͤt vnnd ſchwälgerey ergeben/ vnnd durch taͤgliche oder doch vielfaltige vbrige beweinung/ ſich vnd die ſeinige zuſchaden bringẽ/ der wuͤrd neben Gottes gerechter ſtraff/ auch vnſere Oberkeitliche vnd ernſtliche andung/ je nach beſchaffenheit der ſachen/ ohn außbleiblich zuerwarthen haben.
IV.
V. Ordnung der Speißen bey Gaſtungen.
Jnſonderheit aber anlangend/ den praͤchtigen vnd ſchaͤdlichen vberfluß in Speißen/ welche bißhero gemeiniglich/ auch wol von geringen Stands Perſonen/ in großer menge vnd mit vbermachter koſtbarkeit auffgeſetzt/ dadurch andere ehrliche Leuth abgeſchreckt worden/ vñ manche vertrewliche zuſam̃enkunfften (die ſo wol vnder nahen Verwanthẽ/ als andern Perſonen nicht ohne nutzen ſeind) verblieben: Statuiren/ ordnen vñ wollen wir/ daß nun hienfuͤro bey den Mahlzeiten vñ Gaſtungen in Burgers- vnd Privat Haͤußern dieſer Statt/ volgende maß ſoll gehalten werden.
Nemblichen: es ſollen die geheime Regiments- vnd wuͤrckliche Rahtsperſonen/ wie auch andere die in volgender Kleyderordnung im fuͤnfften vñ ſechſtẽ Grad begriffen/ vnd alſo die vornembſte der Statt/ bey dergleichen Gaſtungen/ vnnd zuſam̃enkunfften/ ſie haben gleich nammen/ wie ſie wollen/ in allem/ auffs hoͤchſte mehr nicht dann Achterley; Die jenige aber/ ſo mitlern Stands vnnd deß vierten Grads ſeind/ Sechſerley; vnnd dann alle vbrige im erſten- andern- vnd dritten Grad/ Viererley/ warmer/ gekochter/ oder auch kalter Speißen aufftragen: jedoch dieſelben nach anzahl der Gaͤſt vnnd beſchaffenheit deß Diſches/ zwey oder mehrfach anrichten/ auch bey dem letſten gang in die Hauptblatt/ drey/ vnd nicht mehr Gebratens legen zulaſſen/ macht haben:
Es were dañ/ das etwann frembden vornehmen Leuten zu ehren/ ein Gaſtung angeſtelt wuͤrde/ da an ſtatt der Acht- Zwoͤlfferley/ an ſtatt der Sechs-Achterley/ vnnd an ſtatt der Vier-Sechſerley ſpeyſen erlaubt ſeind.
Wer darwider handelt/ beſſert von jeder Speiß/ die Er alſo vber ordnung haben wuͤrd/ zwey pfund pfenning/ wie in gleichem/ wir auch den jenigen/ der in jetzt beſtimbter anzahl der Speißen/ vorſetzlichen Pracht ſucht/ vnd durch Mutwilligen koſten/ der aygentlichen meinung dieſer vnſerer Ordnung zuwider handelt/ nicht wollen ohngeſtrafft ſein laſſen.
VI.
Vnder dieſer anzahl der Speiſen ſollen nun alle Schaw- Vor- vnd Beyeſſen gemeint/ das Gebachens aber (ſo bey jedem Jmbiß nur einerley ſein ſoll) vnd was man etwann demſelbem vnder dem nammen deß Nachtiſches beyſtellt/ wie auch die Suppen/ Salat/ gemeine Gemuͤeß vnd Soß/ nit verſtanden ſein:
Doch würd ein jeder ſich auch darinn/ ſeines Stands vnd weſens erinnern/ vnnd inſonderheit in den koſtbaren Schaweſſen/ frembden Confect vnnd Zuckerwerck/ der gebühr ſich mäßigen/ vnd dadurch vor ſchaden vnd ſtraff zuhuͤten wiſſen.
Die Gaſtgeber vnnd Wuͤrth/ bey denen vnſere Buͤrger vnd angehoͤrige/ Mahlzeiten beſtellen/ ſollen gleicher geſtalt/ auff den vnderſcheid der Perſonen acht geben/ vnd in aufftragung der Speißẽ/ ſich obiger vnſerer verordnung/ bey beſtimbter ſtraff/ gemaͤß verhalten/ alſo/ daß ſoviel warmer Speißen der jenige/ der die Mahlzeit beſtelt vnd außzahlt/ in ſeinem Privatwohn- oder koſthauß/ zugeben macht hat/ eben ſo viel vnd mehr nicht/ in dem Wuͤrthshauß oder Herberg/ jhme moͤgen auffgeſetzt vnd vorgetragen werden:
Damit nicht ſonſten/ was man an einem ort vnd in Privathaͤußern einziehet/ am andern/ den offenen Herbergen/ mit doppeltem ſchaden vergeuͤthet werde.
VII. Ordnung der Speißen bey Wuͤrthen.
Gegen Frembden Perſonẽ aber/ die vns weder mit Burgers-noch Schirmspflichten zugethan/ moͤgen Sie/ die Würt vnd Gaſtgeber/ nach eines jeden Gaſts gelegenheit vnd begehren/ wenig oder viel Speißen auffſetzen/ vnd alſo darinn/ wie bißhero/ ein freye hand behalten/ dabey aber hiemit ernſtlich ermahnt ſein/ ſich nach vnderſcheid der tractatiõ/ in abforderung der Jrten/ beedes gegen Einwohnern vnnd Frembden/ dergeſtalt billich zuerzeigen/ daß wir zum einſehen vnnd abſtraffen nicht vrſach haben.
VIII.
Ebener maßen/ ſollen auch die jenige/ die Coſigaͤnger halten/ bey obangeſetzter ſtraff/ erinnert ſein/ wann etwan/ wie zu geſchehen pflegt/ Extraordinari Mahlzeiten vnd Gaſtungen/ bey jhnen beſtellt werden/ ſich darinn vor allem vberfluß zuhuͤten/ vnd bey der vornembſten Gaſtung/ die alſo gehalten wuͤrd/ mehr nicht/ dañ nach ob geſetzter maß/ acht/ warmer oder kalter Speißen/ oder auch wol weniger/ nach ſtand vnnd weſen deß Gaſtgebs vnd Coſtgaͤngers/ auffzutragen.
IX. Ordnung der Speißen inn Coſthaͤußern.
Alſo ſoll auch der Hauptkann auff der Ammeiſter ſtuben/ dem jenigen nach geleben/ was hieoben von Wuͤrthen vñ Gaſtgeben ins gemein geordnet worden:
doch alſo/ daß darunder deß Herꝛen Ammeiſters Tafel/ da man etwann frembde Gaͤſt zuehren pflegt/ wie auch die gewohnliche Schencken/ Scheid- vnnd Promotion Jmbiß/ vnnd andere dergleichen ſonderbare Ehrenmahlzeiten/ nicht gemeint/ ſondern jhme/ dem Hauptkann/ bey denſelben/ je nach gelegenheit der zeiten vnd Gäſt/ zu tractirn/ vngewehrt ſein ſolle.
X. Ordnung der Speißen auff der Ammeiſterſtuben.
XI. Ordnung deß Zechens auff Zunfftſtuben.
Vnd nach dem das Abendzehren vñ die Einſtandsmahlzeiten auff etlichen Zunfftſtuben/ wie auch die koſtbare Zechen bey beſichtigung der Meiſterſtuck/ gar gemein/ vnd von vielen Zuͤnfftigen bißher/ jhnen vñ den jhrigen zu ſchaden/ mercklicher beſchwerung/ vnd verderben/ mißbraucht worden:
So wollen wir hiemit ſolches vbel abgeſchafft/ vnd die Einſtandsmahlzeiten auff den Zünfften (außerhalb der bey etlichen derſelben gewohnlicher Schoͤffel Jmbiß/ zu denen doch niemand verbunden ſein ſolle) allerdings verbotten/ im vbrigen aber verordnet haben/ daß hienfuͤro auff keiner Zunffſtuben dieſer Statt/ die Abendzehren mehr/ dann einmahl inn der Wochen/ auch nicht länger/ als am Som̃er biß Siben-im Winter aber; biß Sechs vhren abends/ gehalten/ vnd darzu bey denſelben keine warme Speißen; auffgeſtellt/ in gleichem auch bey angeregter beſichtigung der Meiſterſtuck/ aller vberfluß abgeſchafft vnd vermittẽ werden ſolle: alles bey ſtraff fuͤnff pfund pfenning.
Darvber dann die Zunfftgericht mit allem fleiß zuhalten/ auch die verrichtung jhrer geſchäfft alſo anzuſtellẽ/ daß dadurch die Predigten am Sontag/ nicht verſaumbt werden/ trewlich erinnert ſein wollen/ doch iſt den jenigen Zuͤnfften/ welche bißher auff den Sontag da der Ammeiſter vmbfahrt/ oder auch zu Meßzeiten/ zehrung gegeben/ vnd ſonſten offene Stuben haben/ dadurch an jhren herbringen nichts benommen.
XII. Ordnung deß Zechens auff Schießhaͤuſern
Weil auch auff den beeden Schießreinen bißher wie in anderm/ alſo vornemblich in vberfluͤßigem Eſſen vnd Trincken/ viel vngleiches vorgangen:
So thun wir hiemit beedes die jetzigen vñ kuͤnfftigen Schuͤtzenmeiſter/ jhrer geleyſten thewren ayd/ vnd deren von vns vnd vnſeren Vorfahren habenden ordnungen/ trewlich erinnern/ vnd wollen/ daß denſelben/ ſo wol mit vnderlaſſung alles vppigen Zechens/ vbriger beweinung/ vnnd ohnerlaubten ſpiels/ als auch mit haltung guter Zucht/ beſcheidener Geſellſchafft vnnd freuͤndlicher vertrawlichkeit/ fleißig nachgelebt/ vnd darwider weder im thun noch laſſen gehandelt werde/ bey vnſerer ernſten ſtraff/ ſo wol gegen den Schuͤtzenmeiſteren/ die das vbel nachſehen/ als den Mißhaͤndlern ſelbſten/ ohnaußbleiblich vorzunehmen.
Nicht weniger iſt bißher vber daß vielfaltige Spatzieren/ Zechen/ Pancketirn/ vnd andere leichtfertige Vppigkeiten/ die außerhalb der Statt/ in den nechſtgelegenen Doͤrffern vnnd Wuͤrthshaͤußern vorgehen/ offt geclagt worden/ ſonderlichen/ weil dergleichen ärgerliches weſen/ mehrerntheils an den Heyligen Sonn- vnd Feyrtaͤgen/ vnnd darzu etwann mit ſolcher maͤnge der Mann- vnd Weibsperſonen/ zugeſchehen pflegt/ daß vns Obrigkeitlichen Ampts halben/ ferners zuzuſehen nicht gebuͤhren will:
Vnd aber/ wir im Jahr 1620. durch ein offentlich angeſchlagenes Mandat/ menniglichen vnſerer Angehoͤrigen/ das Zehren/ innerhalb einer Meil wegs vmb dieſe Statt/ verbotten/ auch ſelbiges gebott jetzmahln zuwiderholen/ gelegenheit hetten: Jedoch/ weil wir keinem der vnſerigen/ ein ziembliche/ erbare vnd beſcheidenliche frewd vnd ergoͤtzlichkeit/ ohn erhebliche vrſachen/ abzuſtricken begehren/ ſondern einem jeden dieſelbe/ wo Er ſich deren/ zu gebuͤhrender zeit/ vnd erlaubter zugelaßener maſſen/ jezuweilen gebraucht/ nicht mißgoͤnnen:
So haben wir erſt angezogen vnſer Mandat/ nach anweiſung vnſerer lieben Vorfahren verordnung/ vom Jahr 1570. fuͤr dißmahl/ doch mit vorbehalt kuͤnfftiger aͤnderung/ wie volgt/ erleuͤtert/ gemiltert vnd erfriſchet:
Wollen demnach vnd gebieten/ allen vnſern Angehoͤrigen/ ohne vnderſcheid/ ernſtlich/ daß/ wer außerhalb der Statt/ zu ſeiner ergoͤtzung/ Spatziern vnnd ein erlaubte Zech thun will/ ſolches ohne verſaumnuß deß ordenlichen Gottes dienſts/ vnd mit Erbarer beſcheidenheit/ vornehmen ſolle:
Dann wer ſich hierinn anders verhalten/ vnd entweder das Spatzieren vnd Zechen/ der hoͤrung Goͤttlichen worts/ verächtlich vorziehen/ oder mit ſchlaͤgereyen vnd Rauffhaͤndlen/ oder auch mit vnziemlichem geſchrey/ ſingen/ jauchtzen vnd anderm vppigem vnd vnzüchtigem weſen/ außerhalb der Statt/ oder im herein- vnnd heimgehen/ mißhandlen/ vnnd Vns kund würde/ den wollen wir mit ernſt/ vnd zwar weil er Frembden vnd Heimiſchen zu ärgernuß vnd ſchanden geht/ mit doppelter/ vnd in den geringſten vnder ſolchẽ mißhandlungen/ mit fuͤnff pfund pfenning ſtraff/ vnnach laͤßig belegen vnd anſehen/ auch darauff durch ſonderbare beſtelte/ fleißige auffſicht nehmen laſſen.
XXIII.
Spatzieren vnd Zechen außerhalb der Statt
XIV.
Vngebuͤhrliches Zechen/ an Feſt-Sonn- Bett- vnd Feyrtaͤgen.
Wir erholen auch hieher/ vnſere hieoben tit. 1. §. 13. & 14. geſchehene verordnung/ von abſtell- vnd vermeidung vngebuͤhrlichen Zechens/ vnd hiengegen fleißiger beſuchung der Predigten/ an hohen Feſt-Sonn-Bett- vnd Feyrtaͤgen.
Gebieten auch ferners allen Würthen/ Bier- vnd Weinſchencken/ Baſtetenbeckern/ Gaſtgeben vnd Hauptkannen/ daß Sie einigen Jnwohner dieſer Statt/ Er ſey Burger oder Schirms verwanther/ oder ſonſt vns Angehoͤrig/ jung oder alt/ Mann- oder Weibsperſon/ abends nach der Nachtglocken/ daß iſt/ am Sommer nach zehen/ vnd am Winter nach neün vhren/ keinen Wein/ Bier/ Mett/ oder dergleichen mehr auſftragen vnd volgen laſſen/ vielweniger/ vber die Gaß weggeben/ ſondern vmb ſelbige zeit die Herꝛbergen/ Wuͤrths-vnd Schenckhaͤußer/ beſchloßen haben/ vnd halten ſollen/ bey ſtraff fuͤnff pfund pfenning/ welche der Wuͤrth oder Schenck zuzahlen ſchuldig ſein ſolle.
Frembden Gaͤſten aber/ die entweder ſpat ankommen/ oder ſich ſonſten/ ſo wol vnder ſich ſelbſten/ als etwann mit hieſigen jhren Bekandten/ erlaubter weiß/ ergoͤtzen wollen/ denen will man hierdurch nichts benom̃en/ wie auch noch dieſes/ das man ſolchen frembden Leuten die wegfertig/ vnder waͤhrenden obberuͤhrten Predigten/ vnd alſo zu der zeit/ da ſonſten Mahlzeiten vñ Zechen zuhalten/ verbotten/ die nothturfft aufftragen moͤge/ wißentlich erlaubt vnd gegoͤnt haben.
XV. Wuͤrth ſollen nach der Nachtglocken kein Wein geben.
XVI.
Ob auch ſchon die vberfluͤßige Braͤutſuppen/ die coſtbare Kindſchencken/ die Mahlzeiten nach den Leichtbegaͤngnußen/ vnd die vnnoͤtige Schlafftrinck/ wie ſie vor Jahren inn vbung geweſt/ vnd aber durch vnſerer lieben Vorfahren außgangene Mandata/ ſonderlichen im Jahr 1573. verbotten worden (dabey wir es auch jetzmahln bewenden laſſen) faſt in abgang kommen:
So ſeind doch an ſtatt derſelbẽ/ bey den Hochzeiten/ Kindtauffen/ vnd in Nächtlich- vnd täglichen Schwermereyen/ viel andere mißbraͤuch/ eingerißen/ die ſo wenig als die vorige zuleiden/ davon aber an andern orten dieſer Policey Ordnung/ gewiße verſehung gethan iſt.
XVII.
Ruͤeger obiger Ordnung.
Vnd weil dieſe vnſere Gaſt Ordnung/ von Vns in trewer wolmeinung/ zu menniglichs vnſerer Angehoͤrigen beſtem/ frommen vnd nutzen/ angeſehen vnd verfaſt worden:
So verhoffen wir nicht vnbillich/ es werdẽ auch die Vnſerige/ was zu deren handhabung dienet/ willig vnnd gern befuͤrdern/ wollen auch dieſelben/ ohne vnderſcheid/ vornemblich aber alle Wuͤrth/ Gaſtgeber vnd deren Geſind/ wie auch die Zunfft Meiſter vnd Buͤttel auff den Zuͤnfften/ die Schuͤtzenmeiſter vnd Zaiger auff den Schießreinen/ zu ſolchem hiemit erinnert; vnſern beſtelten Ruͤegern aber/ wie auch denen bey den Gerichten/ Allmußen/ vnd Hueten/ beſtelten Botten/ Knechten/ vnd Wächtern/ abermahlen/ ernſtlich gebotten haben/ daß Sie auff die Vbertretter obiger Ordnung/ ein fleißiges Aug halten/ vnnd wen Sie erkündigen/ der wider ſolche gehandelt/ alſo balden einem vnſerer Zuchtrichtere oder deren Beampten namhafft machen wollen/ darfuͤr/ wie ſonſten/ alſo auch dißfals/ dem erſten Anbringer der ſechſte theil der ſtraff/ ſoll gelüffert werden.
TITVLVS VIII. Kleyder Ordnung.
NEben anderm vbel/ deme wir durch dieſe Policey Ordnung zubegegnen/ gemeint ſeind/ iſt auch vnder vnſern Angehoͤrigẽ/ bedes die Vnart vñ der Pracht/ in den Kleydungen/ der geſtalt eingeriſſen/ daß zubefahren/ wann ſolchem vppigem vnnd ſchädlichem vnweſen/ laͤnger zugeſehen wuͤrde/ ſolches je mehr vnnd mehr vmb ſich greiffen/ auch endlichen in eine gefährliche leichtfertigkeit vnnd verwirꝛung/ zu dieſer Statt/ vnd dero Jnwohnern vielfaltiger gefahr/ auch ohnaußbleiblichen ſpot vnd ſchimpff/ außſchlagen moͤchte.
I. Mißbrauch der Kleydung/ ſo wol in vnart/ als Pracht.
Wañ dañ vns/ ſolchẽ/ theils gegenwertigẽ/ theils annoch befahrendem vbel zu widerſtehẽ/ Oberkeitlichẽ Ampts halben/ obgelegen:
Vñ wir aber bißhero erfahrẽ/ daß die zu verhuͤtung deſſelben/ hiebevor im H. Roͤmiſchen Reich publicirte Policey Ordnungen/ vñ vnſere darauff außgangene wahrnungen/ mit ſampt denẽ je etwañ vorgenom̃enẽ abſtraffungẽ/ die gebuͤhrẽde wuͤrckung nicht erlangt/ So haben wir/ bey abfaſſung dieſer Policey Ordnung/ mit fleiß bedacht/ wie auch dißfalls die nothwendige vnd fernere verbeſſerung zuerlangen/ vnd allem mißbrauch in Kleydungẽ/ nach thunlicher muͤglichkeit/ zu wehren were:
Welches wir dann/ bey hießiger vnſerer Statt/ vnd allen dero Jnnwohnern/ auff nachvolgende verordnung geſtelt ſein laſſen.
II.
III. Vnart- vnd vppige Kleydung/ verbotten.
Vnnd zwar anfänglichen/ wollen wir alle vnſere Burgere/ Schirmbsverwanthe/ Hinderſaßen vnnd Angehoͤrige Mann- vnnd Weibsperſonen/ jung vnnd alt/ ledigen vnnd ehelichen Stands/ ohne vnderſcheid/ hiemit vor aller vnartigen/ vppigen vnd leichtfertigen Kleydung/ vnnd ins gemein/ vor allem deme/ ſo bedes im thun vnd laſſen/ in vnd mit der Kleydung/ dem erbarn wolſtand/ vñ den loͤblichen altẽ gewohnheiten zuwider ſein moͤchte/ trewlich vnd fleißig gewahrnt haben/ mit der angehengten Obrigkeitlichen betrohung/ daß wir auff die jenige/ Welche dieſe vnſere wolgemeinte erinnerung/ muthwillig verachten werden/ ein wachendes Aug halten/ vnnd gegen Sie/ die verdiente ſtraffen deß vngehorſambs/ je nach beſchaffenheit der ſachen/ ernſtlich vnd ohnaußbleiblich/ wollen ergehen laſſen/ darfür ſich menniglichen zuhuͤeten.
IV.
Was vnder die vnart, vn vppige Kleydung zuzehlen.
Vnder dergleichen vnartige/ vppige/ leichtfertige/ vnerbare/ vnd dem alten teutſchen weſen vngemaͤße newerungen in der Kleydung/ würd nicht vnbillich gezehlt.
V.
Wann beedes Mann- vnd Weibsperſonen/ ſo bald Sie an außlaͤndiſchen vnteutſchen Nationen/ etwas newes inn der formb der Kleydung ſehen/ demſelben ohne vnderſcheid/ es ſeye wol- oder vbelſtehend/ nacharten/ vnnd durch ſolche äuͤßerliche wandelbare Thorheit/ zuerkennen geben/ wie wenig die Loͤbliche Standthafftigkeit (deren vnſere alte Teutſche Vorfahren wie ſonſten/ alſo auch in der Kleydung/ ſonderbaren ruhm gehabt) nunmehr in acht genommen vnd geehrt werde.
VI.
Jtem/ wann Mannsperſonen/ denen es Stands vnd Profeßion halben nicht gebuͤhrt/ auff den Gaßen/ entweder ohne Maͤntel vmbher ziehen/ oder doch ſolche Maͤntel tragen/ die den eigentlichen gebrauch derſelben/ nicht erlangen.
VII.
Jtem/ wann die jenige/ die keine Pferdt halten/ oder auch frembde Pferdt ſelten beſtiegen/ beſtaͤndig inn Stiffel vnnd Sporen einher klinglen/ vnnd damit wol gar in der Kirchen/ vnd vor dem Altar/ zum gebrauch der Heyligen Sacramenten zuerſcheinen/ keinen ſchew tragen.
Jtem/ wañ die Mannsperſonẽ/ die Haupthaar gleich den Weibern/ zieren/ ſeidene bendel/ ringlin vnd anders an zoͤpffen/ einflechten/ vñ andere Weibiſche Phantaſien damit vornem̃en.
VIII.
Jtem/ wann Weiber vnd Jungfrawen/ gar zu kurtze abgeſtuͤmpffte Kleydung tragen/ die ſchiempfflich vnd aͤrgerlich.
IX.
Jtem/ wann Sie nackmaͤntlen haben/ die entweder durch die breyte durchſichtige bendel/ die Bruͤſt entloͤßen/ oder ſonſten ſo klein ſeind/ daß Sie daß leichtfertige Gemuͤth/ nicht verdecken koͤnnen.
X.
Jtem/ wann Sie mit gar weit außgeſchnittenen/ durchſtochenen hohen ſchuhen/ ſtrimpffen/ von vngewohnlichen vppigen Farben/ vmbfliegenden langen/ breiten/ oder auch gefarbten ſchuh- vnd abhangenden ſtrimpff banden/ herein tretten.
XI.
Jtem/ wann Weibsperſonen zu Sommerszeiten/ nur leichte vnd kurtze ſchürtz vber die Hembder tragen/ vnd mit ſolcher ärgerlichen Kleydung/ auff die gaßen gehen.
XII.
Jtem/ wann ſich dieſelben ſonſten/ vnartig vnnd vppig verſtellen/ als wann Sie vngewohnliche gefarbte Kleydung antragen/ dieſelbe auff frembde/ verdächtige Manieren/ außarbeiten laſſen/ oder auff andere weiß/ wie ſolches geſchehen moͤchte/ ein verächtliche vnnd argwoͤniſche newerung/ inn der Kleydung einführen:
Vor dieſer/ vnnd allen obangedeuten/ auch andern vngebühren/ die mit der Kleydung vorgehen koͤnnen/ vnd Teutſchen/ Keuͤſchen/ vnd Chriſtlichen gemuͤtern mißfaͤllig ſeind/ wollen wir nachmahlen alle vnſere Angehoͤrige/ mit trewer Sorgfalt gewahrnt/ vnd hiengegen allen vnſern beſtelten Ruͤegern/ fleißige acht darauff zunemmen/ auch wenn Sie in dergleichen vngebuͤhr betretten/ alſo balden gehoͤriger orten anzuzeigen/ ernſtlich befohlen haben.
XIII.
Vber dieſes/ was bißher wider die vnart vnnd Leichtfertigkeit der Kleydung verordnet/ iſt ferners auch dem ohnzulaͤßigen Pracht/ ſtoltz vnnd hochmuth/ ſo in derſelben gefuͤhrt wuͤrd/ zubegegnen.
Der hat nun vornemblich zwo Hauptvrſachen/ denen man abzuhelffen/ ſoll anders dem vbel ſelbſten/ gewehrt werden.
XIV. Hochmuth- vnd Praͤchtige Kleydung verbottẽ.
Die erſte/ beruhet/ auff den vnbeſtaͤndigẽ ſcheinbehelffen/ ſo ſolche Prächtige Leut/ zu jhrer entſchuldigung einwenden/ da Sie entweder vorgeben/ Sie hetten die Kleydung/ die Sie antragen/ zubezahlen/ was es andere jrꝛe/ die jhnen nichts/ wenig noch viel/ darzu gegeben/ oder aber ſich berühmen/ Sie hetten die Kleydung von jhren Eltern/ Freunden vnd andern geerbt/ were jhnen gantz oder zum theil geſchenckt/ oder hettens wolfeyl vnd alt gekaufft/ oder außgetauſcht/ were nicht new gemacht/ müſtens einmal Mertzen/ ſeye nur ein ehren Kleyd/ weren nicht gemeint es beſtendig zutragen/ ꝛc. vnnd was etwan mehr von ſolchen ſcheinworten vorkombt/ die wir hiemit alleſampt/ fuͤr vnduͤchtig/ vnguͤltig/ vnd verwerfflich erclaͤren/ vnnd woͤllen/ daß hienfuͤro/ dieſe vnd alle dergleichen einwendungen/ zu keiner entſchuldigung dienen/ ſondern wer ſich damit beſchoͤnen wolte/ deren gantz ohnerachtet/ zur verdienten ſtraff gezogen werden ſolle.
XV. Erſte Haupt
vrſach/ deß Prachts in der Kleydung.
XVI.
Andere Hauptvrſach deß Prachts in der Kleydung.
Die andere Haupt vrſach/ beſtehet in dem/ daß der gebuͤhrliche vnderſcheid/ zwiſchen den Ständẽ in hießiger Statt/ nicht/ wie billich ſein ſolte/ will gehalten werden/ welchen doch Gott vnd alle Erbarkeit/ erfordert/ ohn welchen auch die Politiſche Harmony/ vnd daß gemeine weſen/ inn beſtendigem gutem wolſtand/ ſich nimmermehr befinden wuͤrd.
Damit nun auch hierinn/ was Loͤblich vnd recht iſt/ geſchehe/ haben wir die Gradus volgender maßen vnderſcheiden/ vnd bey einem jedwedern/ ein gewiſſe verordnung der Kleydung halben/ abfaſſen laſſen: Eriñern aber zuvordriſt/ daß ſich ins kuͤnfftige Menniglich/ fuͤr dem bißher faſt gemeinem Jrthumb/ huͤeten wolle/ inn dem daß ſich die Kinder/ wann Sie inn die Ehe kommen/ faſt ohne vnderſcheid/ nach dem ſtand vnd weſen der Eltern/ gekleydet/ welches/ wie in anderm/ alſo vornemblich auch mit den Kragenroͤcken vnnd Baretlin/ in großen ohnzuläßigen mißbrauch/ außgeſchlagen/ vnd zur obangedeuten Confuſion vnder den Staͤnden/ nicht die geringſte vrſach gegeben/ hienfuͤro aber nicht mehr geſcheẽ ſolle:
Sondern es moͤgẽ zwar die Kinder/ ſo lang Sie ledigen ſtands/ vnd in der Eltern gewalt bleiben/ ſich in der Kleydung dem Stand gemäß tragen/ in dem die Eltern begriffen: wann Sie aber in die ehe ſchreyten/ ſoll alsdañ die Dochter ſich Kleyden/ nach dem ſtand jhres Mannes/ vñ der Sohn nach dem Stand/ welchẽ Er als ein Haußvatter antritt:
Wer anders thut/ vnd koͤſtlichere Kleydung tregt/ als jhme ſolcher geſtalt erlaubt/ ſoll nach inhalt hienach geſchriebner Ordnung geſtrafft/ vnd darauff/ wie auch ſonderlichen/ daß ſich kein Weib im Kragenrock oder Baretlin trage/ deren es Stands halben nicht gebuͤhrt/ (wie drunden mit mehrerem erleuͤtert) durch vnſere Zuchtrichtere/ mit allem fleiß in acht genommen/ vnd darvber gebuͤhrlichen ernſts gehalten werden.
Wann wir dann bey gehaltener berahtſchlagung befunden/ daß der mehreſte Mißbrauch/ Stoltz/ vñ Hochmuth in der Kleydung/ bey den vnderſtẽ Staͤndẽ vorgeht/ auß welchen ſich hernacher daß vbel in die andere vnd hoͤhere Gradus/ ſo lang außzubreitẽ pflegt/ biß es daß Univerſum beruͤhrt/ vñ damit die gantze Republic, vberſchwämbt wuͤrd:
So haben wir diß orts zur wurtzel dieſes Laſters/ erſtlich raumen/ vnd den Anfang von dem vndern Grad/ bey welchem die Hoffart bißher zum oͤfftern mahl/ hochſtraͤffliche vnzucht/ vntrew/ abtrag/ ſuͤnd vnd ſchand/ vervrſacht/ nemmen wollen/ Benantlichen/
XVII.
Der groͤſte Pracht inn der Kleydung/ iſt bey den vndern Staͤnden.
Von Kleydung deß erſten Grads/ der Maͤgd/ Wartherin/ Naͤderin vnd anderer Lediger Weibsperſonen jhres gleichen.
DJeſelben ſollen hinfuͤro/ keinen andern Zeuͤg zur Kleydung/ es were zu Schauben/ Roͤcken/ Kutten/ Vbermüetern/ Kollern/ Leiblen/ Kappen/ Bruͤſten/ Bruͤſt vnd Fuͤrtuͤchern/ oder ſonſten/ antragen/ als ein gemeines Lindiſches Thuch/ von fünfftzehen ſchilling/ biß in zwen Gulden/ Jtem Hundskutt/ Barchet/ Doppeltrott/ Bomaſin vñ der gleichen/ oder was noch geringer ſein würd: Alle andere Tuͤcher vnnd Zeug/ die koͤſtlicher/ als die jetzgemelte/ ſeind jhnen gaͤntzlich abgeſtrickt vnd verbotten.
XVIII.
Erſten Grads Kleydung.
Die Vbermuͤeter/ Koller/ Leiblen/ Bruͤſt/ Kappen/ Fuͤrtücher vnnd Kutten/ moͤgen Sie mit einem eintzigen/ kleinen ſeidenen Schnuͤerlin einfaſſen laſſen/ vnnd ſoll jhnen ſonſten ſeidene Schnuͤr oder Frantzen/ auff vnd an den Kleydungen zutragen/ nicht erlaubt ſein.
XIX.
Sie ſollen ſich auch keines andern Leinwaths/ als deß gemeinen Haußtuchs gebrauchen/ vnd ſonderlich kein Krceß antragen/ daß vber zwoͤlff ſchilling/ auffs hoͤchſte/ in Tuch vnd Macherlohn coſtet/ wie auch an den Hauben/ Nackmaͤndlin vnd Vberſchlaͤglin/ kein ſpitzen noch durchſichtige bendel haben.
XX.
XXI.
Jtem/ Sie ſollen kein Gold vnnd Silber/ weder wenig noch viel tragen/ es were an meſſern/ gürtlen/ beſchlägen/ oder ſonſt an der Kleydung/ wie wir jhnen dann ſolches hiemit ernſtlich/ vnd noch darzu daß Conterfaite/ oder anders/ ſo den ſchein Gold vnd Silbers haben mag/ gaͤntzlich verbiethen.
XXII.
Es ſoll auch keine vnder dieſen Perſonen/ die koſtbare Fuͤllwerck/ von Zobeln/ Martern/ vnd dergleichen; Jtem/ keine Schwanenfell vmb die Hälß; auch keinen Beltz/ vber zehen gulden werth/ riemen/ blaig vnnd brohe/ mit eingerechnet; wie auch auff den Vbermuͤettern/ keine beltzene/ als mit ſchwartzem Beltzwerck gefuͤetterte Kraͤgen; vnd dann keine grawe Beltzbrohen; auch die geſtriffelte/ viertheils; die Tüchene blaigen aber an denſelben/ anderthalb viertheils hoch/ vnd nicht hoͤher/ anzutragen macht haben.
XXIII.
Jnn gleichem/ ſollẽ Sie keine Kappẽ tragen/ da eine mehr als drey gulden/ inn Zeuͤg/ futher/ brohe vnnd macherlohn/ coſtet; Auch kein ſchwartze Hauben vber anderthalb gulden werth: keine Haarſchnuͤr/ da die Ehl mehr dann ſechs pfeñing; keine Breißneſtel/ da die Ehl mehr dann vier pfenning; keinen Leibguͤrtel/ der mit dem beſchlaͤg/ mehr dann zwoͤlff ſchilling coſtet.
XXIV.
Sie ſollen ferners nicht tragen/ geſtuͤckte Zeuͤmlin/ noch Meſſerſcheyden geſtuͤckt/ oder mit ſeidenem Zeuͤg vberzogen/ dann jhnen ſolches vnd alles andere/ ſo coſtbar vnd Praͤchtig/ wie auch die außgeſchnüttene/ verſtochene/ geruͤchte/ Cardewaniſche vnd mit abſetzen gemachte ſchuhe/ hiemit gäntzlich verbotten ſein ſollen.
Von Kleydung deß andern Grads/ der Tagloͤhner/ deren Weib vnd Kinder.
XXV. Andern Grads Kleydung.
WAs bißher/ von der Kleydung der Maͤgd verordnet worden/ daß wollen wir auch auff die Tagloͤhner/ Holtzhawer/ Saͤcktraͤger/ Spanner/ Kaͤrchel- vnd Faßzeiher/ Boßler vnd alle andere jhres gleichen/ auch deren Weiber vnd Kinder/ verſtanden/ vnd denſelben hiemit keine koͤſtlichere Kleydung/ als den Mägden/ wie ſolche hieoben/ nach vnd nach/ verzeichnet/ anzutragen gebotten haben.
Von Kleydung deß dritten Grads/ der Gemeinen Handwercker vnd Bürger/ wie auch der Gartner/ der Statt Diener vnnd Knecht an den vndern ſtellen: vnd deren aller Weib vnd Kinder.
DJe gemeinen Handwercker/ Gartner/ vnd andere hieoben gemelte Buͤrger/ ſampt jhren Weibern/ Soͤhnen vñ Doͤchtern/ ſollen ſich nicht kleydẽ in Tuch/ ſchwartz oder geferbtes/ da die Ehl mehr dann drey gulden coſtet/ auch nicht tragen/ Samat/ Atlaß/ Damaſt/ Seydenrupff/ Taffat/ noch einigen andern Zeuͤg/ wie der nammen haben moͤchte/ vnnd entweder gantz ſeiden/ oder mit ſeiden gemengt were.
XXVI.
Dritten Grads Kleydung.
Jtem/ keine gut-noch Floretſeidene ſtrimpff: keine ſeidene ſpitzen an Hoßenbanden/ ſchuhroßen oder ſonſten: keine daffete vnd ſeidene Neſtel/ rings vmb das Wambs oder die Hoßen: keine gut ſeidene Frantzen/ da die Ehl mehr dann ein Loth wigt: keine Haarſchnuͤer/ da die Ehl mehr dann acht pfenning/ auch keine Breißneſtel/ da die Ehl mehr dann fuͤnff pfenning/ coſtet:
Vnd dann auff der Kleydung vnnd allen deren ſtucken/ ſo gar auch die Bruͤſt mit eingeſchloßen/ mehr nicht/ dañ ein eintziges ſeidenes/ doch nicht geſtuͤcktes ſchnuͤerlin.
Was von Gold oder Silber gearbeitet/ oder auch mit Gold oder Silber/ es were gut oder falſch/ gemaͤngt iſt/ es ſeye an Huetbanden/ ſpitzen/ traßen/ bendlen/ ſchnuͤeren/ neſtlen/ galaunen oder wie es ſein moͤchte/ iſt dieſem Stand gaͤntzlich verbotten.
XXVII.
Ferners iſt den Perſonen dieſes Stands/ nicht erlaubt anzutragen/ die Niderlaͤndiſche/ oder andere frembde coſtbare Leinwath: keine weiße ſpitzen/ noch durchſichtige bendel/ da die Ehl mehr als acht biß in zehen pfenning werth iſt: kein Kreeß/ ſo in Leinwath vnd macherlohn mehr dann dritthalben gulden/ geſtehet/ auch an den Kreeßen keine abhangende bendel/ knoͤpflin/ oder anders dergleichen.
XXVIII.
Jtem/ kein Zobel/ Marter/ oder der gleichen/ koſtbar Fuͤllwerck: auch kein Schwanen faͤll/ keinen Weiberbeltz/ der mit aller ſeiner zugehoͤrd vber zwantzig gulden/ coſtet: keine Beltzbrohe/ die hoͤher als ruck- oder anderhalb viertheil hoch were.
XXIX.
XXX.
Jtem/ die Mannsperſonen ſollen nicht tragen Guͤrtel/ noch Wehrgehaͤng/ von ſeiden oder ſammet geſtuͤckt/ oder außgemacht: keine vergulte/ verſilberte/ oder mit gold noch ſilber eingeſchlagene Wehrgefaͤß/ ortband/ beſchläg/ ſporen/ oder anders: doch mag ein Perſon dieſes Stands/ Mann oder Weib/ in verarbeitem ſilber zwoͤlff Loth ſchwer/ an gürtlen/ wehrgehängen/ knoͤpffen/ meſſern/ vnd deren beſchlaͤgen vnd hauben/ antragen.
Die guldene Halßketten/ wie auch alle zierd/ vmb die Haͤnd/ ſeind jhnen verbotten:
Vnd ſolle ferners bey dieſem Stand/ mit den Ringen an fingern alſo gehalten werdẽ/ daß die Mannsperſonen gar keine/ die Weibsperſonen aber/ zwar Ring von gold/ vnd derſelben etwann zwen oder drey/ die ſammentlich nicht vber zwantzig gulden werth ſeind/ auch ſolche anders nicht/ als etwann zu Hochzeiten/ vnd andern ehrlichen zuſammenkunfften/ tragen moͤgen: alle Edelgeſtein/ hohen oder nidern werths/ ſeind dieſem Stand verbotten.
XXXI.
Es ſeind demſelben auch verbotten/ alle Mannshuͤet/ da einer ſampt der Schnur vñ dem futher mehr dann drey gulden/ coſtet/ wie auch die ſeidene Mannskappen ohne vnderſcheyd/ vnd dann alle Weiberkappen/ da eine mit all jhrer zugehoͤrd/ den macherlohn außgeſchloßen/ ſich hoͤher als vier gulden/ im werth belauffet: Jtem/ die geruͤchte/ vnd von Spaniſchem Cardenwahn gemachte ſchuhe/ vnd alles vbrige ſo dieſem Stand vngemaͤß/ vnd vnſerer trewhertzigen meinung/ ſo ein jeder auß bißher erzehltem ohnſchwer abzunem̃en/ zu wider ſein würd.
Von Kleydung deß vierten Grads/ der Vornembern Handwercker vñ Kuͤnſtler/ der Gadendiener/ der Wuͤrth/ der Kraͤmer/ Schaffner/ Notarien/ vñ anderer dergleichẽ Buͤrger/ wie auch der Statt Beampten vnd Diener/ bey den Mittlern ſtellen/ vnd deren aller Weib vnd Kinder.
XXXII.
Vierten Grads Kleydung.
DJeſe jetzernante Perſonen moͤgen ſich kleyden/ in Thuch die Ehlen zu vier gulden/ werth/ zum hoͤchſten/ vnd dann in halb ſeidene Zeuͤg/ auch von ſeidenẽ Zeugen/ in vngebluͤmbten Doppeldaffet/ Tobin/ Zendeldort vnd Terzenel:
(Doch iſt den Weibsperſonen dieſes Grads/ die jetzermelte ſeidene Zeuͤg/ zu Kutten oder Roͤcken zubrauchen/ nicht erlaubt:) Jtem/ Sie moͤgen tragen/ Floret ſeidene ſtrimpff/ ſeidene ſpitzen die Ehl zu fuͤnff batzen/ ſeidene Frantzen die Ehl zwey loth ſchwer/ Haarſchnuͤer die Ehl zu einem ſchilling/ Breißneſtel die Ehl zu ſechs pfenning/ vnd auff der Kleydung zwey ſeidene ſchnuͤerlin: alle andere Tuͤcher vnnd ſeidene Zeuͤg/ (es were dann etwann zu Maͤntelkrägen) wie auch aller vberfluß in Neſteln/ Frantzen/ Traßen vnnd anderer ſeidenwahr/ vnnd dann noch weitters alle geſtückte arbeit/ Jtem/ was von ſilber oder gold gantz oder gemaͤngt iſt/ auch zumahl alle Wahren von falſchem gold vnnd ſilber/ ſeind dieſem Stand ſo wenig/ als den vorgehenden gegoͤnnet.
Alſo ſollen ſich auch die Perſonen dieſes Stands enthalten/ von der thewren koͤſtlichen Leinwath vnnd weißen Arbeit/ vnnd keine Kreß tragen/ da eines inn allem mehr dann vierthalben gulden; auch keine weiße ſpitzen/ da die Ehl vber achtzehen biß in zwantzig pfenning; vnd keine durchſichtige Bendel/ da die Ehl mehr als ein ſchilling biß in zwen batzen/ coſtet.
XXXIII.
Jtem Sie ſollen keine Zobel/ Marter vnd dergleichen coſtbar Fuͤllwerck; auch kein Weiber kappen/ da eine mit aller jhrer zugehoͤrd/ auch gar dẽ macherlohn mit eingeſchloſſen/ mehr dañ fuͤnff gulden coſtet/ antragen:
Jtem keinen Weiberbeltz/ der ſich mit ſampt dem riemen vnnd der brohn (welche anderhalb viertheil hoch vnnd nicht hoͤher ſein mag) vber dreyßig gulden/ im werth belauffet: keinen Mannshuet/ der mit der ſchnur vnnd fuether vber vierthalb gulden/ werth iſt.
XXXIV.
Von verarbeitem weißem ſilber/ iſt einer Perſon dieſes Stands vier vnd zwantzig loth ſchwer/ anzutragen erlaubt/ vñ ſolches an guͤrtlẽ/ (die Schaubenguͤrtel ſeind darunder nicht gemeint/) knoͤpffen/ wehrgehängen/ meſſerſcheiden/ vnnd meſſern/ doch ſeind jhnen die gantz ſilberne guͤrtel/ meſſerſcheiden vñ ketten daran/ nicht gegoͤnt:
wie auch den Mannsperſonen/ die gantz verſilberte wehrgefäß/ ortband vnd ſporen; vnd ſonſten dieſem Stand ins gemein/ alle vergulde arbeit vnd wahr/ allerdings verbotten.
XXXV.
XXXVI.
Jn gleichem/ die guldene Halßketten/ auch alle zierd vmb die Haͤnd/ mit Corallen/ oder noch koͤſtlichern ſachen: vnd zumahl der vberfluß/ mit guldenen Ringen/ der geſtalt/ daß Mann-vñ Weibsperſonen dieſes Stands/ keinen Diamant/ Rubin/ oder Saphir/ andere Edelgeſtein aber/ mit dieſer maß antragen moͤgen/ daß Sie auff einmahl/ mehr nicht/ dann vier Ring anſtecken/ vnd der werth derſelben nicht vber dreyßig biß in viertzig gulden/ ſein ſolle.
XXXVII.
Alles was praͤchtiger vnd koſtbarer iſt/ als hieoben dieſem Stand erlaubt/ wuͤrd demſelben nicht weniger/ als were es mit außgetruckten worten hieher geſetzt/ gaͤntzlich verbotten.
XXXVIII.
Jedoch mit dieſer ſonderbarn erleuͤterung:
Weil nemlich den Weibern dieſes Grads/ ſo ſich bißher in Krageroͤcken getragen/ hieunden §. 53. ſich auch hienfuͤro in ſolche zu kleyden/ gegoͤnt iſt/ So moͤgen dieſelben/ wie auch nicht weniger/ die Weiber der Schoͤffen dieſes Grads/ noch ferner/ dz Fuͤllwerck von ohngeferbtem Marter zu Kappen vñ Kraͤgen/ jeden orts/ daß iſt/ zu Kappen auff ſechs gulden/ vnd zu Kraͤgen ſechs gulden/ vnd nicht hoͤher/ werth; vnd dann Kreß zu vier gulden; auff der Kleydung drey ſeidene ſchnuͤerlin; vñ an den fingern/ neben andern Ringen/ auch Saphir vnd Rubin/ doch daß ſolche Ring ſam̃entlich/ nit mehr als fuͤnfftzig biß in ſechtzig guldẽ wert ſeyẽ/ antragen/ ſolches aber allein auff jhre Perſonen/ vñ gar nit auff jhre Kinder oder andere Angehoͤrige/ als die ſich in allem nach außweißung vorſtehender Ordnung kleydẽ ſollen/ gemeint ſein.
XXXIX.
Vnd nach obigem Stand des vierten Grads/ moͤgen ſich auch kleyden/ die Schoͤffen vnd deren Weiber vnd Kinder/ die auß den vndern Graden zu ſolcher ehren ſtell/ erkoſen werden.
Von Kleydung deß fuͤnfften Grads/ der Vornembſten Burger/ deren Weib vnd Kinder.
XL Fuͤnfftẽ Grads Kleydung.
WAs die vornembſte Burger vnnd Jnnwohner dieſer Statt ſeind:
Als die alte Geſchlechtere/ deren Vor- Eltern vor hundert vnnd mehr Jahren/ in dieſer Statt das Regiment beſeßen/ vnnd ſich noch/ ſolchem Geſchlechter Stand gemaͤß verhalten: Jtem/ die Gelehrte/ die zu jederzeit gradum Doctoratus vel Licentiæ, wuͤrdiglich erlangen koͤnten/ vnnd beſtendig bey den Studijs bleiben:
Wie auch die jenige/ ſo auß jhren Zinßen vnd Renten leben:
Vnd dann die Kauffleut die mit gantzen ſtucken handlen/ oder ſonſt ſtarcke vnd anſehenliche Gewerb fuͤhren: Jtem/ der Statt beſtelte zu den Obern Dienſten vnd Aemptern derſelben/ darunder auch die wuͤrckliche Profeſſores ſo nicht Doctores ſeind/ begriffen:
Vñ alle andere/ die vnder dem nam̃en/ der vornembſten Bürger vñ Angehoͤrigen dieſer Statt/ rechtmaͤßig koͤnnen verſtanden werden:
Dieſelben ſampt jhren Weibern/ Soͤhn vnd Doͤchtern/ wollen ſich/ (wie wir Sie hiemit trewlich vnd ernſtlich ermahnen) in jhrer Kleydung/ vornemblich bey jetzigen betruͤbten vnd tewren zeiten/ gebuͤhrlich moderieren/ damit Vns/ auff den widrigen fall/ zur ſchaͤrpffe kein anlaß gegeben/ ſondern viel mehr vnſere wolgemeinte intention/ guͤetlich erlangt vnnd muͤglichſt befuͤrdert werde.
Jnſonderheit aber ſollen auch den vornembſten vnder den Mannsperſonen dieſes Grads/ hiemit verbotten ſein/ die mit Sammet gantz durchfuͤetterte/ oder auch außwendig mit vier vñ mehr/ ſeidenen breiten Borten oder Paßmenten/ verbrämbte Mäntel.
XLI.
Jtem/ gantze Kleyder von glattem oder gebluͤembtem gutem Sammat.
XLII.
Ferners/ alle gantz guldene oder ſilbere borten/ Paßment/ galaunen/ ſchnüer/ ſpitzen vnd zinnlin.
XLIII.
Jtem/ die guͤrtel/ vnd wehrgehaͤng/ ſo mit gold oder ſilber geſtuͤckt ſeind/ auch Berlin vnd andere koͤſtlichere hutſchnuͤer/ vergulte wehrgefäß/ ortband vnd ſporen.
XLIV.
Kreß mit ſpitzen oder durchſichtigen baͤndlen/ oder mit abhangenden ſchnuͤerlin/ vñ knoͤpfflin/ darin berlin/ granaͤtlin/ ꝛc. vernaͤgt ſeind: wie auch ſonſten ins gemein/ aller dergleichen geſchmuck/ auff der Leinwath/ vnd andere praͤchtige Kleydung/ die dem Bürgerlichen ſtand nicht gebühren/ vnd koͤſtlicher als die jetzgemelte ſein wuͤrd.
XLV.
Jn gleichem/ ſollen die vornembſte Weibsperſonen dieſes Grads nicht tragen.
XLVI.
Gantz guldene guͤrtel/ oder auch gantz guldene beſchlaͤg an guͤrtlen/ oder meſſern:
Auch nicht einiges Arm- oder Halßband/ ſo mit Edelgeſteinen verſetzt/ oder mit Kleinodien behengt were:
Wie auch vmb die Haͤnd nicht haben Kleynodien/ die koͤſtlicher ſeind/ als Berlin vnd Granaͤtlin.
XLVII.
Es ſeind jhnen ferners verbotten/ alle gantz guldene oder ſilbere ſchnuͤr/ auff Beltzriemen/ bruͤſten/ zu breißneſtlen/ oder wie Sie dieſelben ſonſten brauchen koͤnten.
Noch viel mehr aber/ die gantz guldene/ oder ſilbere hafften vnnd ringlin an den bruͤſten:
wie auch die guldene/ oder ſilbere kettlin an ſtatt der breißneſtel: vnd dann die vbermachte mehr dann fuͤnfffach geſtaffelte Kreß: weiße Schuͤrtz von dem gar reinen Cammer- oder Lauter tuch/ oder auch mit ſpitzen: deßgleichen die Streiff- Ermel vñ hembder võ jetzermeltem tuch/ vñ vnden herumb mit ſpitzen/ vñ aller anderer vberfluß in der reinen leinwath/ weißen ſpitzen/ durchſichtigen bendlen/ außgenaͤgter arbeit/ koſtbaren Beltzen vber fuͤntziggulden/ großen Kappen brohen/ vber zehen gulden werth/ vnd warinn der Pracht/ es ſeye zu Hochzeit- oder anderer Kleydung/ weitters ſtecken moͤchte.
Darauff vnſere verordnete Zuchtrichtere/ durch jhre beſtelte Ruͤeger/ jederweilẽ gute achtung nem̃en/ vnd ſo bald Sie ichtwas erkuͤndigen/ daß vberfluͤßig vnd Prächtig/ ſolches nicht weniger/ als were es in dieſer Ordnung/ außtrucklich verbotten/ mit gebuͤhrendem ernſt abzuſtraffen/ hiemit macht/ befelch vñ gewalt haben ſollen.
Von Doctorn.
XLVIII.
DJe Doctores vnd Licentiaten/ was Facultet die ſeyen/ wie auch deren Weib vñ Kinder/ moͤgen ſich in der Kleydung auch anderm/ jhrem Stand vnd Freyheiten gemäß/ vnd aber der geſtalt verhalten/ daß darinn kein vbermaß geſpüret/ vnd vns nicht vrſach zur abſtraffung gegeben werde.
Von Kleydung deß ſechſten vnd hoͤchſten Grads/ der Regiments- vnd Großen Rahtsperſonen/ wie auch deß Adels ins gemein/ vnd dann der Statt beſtelter Advocaten vnd Raͤhte/ ſambt deren Weib vnd Kindern.
XLIX.
Sechſtẽ Grads Kleydung.
DJe Regimentsperſonen/ vnd Beyſitzere deß Großen- Rahts/ die ſich je zu zeiten an ſolchen Ehrenſtellen befinden/ wie auch die vbrige hießiger Statt angehoͤrige vom Adel/ ſambt vnſern beſtelten Advocaten vnd Raͤhten/ vornemblich aber alle derſelben Weiber vnd Kinder/ werden ſich dißfalls der ſchuldigen gebuͤhr verhoffentlich erinnern/ vnd jeweiln/ wie ſonſten/ alſo auch in der Kleydung/ ſich der geſtalt erzeigen/ das durch jhr gutes vñ vorleichtendes Exempel/ die vndere vñ nachgehende Staͤnd/ zum gehorſam vñ der Erbarkeit/ angereytzt vñ vervrſacht ſeyen.
Solte aber auch jemanden vnder dieſen/ ſich in der Kleydung entweder Vnartig vnd vppig/ oder aber zuviel Praͤchtig vnd hochmuͤtig tragen wollen/ den vnd dieſelben ohne vnderſcheid/ ſollen vnſere Zuchtrichtere nit weniger als andere/ vorſich beſchicken/ vnd nach befindung vornemmen/ was jhre Ayd vnd Ordnungen außweißen.
Nach dem auch im Leidtragen/ von der alten gewohnheit dieſer Statt guten theils abgewichen/ vnd darinnen vnder den Mannsperſonen/ faſt eine durchgehende/ aber ohnzulaͤßliche gleichheit eingefuͤhrt worden:
So wollen wir auch ſolches nicht mehr gut geheißen/ ſondern den volgendẽ vnderſcheid gehalten haben: Nemblichen/ es ſollen die Tagloͤhner vnd andere Perſonen deß andern Grads/ falls Sie bindẽ tragen wolten/ jhre hüet nur zur helffte mit Tuch vberziehen/ vnd kein längere Mäntel/ als die elen hoch von der Erden ſeyen; die gemeinen Handwercker/ Gartner/ vnd alle deß dritten Grads aber/ zwar gantz mit tuch vberzogene huͤet (wañ Sie ſich der binden gebrauchẽ) aber keine Maͤntel lenger als halb ehlen hoch von der Erden; vnd dann deß vierten Stands perſonen/ keine fliehende binden vmb die hüet/ von dapffet oder grepp/ antragen:
Auch alle vbrige Jnnwohner dieſer Statt/ dißfalls/ je nach vnderſcheyd deß Stands gebührende maß zuhalten/ ſchuldig vnd hiemit erinnert ſein.
L.
Von Laid Kleydern der Mans perſonen.
Ob auch ſchon die Berlen Jungfrawbendel/ ſo von alters her bey dieſer Statt vblich geweſt/ großen coſten erfordern/ vnd vielleicht vmb ſolcher/ auch anderer betrachtungen halben/ die gäntzliche abſchaffung derſelbẽ/ nit vnrähtlich ſein moͤchte:
So haben wir doch auß bewegenden vrſachen/ ſolches noch zur zeit ein- vnd allen ledigen Doͤchtern frey geſtelt/ ob Sie ſich ſolcher Jungfraͤwlichen zierd hienfüro gebrauchen/ oder aber/ die an andern orten vbliche Craͤntzlin auff den Hauben/ tragen/ vñ zu ſolchẽ/ mit vnderlaſſung der ſchaubẽ/ die gewohnliche vnderꝛoͤck gebrauchen wollẽ:
Welche vnder jhnen bey der altẽ gewohnheit verbleiben will/ deren iſt es vngewehrt:
Welche aber davon abzuſchreiten/ vnd dadurch die ſo coſtbare beſchwerd von ſich abzulegen gemeint/ derſelben iſt ſolches zu thun/ nicht weniger wol gegoͤñet/ ſo gar/ daß es mehr mit vnſerm belieben/ als einigẽ mißfallen geſchehẽ ſolle/ doch iſt auch ſolchen falls/ mit den Hauben vñ Craͤntzlin gebuͤhrende maß zuhaltẽ/ vñ nicht/ was an einem ort eingezogẽ/ andern theils durch vnordnung zumißbrauchen.
LI.
Von Jungfrawẽ bendeln.
LII.
Wie auch auff den andern fall/ bey den Bendlen der volgẽde vnderſcheid in acht zunem̃en/ daß/ fuͤrs eine/ nur die Doͤchter deß fuͤnfftẽ vñ ſechſten Grads/ die doppelte; die vbrigen alle/ die einfachen Bendel tragen/ vnd davon ohne vnderſcheid/ deß gantzen tags/ mehr nicht/ als zwen ſchilling/ zu lohn gebẽ ſollen:
Mit der fernern maß/ zum anderen/ daß zwar die eigene Bendel/ ſo ein jede Dochter/ von jhren Eltern oder anderen Verwanthen/ jetz haben/ oder kuͤnfftig ererben wuͤrd/ in dem werth/ geſtalt vnd formb/ als Sie jetz ſeind/ moͤgen getragen/ hienfuͤro aber keine Bendel mehr gekaufft/ oder in andere weg erhandelt werden ſollen/ die hienach geſetztẽ preiß vberſtiegen: Nemblichẽ/ die Doͤchter deß erſten/ andern/ vnd dritten Grads/ moͤgen Bendel/ zu hundert/ biß in hundert vñ fuͤnfftzig gulden; Die im viertẽ Grad/ Bendel zu zwey hundert gulden; Die im fuͤnfften vnd ſechſtẽ Grad aber/ Bendel zu drey/ bis in vier hundert gulden kauffen/ vnd nicht hoͤher/ bey ſtraff der confiſcation.
LIII.
Von Krageroͤcken/ Baretlin/ Bruſt vnd Strichenrocken auch Schaubẽ.
So viel die Krageroͤck anlangt/ wollen wir daß ſolche allein von den Weibern deß fuͤnfften vnd ſechſten Grads/ wie auch die Baretlin/ allein von den vornembſten derſelben/ ſollen getragen werdẽ:
Doch der geſtalt/ daß die jenige Frawen/ ſo deß vierten Grads ſeind/ vnnd ſich bißher mit ſolchen Roͤcken bekleidet auch hienfuͤro/ für jhre Perſonen/ ſich derſelben gebrauchen moͤgen.
Sonſten aber ſoll ins kuͤnfftige/ kein Weib deſſelben Grads/ einen Kragerock anzuziehen macht haben/ ſondern Sie moͤgen die Schmalẽ Schleyer/ vñ die darzu von alters her gewohnliche Kleydung; die in den drey vnderen Graden aber/ die Breytẽ Schleyer/ vñ Schaubẽ/ antragẽ: Alſo ſeind auch die Bruſtroͤck vnd die guͤrtel darzu/ allein den vornembſten Doͤchtern deß fuͤnfften vnd ſechſten Grads; vnd dann den Doͤchtern deß viertẽ Grads/ vñ ſonſt niemanden/ die Schaubẽ guͤrtel (darinn wir aber den vberfluß vñ pracht wollen vermitten haben.)
Wie auch die Roͤck mit neun ſtrichen/ den Frawen vnd Jungfrawen deß ſechſten Grads; denen aber vom fuͤnfften Grade/ die Roͤck mit ſieben ſtrichen/ ſo wol als die mit dreyen bleyen erlaubt/ vnd allen vndern Grads perſonen verbotten.
LIV. Straff der vber
Wer dann nun in einem oder dem andern Stand/ hienfuͤro ſich anders vñ koͤſtlicher (daß geringere iſt Menniglichen erlaubt) kleyden/ oder ſich auch ſonſten anders verhalten wuͤrd/ als hieoben nach vnd nach/ vnderſchiedlich geordnet/ gebotten vnd verbotten worden/ Der ſolle als ein vngehorſamer veraͤchter/ guter Ordnungen vñ der Erbarkeit/ von vnſern Zuchtrichtern/ wann er denſelben kund wuͤrd/ nicht allein mit Confiſcirung deß Kleyds/ ſo er wider Ordnung getragen/ ſondern auch je nach beſchaffenheit der ſachen/ an Leib oder gut/ ohnnachläßig vñ haͤrtiglich geſtrafft werden:
Welche ſtraffen erſtermelte vnſere Zuchtrichter/ auch gegen den jenigen vor zunemmen haben/ die gefaͤhrden hierunder gebrauchen/ vnd durch allerhand argliſt/ wie der erdacht werden moͤchte/ dieſe wolgemeinte Ordnung zu eludiren vnderſtehen wollen/ wie nit weniger gegen den Handwercksleuten/ vñ allen andern/ die dißflls wiſſentliche huͤlff/ vorſchub/ raht vnd that zur Mißhandlung/ kuͤnfftig geben werden/ je nach ermaͤßigung der Zuchtrichter.
tretter dieſer Ordnung.
Vnd damit mehrermelte dieſe vnſere Ordnung deſto beſſer gehandhabt/ auch vnſere Zuchtrichtere/ der vbertretter derſelben/ deſto eher vnd gewißer verſtändigt werden/ haben wir gewiße Perſonen beſtelt/ die ein genauge vnd fleißige auffſicht derentwegen haben ſollen: Befehlen auch darneben allen vnſern Rahtsbotten/ Herꝛenknechten/ Thurnhuͤetern/ Gerichtsvñ Leuffersbotten/ Suͤbnerknechten/ auch allen geſchwornen/ ſo von der Handwercker wegen an der huet gehen/ vñ den verordneten Knechten deß Allmußens/ bey jhren pflichten/ damit Sie vns zugethan/ alle die ſo ſie ſehen/ hoͤren oder erfahren/ dieſe Ordnung/ oder einigen Puncten derſelben verbrechen/ fürderlichſt entweder einem der Zuchtrichtere oder deren Beampten/ nemblichen/ dem Fraͤvelvogt/ oder Zuchtgerichtſchreibern/ anzumelden/ vnnd ſolches keines wegs zuverhaͤlen/ bey gleicher ſtraff/ gegen dem Häler/ ſo wol als gegen dem Thaͤter ſelbſten/ vorzunem̃en: hiengegen dann einem jeden ſolchem Anbringer/ der ſechſte theil der ſtraff ſoll gelüffert werden.
LV. Ruͤeger dieſer Ordnung.
Beſchließlichen/ iſt niemanden durch obiges verbottẽ/ ſich inn auff- vnd außzuͤgen/ oder auch vnder dem Reyßen/ einer andern vnnd beſſern Kleydung/ als ſonſten zugelaſſen/ zugebrauchen/ doch/ daß ſolche Kleyder nicht/ dann zu jetzermelten zeiten angetragen/ vnd auch darinn kein ſtraffbarer vberfluß verſpuͤrt werde.
LVI. Reyß-auff- vnd außzuͤg Kleyder/ ob vnd wie Sie frey ſeind.
LVII.
Wann dieſe Ordnung ſolle angehen.
Vnd dieſe vnſere Kleyder Ordnung/ ſoll jhren anfang nehmen/ auff Oſtern deß nechſt angehenden 1629.
Jahrs/ immittels würd ſich ein jede Perſon vnſerer Angehoͤrigen/ jhrer Kleydung halben darnach zurichten wiſſen:
Vnd wer etwan zweiffel hat/ in welchem Grad vñ Stand/ Er ſambt den ſeinigẽ begriffen/ der mag ſich darvber bey vnſern Zuchtrichtern oder deren Beampten/ die derentwegen ſonderbahren befelch haben/ nothwendigen berichts erholen/ dahien menniglich hiemit gewieſen ſein ſolle.
LVIII.
Vnder welchem Grad ein jede Perſon begriffen.
TITVLVS IX. Allmueßen Ordnung.
I. Mißbrauch des Allmußens.
WJe ſonſten ins gemein/ bey jetzigen letzten vnd boͤſen zeiten/ alle Suͤnd vñ Vntugend faſt auff den eüßerſten Grad geſtiegẽ/ alſo iſt auch die geſchwinde Argliſtigkeit/ zum Mißbrauch deß Heyligẽ Allmuſens bey vielen/ vnder dem ſchein der Armut/ dergeſtalt eingerißen/ daß guten theils die Chriſtliche Stifftungen vnd Spenden/ ſo nur den rechtdürfftigen zu beſtem gemeint/ vñ außgegeben werden ſollen/ auff muthwillige/ faule/ vnd laſterhaffte Leut/ die jhre vnwuͤrdigkeit meiſterlich verdecken koͤnnen/ vnwißend verwendet werden.
Dann was vnder dem taͤglichen Allmueßenheiſchen auff den Gaßen vnnd vor den Thuͤeren der Haͤußer/ von Manns- vnd Weibsperſonen/ jungen vnd alten/ frembden vnd heimiſchen/ fuͤr vielfaltige vngebuͤehren vnderlauffen/ da zum oͤfftermahl daß liebe Allmueßen empfahen/ die entweder Leibs vnd Alters halben zur Arbeit geſchickt/ die Arbeit aber auß lauterer Faulkeit fliehen/ oder ſonſten durch falſch erdichtete vorgeben jhren Bettelſtab alſo bementlen/ daß dardurch den wahren Armen/ breſthafften vnd duͤrfftigen/ daß Allmuſen entzogen/ daß Brot gleichſam vor dem Mund/ wie man redt/ abgeſchnitten/ vnnd zugleich auch ein gemeine Burgerſchafft mercklich beſchwert würd: daß iſt alles nur zuviel bekand/ vnd ſo weith eingerißen/ daß wir bey verfaßung/ dieſer Policey Ordnung/ auch deß orts/ eine beſſerung einzuführen/ vnd nechſt erholung deßen/ ſo der Allmuſen halb in vnſerer Kirchen Ordnung fol. 365. verſehen/ auch andere vnſere vnd vnſerer lieben Vorfahren/ vor Jahren außgangene wolgemeinte Satz- vnd Ordnungen/ das Allmußen beruͤhrend/ volgender maßen zuerfriſchen/ fuͤr rathſam vnd nothwendig/ angeſehen.
II.
Da wir dann zuvordriſt hettẽ wuͤnſchen moͤgen/ es weren die jetzige zeiten vnd leufft/ alſo gethan/ daß zu einer vollkom̃enen verbeßerung vñ gäntzlicher abſchaffung deß Bettlens auff den Gaßen/ wie ane andern orten die loͤbliche anſtalt gemacht/ alſo auch in dieſer Statt zugelangen were:
Aber die langwirige Thewrung/ vnderſchiedliche Mißwaͤchs/ vñ vornemblich das vieljaͤhrige Statt- vnd Landtverderbliche Kriegsweſen/ vnd dann die auß ſolchem allem/ vervrſachte große menge der Armen/ in Statt vnd Landt/ Wollen fuͤr dißmahl nicht zugeben/ dz wirdem werck/ angedeuter maßen/ remedirẽ koͤnten/ ſondern wir muͤßen Vns auch hierinn/ in die beſchwerlichen zeiten ſchicken/ jedoch alſo/ daß weder dem armẽ Lazaro/ die gebuͤhr entzogen/ noch dem vndürfftigen/ die vnnuͤtzliche huͤlff gethan werde.
III. Vollkommene verbeſſerung/ iſt an jetzo nicht zuerheben.
Vnd ſeind wir aber nicht gemeint/ durch dieſe Ordnung/ einige aͤnderung bey den Allmußen/ Deß mehreren Spithals/ deß Wayßenhaußes/ deß Blatterhaußes/ deß Boßenhaußes/ deß Guetleuthaußes/ oder auch ſoviel die ſtewr vnd vnderhaltung der armen Schuler/ vnd Exulanten/ zu S.
Marx/ vnd S. Wilhelm anlangt/ einzufuͤhren: Sondern wir laſſens ſelbiger orten/ bey den wolverfaßten Ordnungen vnſerer lieben Vorfahren/ vñ künfftigen nutzlichen anſtellungen/ bewenden: Verſehen Vns/ erinneren auch hiemit ernſtlich/ es werden vnd ſollen jeden orts geordnete Pfleger vnd Beampte/ jhre vns geleyſtete ayd trewlich vnnd fleißig in acht nehmen/ vnd crafft deren/ nach muͤglichkeit/ was dem Allmußen vorſtendig vñ nutzlich/ befuͤrderen/ was ſchaͤdlich vnd nachtheylich/ wenden vnd verhüeten helffen.
IV.
Dieſe Ordnung beruͤhrt nicht die Hoſpitalien vnd Siechenhaͤußer.
Arme Schuler/ vnd Exulanten/ wo ſie ſich anzumelden.
Eygentlichen vñ vornemblich/ iſt dieſe vnſere verordnung angeſehen/ den mißbrauch vnd vbelſtand/ deß Bettlens/ auff den Gaßen der Statt/ ſo weit thunlich/ abzuſchaffen:
Jn welchem dañ ein nothwendiger vnderſcheid/ vnder Heimiſchen vnd Frembden Bettleren zuhalten ſein will.
V.
Sondern daß Bettlẽ auff den Gaßen.
Die Heimiſchen/ erſtlich belangend/ beſtehet dz vornem̃ſte auff einer genugſamen vnd warhafften erkuͤndigung/ wer/ vnd welche Perſonẽ/ vnder den Jnwohnerẽ dieſer Statt/ deß Allmuſens wurdig od’ vnwuͤrdig ſeyen:
Solche erkuͤndigung iſt zwar von altem hero ane die Kirchſpielpfleger zu S.
Marx/ vnd vor die verordnete Schoͤffen der zwantzig Zuͤnfft gewieſen: weiln man aber darinnen nun ein zeithero/ ſonderlich auff den Zünfftẽ/ nicht mit dem fleiß vñ ernſt/ wie die nothturfft der ſachen wol erfordert/ verfahren/ vnd dardurch anlaß zu vielem vbel/ ſo bey geſunden jungen Leuten/ auß dem Bettel-vñ muͤßiggang zuerfolgẽ pflegt/ gegebẽ:
Als iſt dißfals einer beſſerung hoch vonnoͤthen/ die wir dañ auß den alten ordnungẽ/ nachſtehender maſſẽ/ vergreiffen laſſen/ vñ hienfuͤro fleißig wollen gehalten haben.
VI. Heymiſche armen/ wie Sie warhafftig zuerkuͤndigen.
VII.
Zu S. Marx.
Vñ laſſen wir es bey dem gemeinẽ Allmußẽ zu S.
Marx/ auff dem jenigen beruhen/ ſo erſt beruͤhrte Ordnungen/ die den Kirchſpielpflegern vnd Beampten daſelbſten gegeben ſeind/ im Buchſtaben außweißen/ welchen Sie auch/ wie in anderem/ alſo inſonderheit in erkuͤndig- vnd warnemmung der Armen/ fleißig nachgeleben/ vnd je einer den anderen zu embſiger verꝛichtung deßen/ was jhm befohlen/ gebuͤrlich erinnern ſolle.
VIII.
Auff den Zuͤnfften.
Auff den Zuͤnfftẽ aber/ ſollen einer jeden Zunfft Ober- vnd Rahtherꝛn mit ernſt daran ſein/ daß je zu vierthel Jahren durch dẽ Zunfftmeiſter vñ dz Gericht/ in gegenwart deß Zunfftſchreibers vnd Buͤttels/ ein ernſtliche erkundigung/ wer vnder den Zuͤnfftigen deß Allmußens wuͤrdig ſeye/ angeſtelt werde.
IX.
Vñ damit ſolche erkuͤndigung mit beſſerem grund geſchehe/ ſollen die jenigen/ ſo dz Allmußen begehren wollẽ/ erſtlich durch den Buͤttel erfragt/ darauff Perſoͤnlich vorgeſtelt/ nach nothturfft verhoͤrt/ vñ dabey auff hienach-ſpecificirte vñ dergleichen andere vmbſtaͤnd/ fleißige acht gegebẽ; ſonderlichẽ aber bey der geſunden herwachſenden Jugend dahien geſehen werden/ daß dieſelbe vom Bettel vnd der muͤßigen Faulkeit/ auch denen dahero entſtehenden Suͤnden vnnd laſtern abgezogen/ hiengegen zur Arbeit/ ſchulen/ vnd handwercken/ Gott zu Ehren vnd dem Nechſten zu dienſt/ angewießen werde.
X.
Vnd iſt benantlichen zu betrachten/ ob die jenige Perſon/ ſo das Allmußen ſucht/
1.
Leibs vnd alters halben zur arbeit tuͤchtig?
2.
Ob Sie mit der Arbeit ſich vnd die jhrige zur nothturfft ernehren koͤnne?
3. Ob Sie Erbaren vnd Ehrlichen lebens/ oder aber dem ſpielen/ zechen/ ſchwelgen/ oder ſonſt dem müßiggang ergeben?
4.
Ob Sie zur Kirchen vnd den H. Sacramenten komme/ auch deßen ſchein von jhrem Pfarherꝛen habe/ oder aber in Gott vnd ruhloßem Leben dahien wandere?
5. Ob Sie Kinder/ vnd wie viel derſelben/ auch welches alters Sie habe?
6.
Ob Sie ſelbſt mittel habe/ oder bey jhren nechſten Verwanthen die nothwendigkeit zu jhrer vnd der jhrigen lebens vnderhalt erlangen koͤnne?
7.
Wie lang Sie das Zunfftrecht habe? oder auch im Burgerꝛecht vnd Eheſtand ſeye?
8.
Ob Sie beſtaͤndig bethlagerig/ oder ſonſtẽ mit einem ſolchen Leibsſchaden beladen/ vmb deßen willen Sie im Spithal/ oder in einem andern Siechenhauß/ vnnd nicht zu S.
Marx deß Allmußens faͤhig?
9.
Ob Sie Hund/ Schwein/ oder ander Vieh halte/ vnd dardurch das Allmußen vnnuͤtzlich veratze?
Jtem/ ob Sie in andere wege/ wie die auch moͤchten erdacht werden/ das Allmußen mißbrauche?
Dieſe vñ dergleichen betrachtungẽ/ werden nun den Meiſtern/ vnd den Gerichten auff den Zuͤnfften/ leichtlich an Hand geben/ ob Sie die Perſon/ ſo ſich vmb das Allmußen anmeldet/ zu demſelben fuͤrdern ſollen: dann wer durch Arbeit oder anderwertige mittel ſich vnd die ſeinige ernehren kan/ wer Gottloßen vnd vppigen Lebens iſt/ wer daß Burgerꝛecht nur deß Allmuſens halben geſucht/ wer ſeine Kinder verſaumet/ in müßigang lebt/ vñ durch ſein vbeles verhalten oder leichtfertigen wandel/ in Armut kommen/ Der iſt deß Allmußens vnwuͤrdig/ vnd ſoll von den Zuͤnfften keinen Zedul empfahen.
XI.
Andere Erbare vnd from̃e Haußarme Leut aber/ die entweder durch vnfall in mangel gerathẽ/ oder aber Leibsſchwachheit vnd alters halben/ nicht mehr arbeiten koͤnnen/ oder ſonſten mit ſo vielen Kindern geſegnet/ daß Sie dieſelben ohne huͤlff deß Allmußens/ nicht ernehren moͤgẽ/ oder ſonſten eine ehrliche vrſach jhrer duͤrfftigkeit anzuzeigen haben/ Denen ſollen von den Zünfften nicht allein die bißher gewohnliche zeichen fuͤr den Spital (mit welchen in allweg auch ein nothwendiger vnderſcheid zuhalten/ vnd die wuͤrdigen von den vnwuͤrdigen abzuſoͤndern) gegeben/ ſondern auch Zedul vñ vrkunden/ vnder dem Pitſchafft oder gemerck deß Zunfftmeiſters/ ane die Kirchſpiel pfleger zu S. Marx zugeſtelt/ vñ in ſolchen Zeduln deß Armen Vor- vnd Nachnammen/ ſein alter vnd handthierung/ ob er in der Ehe/ vnd wieviel Kinder er habe/ neben andeuttung der vrſach/ warumb er deß Allmußens faͤhig ſeye/ vermeldet werden.
Als zum Exempel.
XII.
XIII.
Anna N. jhres alters N.
Jahr/ ein Wittibe/ hat N.
Kinder/ kan dieſelbe vñ ſich Leibsbloͤdigkeit wegen nicht ernehrẽ/ iſt von den verordneten der vnderſchriebenen Zunfft/ deß Allmußens wuͤrdig geachtet.
Geſchehen den N. Monatstag N. Anno N.
XIV.
Vnd ohne vorweißung ſolcher Zunfftzedel/ ſollen hienfuͤro die Kirchſpielpfleger vnd Schaffner zu S.
Marx/ keiner Perſon/ ſo in dieſer Statt wohnhafft/ das Allmußen daſelbſten volgen laſſen/ damit nicht/ wie etwann geſchehen/ ſelbigen orts von frembden genoßen werde/ was allein den verbuͤrgerten vnnd Zünfftigen zu beſten gemeint iſt.
XV.
Solte ſich auch begeben/ daß den verordneten der Zunfft/ die anzeig einer oder der anderen Perſon/ ſo das Allmußen begehrt/ verdaͤchtig were/ oder Sie ſonſten keine genugſame wißenſchafft von jhrem Leben vnd wandel haben koͤnten: So ſollen Sie jhnen mit ernſt angelegen ſein laſſen/ durch ſcharpffes zuſprechẽ vñ fleißige nachfrag/ oder wol gar/ da von noͤthẽ/ durch einnehmung deß Augenſcheins/ die wahrheit zuerkuͤndigen/ vñ ſich muͤglichſt zubearbeiten/ dz allein die wahre duͤrfftige Armen zum Allmußen gelaſſen/ vnd aller mißbrauch verhuͤetet werde.
XVI.
Ob nun zwar ſolche erkuͤndigung vnnd außtheilung der Zettul/ bey etlichen Zünfften anfangs etwas muͤheſam ſein moͤchte/ So iſt doch hiengegen der nutz/ ſo gemeine Burgerſchafft davon haben wuͤrd/ deſto groͤßer/ vnd darumb die muͤhe weniger zuachten/ welche ſich auchmercklich erleüchtern kan/ wañ nicht allein gleich aufangs durch die Zunfftſchreiber/ vber ſolche Perſonen/ ein fleißiges Buch gehalten/ ſondern auch daſſelbige jedes vierthel Jahr ergaͤntzt würdt.
Dann nicht genug iſt/ daß durch die verordnete der Zuͤnfft/ die wuͤrdigen vnd rechten Armen/ jetzgeſagter maßen anfangs erkuͤndiget/ vnd zum Allmußen befuͤrdert werden:
Sondern es muͤßen vñ ſollen dieſelben noch ferners/ je zu vierthel Jahren/ wie gemeldet/ zuſammen kommen/ vnd von einer jeden Perſon/ die das Allmußen genießet/ abſonderlich red halten/ ob Sie deſſelbẽ noch wuͤrdig/ oder nicht wuͤrdig ſeye? vnd alsdann die vnwuͤrdigen nach S.
Marx geſchrieben geben/ damit daß Allmußen jhnen genom̃en/ vnd allein den wuͤrdigen gereicht werde.
Vber welchen vierthel Jhaͤrigen erkuͤndigungen/ daß Sie ja nicht eingeſtelt werden/ die Ober-vñ Rahtherꝛen/ mit allem fleiß zuhalten/ nachmahln erinnert/ auch zumahl vnſeren Zuchtrichteren hierin gebuͤhrliches mitauffſehen zuhaben/ befohlen ſein ſolle.
Wer nun alſo von den Zuͤnfften nach S.
Marx gewießen wuͤrd/ deme ſollen die Kirchſpielpflegere daſelbſten daß wochentliche Allmußen luͤffern laſſen/ nach anweiß jhrer ordnungen vnd befindung der vmbſtaͤndt.
XVII.
Es ſollen auch die jenige/ ſo dieſes Allmußen kuͤnfftig empfahen werden/ es ſeye Mann/ Weib/ oder Kind/ niemand außgenommen/ (es geſchehe dann auß erheblichen vrſachen/ vnd ſonderbahrer verguͤnſtigung der Kirchſpielpfleger zu S. Marx) ein Zeichen/ die ſpang genant/ offentlich/ vnd jederzeit an ſich tragen/ dabey man Sie erkennen moͤge:
Wer ſolches nicht thut/ oder die ſpang verbuͤrgt/ vnnd nicht offentlich ſehen laſſet/ wie bißhero vielfaltig geſchehen/ deme ſoll das Allmuſen abgekuͤrtzt/ vnd nicht mehr gegeben werden.
XVIII.
Heymiſche ſoll Spangen tragen.
Jngleichem/ ſollen daß Allmußen verliehren/ die jenige/ ſo ſich entweder in Wuͤrthshaͤußern beim Zechen/ oder auff den Spielplaͤtzen im ſpiel/ oder ſonſten in anderer leichtfertigkeit vnd Laſteren/ oder in muthwilligem muͤßigang vñ mißbrauch deß Allmußens/ betretten laſſen.
XIX. Heymiſche/ war durch ſie daß Allmußen verliehren.
Jtem die jenige/ ſo wißen daß jhre mit Armen/ die ſpangengen nicht wie ſein ſoll/ tragen/ vñ aber ſolches verſchweigen vnd nicht anzeigen/ dann dißfals je ein Armer den andern/ gegẽ den Allmußenpflegern vnd Beampten zuruͤegen/ ſchuldig ſein ſoll.
XX.
Jtem die/ ſo von zeit dieſer Ordnung an/ entweder ſelbſten/ oder durch jhre Kinder/ in der Statt vmbwanderen/ auff den Gaßẽ/ oder vor den Häußerẽ/ oder auch bey den Leichtbegengnußen/ bettlen werden: dañ wir ſolches bettlen hinfuͤhrobey den Leichten gantz nicht; auff den Gaßen vñ vor den Haͤuſern aber niemanden/ als den jenigen zu verſtatten gedencken/ die deßweg von den Kirchſpielpflegern zu S. Marx ſonderbare vrkunden haben werden.
Jedoch iſt dardurch den hienachernantẽ Stifften/ Cloͤſtern vñ Ortẽ/ als/ S.
Johañ/ Teutſchnhauß/ Jungn- vnd Altn S.
Peter/ S.
Margrethẽ/ S.
Mariæ Magdalenæ oder der Rewerin/ vñ dem mehrern Spital/ jhre gutthaͤtigkeit gegen den Armen/ in reichung der Allmußen vor die Thuͤren vnd Porten/ wie bißhero geſchehen/ alſo auch ins kuͤnfftige zuerzeigen/ ohngewehrt.
XXI.
XXXII.
Heymiſche die vrkunden von S. Marx habẽ/ moͤgen zweymal in der wochen vor dẽ Haͤußern bettlen.
Vnd hat es aber mit erſtangedeuten S. Marx vrkuͤnden/ dieſe meinung: Nemblichen/ wann die Kirchſpielpflegere vernemmen/ daß ein Arme Perſon/ mit dem gewohnlichen Allmuſen zu S.
Marx/ entweder wegen viele der Kinder/ krancken Leibs oder anderer vrſachen halber/ nicht beſtehen koͤnte/ vnd aber doch auch dem Allmußen ein weiters/ als gewohnlich iſt/ zureichen/ zu ſchwer fallen wolte/ ſo ſolle derſelben armen Perſon/ ein Zedul/ darauff S. Marxſchilt getruckt/ vñ deß armen nam̃en vñ alter geſchriebẽ ſtehet/ gegebẽ/ vñ jhro dardurch zwey mahl in der wochẽ/ nemblichen am Dinſtag vñ Sambſtag von zwoͤlff-biß vmb fünff vhren abends/ in der Statt vmbzugehn/ vnd vor den Haͤußern das Allmußen zubitten/ erlaubt ſein.
XIII.
XXIV.
Vnd damit aller falſch vñ argeliſt ſo viel muͤglich vermitten werde/ auch jederman wißẽ moͤge/ ob die armen/ ſo vmb jetzgemelte zeit in der Statt vmbwandern vñ daß Allmußen ſuchẽ/ die jenige ſeyen/ die deßen wuͤrdig geacht/ vnd Zedul empfangen haben/ ſo ſollen Sie ſolche Zedul offentlich vorweiſen vnnd die Allmußen Voͤgt vnd Knecht darauff fleißige acht nemmen.
XXV.
Welche/ da Sie jemanden von heimiſchen/ der hierinn gefehrde braucht/ betretten wuͤrden/ den ſollen Sie/ wañ es junge Buben vnd Mägdlein/ entweder alsbalden ins Stattwerck (davon hievnden mehrere meldung geſchehen ſolle) oder aber in Bettelthurn fuͤhren: die alten aber den Kirchſpielpflegern vnd Schaffner zu S.
Marx geſchrieben geben/ die mit ſolchen nachhabenden Ordnungen zuverfahren.
Vnd alſo ſolle es auch zu andern zeiten in der wochen/ wañ ein heimiſcher auff der Gaßen bettlend gefunden wuͤrd/ gehalten werden.
XXVI.
Allmnßen Knecht ſoll niemand belaidigẽ noch hindern.
Damit auch die Allmußen Voͤgt vnnd Knecht/ jhr Ampt deſto fleißiger verꝛichten moͤgen/ ſo ſolle denſelben meñiglich vnſerer Burger/ Jnnwohner vñ Angehoͤrigen/ in jhrẽ verꝛichtungen kein eintrag thun/ Sie darinn nicht hindern/ noch mit worten oder wercken beleydigen/ daß meinen wir ernſtlich/ bey ſtraff nachermäßigung:
Falls aber jemand vermeint/ daß võ dẽ Beamptẽ gegen den Armen anders/ dañ billich/ gehandlet wuͤrde/ der mag es den geordneten Kirchſpielpflegern anzeigen/ die werden verſchaffen/ daß ſolches verbeſſert werde/ vñ vermitten bleibe.
Vnd bißher von Heimiſchen Armen.
Anlangend die Frembden armen/ ſo in dieſer Statt daß Allmußen vor den Haͤußern bettlẽ/ iſts zwar an dem/ daß vermoͤg der Reichs Policey Ordnung/ die Obrigkeiten verſehung thun ſollen/ daß jede Commun jhre Armen ſelbſt ernehre vnd vnderhalte/ dahero auch den frembden/ nach clarem Jnhalt geſagter Policey Ordnung/ nicht geſtattet werden ſolte/ jhres gefallens dem Bettel hien vñ her nachzuziehen:
Weiln aber auch darinn die bekante Confuſion eingerißen/ deren wir vnſers orts allein nicht genugſam begegnen koͤñen:
Als haben wir dißfals die folgende verſehung/ biß auff ein allgemeine Reichs verbeßerung/ thun wollen.
XXVII.
Frembde arme Leut.
Vnd iſt an deme/ daß ſolche frembde Armen/ die in hieſſiger Statt dem Allmußen nachgehen/ entweder Handwercksgeſellen/ oder arme Landleut ſeyen: (dañ die Straßenbettler/ ſollen nach bißherigem vnſerem verbott/ auch hienfuͤro an den Thorn durch die Wachten/ auffgehalten/ vnnd nicht in die Statt gelaſſen werden.)
XXVIII.
Land: vnd Straßenbettler ſeind abzuweiſen.
Die Handwercksgeſellen/ wollen wir nun hiemit den Handwercken/ ſolche mit der vnderhalt allhie/ oder einem Zehrpfenning zuverſorgen heimgewießen/ vñ Sie die Handwercksgellen ſelbſten/ ſich vor dem bettel zu huͤeten/ gewarnet haben:
Dann wuͤrde ſich einer vber daß/ ſo er von der Meiſterſchafft/ auß handen deß Zunfftmeiſters oder Stubenvatters/ oder ſonſten/ zu ſtewr erlangt/ geluſten laſſen/ in der Statt vmbzugehen vnd zu bettlen/ der ſolle gleich den Landleuten/ durch die Bettelvoͤgt oder Knecht auffgefangen/ vnnd ins Stattwerck zur arbeit gefährt werden.
XXIX.
Arme Handwercksgeſellen/ wo Sie huͤlff zuſuchen.
Allen andern frembden Bettlern/ ſie ſeyen/ jung oder alt/ geſund oder breſthafft/ Mann- oder Weibsperſonen/ ſoll das bettlen auff den Gaßen vñ vor den Häußern allhie/ es geſchehe mit betten/ ſingen/ pfeiffen/ oder wie es were/ hiemit gäntzlich verbotten/ vnd gewehrt ſein:
Jedoch alſo/ daß keiner derſelben/ ohne anderwertige huͤlff gelaſſen werde.
XXX. Sollen nicht auff Gaßen bettlen.
Dann ſoviel die Frembde krancke/ vnnd breſthaffte anlangt/ ſollen dieſelbe dem herkommen gemaͤß/ an gebuͤhrende ort/ als da ſeind/ der Spithal/ daß Blatterhauß/ die Boß/ ꝛc. verſchafft vnd jhnen daſelbſten Raht vnd huͤlff gethan;
XXXI.
Arme krancke Landleut in Hoſpitatien zufuͤhren.
Die frembde/ geſunde vnd ſtarcke aber/ jung vnd alt/ ohne vnderſcheid/ ſollen entweder im Stattwerck zu arbeiten angewießen/ vñ in der elenden Herberg der Ordnung nach zur nothturfft geſpeißt/ oder da Sie halßſtarꝛig/ laſterhafft/ faul vnd trutzig/ zur Statt hienauß gewießen; So dann was Frembde vnargwoͤhniſche arme Leut ſeind/ die ſich allhie nicht auffhalten wollen/ Wie auch die Frembden armen Weiber mit ſaͤugenden- oder ſonſt gar jungẽ Kindern/ Die ſollẽ nach S. Marx gefuͤhrt/ daſelbſten mit einer ſtewr vnd zehrpfenning verſehen/ vñ damit vortgeſchickt; vñ dann die arme Pilgr am/ nach inhalt der alten Ordnungen/ in ſpeiß vñ gelieger vnderhalten werden.
Wer alſo vnder frembdẽ Bettlern einmahl auß der Statt gewießen ſein wuͤrd/ vnd aber/ wie die erfahrung gibt/ bald darauff widerumb herein kumbt/ vnd dem Bettel nachhängt/ gegen deme/ wann er betrettẽ wuͤrd/ ſoll man ermelte alte Ordnungen der Allmußenpfleger vnd Beampten zu S.
Marx/ wuͤrcklich vollziehen.
XXXII.
Arme geſund- Landleut ſollen
im Stattwerck arbeiten.
XXXIII.
Arme Weiber mit jungẽ Kindern zu S. Marx weißen.
XXXIV.
Wie es mit dẽ Stattwerck beſchaffen.
Mit obangedeutem Stattwerck/ ſo hienfuͤro ſoll angericht vñ dabey die Arbeiten/ nachbeſchaffenheit der Perſonen/ außgetheilet werden/ hat es nun die meinung gar nicht/ daß man dardurch den Armen verſtoßen/ oder von dieſer Statt gantz abtreiben wolte/ ſondern es würd vielmehr dardurch demſelben die Hand gebotten/ die geſunden vom ſchaͤdlichen muͤßiggang zur Arbeit gebracht/ vnd mancher an Leib vnd Seel gewonnen.
XXXV.
Frembde vnd Heymiſche/ vnd alſo alle Arme haben hulff.
Vnd iſt alſo an dem/ daß ſich nunmehr/ bey dieſer anſtalt/ ein jeder vnſerer Burger/ Hinderſaßen vnd Angehoͤrigen kan verſicheren/ daß kein armer/ er ſeye Frembd oder Heymiſch (allein die Heymiſchen außgenom̃en/ ſo am Dienſtag vnd Sambſtag nachmittag/ wie oben geſagt iſt/ mit den Marxzeduln vor den Haͤußern betteln moͤgẽ) vrſach oder fueg zum heiſchen auff den Gaßen vnd vor den Thuͤren haben koͤnne.
Sintemahl die Krancken in den Hoſpitalien; die Junge vñ Vnmündige zu S.
Marx vnd im Wayßenhauß; arme Handwercksgeſellen bey den Zuͤnfftẽ duͤrfftige Studentẽ zu S.
Wilhelm/ S.
Marx/ ꝛc. vnd alle andere geſunde Arme/ die der ſtewr würdig/ entweder/ ohne arbeit/ wen Sie heymiſch bey dem großen Allmußen/ oder wen Sie Frembd/ gegen leiſtung der arbeit/ in der elenden Herberg/ raht huͤlff vnd vnderhalt empfahen.
XXXVI.
Bettlen bey den Leichbegaͤngnußen verbottẽ.
Darumb wir dann auch/ bey ſo beſchaffener ſachen/ daß bißherige Bettlen bey den Leichten/ (welches mit großem vnordentlichem vbelſtand/ bevorab in vornehmer Leut Leichtbegaͤngnußen/ oͤffters geſchehen/) allerdings verbieten/ zugleich auch allen vnſeren Bettelvoͤgten vnnd Allmußenknechten/ gebiethen/ daß Sie die armen Leut/ Heymiſch oder Frembd/ ohne vnderſcheid/ die ſich alſo bey den Begraͤbnußen vnd Leichtbegängnußen/ Bettelshalben erzeigen/ gebuͤhrlich abweißen/ vnd wer ſich von hieſigen Armen/ nicht wolte guͤetlich abweißen laſſen/ den oder dieſelben den Kirchſpielpflegern oder Beampten zu S.
Marx/ geſchrieben geben/ vnd namhafft machen ſollen/ damit ſolchen vngehorſamen/ daß Allmußen/ Crafft vnſers gebotts hieoben §. 12. je nach gutachten der vorgeſetzten/ gantz oder zum theil entzogen werde.
Vnd moͤgen aber die Laidigen/ wie auch andere Perſonen die etwañ bey ſolchen fällen/ jhre gutthaͤtigkeit gegen den Armẽ ſpuͤren laſſen/ das jenige/ was Sie nach bißheriger gewohnheit bey den Leichtbegängnußen außgeben hetten/ entweder zu S.
Marx/ oder in der Elendẽ Herberg/ oder auff den Zuͤnfften/ oder ſonſt jhrem belieben nach/ durch die Beampte vnd Vorgeſetzte ſelbiger orten/ oder auch durch Perſonen/ die Sie ſelbſt darzu erbetten/ voͤllig oder getheilt/ vor-vnder- oder nachgehallener Leichtbegaͤngnuß außſpenden laſſen:
Dann wir ins gemein/ dem Armen nichts entziehen/ vielmehr alle vnſere Angehoͤrige/ zu vermehr- vnd befuͤrderung deß Allmußens ermahnen/ vnd allein die vnordnung vnd mißbräuch dabey muͤglichſt verhuͤten wollen.
XXXVII.
Andere mittel/ die Armen/ nach gehaltenẽ Leichten zubedenckẽ.
Wañ man nun deß beſchwerlichen Bettlens in der Statt vor den Thuͤren/ vnnd außerhalb der Statt bey den Leichten/ geſagter maſſen wuͤrd koͤñen befreyet ſein:
Vnd aber gleichwol dieſe newe anſtalten auch newe außgaben bey den Allmußen vervrſachen:
So würd ein jeder Burger vnd Einwohner dieſer Statt/ hiemit Vätterlich erinnert/ Sie wollen/ wann die von alters hero geordnete Buͤchſen vnd ſchwartzen koͤrb/ wochentlich vmbgehen/ bey ſolcher ſamblung/ dem newen Allmußẽ/ mit ergloͤcklicher ſtewr zu hülff kom̃en/ vnd dariñ ſich ſo Chriſtlich/ reichlich vnd mitleidenlich erzeigen/ wie ein jeden der Goͤttliche befelch/ vñ das ſchuldige mitleiden gegen dem armen Mit- Chriſten/ ſo auch/ nach vnſers lieben getrewen Gottes vielfaltiger zuſag/ nicht ohnvergolten bleibt/ anweiſet.
XXXVIII.
Erinnerung/ dem Allmußen mit der wochent lichen ſtewr zu huͤlff zukom̃en.
Geſtalten wir dann nicht zweiffeln/ es werden alle vnſere Angehoͤrige ſo wol bey jetzgemelter wochentlichẽ ſamblung/ als auch ſonſten durch andere weg ſich dergeſtalt er zeigen/ daß dem newen Allmußen geholffen/ vnnd dieſe ſo wolgemeinte verordnung/ den Armen zu troſt/ der Burgerſchafft zur erleuchterung/ vnd dann vornemblich Gott zu ehren/ koͤnne erhalten werden.
Zu welchem ende wir auch an vnderſchiedlichẽ orten/ Allmußẽ Buͤchſen auffhaͤngen laſſen/ vnd dardurch den Frembden/ ſo in dieſe Statt kommen/ den armen jhre hülffliche vnd mitleidende Hand beyzureichen anlaß gegeben/ auch den vnſerigen derentwegen gebührliche erinnerung zuthun/ befohlen haben.
XXXIX.
TITVLVS X.
Von Juden vnnd derſelben/ wie auch andern Wucherlichen contracten vnd Handlungen/ So dann von Monopolien vnnd Fuͤrkaͤuffen.
I. Vrſach deß Gebotts wider die Juden.
ALs auch auß den alten Cronicken vnd Geſchichtbuͤchern offenbar/ was geſchwinder/ gefaͤhrlicher vnd blutdurſtiger Practicken/ anſchlaͤg vnd vbelthaten/ bey dieſer Statt/ die Juden vnd deren angehoͤrige/ wie ſonſten zu mehrmahln/ alſo vornemblich zu der zeit/ da Sie derſelben beywohnung entſetzt worden/ hochſtraͤfflich vorgehabt/ auch ins werck gericht/ wann nicht durch gnedige vnd gerechte ſchickung deß Allerhoͤchſten/ das vbel ſich entdeckt/ vnd auff jhren halß vnd rucken gewendet hette.
II.
Vnnd dann noch heutigen tags Sie/ die Juden/ ob ſchon nicht/ wie vor Jahren/ durch erſt angedeute grobe Mißethaten/ jedoch in jhren betruͤglichen/ gewinſichtigen/ wucherlichen vnnd eigennuͤtzigen contracten vnnd handlungen/ dergeſtalt verfahren/ daß dardurch die Chriſten vielfaltig beſchwerd/ der ſegen Gottes verlohren/ vnnd mancher vmb alle zeitliche mittel ins euͤßerſt verderben vnnd die bittere Armut gebracht wuͤrd: zugeſchweigen/ daß Sie ohne das/ als vnſers einigen Erloͤſers vnd Heylands Jeſu Chriſti/ vnnd aller deren die ſich zu deſſen Heyligen Nammen bekennen/ offentliche vnnd abgeſagte Feind/ bey Chriſtlichen Gemeinen nicht leichtlich zu dulden/ vielmehr/ ſo viel thunlich/ zumeiden/ zufliehen/ vnd wo muͤglich gäntzlich weg zuweißen vnd abzuſchaffen.
So haben wir auß dieſen vnnd anderen erheblichen vrſachen/ vornemblich aber auß Oberkeitlicher vorſorg vnnd trew/ damit wir dieſer Statt/ dero Burgerſchafft/ Vnderthanen vnd Angehoͤrigen/ zu befuͤrderung eines jeden ſonderbarn wolſtands/ zugethan vnnd verwahnt ſeind/ hiemit vnſerer lieben Vorfahren/ wie auch vnſere ſelbſt eygene/ hiebevor wider die Juden/ deren beywohnung vnnd wucherliche handlungen/ ergangene erkantnußen/ vnd publicirte Gebott/ bedaͤchtlich widerholen/ erfriſchen/ beſtaͤttigen vnnd zumahl volgender maßen erleutern wollen.
III.
Setzen/ Statuirn vnd ordnen demnach zufordriſt/ daß wie bißhero/ von ohnerdencklichen Jahren/ alſo auch ins kuͤnfftige zu ewigen zeiten/ keinem Juden oder Juͤdin/ inn der Statt Straßburg/ deren Herꝛſchafften/ Aemptern/ Flecken/ Doͤrffern vnnd orten im Landt/ ſich haͤußlich niderzulaſſen vnd wohnung auffzurichten/ oder Fewr vnd Rauch zuhalten/ vielweniger ſich in Burgerliche Pflicht oder Schirmsverwanthnuß zubegeben/ nimmermehr ſoll verſtattet noch zugelaſſen werden.
IV.
Kein Jud ſoll in Straßburgiſchem Gebiet wohnen.
Es ſolle auch allen Juden vnd Juͤdin/ in dieſe Statt/ ohn vnſer ſonderbares Gelaid (welches doch auch ohn erhebliche vrſachen nicht ſolle gegeben werden) einzukommen/ vnd darinnen ſich wenig oder viel ſtunden lang auffzuhalten/ bey Leibs-Thurn- vnd Geldſtraff/ hiemit verbotten/ vnd Menniglich derſelben/ ſonderlich aber die jenigen/ die entweder vnder frembder vnnd verwechſelter Kleydung/ oder ſonſt vnder dem ſcheinbaren vorwort/ als ob Sie fürnemmer Perſonen Diener/ oder in der Artzney gevbte Leut weren/ hien vnd wider einſchleichen/ ſich vor dergleichen beginnen zuhuͤeten/ vnd dadurch angedeute vnſere ohnaußbleibliche ſtraffen zuentfliehen/ ernſtlich verwahrnt ſein.
V. Kein Jud ſoll in Straßburgiſchem Gebiet ſich auff halten ohn Gelayd.
Jngleichem gebiethen vnd verbiethen wir auch/ vnd wollen/ daß hienfuͤro keiner vnſerer Buͤrger/ Einwohner/ Vnderthanen/ Zugehoͤrigen oder verwanthen/ noch dero Weib/ Kinder vnd Geſind/ in Statt oder Landt/ mit einigem Juden oder Judensgenoßen/ ſelbſt/ oder durch die zweyte/ dritte oder mehrere Hand/ heimlich oder offentlich-in oder außer vnſerer Obrigkeit/ innerhalb acht Meilen wegs/ rings vmb dieſe Statt/ etwas handlen/ wechslen/ vertauſchen/ verpfaͤnthen/ kauffen/ verkauffen/ entlehnen/ verburgen/ noch in einige andere weg/ wie dieſelben nammen haben moͤgen/ (außerhalb was Eſſenſpeiß vmb bar Geld/ vnd die Pferdhandlung/ davon hieunden/ betrifft) ſoll zuthun vnnd zuſchaffen haben/ bey ſtraff fuͤnfftzig pfund pfenning: welche ein jeder ſo dieſem vnſerem Ediet zuwider handlen vnd in vngehorſam betretten würd/ ohnnachläßig beßern vnd abrichten/ oder wol noch vmb ein mehrers am Gut: oder gar an Ehr vnd Leib/ je nach geſtalt deß handels vnnd befundener ſachen/ geſtrafft werden; der Jud aber ſein Geld vnd ſchuld/ wie auch das erkauffte/ erwechselte oder eingetauſchte Gut/ verlohren vnd verwuͤrckt haben ſolle.
VI.
Mit Juden ſoll niemand handlen.
Vnnd ſolches crafft der ſonderbarn befreyung/ welche dieſe Statt/ von Weyland Roͤmiſchen Kayſern vnd Koͤnigen/ Chriſtſeelichſter meldung/ vor Jahren/ anſehnlichſt/ erlangt/ vnnd von der jetzt Regierenden Roͤm. Kayſerlichen Maieſt Allergnedigſt beſtättigt/ dergeſtalt/ daß allen vnſeren Angehoͤrigen/ die wir in Statt vnd Landt jetz haben oder kuͤnfftig bekommen/ vnd ins gemein allen denen ſo Vns oder den vnſerigen/ mit ayden/ pflichten oder ſonſt (als Weiber/ Kinder/ Ehehalten/ Dienſtbotten vnd Haußgeſindt) zugethan/ kein Jud oder Judin auff liegende/ vnbewegliche/ cigene/ beſtandene oder Lehen/ noch auch bewegliche fahrende Guͤeter/ oder andere Vnderpfandt/ Verſchreibungen/ Brieff/ Siegel/ bloße oder eydliche zuſagung/ ohn vnſer vorwißen vnnd ſonderbare vergünſtigung/ weder mit-noch ohne wucher/ wenig oder viel vorſtrecken oder leihen/ noch ſonſt mit jhnen in einige andere weg/ heimblich oder offentlich/ ſchrifft- oder muͤndlich/ contrahirn/ tauſchen/ handlen vnnd wechslen mag/ alſo/ daß alle ſolche/ ohn vnſer gutheißen vnnd bewilligung getroffene obligationes/ Contract vnd handlungen/ fuͤr ſich ſelbſt vntauglich/ crafftloß/ todt vnd nichtig ſein/ vnd die Juden das Hauptgut deß dargeliehenen Gelds/ ſampt dero darauß entſtehenden ſchuld/ Vns vnd dieſer Statt verfallen haben/ wie auch denſelben auff jhr oder jemands anders fürfordern vnd clagen/ wider ſolch vnſer Privilegium/ keine Gericht/ vrtheilen oder erkennen ſollen/ ꝛc. Alles mehrern inhalts deſſelben.
VII. Kayſerliches Privilegium vber dieſes Gebott.
Weil dann ferners dieſes verbott/ mit Juden nicht zuhandlen/ bey dieſer Statt nicht new iſt/ ſondern allbereit vor fuͤnfftzig vnnd mehr Jahren allhie außgangen/ auch noch in Anno 1616. durch vnſere offentlich angeſchlagene Conſtitution, ernſtlich widerholt/ aber bißher nicht/ wie billich ſein ſollen/ gehalten worden:
So wollen Wir weitters/ zu deſto mehrerer bezeugung vnſers eyfers vnd ernſts/ alle contractus, die von zeit der publication ermelter vnſerer Conſtitution, vnd derſelben zuwider/ zwuͤſchen vnſern Burgern/ Einwohnern/ Angehoͤrigen oder Vnderthanen an einem/ vnd Juden oder Judensgenoßen andern theils/ geſchloßen vnnd vorgangen ſein moͤchten/ Sie beſtehen gleich in kauffen/ verkauffen/ tauſchen/ wechslen/ leihen/ oder warinn es ſonſt ſeye/ crafft Privilegij & Conſtitutionis, fuͤr allerdings/ vncräfftig/ nichtig/ todt vnd vngültig hiemit erkandt/ vnd gegen vnſern Burgeren/ Angehoͤrigen vnd Vnderthanen/ die ſich ſolcher geſtalt vergangen vnd vns kund werden/ die verdiente ſtraffen vorbehalten/ zugleich auch denſelbigen/ die vollzieh-vnd haltung der Juͤdiſchen Contract, ernſtlich verbotten/ wie nicht weniger vnſeren Gerichten/ Ambtleuten/ Voͤgten/ Schultheißen vnnd Stabhaltern/ ſich im ſprechen vnnd befehlen hiernach zurichten/ mit fleiß eingebunden/ aufferlegt vnnd befohlen haben.
VIII.
Alle vorige Cõtractus mit Juden werden annullirt.
Doch darunder die Pferdhandlung (wie obangeregt) nicht gemeint/ welche wir außbewegenden vrſachen nicht allein bißher wißentlich verſtattet/ ſondern auch hienfuͤro zuzulaſſen/ gemeint ſeind/ doch alſo/ daß zwar vnſeren Angehoͤrigen in Statt vnd Landt/ von Juden/ Pferd zukauffen/ zu tauſchen vnd zuentlehnen vngewehrt/ ein jeder aber/ der dergleichen kauff oder tauſch treffen vnd ſchließen wuͤrd/ ſolchen in der Statt/ den verordneten Roßvnderkaͤuffern/ vnnd auffm Landt/ vnſeren Ambtleuten/ ohnverzuͤglich anzuzeigen/ auch bey den Ambt-vnnd Gerichtsſchreibern verzeichnen zulaſſen/ bey ſtraff zwantzig pfund pfenning/ ſchuldig ſein ſolle.
IX Pferdhandlung mit Juden/ wie Sie zugelaſſen.
X. Juden ſollen in Straßburgiſchem Gebieth auch nicht mit Frembden hand len.
Welcher Jud oder Juͤdin auch/ entweder auff ſonderbares Gelaid in die Statt gelaſſen/ oder in vnſerm Gebiet auff dem Landt/ die Wochen- vnd Jahrmaͤrck beſuchen würden/ die ſollen ſich in jhren verꝛichtungen/ nicht allein gegen vnſeren Angehoͤrigen/ ſondern auch gegen frembden Perſonen/ geſagter maſſen verhalten/ vnd außer deßen/ was jhnen der Pferd vnnd Eſſenſpeiß halben hieoben gegoͤnt iſt/ ſonſten in keine handlung/ wie die nammen haben moͤchte/ mit Frembden ſo wenig als mit den vnſerigen/ in vnſerer Statt vnnd Gebieth einlaſſen/ bey ernſter ſtraff nach ermaͤßigung/ die wir beedes gegen den Juden vnnd den Frembden/ ſo mit denſelben contrahirt/ vornehmen wollen/ darnach ſich Menniglich zurichten.
XI. Wucherliche Contrãct der Chriſten verbotten.
Wann auch bißhero vielfaltig geclagt worden/ daß nicht die Juden allein/ ſondern wol gar etlich der genanten Chriſten/ durch manigfaltige wucherliche Contraͤct/ wider Gott vnnd Recht/ vnziemlich handlen vnd darinn mit heimlichem vortheil vnd verſchlagener Boßheit/ alſo zuverfahren wiſſen/ daß ſolch ohn Chriſtliches weſen/ vnd ſtraffbare vbel/ entweder vertuſcht/ vnd in der ſtill verdeckt bleibt/ oder doch mit ſcheinbarn vnd gefaͤhrlichen griffen/ nammen vnnd worten/ argliſtig bementelt/ beſchoͤnt vnd der ſtraff entzogen würd.
XII.
Vnnd aber wider dergleichen ohnzuläßige handlungen/ ſo wol in Reichs Abſchieden vnnd Policey Ordnungen/ allbereit vor langen Jahren/ als auch durch theils der Elſaͤßiſchen Staͤnd/ vnnd darunder auch vnſere geehrte Vorfahren/ in Anno 1552. wie nicht weniger/ in volgenden zeiten/ bey dieſer Statt/ zu vnderſchiedlichen mahlen/ wolbedachte vnnd heilſame verordnungen geſchehen: So woͤllen Wir ſolche jetzangedeute verordnungen/ gebott vnd verbott/ ſo weith ſich dieſelben auff jetzige zeiten vnnd laͤufft richten laſſen/ hieher widerholt/ vnd damit allen vnſeren Angehoͤrigen in Statt vnd Landt/ ſich aller wucherlichen vnd Juͤdiſchen Conträct/ vnd handlungen/ ſie geſchehen gleich mit abnehmung vnbillicher wochentlicher oder Jährlicher Zinß/ fuͤr außgeliehene Gelder/ Guͤeter/ Haͤuſer vnnd Wohnungen/ oder mit vberſetztem vnnd verthewrtem Anſchlag der Wahren vnd Victualien/ oder mit vnerlaubtem vorthelhafftigem tauſch vnnd genießung koſtbahrer fahrender oder ligender Guͤter gegen einer außlag Gelts/ Oder durch auffrichtung falſcher- vnnd ſcheinverſchreibungen/ da einanders gehandelt/ vnnd einanders in verſpruch vnd obligation gebracht wuͤrd/ Oder mit vnerlaubter auffrechnung/ Zinß auff Zinß/ von geliehen Geltern/ Oder wie es ſonſten dem Geitzigen/ zu ſeinem Wucherlichen vortheil/ dem armen Mann aber zu euͤßerſtem ſeinem verderben/ vorgehen vnnd jmmer erdacht werden moͤchte/ gaͤntzlich vnd allerdings zuenthalten/ ernſtlich befohlen/ auch zugleich wolmeinend gewarnt haben:
Dann welcher vnſerer Angehoͤrigen deßen ohnerachtet/ dergleichen inn Gottes wort/ den gemeinen Rechten vnnd Reichs Satzungen/ verbottene handlungen/ ohnziemliche Contractus Pacta vnnd Partiten/ vornehmen/ ſchließen vnnd darvber betreten wuͤrde/ den wollen Wir je nach befindung/ durch confiſcation eines gewißen theils/ oder wo der exceß gar zu groß/ deß gantzen Guts/ mit deme er alſo Wucherlich gehandelt/ oder ſonſten an Gelt/ Ehr/ oder Leib haͤrtiglich ſtraffen/ vnnd deßen keinen ſchuldigen/ entlaſſen.
Wir wollen auch noch weiters alle Monopolia/ betruͤgliche/ gefährliche vnnd vngebuͤhrliche Fuͤrkaͤuff/ bey denen/ inn Reichs Conſtitutionibus, angekuͤndeten Poenen/ hiemit ins gemein verbotten/ inſonderheit aber die obangezogene Elſäßiſche Policey Ordnung vom Jahr 1552. wegen der Victualien/ deren Fuͤrkauffs/ vnnd verfuͤrwortung wie volgt/ widerholt/ vermehrt vnnd erclaͤrt haben.
XIII.
Monopoliavñ Fuͤrkauff verbotten.
Nemblichen/ es ſolle hienfuͤro keiner vnſerer Burger/ Einwohner/ Hinderſaßen vnnd Vnderthanen inn Statt vnnd Landt/ keinen Wein/ vor dem Herbſt/ vnd an den Reben/ auch keinen Samen vnnd Fruͤchten/ vor der Ernd/ vnd auff dem Feld/ vmb ein benanten gewißen preiß kauffen/ verkauffen/ eintauſchen/ durch auß: vnd vorleihung Gelts/ oder ſonſt auff andere weiß vnnd weg/ erhandlen/ auch niemands anders in ſeinem nammen ſolches thun laſſen/ noch daran theil vnd gemein haben: Sondern wer dem armen Landtmann auß mittleiden/ vor der Ernd- vnd Herbſtzeiht/ auff Früchten vnd Wein/ geld liehen/ Wahren geben/ vnnd huͤlff laiſten will/ der ſolle es thun auff den gemeinen Schlag oder den mitlern kauff vnd wehrt/ wie die nach der Ernd vnd Herbſt gemacht/ vnd im Landt gaͤng- vnd vblich ſein werden:
Welcher darwider handelt/ vnnd hierunder einigen vortheil/ argliſt/ gefahr oder betrug braucht/ den wollen wir/ er ſeye Burger/ Vnderthan oder Hinderſaß/ nach befindung der ſachen/ vnnd anderen zum abſchew/ ernſtlich am Leib vnd gut abſtraffen.
XIV.
XV.
Jn gleichem/ wollen wir Menniglichen vnſerer Angehoͤrigen/ wolmeinent erinnert haben/ ſich in fuͤr- vnd einkauffung der Fruͤchten vnd Weins/ es ſeye gleich alſo balden nach Ernd- vnnd Herbſt- oder zu andern zeiten deß Jahrs/ alſo zuerzeigen/ daß es ohne beſchwerd des Nechſten/ vnnd vervrſachung muthwilliger erſteigerung geſchehe:
Dann ſolte hienfuͤro jemand/ wer der were/ durch all zu große vnnd vor dieſen zeiten vnerhoͤrte käuff an Früchten vnnd Wein/ die Monopolia pflantzen/ eigennützigen vortheil ſuchen/ vnnd dadurch anlaß zur thewrung vnd auffſchlag geben/ der ſolle als ein Wucherer vnnd Fürkäuffer/ nach Jnhalt der Recht vnd Reichs Ordnungen/ ohnnachlaͤßig geſtrafft werden.
XVI.
Wie wir auch den jenigen mit der ſchärpffe abzuſtraffen gemeint ſeind/ der auß lauterm Geitz vnnd inn hoffnung eines mehrern gewinns/ die Victualien/ ſonderlich aber die lieben Fruͤchten/ ſo lang hinderhaltet/ biß Sie zu ſchaden gehen/ verderben vnd zu nichts werden.
XVII.
Wir widerholen hiemit ferners/ vnſere hiebevor zuerhaltung deß offenen freyen vnnd failen Marcks in Victualien/ vnderſchiedlich/ ſonderlich/ aber in Jahren 1621. vnd 1622. außgangene Mandata:
Wie nicht weniger die juͤngere Ordnungen/ deß Korn-Wein-Holtz-Fiſch- vnnd Viehmarcks/ vnnd andere dergleichen/ welche vnſeren lieben gehaimen Mit Rahts Freuͤnden den Fünzehen befohlen ſeind/ darvber Sie auch ernſtlich halten/ vnnd jeweiln nach gelegenheit der zeithen vnd laͤufft/ aͤnderung dabey vornemmen/ vnnd alles das jenige befehlen vnnd verſchaffen werden/ ſo gemeiner Statt vnd deren Angehoͤrigen nutzlich/ auch an ſich ſelbſten Recht vnd billich ſein würd.
Vnnd zu ſteiffer manutenentz alles obſtehenden/ Gebiethen Wir ſchließlichen/ allen vnſern Amptleuten/ Voͤgten/ Schultheißen/ Heimburgern/ Geſchwornen/ Gerichtsleuten/ Ampt- vnd Gerichtsſchreibern/ auch Rahtsbotten/ Herꝛenknechten/ Thurnhuͤetern vnd ins gemein allen vnſeren beaydigten Stattdienern/ in vnd außerhalb dieſer Statt/ auff alle obbeſchriebene mißhandlungen/ Sie geſchehen von Juden oder Chriſten/ ein wachendes Aug zuhaben/ vnd was jhnen dieſer vnſerer Ordnung/ gebott vnd verbott zuwider vorkombt/ vnſern verordneten Zuchtrichtern oder deren Beambten ohnverzuͤglich anzuzeigen.
XVIII.
Ruͤger vber dieſe Gebott.
Wir wollen auch mit gleichem ernſt/ daß alle vnd jede vnſere Burger vnd Angehoͤrige/ auff den fall Sie etwas dieſem Mandat zuwider vernehmen/ ebenmaͤßige anzeig thun/ vnnd ſich zu abwend- vnd verhuͤetung deß hochſchaͤdlichen Wuchers/ nichs ſollen jrꝛen/ noch wendig machen laſſen:
Dann wie Wir auch dißfalls den Häler vnnd Thaͤter mit einer ſtraff zubelegen/ ernſtlich gemeint/ Alſo wollen wir hingegen/ dem Anbringrr den ſechſten theil der ſtraff ohnfehlbarlich reichen vnd zuſtellen laſſen.
Darnach ſich Menniglich zurichten.
(?)
XIX.
TITVLVS XI.
Von verfaͤlſchten Wahren/ wie auch von Falliten vnd Banckerottiereren.
I.
ES geben beedes die gemeine beſchriebene Recht/ vnd deß Heyligen Reichs Conſtitutiones vnnd Policey Ordnungen/ allen Obrigkeiten gewiße maß vnnd ernſtlichen befelch/ daß Sie bey den Commercien vnd Kummerſchafften/ auff alle falſche vnd betruͤgliche Wahren/ mit fleiß achtung nehmen/ die einſchleiffung derſelben fuͤrkommen/ vnd die verbrechere deßwegen mit gebuͤhrenden ernſtlichen ſtraffen anſehen vnd belegen ſollen.
Dahero vnſere liebe Vorfahren vñ Wir/ bey vorigen zeiten/ vnderſchiedliche Mandata/ wider dergleichen betruͤgliche vnnd faͤlſchliche beginnen/ außgehen laſſen/ welche wir zum theil/ nach volgender geſtalt/ hiemit erfriſchen vnd widerholen wollen.
II. Gebott der zuviel gereckten/ geſtreckten vnd falſch gefãrbten Tuͤcher halben.
Gebieten darauff nachmahln/ nach Jnhalt vnſers Mandats/ de Anno 1580. allen denen ſo ſich deß Tuchhandels annehmen/ daß Sie ſich der zuviel vnd wider Ordnung gereckten vnd geſtreckten/ oder auch falſch geferbten Tuͤcher/ gaͤntzlich enthalten/ dieſelben künfftig allher nicht fuͤhren/ oder bringen/ noch in einigen weg in vnſerer Obrigkeit/ ſtucks- oder Elenweiß verkauffen/ außſchneiden/ einſchleiffen/ oder ſonſt zuverhandthieren vnderſtehn/ ſondern ſich deren als einer verbottenen vnd vnzuläßigen Wahr/ gäntzlich abthun/ jhre handthierungen den Reichs Ordnungen gemäß anrichten/ vnd ſich aller vnerbaren vbervortheilung/ allerdings enthalten ſollen/ als lieb jhr jedem ſein mag/ nicht allein die Poen der confiſcation/ angeregter ververbottenen vnd verderbten Wahren/ ſondern auch andere gebuͤhrende ernſtliche ſtraff zuvermeiden: Dafuͤr wir hiemit Menniglichen verwarnen.
III. Gebott wegen deß weiß geſotenen Kupffers.
Jn gleichem erholen Wir vnſer Gebott vom Jahr 1587. vnd wollen das gefaͤhrliche Kuͤnſtlen/ da ſich etliche vnderſtanden/ oder noch vnderſtehn moͤchten/ daß Kupffer/ weiß- vnd darauß ſolche Arbeit/ von Geſchirꝛen/ Schawpfenningen/ Beſchlägen vnd anderm Geſchmeid/ zumachen/ das es das anſehen/ als ob es juſt vnd gut Silber were/ dadurch der gemeine Mann/ ſonderlich auff dem Landt/ offters betrogen vnnd zuſchaden gebracht worden/ hiemit gaͤntzlich verbotten haben/ dergeſtalt/ daß Niemand in dieſer Statt vnd dero Obrigkeit/ Er ſeye wer er wolle/ Frembd oder Heimiſch/ hienfuͤro ſolch weiß Kupffer machen/ mit einem zuſatz verarbeiten/ noch feyl haben/ kauffen oder verkauffen ſolle/ bey Leibs ſtraff vnd verluſt der Arbeit/ gegen den vbertrettern/ je nach geſtalt der ſachen mit ernſt fuͤrzunehmen/ darnach ſich ein jeder zurichten.
Als Wir auch im Jahr 1626. wargenohmen/ daß in bereitung deß Silbergeſchirꝛs/ vnd anderer von Silber zugerichter arbeit/ ſo von Frembden orten/ inn hieſige Meßen gebracht wuͤrd/ vielerley gefehrde vnnd vortheil in dem geſucht ſeye/ daß ſchlagloht mit eingemiſcht/ vnnd was vmb ein oder etlich batzen zugering hältig/ doch in hoͤchſtem werth vnd preiß verkaufft worden: So erfriſchen Wir vnſere ſo wol damahln als auch volgends in Anno 1627. außgangene Mandata/ vnnd wollen/ daß hienfuͤro keine Silber/ für gut vnnd gerecht ſollen geſchaͤtzt/ gehalten vnd allhie verkaufft werden/ Sie ſeyen dann der allhieſigen Prob/ vnd dem new auffgeſetzten vnd Approbirten Stämpfel/ wegen der dreyzehen loͤtigen Silber/ ſo neben anderen nunmehr im Reich fuͤr paßierlich gehalten vnd verkaufft werden/ in allem gleich- vnd der geſtalt/ juſt vnd gut befunden/ daß Sie nach der Schawer erkandtnuß/ vnd jhrer geſchwornen Ordnung/ wie bißhero vblich geweſt/ moͤgen gezeichnet vnnd auff genohmen werden/ fürs ein:
Wir wollen auch ferners alle Silberkraͤmer/ Frembde vnd Heimiſche/ hiemit alles ernſts/ erinnert vnd vermahnt haben/ daß Sie keine andere als redliche vnd gute Silber/ ſo vnſerer oder doch obermelter Prob gemaͤß vnd aͤhnlich/ in jhre Kraͤm auffhencken/ feyl biethen vnd verkauffen/ vnd ſich aller frembder geringhaͤltiger vnd erſtgeſagten Proben/ vngleicher Wahr/ gaͤntzlich entſchlagen ſollen/ alles bey ſtraff der confiſcation vnd anderen/ nach befundenen vmbſtaͤnden/ ernſten Leibs vnd Geld ſtraffen/ ohnaußbleiblich.
IV. Gebott wider leichte vnd verfaͤlſchte Silber geſchirꝛ.
V. Gebott wegen falſchen vnnd frembdẽ Brand wein.
Wannn auch nicht allein vor dieſem geclagt worden/ daß mit dem Brandenwein/ allerhand vortheil vnnd betrug/ in dem vorlauffe/ daß auß Fruͤchten/ Biertruſen vnnd anderen ohnzuläßigen ſachen/ dergleichen zubrennen vnderſtanden/ vnnd dadurch ehrliche/ ohnwißende Leut/ vielfaltig erfährt vnnd hindergangen ſeyen/ ſondern man auch etwann noch heutigen tags/ mit beſchwerden/ erfahren muß/ daß außländiſche/ frembde vnnd vngerechte Brandwein/ eingeſchleifft/ vnnd vnder dem gerechten Elſaßiſchen vnnd Rheiniſchen gut/ zugleich wollen verkaufft werden/ zu merckiichem nachſtand der jenigen/ ſo mit gerechter Wahr vnnd Kauffmannsgut zuhandlen begehren:
Vnnd aber derentwegen durch ein offentlich angeſchlagenes Mandat/ allbereit im Jahr 1603. gewiße verſehung geſchehen:
So haben wir daſſelbige/ gleich dem obigen/ erfriſchen vnnd nachvolgender maßen erleutern wollen.
Gebiethen demnach von Obrigkeit wegen hiemit/ daß Menniglichen/ ſo ſich dieſer Statt mit kummerſchafft zugebrauchen pflegt/ Er ſeye Frembd oder Heymiſch/ ſich nicht allein deß einſchleiffens/ zufuͤhrens vnd verkauffens/ ſolchen falſchen/ frembden vnnd vngerechten Brandenweins; Sondern auch deß brennens der Frücht/ Biertruſen vnnd anderer ohnzulaͤßiger ſachen/ dadurch dieſe Wahr geſchwaͤcht oder verfaͤlſcht werden moͤchte/ inn hieſiger Statt vnnd dero Obrigkeit zu jederzeit/ inn- vnd außerhalb der Meßen/ gäntzlich vnd allerdings enthalten ſolle/ bey Poen der Confiſcation ſolcher Wahren/ auch Leibs vnnd anderer/ nach befindung der verbrechung/ vnd vervbten betrugs/ rechtmaͤßiger ſtraffen/ die wir gegen den vbertrettern fuͤrzunehmen/ nicht vnderlaſſen wollen.
VI. Gebott der Quackſalber/ Storger/ ꝛc. halben.
Wir thun hiemit nicht weniger vnſer Mandat vom Jahr 1626. wider die Quackſalber/ Zahnbrecher/ Storger/ Landfahrer/ vnd in Sum̃a alle die/ Sie ſeyen Frembd oder Heymiſch/ ſo Tyriack/ Wurtzlen/ Salben/ Samen/ Pulver vnd andere dergleichen Wahr/ vnder dem ſchein guter bewehrter Artzney verkauffen/ beſtendig widerholen/ vnd wollen/ daß ſich dieſelben/ der hieſigen Wochen- vnd Jahrmärck (die beede offene Meßen zu Johannis vnnd Weyhenachten außgenommen) allerdings euͤßern vnnd enthalten ſollen/ bey ſtraff der confiſcation jhrer Wahren/ vnnd anderer Poͤnen/ die jhnen hiemit angekuͤndt/ vnd Sie zumahl gewarnet ſeyen.
Ob woln auch in deß Heyligen Reichs Policey Ordnungen/ wie auch inſonderheit in dem Abſchied de Anno 1594. aller falſch vnd betrug in dem Seydenferben/ ſonderlich wann durch boͤſe/ vntüchtige/ durchfreßende/ ſchwere Materi/ die Seiden nicht allein an jhrer Natuͤrlichen ſtärcke handgreifflich geſchwaͤcht/ ſondern auch am Gewicht zwey- vnnd mehr fach/ beſchwaͤrdt wuͤrd/ ernſtlich verbotten vnnd abgewehrt worden:
So haben Wir doch mit ſonderm Mißfallen vernehmen muͤßen/ daß deme zuwider/ beedes inne- vnd außerthalb dieſer Statt/ dergleichen vngerechte vnnd verfaͤlſchte Seiden wahren gefunden vnnd verhandelt werden/ dannenhero vrſach gehabt/ ſolchem vbel ſo viel an Vns/ muͤglichſt zubegegnen:
Wie Wir dann auch zu ſolchem end/ im Jahr 1624. ein offentliches Mandat außgehen laſſen/ crafft deßen Wir hiemit nachmahln ernſtlich gebiethen vnd wollen/ daß Niemand/ Er ſeye Frembd oder Einheimiſch/ in dieſer Statt vnd dero Obrigkeit/ einige Seiden faͤrben/ oder aber allbereit gefärbte/ einfuͤhren/ verarbeiten oder verhandlen ſolle/ darzu nicht gute vnnd bey dem Seidenhandel inn den Stätten approbirte Farb vnd Materialia gebraucht weren/ darauff wir dann auch jeweiln fleißig inquiriren vnnd nachforſchen laſſen/ auch die vbertrettere ſolchen gebotts vnd verbotts/ neben confiſcation der Wahren/ noch ferner/ nach befündung der ſachen/ ohnnachlaͤßig an Leib vnnd gut abſtraffen wollen.
VII. Gebott wider die falſche Seiden farb.
Es wird auch geclagt/ daß mit Cleynodien vnd Edelgeſteinen/ vielerley betrug vorgehe/ inſonderheit in dem/ daß gefaͤrbte Glaͤßer vnd Duppletten von zwey oder drey ſtucken/ oder andere falſche Steyn/ fuͤr gute Orientaliſche Wahr verkaufft/ vnnd denſelben durch allerhandt argliſtige Kuͤnſt/ der ſchein vnd glantz alſo gegeben werde/ daß dardurch beedes die vnerfahrne/ vielfaͤltig/ vnnd auch wol etwann die jenige/ die bey dieſer handlung herkommen/ beteuſcht/ vbervortheilt vnd zu ſchaden gebracht werden/ welches vbel/ wie Wir berichtet/ vornemblich von andern orten in hießige vnſere Statt gebracht/ vnnd nicht wenig dadurch vervrſacht ſein ſolle/ daß ſolche Frembde in gold verſetzte Wahren/ entweder von theils vnſerer Burger/ ſo dieſer ſachen vnverſtändig/ auff mehrſchatz erkaufft/ vnnd widerumb verkaufft/ Oder durch die Frembden ſelbſten/ mit Guͤmpelweibern vnd Kaͤufflern/ in der Statt vmb- vnd feyl getragen werden.
VIII.
Gebot wegen der verfaͤlſchten Cleynodien.
IX.
Wann Wir dann auch dißfals/ aller vngebuͤhr/ muͤglichſt begegnen ſollen/ als thun Wir nicht allein/ hiehero widerholen/ den alten Articul/ ſo vnſere liebe Vorfahren/ den Goldſchmiden dieſer Statt vor Jahren gegeben/ crafft deßen keiner derſelbẽ/ einige geferbte Chriſtall/ ſo gemacht ſeind/ gleich den Saphiren/ Rubinen/ Schmaragden/ Amathiſten/ oder andern Edelgeſteinen/ noch auch einiges Glaß/ daß von Farben den Edelgeſteinen gleichet/ noch ſonſten einigerley falſche Stein/ in Gold verſetzen ſolle/ es ſeyen Ring/ Spangen/ Halßband/ nichts außgenommen/ ſo von Gold gemacht/ bey ſtraff zehen pfund pfenning/ vnd verliehrung deß Handwercks: Sondern Wir wollen noch ferners/ daß hienfuͤro niemanden vnſerer Burger/ Hinderſaßen/ vnnd Angehoͤrigen/ darunder auch inſonderheit alle Kaͤuffler/ vnnd Kaͤufflerin verſtanden werden/ keine Cleynodien vnd Edelgeſtein/ Sie ſeyen in Gold oder ſonſt verſetzt/ nicht feyl haben/ viel weniger verkauffen ſolle/ Sie ſeyen dañ zuvor von den verordneten vnd Geſchwornen Schaweren/ nach anweiſung alter Articul beſichtigt/ gut befunden/ vnd abgeſchätzt/ bey ſtraff der confiſcation vnd noch darzu zehen pfund pfenning/ die ein jede Perſon/ ſo darwider handelt/ ohnnachlaͤßig erlegen/ oder ſo Sie deß Gelts nicht hette/ darfuͤr im Thurn nach vnſerer ermäßigung buͤßen ſolle.
X. Gebott/ wider falſche Wahr ins gemein.
Jns gemein/ verbiethen Wir allen ohnzulaͤßigen vortheil/ liſt/ falſch vnd betrug/ der in kauffen oder verkauffen/ bey Specereyen/ Victualien vnd allen andern Wahren/ wie die nam̃en haben/ von Handwercks- oder Gewerbs Leuten/ oder ſonſt ins gemein/ von was Perſonen das geſchehe/ auch auff was weiß vnnd maß ſolches vorgienge/ ſich jmmermehr/ dem betrieger zu ſeinem ohnerlaubtem gewinn/ dem Nechſten aber zu vorſetzlichem ſchaden/ vnd dem gemeinen nutzen zu nachtheil/ zutragen vnd begeben koͤnte:
Wollen auch vnſere hier zu beſtelte ſonder bare Auffſehere/ Kieſere/ Schawer/ oder wie Sie nammen haben moͤchten/ ſambt vnnd ſonders/ jhrer Aydt/ Pflicht vnnd Ordnungen trewlich erinnert/ Menniglichen aber ſich vor ſchaden vnd ſtraff zuhuͤeten ernſtlich verwarnt haben:
Dañ wir alle die jenige ſo ſich in dergleichẽ argliſtigem betrug vñ falſch/ in dieſer Statt vnd dero Obrigkeit/ werden finden oder betretten laſſen/ Sie ſeyen Fremd oder Heymiſch/ ohne vnderſcheid/ nicht allein mit confiſcierung der Wahren/ ſondern noch ferners/ je nach beſchaffenheit der vmbſtaͤndt/ mit anderen harten ſtraffen/ an Ehr Leib oder Gut/ anſehen vnnd belegen wollen: darnach ſich ein jeder zurichten.
Ferners widerholen Wir/ wider die vorſetzlichen Falliten vnnd Banckerottierer/ den von vnſern geehrten alten Vorfahren bedaͤchtlich auffgeſetzten Articul/ der alſo lautet.
XI. Altes Staͤtütum wider die Falliten.
Wer hynnan fuͤrder mit ſinem Libe/ oder mit ſinem Gute dieſe Statt rumet/ oder in eine Friheit entwichet/ ſchulde halb/ vnnd den Luͤten jr gut empfuͤret/ der oder die/ ſollent jhr Schoͤffel ampt verloren han/ vnnd nimmer kein Schoͤffel zu Straßburg me werden: Dañ die Statt jr ſachen billich mit glaublichen/ ſtatthafftigen/ erbarn Lüten beſetzt vnd außtreit/ vnd ſollent auch der Meiſter noch Ammeiſter ſemliche Lüte nit troͤſten vber der ſchuldener wille.
Es ſollent auch Meiſter vnd Raht dieſelben Luͤte/ nach dem vnd die ſachen für ſie komment/ fuͤrhant nemmen/ es ſye zu ſtraffen/ oder ſuſt/ was Sie truwent/ nach der ſache gelegenheit/ daß der Statt Straßburg/ Rich vnd Arm darinne wohnent/ erlich/ nutze vnd gut ſy. “
XII.
Wie nun billich nach außweißung der Reichs Policey Ordnung/ vom Jahr 1577. ein nothwendiger vnderſcheid gemacht wuͤrd/ vnder den jenigen/ die gefaͤhrlicher vnnd betruͤglicher weiß/ etwan mit vbermaͤßigem Pracht/ vnnd anderm vnordenlichem weſen/ in verderben kommen/ vnnd banckerott machen:
Vnd vnder denen/ welchen ohn vorſetzlichen Betrug/ entweder an Leib oder Gut/ ohnverſehener kundlicher ſchad/ gefaͤngnuß/ abſchaͤtzung/ raub/ ſchiffbruch/ oder andere verderbliche vnfaͤll zugeſtanden/ dadurch Sie in ſchulden gerathen vnd die genugſame mittel zur zahluug verlohren.
Alſo iſt auch obiger alter Articul auff dieſe nicht/ ſondern auff jene (deren ſchädliche Handlungen/ in vorermelter Reichs Policey Ordnung/ einem diebſtall verglichen/ vnd dem gemeinen Nutz fuͤr nachtheilig gehalten werden) zuverſtehen/ vnd zwar mit volgender vnſerer erleuterung vnd vermehrung:
XIII.
Auff was Perſonen ſolches eigentlich zuvere ſtehen.
XIV. Vermehrung der ſtraffen/ wider die Falliten.
Nemblichen/ daß ſo wol die jenige ſo Schoͤffel/ als die ſo nicht Schoͤffel ſeind/ vnd als obſteht betruͤglicher weiß banckerott machen/ auff den Zünfften znruck ins Buͤchlin/ vnder ein ſondere Rubric der Vnſtatthafften/ geſchrieben/ vnd jedesmahl wann die Zuͤnfftige beyſam̃en/ zu letſt/ offentlich abgeleſen werden/ auch jhnen vnd jhren Weibern/ gold/ ſilber vnd ſeiden zutragen/ nicht erlaubt ſein ſolle/ fuͤr eins: So dañ vnd ob ſchon/ zum anderen/ die Weiber bey den Fallimenten/ beedes in den gemeinen/ vnnd vornemblich in vnſern Stattrechten/ gewiſſe behelff vnnd vortheil erlangt:
Jedoch weil die erfahrung jelenger je mehr an tag gibt/ das durch jhr/ der Weiber/ praͤchtiges Haußhalten/ vñ andere mitthuͤlff/ die Sie zum verderben deß Manns kuͤndlich vnd dapffer zuleiſten pflegen/ das banckerott vnnd verderben oͤfftersvervrſacht/ oder doch befuͤrdert werde: So ſoll in ſolchen Fällen/ das Weib nicht allein/ Crafft vnſerer Conſtitution von vngeer btem außgehen/ de Anno 1552. die gutthat der abtrettung verlohren haben/ vnd vmb die gemachte ſchulden zu einem dritten theil hafft vnd buͤndig ſein/ ſondern Wir wollen Vns auch gegen dergleichen Weibsperſonen/ noch fernere andung;
XV.
XVI.
Wie auch gegen den Banckerottierern ſelbſten/ die ſchaͤrpffere Leibsſtraffen/ mit ewiger Gefaͤngnuß/ oder ſonſten mit offentlicher ſchmach/ vnd in andere weg/ je nach beſchaffenheit der ſachen/ künfftig gehoͤriger orten vornemmen zulaſſen/ hiemit vorbehalten/ vnnd dadurch Menniglichen gewahrnt haben.
TITULUS XII.
Spiel Ordnung.
AVß der taͤglichen erfahrung iſt zuerkennen/ was groſſes vbel vnnd leidts/ daß vbermaͤſſige vnnd vielfaͤltige Spielen vervrſacht/ als dardurch mancher/ zu Schwoͤren vnd Fluchen/ zu Rauffen/ Schlagen/ Verwunden vnd Morden/ zu Vntrew/ Abtrag vnnd Diebſtahl/ zu betrug vnd vnerbarn Thaten/ zur duͤrfftigkeit vnd armut/ ja wol etwan gar in bettelſtab mit vnſchuldigem Weib vnd Kindt/ gebracht wuͤrdt/ der ſich ſonſten/ vnnd ohn dieſe verderbliche anlaß deß Spielens/ wol eines beſſern erinnert/ vnnd bey ehrlichem Standt vnd Weſen hette bleiben koͤnnen:
So wollen wir abermahlen nach dem Exempel vnſerer lieben Vorfahren/ hiemit alle vnſere Angehoͤrige vnd Jnwohner hieſiger Statt/ vor ſolchem Laſter trewlich gewarnet/ vnd die vor Jahren bey dieſer Statt deßweg außgangene Mandata/ Satz- vnnd Ordnungen/ nachfolgender maſſen erfriſcht/ erlaͤutert/ vnd beſtaͤttigt haben.
I. Spielen iſt ein Vrſach vielen vbels.
Thun demnach zuvorderſt alle falſche/ wie auch die Liſtlins- vnd Gluͤckſpiel/ die allein auff liſt/ betrug vnnd dem blinden Gluͤck beſtehn/ vnd entweder mit Wuͤrfflen vnnd Karten geſpielt werden/ oder abermit Gluͤckhafen/ Gluͤckcirculen/ vnd dergleichen anſtalten/ ohn vnſer ſonderbare erlaubnuß/ geſchehen/ allerdings verbieten/ vnnd ſeind ernſtlich gemeint/ durch vnſere geordnete zucht Richter/ (die wir in dieſen vnd folgenden Puncten hiermit Jhrer Eyd vnd Ordnungen erinnern) bedes gegen denen/ die dergleichen Spiel uͤben vnd vornehmen/ vnd dann denen/ die darzu huͤlff vnnd vorſchub thun/ die verdiente Geldt:
Thurn: vnd andere Straffen/ nach ermaͤſſigung vnd befindung/ ohnfehlbar vornehmen zulaſſen.
II. Spiel die verbotten.
Andere Erbare Spiel aber/ die entweder zu vbung vnd bewegung deß Leibs dienen/ oder aber zu auffmunderung deß Verſtandts/ vnd ſonſt zu erlaubter ergoͤtzlichkeit gereichen/ wollen wir (weil dardurch etwann andere Suͤnden vnd Laſter verhuͤtet werden) jedoch mit volgender maß/ zugelaſſen vnd erlaubt haben.
III. Spiel die erlaubt.
IV.
Wie Spielen erlaubt.
Naͤmblichen/ es ſollen ſolche Spiel nicht taͤglich/ vnd mit verſaumnuß deß beruffs/ auch nicht vmb gewinns willen/ ſondern je etwann vnd doch ſelten/ allein kurtz weil vnd luſtshalben/ getrieben werden:
Dann wuͤrde jemandt vnder den vornembſten vnd vermoͤglichſten vnſerer Angehoͤrigen/ (wer geringern Standts vnnd Weſens/ ſoll auch geringer Spielen/ oder die verdiente Straff erwarthen) auff einen Sitz/ oder in einem Tag/ etliche Gulden/ vnd wie etwann vor dieſem geſchehen/ biß in fuͤnff/ zehen/ zwantzig/ fuͤnfftzig/ Hundert vnnd mehr Gulden verſpielen/ oder auch dem Spielen zuviel/ vnnd mit verlaſſung ſeines Ampts vnd beſſerer Geſchaͤfft obligen/ vnd gleichſam ein Handwerck darauß machẽ wollen:
Der ſolle daruͤber zu red geſetzt/ dem gewinner ſoviel/ als er gewonnen/ vnd dem verliehrer/ ſoviel als er verlohren/ vnnachlaͤſſig abgenommen/ vnd dieſelben noch darzu mit andern Straffen/ nach ermaͤſſigung vnſerer zucht Richter ernſtlich belegt; wie nicht weniger/ die jenigen/ in deren Haͤuſern vnnd Herbergen/ (es ſeyen Ballen:
Balbier: Baſteten: Wuͤrths: privat: oder andere Haͤuſer/ wie ſie nahmen haben/ (ſolches Spiel vorgangen/ oder die ſonſten darzu geholffen/ zur willkuͤrlichen Straff gezogen werden.
Doch Herꝛenſtandts Perſohnen/ vnd andern vornehmen frembden Leuthen/ die etwann zu Meeß- vnd anderen zeiten/ in vnſerer Statt ſich etlich taglang auffhalten/ vnder ſich ſelbſten Jhrer gelegenheit nach zuſpielen/ hiemit vnbenommen.
V.
VI. Wann ſonſt erlaubte ſpiel verbotten.
Es ſollen auch ferners ſolche Spiel/ die ſonſten geſagter maſſen erlaubt ſeind/ nicht vorgehen/ an den Sonn:
Feſt: Bett: vnd Feyrtaͤgen vnder den Predigten/ auch nicht in der Heyligen zeit der Charwochen/ ingleichem nicht nach der Nachtglocken/ welche am Sommer zu Zehen/ vnnd am Winter zu Neun Vhren Abendts geleitet wuͤrdt.
Wie auch nicht auff offener Gaſſen/ vnnd gemeinen plaͤtzen/ inner- oder Auſſerhalb der Statt/ Dann ſolche zeiten vnd ort/ wollen wir nach anweiſung obangezogener alten Ordnungen/ vom Spiel allerdings befreyt; Auch zumahl allen Tagloͤhnern/ Handtwercksgeſellen/ Knechten vnd Maͤgdten/ Jungen Knaben vñ Maͤgdlin/ in vnſerer Statt/ vmb Geld zuſpielen (ein erbare Wettung vnd andere kurtzweil ohne Gelts verluſt/ oder etwann vmb eine Maß Wein/ hierinn nicht gemeinet) gaͤntzlich abgeſtrickt vnd verbotten/ vnnd alle Eltern/ Vormuͤndere/ Herꝛ- vnd Meiſterſchafften/ auch die Stuben- Vaͤtter in den Herꝛbergen der Handtwercksgeſellen/ vnnd ins gemein alle Vorgeſetzte/ auff die jhrige dißfalls fleiſſige acht zugeben/ dieſelben vom Spiel abzuwarnen/ oder wa warnen nicht helffen will/ vnſern verordneten zucht Richtern/ oder deren Beampten gebuͤhrlich anzumelden/ ernſtlich erinnert haben: alles bey der Thurn-Geldt- vnd anderen Straffen gegen den vbertrettern/ ohnfehlbar zuvolziehen.
VII.
Wo/ ſonſt erlaubte Spiel verbotten.
VIII.
Wem ſonſt erlaubte ſpiel verbotten.
Vnd weil aber die leydige Spielſucht/ bey vielen dieff eingewurtzelt/ vnd daher zubeſorgen/ daß die Liebhaber dieſes Laſters/ auff alle moͤglichſte mittel vnd weg/ durch die Sie jren gefaͤlligen willen vnnd freyes Spiel erhalten koͤnnen/ gedencken werden:
So erklaͤren wir vns zum Beſchluß/ wann jemandt der vnſerigen/ mit gefaͤhrlichem vorſatz/ entweder durch muthwillige verkehr- vnd außdeutung der wort/ oder durch erfind- vnd practicierung newer liſt vnd raͤnck/ oder durch heimbliche auffhalt- vnd verhaͤhlung der Spieler/ oder in dem/ das das Spiel in frembden orten/ die nicht in vnſerer Bottmaͤſſigkeit ſeind/ geuͤbt were/ oder/ wie es ſonſten geſchehen moͤchte/ jhme einen ſchein/ behelff/ vnnd bemaͤntelung deß Spiels halben/ wider dieſe vnſere Ordnung ſuchen wolte/ das gegen deme/ vnd in allen faͤllen die im Buchſtaben hieoben nicht außgetruckt/ vnnd aber doch vnſerer hierinn begriffenen gemuͤthsmeynung zuwiderlauffen/ wir die fchaͤrpffe vornemmen/ vnnd dardurch maͤnniglich vnſer groſſes mißfallen/ ſo wir ab uͤppichem vnnd vnerlaubtem Spiel tragen/ entdecken wollen/ Darumb ſich ein Jeder vor dergleichen beginnen/ vnnd darauß volgendem ſchimpff vnd ſchaden zuhuͤten/ vnnd zwar vmb ſoviel mehr gewarnt ſeye/ weil wir auff die vnerlaubte Spiel vnd Spieler/ genawe auffſicht/ ſo wol durch heimliche beſtelte Ruͤeger/ Alß alle vnſere Statt- vnnd Almuſenknecht/ auch Gerichtsbotten/ vnd Thurnhuͤter (die wir derentwegen jhrer Eyd hiemit erinnern) nehmen zulaſſen endtlich gemeint ſeind.
IX. Erinnerung ins gemein.
X. Ruͤeger vber dieſe Spiel- Ordnung.
TITULUS XIII.
Von Vnfuͤegen vnnd Schwermereyen/ auff den Gaſſen vnd an anderen Orten der Statt/ bey Tag vnd Nachts zeit.
I. Gebott wider daß Jauchtzẽ/ Jelẽ/ ſchreyen.
NAch dem auch daß Viehiſche Jehlen/ Jauchtzen/ Singen/ vnd Schreyen/ auff den Gaſſen vnnd in den Wuͤrthshaͤuſeren vnnd Herbergen dieſer Statt/ hiebevor/ ohnerachtet vnſerer außgangenen Gebott/ vnnd etwann darauff gefolgter abſtraffungen/ beſchwaͤrlich eingeriſſen/ vnnd dergeſtalt bey Tag vnd Nachtszeiten/ vberhandt genommen/ daß vns/ alls einer Chriſtlichen Obrigkeit/ ſolchem aͤrgerlichen vbelſtandt/ mit mehrerer ſchaͤrffe zurwiderſtehen/ obligen vnd geziemen thut:
II.
So wollen wir hiermit allen vnſeren Burgern/ Schirmbsverwanthen/ Ahngehoͤrigen vnnd Jedermaͤnniglichen der ſich in vnſerer Statt auffhaltet/ Mann- vnd Weibs Perſohnen/ Jung vnnd Alt/ Niemanden außgenommen/ Ernſtlichen gebotten haben/ ſich obberuͤhrter vngebuͤhr deß Jehlens/ Jauchtzens/ Singens vnd Schreyens auff den Gaſſen/ Plaͤtzen vnnd Straſſen/ inn vnnd auſſerhalb der Statt/ in Wuͤrths- Schieß- vnnd Schenckhaͤuſſern/ Herbergen/ Zunfftſtuben vnnd ahn allen andern orthen/ da Ehrliche verſammlungen gehalten werden/ bey Tag vnnd Nacht gaͤntzlich zuenthalten.
Wer darwider thut/ den wollen wir durch vnſere zucht Richter/ mit Gelt/ Zuchthaͤußlin/ oder Thurn/ je nach beſchaffenheit deß verbrechens ernſtlichen abſtraffen laſſen/ darfuͤr ſich ein jeder wuͤrd zuehůtenwiſſen.
Vnd ſollen ſolches Ruͤgen/ die Scharwaͤchter vnd die heimliche Hut/ auch andere der Statt beſtelte Knecht/ Diener/ Ruͤger vnd Maͤnniglichen.
Nicht weniger/ weilen auß dem Naͤchtlichen gaſſatim gehen mit Muſicken vnnd Spielleuthen/ viel vngleiches/ wie die erfahrung bezeugt/ zueentſtehen pflegt:
Wollen wir auch daſſelbige/ es geſchehe dann mit ſonderbarer genugſamer erlaubnuß vnd růhiger beſcheydenheit/ allerdings verbottẽ haben:
Wer anders als jetzgemeldtet/ mit einer Muſick auff die Gaſſen kompt/ der beſſert von jedem mahl dreiſſig Schilling.
Darauff gleichsfals die Scharwaͤchter vnnd heimliche Huten/ jhr fleiſſige auffſicht haben/ vnd wen Sie alſo betretten/ vnſeren zucht Richtern oder deren Beampten/ ohnverzuͤglich ahngeben ſollen.
III. Wider daß gaßatim gehn mit Muſickẽ ohn erlaubnuß.
Jn gleichem verbieten wir hiemit daß Singen vnnd Muſicieren ohne vnderſcheid/ ſo bißhero in den Faßnacht- vnd Weyhnachtszeiten/ Nachts vor den Haͤuſeren/ von Buben vnd Maͤgdlin/ Armen Studenten vnd anderen/ vorgangen/ vnnd wollen ſolches zu jetztermelten vnnd anderen zeiten deß Jahrs/ hiemit gaͤntzlich abgeſchafft/ auch den Bettel voͤgten vnd Allmuſen Knechten vnnd allen beſtelten Ruͤegeren/ darauff acht zunemmen/ vnnd wen Sie hierwider handlend befinden werden/ bey vnſeren zucht Richtern oder deren Beampten ahnzugeben/ ernſtlich befohlen haben.
IV. Wider daß Singen vnd Pfeiffen vor den Haͤuſern/ bey Nachtszeit.
Wir widerholen auch vnſere in Jahren 1618. vnd 1623. ernewerte Mandata/ wider das naͤchtliche Trommeten/ Reuten/ Gutſchen vnd Wagen fahren auff den Gaſſen/ vnd gebieten nachmahlen/ daß ſich in dieſer Statt maͤnniglich deß naͤchtlichen Trummetens enthalten; daß auch auſſerhalb Hoch- vnd Wohlgebohrner vnnd anderer vornehmer Perſonen/ (denen ſolches Standts halben nicht wohl zue wehren iſt) wie auch auſſer deren/ ſo ſchwachheit vnd Leibs halben nicht gehen koͤnnen/ niemand/ nach Neun Vhren gegen Abendt/ in der Statt fahren oder Reuten/ Jtem/ daß die Wuͤrth/ auch andere vnſere Burger vnd Ahngehoͤrige/ welche Pferd in jhren Haͤuſeren ſtehen haben/ dieſelben Nachts nicht auß den ſtaͤllen ziehen laſſen/ nach auch das Trummeten vnnd Schieſſen in jhren Behauſungen geſtatten ſollen: alles bey ſtraff Fuͤnffzig Pfundt Pfenning/ die ein jeder ſo hier wider handlet/ vnnd bey vnſeren zucht Richtern oder deren Beampten/ durch die Statt diener vnd beſtelte Ruͤeger angebracht/ oder ſonſt kund wuͤrdt/ ohnnachlaͤſſig zuerlegen ſchuldig ſein ſolle.
V. Wider daß Naͤchtliche Trommeten/ Reuten/ fahren.
VI. Wider die Nachtdaͤntz.
Vnd weiln die etwan angeſtelte Nachtdaͤntz/ allerhand aͤrgernuß/ vnfug/ nachreden/ auch wegen Fewrs vnd Liechts/ nicht wenig gefahr gebaͤren/ ſo ſollen dieſelben auch zu denen zeiten/ da ſonſten daß dantzen erlaubt iſt/ dergeſtalt verbotten ſein/ daß wer ohne vnſere oder vnſers Regierenden Ammeiſters erlaubnuß/ gegen Abent nach ſieben vhren in ſeinẽ Hauß dergleichen ſonderbare Nachdaͤntz halten laͤßt/ zwanzig fuͤnff pfund Pfennig beſſern; wer aber denſelben nach ſolcher zeit beywohnet/ fuͤnff pfund Pfennig zur ſtraff verfallen ſein; vnd welcher Spielman/ nach ſieben vhren/ zu daͤntzen auffſpielt/ mit ebenmaͤßiger beſſerung/ auch geſtalten ſachen nach/ mit dem Thurn/ oder anderen ohnaußbleiblichen poenen/ nach ermaͤßigung/ angeſehen werdeu ſolle.
VII. Wider daß Mummen gehen.
Alſo ſoll auch das Verkleyden vnd Mummen gehen/ ſo etwann bey Hochzeiten vud Gaſtereyen geſchehen/ abermahlen/ bey ſtraff Fůnffzig Pfund Pfenning/ die ein jeder ſo ſich darzu gebrauchen laßt/ erlegen ſolle/ verbotten ſein vnd bleiben.
VIII.
Wider allerhand naͤcht liche ſchwermereyen/ an Bruckẽ Brunnen/ Gaſſen.
Wer auch bey Nachtzeit/ Brucken vnnd Brunnen auß Muthwill beſchaͤdigt/ abwuͤrfft/ beſtelt oder vervnreinigt/ oder Gaſſen verſperꝛt/ Faͤſſer/ Kaͤrch/ Holtz vnd anders/ in dieſelben fuͤhret/ vnd wuͤrfft/ Sail auffſpannet/ Buͤtten vnd Faͤſſer/ mit Waſſer vmbſchuͤttet/ vnd andere dergleichen fraͤvel begehet/ die wegen der ſorglichen nachfolg/ groſſes vbel vervrſachen koͤnnen/ vnnd daruͤber durch vnſere Scharwaͤchter oder die heimliche Hut oder andere beſtelte Ruͤeger betretten/ oder ſonſt vnſeren zucht Richtern ahngeben wuͤrde/ den ſollen Sie vns dem Rhat anmelden/ da alsdann dergleichen Mißhaͤndler je nach ermaͤſſigung am Leib/ Ehr vnnd Gut/ ernſtlich ſollen abgeſtrafft/ vnd deſſen Niemanden er laſſen werden.
TITULUS XIV.
Von Paßquillen/ Schmaͤh- Schrifften/ Schandgedichten/ Verleumbdungen vnd Affterꝛeden.
OB wol inn gemeinen beſchriebenen Rechten vnnd Reichs Conſtitutionibus, fuͤrnemblich aber inn deß Heyligen Reichs Policey: vnnd Peinlichen Halßgerichts Ordnungen/ bey hohen Straffen/ vnd Poenen/ verbotten/ daß keiner den anderen/ was Stands er ſeye/ oder vnder was Schein es geſchehe/ an ſeinen Ehren antaſten/ mit Famos/ Schmaͤh- vnd Schandſchrifften/ weder heimlich noch offentlich beſchweren/ verſchreyen/ oder dar geben ſolle:
I. Paßquill ſeind in allen Rechten verbotten.
So haben ſich doch bey dieſer Statt jeweilen vnruͤwige Leuth gefunden/ die aller Ehr vnnd Erbarkeit ſo fern vergeſſen/ vnd ſchmaͤhliche/ Paßquilliſche vnd Ehrenverletzliche Kupfferſtuck/ Schrifften/ Bůchlin/ Zettel/ vnnd dergleichen/ hien vnnd wider angeſchlagen/ oder ſonſten Spargirt vnd außgebreitet haben: Daher wir/ vnd zuvor vnſere Liebe vorfahren/ (als die auch wahr genommen/ daß auß ſolchem frefelen vbel/ anders nichts/ dann vnruhe/ widerwillen/ verbitterung der Gemuͤther/ trennung vñ zerſtoͤrung Burgerlichen friedlichen weſens vnd vertrawens/ zugewarthen/ vnd ſonſt noch mehrer vnrhat/ endtlich zubefahren ſein will)/ durch vielfaͤltig widerholte Mandata/ vnnd ſonderlichen in Jahren 1524.
1526. 1550. 1581.
1590. 1592.
1602. 1620. vnd 1627. ſolchem gefaͤhrlichem/ vnnd in Goͤttlichen/ Natuͤrlichen/ vnnd Weltlichen Rechten/ hochverbottenem Laſter/ nach moͤglichkeit zu ſteuren/ vns euſſerſt bemůhet.
II. Alte Mandata wider die Paßquill.
Vnd damit auch ins kuͤnfftige demſelben vmb ſo viel mehr begegnet/ vnd hingegen gute einigkeit vnnd vertrawen zwiſchen allen Jnwohnern dieſer Statt/ Oberen vnnd Vnderen/ deſto kraͤfftiger erhalten werde:
So gebiethen wir nachmahlen allen denen/ denen wir von Obrigkeit wegen zugebiethen haben/ daß keiner derſelben/ ohne vnderſcheid der Perſohnen/ dergleichen Paßquillen/ Famosſchrifften/ Schandgedicht vnnd ehrenruͤhrige Kupfferſtuͤck/ oder wie es nammen haben mag/ Anderen/ Sie ſeyen wer Sie wollen/ zu verkleinerung vnd ſchwaͤchung jhrer ehren/ guten nammens vnnd glimpffs/ nicht dichten/ ſchreiben/ machen/ vmbtragen/ auffſchlagen/ ankleiben/ in Gaſſen vnnd Haͤuſer werffen/ noch ſonſt in einigen weg außbreiten/ kein rhat/ hilff oder fuͤrſchub/ das ſolches geſchehe/ geben/ Ja was andere gedichtet/ geſchrieben oder gefertigt/ bey ſich nicht finden/ oder doch ſolches nirgendts wohien/ als an vnſeren jederzeit Regierenden Ammeiſter bringen ſolle/ als lieb einem jeden ſein mag obangeregte in den gemeinen Rechten/ auch den Reichs:
Policey: vnnd Halßgerichts Ordnungen/ angetrohete Leibs: oder Lebens: oder auch andere ernſtliche ſtraffen/ nach gelegenheit befundener vbertrettung/ zuvermeiden.
III. Newes Gebott wider die Paßquill/ vnd deren verhaͤler.
IV.
Wer Paſſquillanten angibt/ hat danck vnd geſchenck.
Wem auch die Authores, Dichter/ oder Außſprenger ſolcher Paßquilliſchen ſchmaͤhſchrifften/ bekandt ſeind/ der ſolle Sie ohnverlaͤngt/ erſtermeltem jeder zeit Regierendem Ammeiſter anzeigen/ vnd dabey deſſen vertroͤſtet/ auch jhme hiemit zugeſagt ſein/ daß nicht allein ſein Namm verſchwiegen vnd in geheim bleibẽ/ ſondern er noch darzu mit einer anſenhelichen geltverehr (welche wir/ wann die Paßquill wider Regiments/ Adels/ oder andere vornehme Perſonen gereicht oder Spargirt weren/ vermoͤg vnſerer juͤngſten Conſtitution von Anno 1627.
Fuͤnffzig Reichsthaler geſetzt ſein laſſen) begabt werden ſolle.
X. Wer Paßquillanten verhaͤlt/ wird geſtrafft/ wie der Thaͤter.
Welcher aber ſolches nicht thun/ dergleichen auffruͤhriſche Gemuͤther vnd Meutmacher/ wiſſentlich verhaͤhlen/ vnnd ohnangezeigt laſſen wuͤrde/ den wollen wir dem Thaͤter gleich halten/ vnnd auff erkundigung/ mit ebenmaͤſſiger ernſtlicher Straff belegen vnd anſehen.
Derwegen ein Jeder ſeiner ſelbs gefahr halben/ hiemit/ vmb ſoviel mehr/ gewahrnt ſein wolle.
VI. Erinnerung wider das Verleumbden vnd Affterꝛeden.
Nicht weniger/ iſt bißher vielfaͤltig geklagt worden/ vber daß heimliche Verleumbden vnd Affterꝛeden/ ſo in hieſiger vnſerer Statt/ faſt gemein/ an ſich ſelbſten aber ein ſolches Laſter iſt/ welches der Allerhoͤchſte vnder ſeinen Glaubigen/ gaͤntzlich vertilget vnd allerdings außgerottet haben will.
Darumb wir dann jedermaͤnniglichen vnſerer Angehoͤrigen/ ſich vor ſolchem ſtraffbaren vbel/ fleiſſig zu huͤten/ mit Obrigkeitlicher trew erinnern; Diejenige aber/ die dergeſtalt/ von jhrem Naͤchſten beſchwerdt werden/ ahn gehoͤrigen orten vermoͤg vnſerer Ordnungen zuklagen/ anweiſen/ Da alsdann gegen den ſchuldigen/ die verdiente ernſtliche vnd Exemplariſche ſtraffen/ ſollen vorg enommen werden/ ohnaußbleiblich.
TITULUS XV.
Von Buchtruckern/ vnd deren Verlegeren/ vnd dann von Brieffvmbtragern vnd Zeittungs Saͤngeren.
WJr erholen auch hiemit vnſere vorige Ordnungen von Buchtruckern vnd Verlegeren deroſelben/ vnd wollen ernſtlich/ das hienfuͤhro nichts newes/ es ſeye wenig oder viel/ ohne vnderſcheid/ (allein die Programmata vnnd Diſputationes, ſo in vnſerer Univerſitet von den Profeſſoribus ſelbſten geſchriben werden/ außgenommen) vnder die Preß oder in Truck kommen ſolle/ es were dann zuvor vnſeren verordneten Ober Truckerherꝛen zur Cenſur vber geben/ vnnd durch dieſelben revidirt vnd zutrucken erlaubt worden.
I.
Nichts newes ſoll getruckt werden/ ohn wiſſen vnnd willen der Ober Truckerhereen.
Welcher Buchtrucker/ Verleger oder Haͤndler in vnſerer Statt/ das nicht thaͤte/ ſonderen ohn ſonderbare erlaubnus/ ichtwas in offenen Truck außgehen ließe/ der ſolle nicht allein/ die Exemplaria verlohren haben/ ſonderen noch darzu am Leib oder guth/ je nach befindung der Sachen/ haͤrtiglich geſtrafft:
Auch auff dergleichen Vbertretter/ durch vnſere Zuchtrichter/ vnd deren beſtelte Ruͤegere/ ein fleiſſiges vnd wachendes Aug gehalten werden.
II. Obertruckerherꝛen ſollen alle newe Bücher vnnd Schrifften ſelbſt oder durch andere Cenſurirn.
Vnd damit erſtgedachte Obere Truckerherꝛen in Cenſur vnnd erſehung aller ſolcher Schrifften vnnd Buͤcher/ nicht zuviel beſchwerdt/ vnd etwann dadurch andere jhnen obligende gemeiner Statt geſchaͤfft gehindert werden/ So ſoll denſelben hiemit gegoͤnnt ſein/ entweder ſelbſten/ die Sachen zuerwegen/ oder ſo Sie es noͤtig zuſein ermeſſen wuͤrden/ bey vnſerer Cantzley/ der Statt Rhatgeben vñ Officianten/ oder auch bey der Univerſitet die Profeſſores, ſonderlichen aber die zu jederzeit beſtaͤttigte Decanos Facultatum, zur hilff zuziehen/ vnd je nach vnderſcheid der materien/ einem oder dem anderen die reviſion auffzutragen/ auch nach dem ſolche vollbracht/ deren meinungen anzuhoͤren/ vnd nach befindung zuſchlieſſen.
III.
Kein Buchtrucker ſoll dem Andern etwas nachtrucken.
Was dann nun einem oder dem andern Buchtrucker oder Verleger/ ſolcher geſtalt zutrucken erlaubt wuͤrdt/ das ſoll jhme/ krafft vnſers in Anno 1619. außgangenen Mandats/ keiner vnſerer Burger/ Buchtrucker oder Verleger/ weder hie/ noch anderswo/ ohne vnſere oder vnſerer Ober Truckerherꝛen ſpecial vergoͤnnung/ laſſen nachtrucken.
Wer hierwider handlet/ den ſollẽ vnſere zucht Richter/ nit allein mit ohnnachlaͤſſiger ſtraff/ nach ermeſſigung/ belegen:
Sondern Er ſoll ſich auch mit dem anderen Buchtrucker/ deme Er ohnſonderbare erlaubnuß nachgetruckt/ in bekehrung alles koſtens/ ſchadens vñ nach ſtands/ zuvergleichen vnd abzufinden ſchuldig ſein.
Vñ wollen wir hiemit den beleydigten/ an ermelte vnſere zucht Richter/ bey denſelben hilff zuſuchen/ gewieſen haben.
IV.
Von allen ne wen Buͤchern vnd Schrifften/ ſoll ein Exemplar zur Cantzley geluͤffert werden.
Damit man auch bey vnſerer Cantzley auff jedẽ fall eigentliche nachrichtung haben koͤnne/ was in vnſerer Statt getruckt worden/ ſo wollen wir ferners/ vnnd gebieten hiemit allen vns angehoͤrigen Buchtruckern vnd Verlegern derſelben/ daß Sie hienfuͤro/ von jedem Buch oder Schrifften/ ſo durch Sie in offentlichen truck kompt/ ein Exemplar zu vnſerer Cantzley dem jederzeit geordneten Regiſtratori/ luͤffern ſollen/ bey ſtraff fuͤnff Pfundt Pfenning/ oder auch eines mehreren/ nach geſtalt der ſachen/ die ein jeder Buch trucker oder Verleger/ ſo offt Er ſolches vnderlaßt/ vnd das kundt wuͤrdt/ ohnnachlaͤſſig zubezahlen/ vnd dann Er vnſer Regiſtrator/ daß dieſem alſo gelebt/ odeꝛ die vngehorſamen vnſeren zucht Richtern zur ſtraff angebracht werden/ fleiſſig zuzuſehen/ auch vber die eingelifferte Exemplaria ein ſonderbares Regiſtrum zuhalten/ vnd alles wol zuverwahren/ ſchuldig ſein ſolle.
Hierauff verbieten wir ferꝛners alle Winckeltruckereyen/ vnd wollen/ daß hinfuͤro in vnſerer Statt vnd Obrigkeit/ keine Truckerey/ weder mit einer noch mehr Preſſen/ ohne vnſere oder vnſerer Ober Truckerherꝛen ſonderbare einwilligung/ auff- oder angericht werden ſolle/ bey Straff der Confiſcation deß gantzen Truckerzeugs/ der Buchſtaben/ der Preſſen/ vnnd aller vberiger zugehoͤrden.
V. Winckeltruckereyen verbotten.
Ob auch ſchon bey den Truckereyen bißher viel vnordentliches vorgangen/ da oͤffters die Trucker vnd Verleger gegen den Geſellen/ wegen deß vnzeitigen außtrettens/ auffwicklens/ abſpannens/ aufftreibens/ anforderns/ vnbillicher beſoldung/ vnerlaubten feyrens/ vnnd anderer vngebůhr/ wie auch hiengegen die Geſellen gegen den Truckern vnnd Verlegern/ daß ſie von denſelben etwann ohnverſehens verſtoſſen/ bevrlaubt/ vnnd in andere mehr weg beſchwerdt wuͤrden/ allerhand anſpruͤch/ forderungen vnd klagen gefuͤhrt: vnd dahero eine weitere verordnung/ wie man ſich darinn/ einen vnd andern theils zuverhalten/ diß orts geſchehen koͤndte:
VI. Gemeine Erinnerung an die Trucker/ deren Verleger vnd Geſellen.
Jedoch weiln alle dergleichen ſtreutigkeiten/ vnd was ſonſten den Standt vnd das Ampt der Trucker Geſellen/ Setzer/ Corꝛectoren/ Poſſilierer/ Lehrjungen/ vnnd ins Gemein das gantze Trucker Weſen anlangt/ guten theils auff Alten gebraͤuchen/ uͤblichen Herkommen vnd Gewohnheiten beruhen thut/ welche aber durch anderer ort wolverfaſte Ordnungen/ ſonderlichen der Statt Franckfort vom Jahr 1598. genugſam erlaͤutert an tag vnnd zu maͤnniglichs wiſſenſchafft gebracht ſeind.
Als haben wir in betrachtung deſſen/ ein ſonderbare verſehung derentwegen vorzunemmen/ fuͤr dißmahl vnnoͤthig zu ſein erachtet:
Sondern wollẽ alle Trucker vñ derſelben Verleger/ wie auch die Geſellen vñ Maͤnniglichen/ der bey Truckereyen zuthun hat/ in faͤllen da Sie ſich nit durch entſcheydung deß Zunfft Gerichts/ oder ſonſt guͤtlich (bey welchen gůtlichen Handlungen aber die bißherige vbermaß in angeſetztẽ ſtraffen/ vnd darauff gehaltenen Zechen/ gaͤntzlich verbotten/ auch dem Zunfft Meiſter vnd Gericht jeder zeit/ daß darinn nichts vngebuͤhrliches vorgehe/ fleiſſig wahrzunemmen/ befohlen ſein ſolle) vergleichen koͤnnen/ hiemit an vnſere Ober Truckerherꝛen gewiſen vnnd denſelben je nach beſchafffenheit der ſachen die fernere gebuͤr darauff vorzunem̃en anbefohlen vnnd vertrawt haben.
Darnach ſie ſich allerſeits zurichten.
VII. Gebott wider die Briefftraͤger vnd Zeittungsſaͤnger.
Nach demendtlichen durch die Briefftraͤger/ Landtfahrer vnd Zeittungs Saͤnger/ die in Reichs Satzungen hochverbottene Paßquilliſche Schmaͤhſchrifften/ vnd Gemaͤhldt/ eingeſchleifft/ vnd dadurch die einfaͤltige Leuth Jrꝛ gemacht/ mit der vnwarheit offter mahls beteuſcht/ vnd vmbs Gelt gebracht werden/ anderer gefaͤhrlichen Sequelen/ die auß dergleichenfamosſchrifften/ vnd Schandtgedichten pflegen zuentſtehn/ jetzmalen zugeſchweigen:
Als wollen wir ſolche Briefftraͤger/ Landtfahrer vnd Zeittungs Saͤnger/ von vnſerer Statt/ hiemit allerdings abgewieſen/ vnnd allen vnſeren Zucht- vnnd Sibnergerichts Knechten/ auch Thurnhuͤtern/ Fauſihaͤmmern vnd Bettelvoͤgten/ ernſtlich befohlen haben/ daß/ zu was zeit vnnd an welchem ort der Statt/ Sie kuͤnfftig dergleichen Perſohnen/ antreffen werden/ Sie dieſelben alſo bald vor den Regierenden Ammeiſter fuͤhren vnnd bringen ſollen/ welcher Sie/ je nach beſchaffenheit der ſachen/ entweder wůrd zur Hafft ziehen/ oder alſo balden zur Statt hinauß fuͤhren laſſen.
Deſſen ein Jeder hiemit aviſirt vnd gewahrnt ſein wolle.
TITULUS XVI.
Von Leichtbegaͤngnußen/ vnd etlichen denen angehoͤrigen ſtucken.
I. Leichtbegaͤngnuſſen/ warvmb/ vnd wie Sie zuhalten.
BEy den Leichtbegaͤngnußen/ haben ſich vnſere Ahngehoͤrige/ Burger/ Vnderthanen vnnd Schirmbsverwanthen/ zuvordriſt der eygentlichen intention/ vnd dabey gewohnlicher Ceremonien halben/ zuerinnern/ was wir hievon in vnſerer Kuͤrchen Ordnung/ fol. 270. anregen laſſen/ vnd ſonſt im vbrigen in einem vnnd andern alſo zuerzeigen/ wie eines jeden Stand/ Ampt vnd Vermoͤgen zulaſt/ damit aller vberfluß vermitten/ vnnd vns nicht vrſach zur abſtraffung gegeben werde.
II.
Die Leichnam ſollen zum Ruhbettlin befuͤrdert wer den.
Sonderlichen aber ſollen die Leichnam/ ſo viel als jmmer moͤglich/ zu jhrem Ruhbettlin befuͤrdert/ vnd auffs laͤngſt nicht vber den Dritten Tag auffgehalten werden/ bey ſtraff nach ermaͤſſigung der zucht Richter:
Vnd werden ſich auch die vnſerige/ der Leydkleidung halben erinnern/ was wir derentwegen in der Kleyderordnung verordnet/ wie wir dann ſolches vnſer Gebott hieher nachmahlen wollen widerholt; Vnnd zugleich den Pracht/ der nun ein zeithero bey der ledigen Toͤchter Leichtbegaͤngnuſſen/ mit den Coſtbahren vielen Craͤntzen getrieben worden/ ſo ferꝛn abgeſchafft vnnd verbotten haben/ daß niemandt als die bede oder eine der Goͤdlen/ wann Sie noch im Leben/ falls Sie aber bede Todt ſeind/ alsdann die Mutter oder ſonſt eine der nechſtẽ Verwanthin/ ſolche Craͤntzlin machen zulaſſen/ vnnd auff die Todtenbaar zuverehren macht haben/ auch deren eines mehr nicht/ dann auffs hoͤchſte Fuͤnff Schilling werth ſein vnnd Coſten ſolle: bey ſtraff Fuͤnff Pfundt Pfenning/ die ein jede Perſohn/ ſo in einen oder andern weg/ hierwider handlen wuͤrd/ ohnnachlaͤſſig abzuſtatten.
III. Widerholtes Gebott der Laydkleidung halben.
IV. Vberfluß in Craͤntzlin bey Leichten der Jungen Toͤchter.
Vnd nach dem von mehr dann hundert Jaren/ vnſere geehrte Vorfahren/ Meiſter vnd Rhat/ auch Schoͤffen vñ Ammann dieſer Statt Erkandt/ daß man gewiſſe Plaͤtz/ fuͤr die Statt ordnen ſolle/ dahien man die abgeſtorbnen Coͤrper begrabe/ vnd hienan fuͤrter dhinen Toden Coͤrper/ Er ſihe hoch oder nider/ Geiſtlichs oder Weltlichs Standts geſin/ inn die Statt Straßburg/ weder in Stifften/ Pfarꝛen/ Capellen/ Cluſen oder Cloͤſter begraben ſolle:
So laſſen wir es billich bey ſolcher alten Ordnung vnnd der bißherigen gewohnheit verbleiben.
V.
Keinen Leichnam in der Statt zubegraben.
Wie wir dann auch nicht vrſach haben einige aͤnderung/ in dem vorzunemmen/ da in obangezogener vnſerer Kuͤrchen- Ordnung/ fol. 272. verſehen/ daß bey den Leichten der Jungen Kinder/ eine Chriſtliche kurtze vermahnung/ an ſtatt der Leicht Predig geſchehen ſolle: Allein weil bißhero/ faſt ohne vnderſcheid/ bey den Kinderleichten gepredigt/ auch wol etwann die Abdanckung durch einen Notarium gethan worden/ welches zum theil den Pfarꝛern vnnd Kuͤrchendienern muͤheſam/ theils auch den Eltern beſchwerlich/ vnd erſtgedachter vnſerer Kuͤrchen Ordnung zuwider:
Als wollen wir hiemit maͤnniglichen der vnſerigen/ ſich hinfuͤro mehrberuͤhrter vnſerer Kůrchen Ordnung gemaͤß zuerzeigen/ vnd allen vberfluß vnnd Mißbrauch dißfalls zumeiden/ erinnert haben.
VI.
Wie es bey Leichten der Jungen Kinder mit den Predigtẽ vnd Abdanckungen zuhalten.
VII. Lohn der Leuchten verkuͤnder.
Den Jenigen ſo zu den Leichten verkuͤnden/ vnnd bißher entweder ein vnbilliches darfuͤr gefordert/ oder doch an einer billichen vergeltung kein genuͤgen gehabt/ Soll hienfuͤro bey den vornehmſten Leichten/ da in Anderthalbhundert oder mehr Haͤuſern zuverkuͤnden/ fuͤnffzehen Schilling/ beydẽ mittlern/ da vber 50. biß in 100. Haͤuſern anzuſagen Zehen Schilling bey den geringſten aber/ da vnder 50. Haͤuſern die verkuͤndung zuthun/ fuͤnff ſchilling/ fuͤr die bemuͤhung (die Sie mit fleiß in allen angebenen Haͤuſern zuverꝛichten) gegeben werden/ vnnd nicht mehr/ bey ſtraff Ein Pfundt Pfenning/ von jedem Schilling/ dieſo wolder jehnige ſo es gibt/ als der ſo es empfangt/ zuerlegen ſchuldig ſein ſolle.
VIII.
Tax der Todtenbaͤum.
Jm vbrigen/ haben vnſere liebe geheyme Mitt Raths Freund die Fuͤnfftzehen von dieſem deß Taxt der Todtenbaͤum halben/ geordnet/ dabey wir es auch dißmahlen bewenden/ vnd zu Maͤnniglichs nachrichtung hiemit publicieren laſſen/ Nemblichen/ es mag gefordert vnd zalt werden/ fuͤr einen der groͤſten vnd wol außgemachten Todtenbaͤum Ein Pfundt Zehen Schilling/ fuͤr ein ringern Ein Pfundt/ fuͤr die kleinere nach proportion/ vnd dañ fuͤr ein Reyßkuͤſten/ die wol verbicht Zwey Pfundt Pfenning vñ nicht mehr/ alles bey ſtraff dreiſſig Schilling/ von einem jeden der darwider handelt/ zuerlegen ohnnachlaͤſſig.
IX. Lohn der Leichtentraͤger.
Den Leichtentraͤgern iſt gleichfalls jhre gewiſſe Ordnung gegeben/ auff die Sie bey vnſerm Allmuſen zu S. Marx angenom̃en werden/ darinn vnder anderm verſehen/ daß jhrer nicht mehr/ dann Sechs (da nit die beſchaffenheit oder ſchwere deß Leichnams ein weitere anzal erfordere) an einer Leicht tragen/ auch ein jeder fuͤr ſeinen lohn in der ſchwerſtẽ arbeit (dz iſt/ wann der Leichnam in ein beſondern newen beſchloſſenen Baum gelegt/ Vnd auff die weiteſte Begraͤbnuß von deß abgeſtorbenen Hauß anzurechnen/ getragen wuͤrd) mehr nit dañ vier ſchilling pfenning/ weniger aber je nach vnderſcheid der Faͤll vñ außweiſung beſagter Ordnung/ fordern/ vnnd ſich damit ohn einiges ferners nach heiſchen ſonderlichen deß Weins (den Man jhnen etwann auff jhr vngeſtimmes anmuthen biß zum vberfluß geben můſſen) befriedigen ſolle/ bey jhren Eyden/ darob die vorgeſetzte deß Allmuſens mit fleiß zuhalten.
Welchen hiemit auch befohlen ſein ſolle/ die jhnen anbefohlene Ordnung der Todtengraͤber gebuͤhrlich hand zuhaben/ vnnd daß in abforderung deß Lohns (welcher bey der groͤſten Arbeit/ Nemblichen/ von einem beſondern eygenen vnd Sechs Schuh dieffem Grab/ einer alten Leicht mehr nicht als ſechs ſchilling/ Jn andern faͤllen aber je nach beſchaffenheit der Arbeit geringer iſt/) nichts vnbilliches vorgehe/ zuverfuͤgen.
X. Lohn der Tod tengraͤber.
Vnnd ſeindt beſchließlichen den Armen Schuhlern zu Sanct Wilhelm/ die bey den Leuchten ſingen/ fuͤr jhre bemuͤhung vnd dem Almuſen zu ſteůr/ jedem Chohr derſelben/ daß iſt ſechs Schuhlern drey Gulden/ vnd zween Chohren oder zwelff Schuhlern (mehr werden nicht gegeben) ſechs Gulden geordnet/ dabey es annoch verbleibet/ doch vns hierinn vnd allem obigem/ kuͤnfftige aͤnderung vorbehalten.
XI. Gebuͤhr der Armen Schuler ſo bey Leichten ſingen.
TITULUS XVII. von Handhabung dieſer Policey Ordnung.
WJe ein jede wohlbeſtelte Republic gute Geſatz vnnd Ordnungen die vernuͤnfftig abgefaſt vnnd zu menniglichs wiſſenſchafft gebracht ſeyen/ erforderet/ Alſo muß auch die Handhab- vnd vollziehung derſelben nothwendig folgen/ ſolle anders daß Policey Weſen beſtand vnnd krafft haben.
I. Gute Geſatz erfordern ein Haudhab.
Nun haben wir in obigen Sechszehen vnderſchiedenen Titulis die Geſatz an ſich ſelbſten eroͤffnet/ ſo weit wir fuͤr dißmahl zur abfaſſung einer Policeyordnung (daß œconomi:
Juſtitien: vnd criminal weſen hat ſeine ſonderbare ort) noͤtig zuſein befunden/ vnd ſeind darinn/ ſo viel jetzige zeiten vnnd laͤuffte zugeben wollen/ bey den alten Ordnungen/ vnnd alſo bey dem jenigen verbliben/ ſo von vnſern lieben Vorfahren auff vns erwachſen/ vnd bey hieſiger Statt von Alters her uͤblich geweſt/ auch jeweilen fuͤr nutzlich vnnd practicierlich gehalten worden/ geſtalt dann eben zu ſolchem ende/ vnnd damit ja ein jeder vnſerer Angehoͤrigen/ ſehen/ hoͤren vnd ſpuͤren moͤge/ daß wir bey vnſerm Stattweſen keine gefaͤhrliche aͤnderung/ durch newe Geſaͤtz/ ſondern allein die erhalt: vnd wider erfriſchung der vorigen loͤblichen vnnd heylſamen Ordnungen geſucht/ dieſes geſchehen/ daß faſt in allen vnd jeden Titulis der alten Satzungen vnd der Jahr/ da ſolche außgangen/ außtrucklich vnd mitfleiß gedacht worden.
II.
Dieſe Geſatz/ der Policey Ordnung ſind nicht New.
III. Moͤgen kuͤnff tig geaͤndert/ ſollen aber in mittels geebrt vnd gehalten werden.
Vnd diße vnſere Policeyordnung/ vnd die darinn begriffene Geſatz/ Gebott vnd Verbott/ ſampt vnd ſonders/ behalten wir vns bevor/ ins kuͤnfftig/ je nach befindung der notturfft/ vnd abwechſelung der zeiten/ zuaͤndern/ zuerlaͤutern/ zumindern oder zuvermehren.
Jnmittels aber wollen wir/ daß dieſelbe/ von Maͤnniglichẽ vnſerer Angehoͤrigen in Statt vnd Land in gebuͤhrende acht genommen/ davon anders nicht/ als wol vnd ehrlich geredt/ deren vollziehung von jedermann befuͤrdert/ was daran hinderlich/ moͤglichſt abgewendet/ vnd alſo ins geſampt gethan vnd vollzogen werde/ was dem geoffenbarten willen deß Allerhoͤchſten/ vnſern/ der Obrigkeit/ wol gemeinten gebotten/ der Vorfahren loͤblichen Exempeln/ vnnd allen GOTT: vnnd Tugendliébenden gemůthern gemaͤß/ aͤhnlich/ angenehm vnd gefaͤllig.
Solches hatten vnnd die Handhab/ wuͤrd befoͤrdert.
Vnd damit es je zu deſſen erlangung neben dieſen vnſern Gebotten vnd andern vielfaͤltigen warnungen/ an beſtaͤndiger vnd noch fernerer erinnerung nicht erwinde.
So haben wir rathſam gehalten/ daß die von faſt vnerdencklicher zeit in dieſer Statt bedaͤchtlich eingefůhrte/ nach vnd nach aber ſchier gantz in abgang gerathene vorbeſchickungen auffden Zuͤnfften/ widerumb anzuſtellen/ vnnd in fleiſſigen gang zubringen ſeyen/ mit welchen es dann/ nach anweiſung eines in Anno 1531. außgangenen Mandats/ folgender maſſen zuhalten.
IV.
1.
Durch die ge bott vnd warnungen der Oberen.
V. 2.
Durch auffſicht vnnd zuſprechen der Zuͤnfft.
Nemblich/ wir wollen/ ordnen vnnd befehlen/ hiemit/ daß hinfuͤro auff einer jeden Zunfftſtuben/ ſo offt es die notturfft erfordert/ jedoch deß Jahrs zum wenigſten vier mahl/ der Meiſter vnd daß Gericht derſelben Stuben/ zuſammen kommen/ jedesmal in beyſ ein deß Buͤttels/ als der die Perſonen am beſten kennet/ jhr Zunfftbuͤchlin leſen/ vnd neben dem ſie ohne das wegen der Armen (wie in der Allmuſen Ordnung verſehen) jhre gewiſſe verꝛichtungen haben/ ſich ferners mit einander freundlich vnd vertrewglich/ bereden ſollen/
Ob jemand jhrer Mitzuͤnfftigen/ vnnd wer dieſelbigen ſeyen/ die ſich in jhrem leben vnnd wandel/ thun oder laſſen/ Gottloß/ Laſterhafft/ ſuͤndtlich/ oder ſonſt aͤrgerlich erzeigen vnnd verhalten thaͤten?
Als ob jemandt were/
I. Der GOTT vnd ſein Heyliges Wort nicht gebuͤhrlich ehrte vnd hoͤrte/ oder ſonſt widerden Erſten Titul der Policey Ordnung ſuͤndigte.
II.
Oder/ der die vnarth deß Gottslaͤſtern/ Fluchen vnnd Schwerens an ſich hette.
III.
Oder/ der mit verbottenem Wucher/ Finantz/ vnnd vorſaͤtzlichem Betrug deß Naͤchſten ſich beſudelte.
IV.
Oder/ der in Neid vnd Feindſchafft/ Zanck vnd Hader/ Rauffen vnd Schlagen mit ſeinem Weib/ Kindern/ Geſindt/ Freunden vnd Nachbarn ſtraͤfflich lebte.
V. Oder/ der in andern offenbaren Suͤnden/ vnnd ſchwermereyen verſchreit vnd betretten were.
VI.
Oder/ der vnraͤthlich vnd vngeſchickt haußhielte/ mit vergeudung ſeiner Nahrung/ durch Muͤſſiggang/ Zechen/ Spielen/ vnd ander uͤppiges leben.
VII.
Oder/ der ſeine Kinder vnd Geſind in der Zucht/ Nahrung vnd anderm nicht gebuͤhrlich vnderhielte.
VIII.
Oder/ der vberfluͤſſigen Prachttribe/ es ſeye mit Pancketen/ Kleydung/ Haußrath.
IX.
Oder/ der ſich mit heimblichem Affterꝛeden/ vnnd Verleumbden/ offentlichen ſchaͤnden vnnd ſchmaͤhen ſeines Naͤchſten beluſtigte.
X. Oder/ der ſich mit andern vntugenden/ wie ſie Nammen haben moͤgen/ befleckete.
VI.
Vnd wann dann der Zunfftmeiſter/ vnnd das Gericht/ einen oder mehr/ vnder jhren Mitzuͤnfftigen finden werdẽ/ welche ſich in jetzerzehlten/ oder andern dergleichen vnthaten vergiengen/ dieſelben ſollen Sie vor ſich beſchicken/ ohne anſehung der Perſon/ jhnen jhre faͤhler vnderſagen/ vnnd Sie davon abzuſtehn erinnern/ ſo guͤtlich/ ſo ernſtlich/ je nach dem jhnen der Mann fuͤrkaͤme vnd begegnet/ mit der jeder zeit angehefften betrohung/ falls Er/ der vorbeſchickte/ jhren guthertzigen wahrnungen nicht gelebẽ/ Sondern in vorigem ſeinem vnweſen beharꝛen wůrde/ daß man ſolches alsdann entweder vns dem Rath/ oder den zucht Richtern/ je nach beſchaffenheit der Sachen/ zu ſeiner abſtraffung anzeigen muͤſſe.
VII.
Solche anzeig ſolle auch von dem Zunfftmeiſter vnd dem Gericht ohnfehlbar geſchehen/ ſo offt ſie wahrnem̃en/ dz dergleichen freundtliches zuſprechen ohne frucht vnnd wůrckung abgangen/ welches ſie dann auß dem Leben vnd Wandel/ ſo der vorbeſchickte/ nach geſchehenem zuſprechen fuͤhren wuͤrd/ leichtlich abzummen.
VIII.
Vnd in dieſen vorbeſchickungen ſolle es allein bey muͤndlichem zuſprechen verbleiben/ ohn alle Geltſtraff.
Falls aber jemandt/ wer er were/ Wann er von Meiſter vnnd Gericht ſeiner Zunfft alſo beſchickt/ entweder vngehorſamlich auſſenbleiben/ oder aber harte/ vnbeſcheidene/ hoͤhniſche oder trutzige Wort gebrauchen wuͤrde/ der ſoll alsbald vns dem Rath oder den zucht Richtern geſchrieben gegeben/ vnnd nach verdienſt geſtrafft werden.
Da auch ſolche abſtraffung von vns dem Rath dergeſtalt geſchehen wuͤrde/ dadurch dem abgeſtrafften ein infamia zuwuͤchſe/ als da geſchicht bey den Ehebrecherẽ/ Fallitẽ/ Relegirtẽ/ vñ wider eingebettenen/ Meyneydigen/ Falfariis/ vnnd anderen dergleichen./ So ſollen dieſelben in dẽ Zunfftbuͤchlin zuruck/ vnder die hieoben tit. 11. §. 15. ermelte rubric der Vnſtatthafften/ geſchrieben/ vnd wañ die Zuͤnfftigen verſamlet/ jedesmal nach ableſung aller anderer Zuͤnfftigen/ geleſen werden.
Wer ſich nun weder die begierde eines guten Gewiſſens/ vnd lobs der Tugendt/ noch vnſere Obrigkeitliche Gebott vnd Verbott/ noch auch die jetzangedeute auffſicht ſeiner Zunfftvorgeſetzten/ von Laſtern/ Suͤnden vnd Vntugenden will abſchrecken laſſen/ den ſeind wir gemeint/ durch ſtrenge der ſtraff zum gehorſam mit ernſt zuziehen.
Haben auch/ damit ſolche halßſtarꝛige vnd vngehorſame jhrem verdienten lohn nicht entgehen koͤnnen/ genugſame anſtalten/ zu erkundigung derſelben vnnd jhrer mißhandlungen machen laſſen/ darumb ein jeder vor Sicherheit gewahrnt ſein wolle.
X. 3.
Durch geheime Ruͤeger.
Erinnern auch zugleich alle vnſere Burger/ Schirmsverwanthe vnd Ahngehoͤrige/ in was Standt vnd Weſen Sie ſeyen ohne vnderſcheid/ daß ſie zur Handhabung dieſer Policeyordnung in dem trewlich vnd muͤglich helffen wollen/ daß was ein jeder derſelben/ ſehen/ hoͤren/ erkundigen vnd erfahren wuͤrd/ ſo der Policeyordnung zuwider/ er ſolches ohne ſchew vñ auffzug gehoͤriger ortẽ anzeige/ vñ ſich daran die jrꝛige meynung/ als ſolte dergleichen anbringen/ ein vnburgerliches verſchwetzen oder verhaſte Raͤtſcherey ſein/ nit jrꝛẽ laſſe/ ſondern vil mehr behertzige/ daß die abſtraffung der Suͤnden/ zugleich dieſelbe verhuͤte/ durch die verhuͤtung aber/ der gerechte Zorn GOTes/ auch die ſonſt darauff vnaußbleiblich folgende Straffen abgewendet/ vnnd alſo hiedurch eben das jenige geleiſtet werde/ ſo ein jeder Chriſtlicher Burger/ gemeiner Statt/ vnnd darinn ſeinem Mitt Chriſten vnnd Neben Burgern/ nemblich deren nutzen zufoͤrdern vnd ſchaden zuwenden/ zuleiſten ſchuldig iſt.
XI.
4.
Durch huͤlff vnd mit wuͤrckung der gantzen Gemeind.
Wer dann etwas vorgemeldter maſſen anzuzeigen/ der ſolle es thun/ entweder bey einem Beyſitzer deß zucht Gerichts/ oder deſſen Beampten daſelbſten/ Als beim Frefelvogt/ oder Zuchtgerichtſchreiber/ Jedoch mit offenbaren claren vmbſtaͤnden/ vñ entdeckung ſeines Nahmens/ nit durch vnbekante Paßquilliſche Zedul oder ſonſt vnlautere vngenugſame muthmaſſungen/ Hingegen mag ein Jeder ſolcher anzeiger ſich verſichert halten/ daß ſein Namm vnd Perſohn in muͤglichſter geheim verbleiben/ vnnd ſein wahrhafftes angeben/ jhme ohn allen ſchaden vnd gefahr ſein/ Ja er noch darzu/ nach geſtalt der Sachen vnd ſeiner Perſohn einen gebuͤhrlichen danck vnd den Sechſten Antheil der Straff/ haben ſolle.
XII.
XIII.
5. Durch ſtraff der Richter.
Was nun alſo geruͤegt/ vnd entweder freywillig auß Chriſtlichem trib vnd loͤblichem haß wider die Suͤnd vñ Vntugend/ oder aber auß vnſerm befelch von den jenigen/ ſo wir hierzu inſond erheitbeſtelt/ oder aber auch durch vnſere/ in der Policey- Ordnung hin vñ wider ernannte Stattdiener/ wuͤrd angeben werden/ daruͤber ſollen vnſere zucht Richter/ vrtheilen/ ſprechen/ vnd richten/ nach anweiſung habender Ordnungen/ bey jhren Eyden.
XIV. Darzu iſt ein new Zuchtgerichr beſtelt.
Vnnd haben wir nemblichen von newem geordnet/ daß hinfuͤro zu jederzeit Acht zucht Richter:
Vnd darunder ein Staͤttmeiſter/ ein Ammeiſter ſo ein Dreyzehener/ ein Fuͤnffzehener/ ein lediger Ein vnd Zwantziger/ ein Conſtofler ſo den Raht beſitzet/ ein Rathherꝛ von Handwercken/ vnnd zween Schoͤffen ſein ſollen.
XV. Perſonen der Zucht Richter.
XVI. Sitztaͤg der Zucht Richter.
Die werden ſitzen/ ſo offt es die Geſchaͤfft erfordern/ jedoch weniger nit/ als in jeder Wochen zweymal/ vñ gemeiniglich am Montag vnd Donnerſtag nach Mittag vmb Ein Vhr: Vnd ſollen dieſelben Richten/ vber alle Puncten/ Stuck vnd Articul in der Policeyordnung verfaſſet/ vnd vber alles ſo jhnen fuͤrbaß von Vns moͤchte befohlen werden/ Jedoch nach maß vnd weiß in der newen Zucht Gerichts-vñ deß Frefelvogtsordnungẽ begriffen/ die Sachen berůhrend/ ſo vor vns den Raht oder vor die Sibenzuͤchtiger ſollen gewieſen werden.
XVII.
Sachen deß Zuchtgerichts
XVIII.
Claͤger vor Zucht Richtern.
Jn dieſem Zucht Gericht ſollen die klagen angebracht werden durch den Frefelvogt/ oder wer deſſen ſtell je zuzeiten vertretten moͤchte/ vnd ſonſt durch niemanden anders/ es were dann in Sachen/ da der Frefelvogt Verwanthnuß oder eigenen Jntereſſe/ oder anderer erheblichen hindernuſſen halben nicht receſſiren koͤndte/ da dann den Partheyen ſelbſten die Clagen den Ordnungen gemeß/ daß iſt/ muͤndtlich/ kuͤrtzlich/ vnd deutlich vorzutragen vnbenommen ſein ſolle.
XXI. Beklagte vor Zucht Richtern.
Den Beklagten wuͤrdt vor dieſem zucht Gericht gegoͤnnt/ entweder ſelbſten/ oder durch jemandt der jhrigen/ jhre verantwortung auff deß Frefelvogts Clag anzuzeigen/ auch ſonſten ob ſie woͤllen einen Beyſtand zugebrauchen/ vnnd die verantwortung Můndtlich abzulegen/ Dann alles ſchrifftliche libelliren/ ſoll bey ſolchem zucht Gericht/ es habe nahmen wie es wolle/ gaͤntzlich verbotten vnd abgeſtrickt ſein.
Da aber auff einer oder anderer ſeiten beweißthumb/ durch lebendige kundtſchafft erfordert wuͤrde/ Sollen die Zeugen alſo balden oder doch bey nechſtfolgender Seſſion geſtellt/ nach ermaͤſſigung der zucht Richter/ entweder vermittels der Handtrew/ oder leiblichen Eydts gehoͤrt/ jhre Außſag ins Protocoll verzeichnet/ vnd nach befindung der ſachen geſprochen werden/ wie ſolches in den mehrangezogenen newen Ordnungen/ deß zucht Gerichts/ deß Frevelvogts/ vnd deß zucht Gerichtſchreibers weitlaͤuffig beſchrieben.
XX. Proceß deß Zuchtgerichts
Wie nun an dieſem Gericht niemand ohn vor erfordert vnd ohngehoͤrt geſtrafft wuͤrd/ Alſo wollen die jenigen/ denen dahin durch den Gerichtsbotten/ verkuͤndt/ hiemit trewlich erinnert ſein/ nicht allein gehorſamlich zuerſcheinen/ Sintemahlen wir gar niemanden vnſerer Angehoͤrigen/ von dieſem Gericht eximirt haben wollen/ ſondern auch vor Gericht gute beſcheidenheit zugebrauchen/ vnd durch widerſprechẽ vnd verneinen wiſſentlicher warheit/ nicht vrſach zugeben/ daß ſie muͤſſen vberwieſen werden: dann wer entweder vngehorſamblich auſſen bleibt/ oder aber durch vervrſachte beweißthumb der that convincirt/ oder auch ſonſten in leiſtung/ der/ jhme zuerkannten/ ſchuldigkeit ſeumig ſein wuͤrd/ gegen deme werden die zucht Richter einen ernſt vnd ſchaͤrpffe der Straff/ jhren Ordnungen gemaͤß/ vornemmen: darfuͤr ſich ein jeder zuhuͤten.
XXI. Gehorſam ſo mann den Zuchtrichtern ſchuldig.
Von den Erkanntnuſſen der zucht Richter/ werden keine Appellationes oder Reductiones verſtattet/ da aber je jemandt vermeinte ſich durch dieſelben beſchwert zuſein/ iſt jhme ſolches bey vns dem Raht/ durch ein Supplication/ anzubringen/ vngewehrt/ Jedoch alſo/ das wann ſich befinden wuͤrde/ daß er ſchuldig/ vnd das/ anbringen muthwillig/ er dardurch die doppelte Straff verfallen/ vnnd noch darzu allen vnkoſten zuzahlen ſchuldig ſein ſolle.
XXII.
Ob: vnd wie mann vom Zuchtgericht provociren moͤge.
Beſchließlichen haben Wir der Raht/ vnſerer geordnete Acht Zucht Richter/ die je zuzeiten ſein werden/ ſampt jhren Beampten/ in ſonderbahren Schutz vnd Schirm auffgenommen/ Wollen ſie auch Schůtzen/ Schirmen/ Bewahren vnnd Handhaben/ bey allem deme/ ſo jhnen empfohlen ſein wuͤrd: vnd were es/ dz einer oder mehr der Zucht Richter vnd jrer Beampten/ oder Sie alleſampt von jemanden/ wer der were/ vmb Sachen/ Jhr Ampt vnd Ordnung beruͤhrend/ geſchmaͤcht/ beleydigt oder beſchaͤdigt wuͤrde/ an Leib/ an Ehr/ oder an Gut/ mit Worten oder mit Wercken (anders dann mit Gericht oder mit Recht) den ſollen vnd wollen wir/ wann es vns kund wuͤrd/ mit ernſt abſtraffen: Darnach ſich menniglich zu richten.
XXIII.
Special ſchutz der Zuchtrichter vnnd jhrer Beampten.
Sanct Paul. an die Roͤmer. c. 13. v. 3. 4. DJE Gewaltigen/ ſeindt nicht den guthen wercken/ ſonderen den boͤſen zufoͤrchten:
Wiltu dich aber nicht foͤrchten fůr der Obrigkeit/ ſo thue guthes/ ſo wuͤrſtu Lob von Derſelbigen haben/ dann Sie iſt Gottes Dienerin/ Dir zu guth: Thuſtu aber boͤſes/ ſo foͤrchte dich/ dann Sie traͤgt das Schwert nicht vmb ſonſt/ Sie iſt Gottes Dienerin/ ein Recherin zurſtraffe vber den/ der boͤſes thut.
Juſtinianus Imper. in Novell.
161. in pr.
NON tantum decenter Leges ferre, ſummo bono eſt, ſed etiam ſancita accuratè cuſtodire, & ad effectum deducere, tranſgreſsorésque competen tibus pœnis ſubjicere:
Quæ enim Legum erit utilitas, ſi in literis duntaxat conſiſtant, non etiam per ipſa facta atque opera Subditis utilitatem de ſe præbeant.
Straßburg.
Anno M. DC. XXVIII.
APPENDIX Der Policey Ordnung.
WJr haben auch allen vnſern Angehoͤrigen zur nachrichtung/ damit ſich ein Jeder derſelben/ deſto beſſer/ den alten Articuln vnd Ordnungen gemaͤß verhalten/ vnd fuͤr ſchaden vnd ſtraff huͤten koͤnne/ die beede volgende Titulos/ diß orts anhangen zulaſſen/ nicht vnrhatſam zu ſein befunden.
TITULUS XIIX. Verzeichnuß Etlicher Articul daruͤber die Schoͤffen deß Sibner Gerichts von Alters hero gerichtet/ vnd auch hienfuͤro richten ſollen.
Was fuͤr Sachen ins gemein fuͤr die Sibenzuͤchter gehoͤrig.
DJe Sibenzuͤchter richten vber Schmachſachen/ ſo zwiſchen gemeinen Perſonen/ heimiſchen vnd frembden/ mit worten/ ſchrifften/ gemaͤhlden/ rauffen/ ſchlagen/ vnd in andere wege ohne Verwundung geſchehen:
Wie auch vber die verbrochene Ordnungen vnd Articul die Policey beruerend/ ſo viel deren jhnen heim gegeben/ vnd ein ſtraff vnder zehen Pfunden auff ſich haben.
I.
Ob Jemandts den Andern Schilt Dieb oder Diebin.
II.
WEr den andern ſchilt Dieb oder Diebin/ oder jhne hieß Meineydig oder deßgleichen/ daß eim ſein Ehre antrifft/ vnd wolte ſprechen/ Es iſt an mich bracht/ oder ich habs in einem Zorn geredt/ der ſoll beſſern Dreyſſig Schilling.
Ob jemandt dem anderen boͤſe fraͤfele Wort zuredte.
III.
WEre auch ob jemandt dem andern boͤſe fraͤfele Wort zuredete/ Es were Mann gegen Mann/ oder Mann gegen Frawe/ oder Fraw gegen Mann/ oder Fraw an Frawe/ wie ſich ſemlichs zutragen moͤchte/ daß eins zu dem andern ſpreche/ du biſt ein Baſtart/ ein Hurenſohn/ Hure/ Kuplerin/ Zauberin oder deßgleichen/ oder andere boͤſe Fluͤche/ Schwuͤr oder Scheltwort/ oder ein Mann einer Frawen Vnzucht thaͤte/ mit Schleyer abziehen/ oder dem gleich/ die ſollend die Siben richten vnd rechtfertigen auff den Eyd/ nach jhrem beſten Verſtaͤndtnuß/ vnnd nach dem als Sie ein ſach mit Kundtſchafft verhoͤrend/ alſo daß niemandt vngebeſſert bleibe/ der muͤßthan hett/ vnd ob Sie auch zu beeden ſeithen verſchuldet habend/ daß Sie dann auch beiderſeit gebeſſert werdent.
Ob jemandt den andern rauffet/ mit Faͤuſten ſchlecht/ ſtoſſet/ drittet/ oder Meſſer zucket.
IV.
WEr den anderen rauffet/ mit der Fauſt ſchlecht/ ſtoſſet oder drittet/ Jtem wer Wehr/ Meſſer oder Taͤgen ernſtlicher meinung auff den Stuben/ Gaſſen oder anderswo zucket/ ohne Verwundung/ der beſſert krafft newer Ordnung de Anno 1617. wie nachfolgt.
Nemblichen/ wer den andern auß frevelem Muthwillen raufft/ mit Faͤuſten ſchlaͤgt oder ſonſt ſtoſſet/ oder drittet/ vnnd doch weder blohe maͤhler/ baͤulen/ oder anderen ſchaden jhme damit zufuͤget/ der beſſert ein Pfundt Pfenning/ Jedoch den Eltern/ Herꝛſchafften/ Lehrmeiſtern vnd anderen/ ſo Kinder/ Geſindt/ vnd vndergebene/ vmb begangenen Exceß/ vnfugen vnd vngehorſam erheiſchender notturfft vnnd zimblichen dingen nach/ auſſerhalben gefaͤhrlicher verletzung/ zu zuͤchtigen vnnd zuſtraffen keines wegs benommen/ ſondern von Rechtswegen in alle wege erlaubet vnd zugelaſſen.
Deßgleichen wann ein Weibs Perſon einer anderen gewalt thaͤte/ mit rauffen/ ſchlagen/ oder in wz weg es jmmer geſchehen mag/ doch ohne blohe maͤhler/ beulen/ oder blutrunſen/ die beſſert vermoͤg alten Articuls Dreyſſig Schilling Pfenning.
VI.
Jſt es/ das zween oder mehr mit einander Zancken vnnd obgemelter maſſen einander beleydigten/ vnd ſelbs wider nachlieſſen/ oder durch andere abgethaͤtigt weren/ die beſſern wie zuvor geſetzt/ ein Pfundt Pfenning.
VII.
Wuͤrde aber hernach von einem oder mehr vnder jhnen/ zu zancken oder zu balgen/ vnnd den andern thaͤtlich anzufallen/ wider angefangen/ deren Jeder beſſert Zwey Pfundt Pfenning.
VIII.
Were auch/ das jemandt zu ſolchem zancken/ rauffen vñ ſchlagen vrſach gebe/ oder den andern darzu anreytzet/ oder mit dem Balger gienge/ vnd helffe jhme mit faͤuſten oder auff ein andere weiß zuſchlagen/ oder verhindert/ das nicht koͤndte fried gemacht werden/ auff was weg das geſchehe/ der beſſert Drey Pfundt Pfenning.
IX.
Vnd dieweiln ſich vielmahls begibt/ daß einer mit Faͤuſten/ Stecken/ Bengeln/ mit Wehren in den Scheidẽ/ oder andern Waffen dermaſſen zerſchlagen vnd beſchaͤdigt wuͤrd/ daß Er davon blauwe maͤhler vnd beulen bekommen/ ſo ſoll dieſer begangene fraͤvel/ wann die beulen nicht auffzuſchneiden/ vmb Zwey Pfundt Pfenning/ wann aber die Beulen mit inſtrumenten zu oͤffnen ſeindt/ nach befundenen ſachen/ entweders als ein kleine oder groſſe Blutrunß geſtrafft werden.
X.
Welcher auch ein Meſſer/ Dolchen/ Schwerdt/ Degen/ oder ein ander Waffen gegen dem anderen fraͤventlich zuckt/ oder wuͤrfft/ ob ſchon niemandt beleidigt/ beſſert Er doch ſeines fraͤvelen Gemuͤths halben/ ein Pfundt Pfenning.
XI.
Daß niemandt ein vngewohnlich Wehr bey jhm tragen ſolle.
XII.
ES ſoll niemand wer der ſeye/ frembd oder heimiſch/ hoch oder nieder/ ein vngewohnlich Gewehr bey jhme tragen/ weder bey Tag noch bey Nacht/ als Axten/ Wurffbyhlen/ Kolben/ Werffkuglen/ oder wie das genennet werden mag/ dann welcher das daruͤber truͤge/ oder bey jhme funden wuͤrde/ dem ſolle mann das nehmen/ vnd ſolle jhr jedes darzu beſſern Zehen Schilling/ die auch die Sibenzuͤchter bey jhren Eyden niemand fahren laſſen ſollend.
Almend zum Waſſer ſoll niemandt verſchlagen.
XIII.
WEr die Almend vnd Gaſſend die zum Waſſer gehend/ verlegt oder verſchlaͤgt/ oder gewuͤhl auff der Landfeſten macht/ der ſoll den Sibneren vorgebracht werden/ vnd beſſern Dreyſſig ſchilling Pfenning.
Von Grund vnd Geroͤhr in den Gaſſen.
XIV.
WAnn die Sibnerknecht Grund oder Geroͤhr von Daͤchern in den Gaſſen finden/ da ſollen Sie fuͤrderlich heiſſen vnnd gebieten/ ſemlichs dannen zufuͤhren/ in dreyen tagen/ vnnd wer das nicht thaͤte/ der ſoll beſſern Zehen Schilling.
So jemandt Geroͤhr ſchuͤttet in die Graͤben.
XV.
DJe Sibnerknecht ſollen beide Tag vnnd Nacht fleiſſig vnd ernſtlich wahrnemmen vnd lugen/ wo jemandts feget/ ſtein/ grund/ geroͤhr oder allen andern wuſt der zu grund felt/ in die Breuſch oder allenthalben in den Stattgrabẽ ſchuͤttet oder wuͤrfft/ das ſollend Sie auff ſtund den Siben ruͤgen/ vnd wer ſemlichs thut/ der ſoll beſſern ein/ Pfundt Pfenning vnnd was beſſerungen alſo gefallent/ die ſollend die Siben bey jhren Eyden niemand fahren laſſen.
Das Horb auff den Gaſſen/ ſoll jhm niemandt zueignen.
NAch dem etliche Burger vnnd Jnwohner dieſer Statt/ auß eigennutzigkeit vnnd zuviel vorthelhafftigem geſuch/ etwann das Horb auff den Gaſſen/ daruͤber gemeine Statt Jahrs ein groſſen vncoſten anwenden muß/ hien vnnd wider zuſammen gemacht/ auffgehebt vnnd in jhre Haͤuſer getragen/ oder auß den Haͤuſern ins Waſſer geſchuͤtt/ welches billich nicht ſein ſollen:
So iſt geordnet/ daß hienfuͤro bey vermeidung Dreyſſig Schilling ſtraff/ maͤnniglich ſich deſſen enthalten/ auch niemand auß den Miſtkaͤſten auff den Almend/ ſo gemeine Statt erhaltet/ vnd ein Nachbarſchafft darein zuſammen tragẽ laſt/ zu ſeinem vorthel nichts verkauffen/ ſondern gemeiner Statt werden laſſen ſolle:
Dann die Sibenzuͤchter jhr ernſtlich erfahrung darauff anſtellen/ vnnd wer jhnen alſo von den Sibner- Knechten geruͤgt vnnd angeben wuͤrd/ dem ſollen Sie bey jhren Eyden die obgemelte ſtraff abnemmen/ vnnd niemanden verſchonen/ vberſehen noch fahren laſſen/ darnach Sie ſich zurichten.
XVI.
Gebott der Vlbergaſſenhalb außgangen.
WEr auff der Vlbergaſſen wohnt/ ſoll ſeine Waſſerſtein mit ſeygen dermaſſen verſehen/ daß nichts dann Waſſer heraußer lauffen oder flieſſen moͤge/ darneben auch mit ſeinem Weib/ Kinden vnnd Geſinde verſchaffen/ vnnd darob ſein/ daß nichts vngeſchickts oder vnſaubers in gemelte Gaß auß jhren Behauſungen geſchuͤtt/ oder geworffen werde/ dann welcher daruͤber befunden vnnd geruͤgt wuͤrde/ der ſoll/ ſo offt daß beſchicht vmb Fuͤnff Schilling der Statt zubezahlen geſtraffet werden.
Vnnd ſollen die Sibnerknecht bey jhren Ayden ſchuldig ſein/ zur Wochen zweymahl in Vlbergaß zugohn/ die zubeſichtigen/ vnnd wa Sie etwas dieſem zuwider darinn befinden/ ſehen oder gewahr werden/ ſolches den Sibenzuͤchtern zurůgen vnnd anzugeben/ die ſollen auch niemandt der alſo ſtraffwuͤrdig befunden wuͤrd/ der beſſerung erlaſſen.
XVII.
Sanct Claußbrucken Traͤnck ſoll niemandt verſchlagen noch daſelbſt Leder waͤſchen.
XVIII.
ESſoll niemandt/ wer der ſeye/ kein Vaß ahne den zweyen Traͤncken oben vnnd inwendig S. Clauß Brucken grunen/ noch einig Leder daſelbſt waſchen oder netzen/ ſondern welcher ſein Vaß grunen oder Leder waſchen will/ der ſoll vnnd mag das thun ahne andern bequemen orten deß Stadens.
Es ſollen auch die Synner kein Vaß/ die Sie ahne jhrem gewohnlichen orth bey der Traͤncken Synnen oder beſchuͤttẽ/ daſelbſt in der Traͤncken vber Nacht ligen laſſen/ damit die Jnfahrt der Traͤncken nicht verlegt oder verſperꝛt werde/ dann welcher dem zuwider handlet/ ſeine Vaß Synnet/ grunet/ Leder waͤſche/ oder die Traͤnck wie anzeigt iſt/ verlegt oder verſperꝛet/ den wuͤrd mann jedesmahl/ ſo dick das beſchicht vnnd fuͤrbracht wuͤrd/ vmb Fuͤnff Schilling ſtraffen/ vnnd niemands ſolcher beſſerung erlaſſen: deß wiß ſich maͤnniglich zuhalten.
Synn bey Sanct Claußbruck ſoll ſauber vnd rein ſein.
XIX.
ALß auch etwann die Synn bey Sanct Claußbruck an der Preuſch vnſauber gehalten/ offtmahls allerhandt wuſt vnd vnflat/ auch ſtein vnd anders darein/ vñ in den Ohm zuber geworffen/ vñ dardurch frembden vnd heimiſchẽ jre Vaß vervnreiniget worden.
Solches zu fuͤrkommen/ iſt Erkandt/ daß die Sibnerknecht jhr achtung darauffgeben/ vnd wo Sie jemandt erfahren oder befinden/ der ſolchen vnrhat muthwilliger weiſe in die Synn/ oder den Ohmzuber ſchuͤtten oder werffen wuͤrde/ ſolches den Sibenzuͤchtern fuͤrbringen/ vnd die Sibenzuͤchter denſelben/ der alſo gemuthwillet oder gefrevelt hette vmb Fuͤnff Schilling ſtraffen/ vnd der beſſerung niemandt/ der bußwuͤrdig erfunden wuͤrdt/ erlaſſen ſollen.
Guͤmpelmarck vnder der Erbslauben.
ALs die Sibenzuͤchten ſich ſchrifftlichen beklagt/ daß an Freytagen Guͤmpelmarckt vnder der Erbslauben gehalten werde ꝛc.
Jſt Erkannt/ daß man hienfuͤro kein Guͤmpelmarckt mehr am Freytag vnder der Erbslauben geſtatten ſolle zuhalten/ vnnd wer daruͤber mehr feyl hette am Freytag/ der ſoll geſtrafft werden nach beſag der Ordnunge.
XX.
Wie die Kaͤuffler vnder der Erbslauben ſollen Feyl haben.
ALle Keuffler vnd Keufflerin die vnder der Lauben ſitzendt/ vnd Kleider vnnd andern Haußrath feyl habend/ ſollen ſolche Kleider vnd Haußrath nicht auſſerhalb der zeichen vnd außweiſſung/ ſo die Almend beſeher jhnen geben werdent/ hencken/ dann wer ſolche Kleider vnd Haußrath vſſerhalb derſelben zeichen hienge/ der beſſert Dreyſſig Schilling Pfenning/ vnd ſollend auch die Siben ſolche beſſerunge niemand fahrẽ laſſen.
XXI.
Oſterꝛeich ſoll niemandt auffbrechen.
WEr den Oſterꝛeich in dieſer Statt auffbrichet/ es ſeyend Wuͤrth/ Moler/ Maurer oder Zimmerleuth/ oder jemand anders/ niemandts außgenommen/ es ſey von Růſtens/ Huͤtten machens oder anderer ſachen wegen/ die ſollend/ wann Sie daß Geruͤſt oder Hůtten/ dannen thuend/ den Oſtereich widerumb vermachen/ Jnmaſſen vnnd als guth/ als Er vor dem auffbrechen geweſen iſt/ vnnd wer das nicht thaͤte/ der ſolle beſſern der Statt Dreyſſig Schilling Pfenning/ die auch die Sibenzuͤchter niemand fahren laſſen ſollend.
XXII.
Spittalgaͤßlin ſoll ſauber gehalten werden.
VNſere Herꝛen haben Erkandt/ daß der Schweinzugkh im Spittelgaͤßlein/ hienfuͤro allerdings abgeſchafft ſein/ daß Gaͤßlin ſauber gehalten/ Miſt/ Faͤget vnnd anderer Vnrath nicht fuͤr die Haͤuſer geworffen/ vnd ob ſolchem durch die Sibenzůchter mit ernſt gehalten werden ſolle.
XXIII.
Das niemand kein More in der Statt ziehen ſoll.
XXIV.
VNſere Herꝛn Meiſter vnd Rath ſeind vberein kommen/ daß niemandt in vnſer Statt kein Schwein ziehen ſoll auff Mehrſchatz/ Er wolle es dann ſelber in ſeinem Hauſe eſſen/ doch ſo ſoll er die Schwein/ es ſeye luͤtzel oder viel/ die Er alſo in ſeinem Hauſe eſſen will/ nicht laſſen gohn vnbehuͤt in den Gaſſen/ durch das niemand kein ſchade von jhnen geſchehe/ doch ſonderlichen mit nahmen/ ſo ſoll niemand hienfuͤro mehr/ kein More in dieſer Statt ziehen/ vnd wer anders thut/ dann darvor beſcheiden iſt/ der beſſert Dreyſſig Schilling Pfenning/ vnd wer auch dieſelben Schwein/ die alſo vnbehuͤt giengend/ in den Gaſſen intribe/ erſteche oder jchzet thaͤte/ da ſoll kein Gericht noch beſſerung nachgohn.
Von Schwein ziehen.
XXV.
VNſere Herꝛen Meiſter vnd Rath/ Schoͤffen vnnd Amman ſeind mit Vrtheil vbereinkommen/ vnnd haben es auch ertheilt/ daß niemandt in dieſer Statt/ noch in vnſerer Statt Ringmauren/ wo oder an welchen ſtetten/ das iſt/ es ſey in den Vorſtaͤtten/ oder anderswo kein Varch klein oder groß ziehen ſoll/ außgenommen/ wo ein rechte redliche Haußoͤhr iſt/ da moͤgend die/ die rechte Haußoͤhr hand/ ein Haußoͤhre wol zwey Schwein ziehen vnd nicht mehr/ vñ wer anderſt Varch zuͤge/ wann darvor geſchrieben ſteht/ der beſſert von jedes Viehes Haupt Zehen Schilling Pfenning/ vnd will man jhme die Vaͤrher darzu nemmen vnnd vnſerem Spittahl geben: Dieſelben Schwein/ wolte die jemandt verkauffen/ der ſoll Sie in vnſer Statt verkauffen vnnd niemandt zu kauffen geben/ der Sie von vnſerer Statt fůhren wolte/ wann es ſoll vmb daſſelbe ſtuck bleiben/ alsdann von der Metzger wgen in vnſer Stattbuch verſchrieben ſteht.
XXVI.
Es ſoll auch niemandt anders kein Vaͤrher verdingen zuziehen/ in vnſerer Statt Ringmauren/ wa das iſt/ in keinen wege/ doch geht daß nicht an der Gartner Vaͤrher die redtlich Ackerhoͤff handt/ vnd die Vaͤrher die fůr den Huͤrten lauffend/ alle dieweil Sie dieſelben Vaͤrher fuͤr den Huͤrten habend gohn/ So ſolle es den Gartnern nicht ſchaden/ alſo mit fuͤrworten/ wolt ein Gartner Vaͤrher ziehen/ die Er nicht fuͤr den Huͤrten ließ lauffen/ die ſoll Er in ſeinem Hoff ziehen/ vnnd die nicht fuͤr ſeinen Hoff laſſen gohn/ in keinen wege.
Wollent auch Brotbecker oder Muͤller/ Olyleuth/ Mehlleuth oder ander Leuth/ wer die ſeind/ mehr Vaͤrher ziehen/ daß moͤgend Sie wol thun außwendig vnſer Statt Ringmauren/ alſo daß Sie doch auch nicht mehr dann vier vnd zwantzig Vaͤrher ziehen/ zwoͤlff feiſte vnd zwoͤlff magere/ vnnd nicht mehr/ Dieſelben Verhe ſollend Sie anch nicht traͤncken noch zu Waſſer treiben in vnſer Statt Burggraben/ ſonſt moͤgen Sie zu Waſſer treiben wa Sie getrawen jhnen nutz ſein.
Alſo daß Sie die Schwein nicht treiben/ da es vnſer Statt ſchaͤdlichen iſt.
Dieſelben Schwein moͤgend Sie die halben verkauffen/ außwendig vnſerer Statt/ wann Sie woͤllend/ vnnd die andern halben ſollend Sie verkauffen in vnſerer Statt/ dagegen iſt den Brotbecken gegoͤnnet der Metzger Banck.
XXVII.
Dieſelben Schwein die da gegoͤnnent ſeind zuziehen/ ſoll niemand vnbehuͤtlaſſen gohn/ vnnd wa man die Schwein/ es ſey jnwendig oder außwendig der Statt findet/ vnbehůt gohn/ die will man auch nemmen/ vnd an vnſern Spithal geben/ vnd will mann auch hut daruͤber ſetzen.
XXVIII.
Vnnd welche Perſon/ es were Brotbecker oder jemand anders/ wer der were/ ſolcher vorgeſchriebener ſtuck eins verbreche/ oder darwider thaͤte/ es were an einem ſtuck oder mehr/ in welchen weg das were/ den oder die ſollend die Siben/ den daß auch ernſtlichen empfohlen ſein ſoll/ darumb ſtraffen/ vnd die beſſerung niemand/ wer die verſchuldet/ fahren laſſen/ bey jhren Eyden.
XXIX.
Wem vnd wieviel Gaͤnß zuziehen erlaubt.
KEin Muͤller ſo dieſer Statt angehoͤrig ſoll mehr dann zwoͤlff/ andere Burger vier vnnd zwentzig Gaͤnß ziehen/ vnd zu Waſſer/ Wunn vnd Weyde gehen laſſen/ doch alſo daß ſolche Gaͤnß nicht auff Acker/ Matten vnnd Guͤter kommen/ da Sie ſchaden thun koͤnnen.
Als auch die Gaͤnß gegen dem Sommer hinauß pflegen Junge außzuhecken/ die mit den Alten zu Waſſer vnd Weyde gehen/ iſt Erkannt/ daß ſolche junge Gaͤnßlin lenger nicht/ dann biß Sie auffs hoͤchſte ſechs Wochen alt ſein/ auff der Weyde gelaſſen/ ſondern als dann/ entweder die Jungen oder die Alten/ biß an obbeſtimpte geordnete vnd zugelaſſene anzahl/ hienweg geſchafft/ vnnd darunder kein gefahr gebraucht werden ſolle.
Vnnd ſoll hiemit den Sibenzuͤchtern befohlen ſein/ die jenige/ ſo mehr Gaͤnß/ als die beſtimpte zahl/ (die Jungen wie obſtehet/ außgenommen) zu Waſſer vnd Weyde gehen laſſen werden/ fuͤr zuſtellen/ vnnd vmb jedes ſtuck ſo vber die zahl befunden wuͤrd/ Fuͤnffplappart ohn ablaͤſſig zur ſtraff abzunemmen/ vnnd mit andern beſſerungen zuverꝛechnen/ darnach Sie ſich zu allen theilen ſollen zurichten vnnd fůr ſchaden zuverhuͤten wiſſen.
XXX.
Wer dem Andern ſein gefluͤgel aufffienge oder andere eſſende Speiß neme.
XXXI.
WEr bey Nacht oder bey Tag dem andern Huͤener/ Tauben/ Gaͤnß/ Enten/ Fiſch/ Wein/ oder was eſſende Speiß das wehre/ nehme/ erwuͤrff/ erſchluͤge/ aufffienge oder erſchoͤſſe/ in der Statt oder in dem Burgbann/ ſemlichs ſoll mann den Sibnen fuͤrbringen/ die ſollen ſolches richten vnnd rechtfertigen auff jhr beſte verſtaͤndnuß/ wo aber jemandts dem andern das ſeine ſo groͤblich nehme/ aufffieng vnnd enttruͤge/ da es kundtlich were/ das ſollend die Siben fuͤr Meiſter vnnd Rath weiſen/ vnd die ſollend vor Meyſter vnd Rath geſtrafft werden.
Von Tauben fahen.
XXXII.
ES ſoll niemand kein zahme Taube/ es ſeyen Jung oder Alt/ dem andern abfahen/ es ſey in vnſerer Statt/ oder in dem Burgbann/ vnnd wer das thaͤte/ es ſey Mann oder Weib/ der beſſert fuͤnff Pfundt Pfenning/ hette Er aber der fuͤnff Pfundt nicht/ ſo ſoll Er darfuͤr beſſern von der Statt/ als lang als es Meiſter vnd Rath erkennet/ vnd ſoll es auch Meiſter vnd Rath richten/ wie es jhnen fuͤr kompt.
Wer den Andern beſchuͤttet.
OB jemand/ wer der were der in dieſer Statt einen auß dem Hauß beſchuͤttet/ nachts vor Neun Vhren vnnd Morgents nach der Thorglocken/ der ſoll beſſern Dreyſſig Schilling/ vnd ſoll man die beſſerung niemand fahren laſſen.
XXXIII.
Nachts nicht ohn ein Liecht auff der Gaſſen gehn.
VNſere Herꝛen Meiſter vnd Rhat vnd die Ein vnd Zwantzig haben Erkandt/ daß hienan fuͤrter niemandt mehr/ wie der genant iſt/ Frem̃d oder Heimiſch/ Geiſtlich oder Weltlich/ affter der zeit/ daß die Glock zum Muͤnſter/ damit mann in der Faſten zu Predigen leuthet/ Nachts außgeleutet iſt/ in dieſer Statt/ oder in den Vorſtaͤtten/ affter der Gaſſen ſoll gon/ ohn ein gewohnlich buͤrnend Liecht/ bey ſtraff zehen ſchilling.
Vnd ſollen die Siben ſolche beſſerung niemanden fahren laſſen.
XXXIV.
Brandwein Leuth ſollen am Sontag vor der Predig kein Zehren halten.
KEin Weinbrenner noch Weinbrennerin/ noch ſonſt jemand anders/ ſoll an dem Heyligen Sontag zu Morgen/ vnd ehe die Predig vnd Kuͤrchen Aempter auß ſeind/ kein Jrꝛten oder Zehren/ mit Brandtemwein/ oder ſonſt in noch auſſerhalb der Statt Straßburg haben noch halten/ bey der Poen Dreyſſig Schilling Pfenning/ darauff man auch ſonder Hut gemacht/ vnnd Sie vor ſchaden hiemit verwarnet haben will.
XXXV.
Gartner ſollen kein Ruben oder Rettich vngebunden auff den Fronhoff zu Marck fuͤhren.
XXXVI.
ES ſoll kein Gartner ſeine Ruben oder Rettich hienfuͤro mehr vngebunden auff den Fronhoff zu Marck fuͤhren vnd verkauffen/ vnnd was Krauts Sie daſelbſt von den Rettichen vnnd Ruben abhauwen/ ſoll ein jeder das ſeine mit jhme auff ſeinem Karch wider hienweg fuͤhren/ vnd welcher hierwider thut/ vnd durch die Sibner Knecht (die jhr fleiſſigs auff ſehen deßhalb haben ſollen) daran befunden wuͤrd/ den ſollen Sie bey jhren Ayden den Sibenzuͤchtern ruͤgen vnnd angeben/ damit Er vmb ſein vberfahren nach gepuͤer geſtrafft werde.
Gartner ſitz halben auff dem Rubenmarck jenſeit der Schindtbrucken.
XXXVII
ES ſollen die Gartner ihre Ruben/ Rettich vnnd Kraut vber der Schindtbrucken vnnd zu beyden ſeiten zwiſchen den vier Marckſteinen/ wie die vnderſchiedlichen mit der Statt ſchild bezeichnet ſeind/ vnnd nicht außwendig oder vber denſelben/ feyl haben/ verkauffen/ vnnd ſich ſonſt mit dem zufuͤhren vnd abladen in allermaſſen/ wie darvor geordnet worden/ halten.
Dann welcher vber ſolch gebott vnnd verbott/ ſich in die weg oder ſonſt naͤher zu der Burger Haͤuſer außwendig jhrer Marckſtein ſetzen vnd feyl haben wuͤrdt/ dieſelben wollen vnſere Herꝛn Meiſter vnnd Rhat/ durch die Sibenzuͤchtiger jedesmahl vmb Fuͤnff Schilling Pfenning vnablaͤßlich zubezahlen mit ernſt thun ſtraffen.
Daß man kein Truſenaͤſch in einer halben Meilen wegs brennen ſoll.
XXXVIII
MAnn ſoll von vnſer Frauwen Tag der Kuͤndung in der Faſten/ vntz vnſer Frauwen Tag der Huͤndern kein Truſen Eſchebrennen/ jnnwendig einer halben Meilen wegs/ vnd außwendig derſelben Zeyt/ mag man Sie wol brennen/ doch das es außwendig deß Burckbanns geſchehe/ vnnd wer daß verbreche/ der beſſert Dreiſſig Schilling Pfenning.
Becken vnd Mehlleuth wie ſie Meel vnnd Gruͤß verkauffen moͤgen.
DJe Becken ſo kein Grempenhandel mit Gekuͤrn neben jhrem Handwerck treiben/ ſollen jhr Frucht anders nicht/ dann in gebachenem Brodt vnnd den Gruͤß verkauffen/ Die andern aber/ ſo auch Mehlgrempen ſeind/ deßgleichen die Mehlleuth/ keinen Waitzen/ Rocken/ Gerſten vnnd Habern/ darzu kein Mehl Viertels oder Achtels weiß/ ſondern allein bey kleinen Meſſen/ vnnd eintzigen oder zum hoͤchſten zweyen Seſtern verkauffen/ vnnd darinne allerdings kein gefahr brauchen/ bey der Poen Dreyſſig Schilling Pfenning/ ſo ein jeder der hierwider handlen wuͤrde/ von jedem Achtel oder Viertel abrichten vnnd beſſern/ daruͤber die Sibenzuͤchter ernſtlich halten/ vnnd keinem der Bußwuͤrdig funden wuͤrd/ die beſſerung nach laſſen/ vnnd ſollen es die Vngelter vnnd alle vngelts verwanthe/ die Marckhuͤter/ Kornmeſſer vnd Sibnerknecht bey jhren Eyden zu ruͤgen ſchuldig ſein.
XXXIX.
Maurer/ Zimmerleuth/ Moͤrdelknecht/ ſollen wann Sie von der Arbeit gehn/ kein Holtz mit ſich weg tragen.
ALs ein groſſer Mißbrauch bey Zimmerleuthen/ vnnd Mauwrern eingeriſſen/ daß nemblich dieſelbige/ deßgleichen jhr Geſind/ auch Moͤrdelknecht vnnd Handreicher (die ſchuldigen allein gemeint) wann Sie im Tag oder Abendts von der Arbeit gehn/ Spaͤne/ Stimel/ Kloͤtzlin/ Dielenſtuck/ Bogen/ Schalbretter vnnd ander dergleichen Holtz mit ſich heim zutragen pflegen/ welches dem Bauwherꝛen zu ſchaden gereichen thut/ vnd als ein vngebuͤhrliche ſach nicht zudulden.
Solches ſoll hinfuͤro nicht mehr ſein/ vnd ſollen gemelte Arbeiter deren ding nichts mehr von der Arbeit nehmen vnd heimtragen/ oder auch durch jhre Weiber oder jemand anderswegtragen laſſen/ ohn alle gefaͤrd/ ſondern ſich jhres geſetzten Taglohns benuͤegen laſſen bey der Poen Dreyſſig Schilling Pfenning/ ſo offt einer daruͤber betretten oder inerfahrung gebracht wuͤrd.
Darauff ſollen die Siben zuͤchter achtung vnd auffmerckens thun laſſen/ die vbertretter fuͤr ſtellen/ rechtfertigen/ vnnd welcher ſich nicht mit redtlichen vrſachen verantworten vnd purgiren kahn/ die ſtraff nicht vberſehen noch fahren laſſen.
XL.
Daß man nicht mit Handbuͤchſen zum Gefuͤgel ſchieſſen ſoll in einer Meilen wegs.
XLI.
ES ſoll niemandt in dieſer Statt noch in einer Meilen wegs zu ring vmb dieſe Statt zu rechen zu keinem Vogel noch Wildprett mit Handbuͤchſen ſchieſſen/ vnnd welcher das daruͤber thaͤte/ der beſſert Dreiſſig Schilling/ die mann niemandts fahren laſſen will/ auch ernſtlich hut daruͤber ſetzen/ vnnd ſoll den Sibenzuͤchtern empfohlen ſein ſolches zu richten vnd zu rechtfertigen vnd ahne der beſſerung nichts nachzulaſſen bey jhren Eyden.
Daß niemandt dem andern in ſeine Gaͤrten ſteigen/ ſeine Zeunabbrechen noch daran keinen ſchaden zufuͤgen ſoll.
XLII.
ES ſoll niemandt dem andern ſein Zaun abbrechen/ noch in daß ſein gohn/ ſteigen oder daran einigen ſchaden thun noch zufuͤgen/ in keinen wege/ es were außwendig der Statt oder jnwendig der Statt/ dann wer das thaͤte/ der ſoll beſſern Dreyſſig Schilling Pfenning/ vnd ſoll darzu dem jenen dem der ſchaden geſchehen iſt/ ſeinen ſchaden kehren/ vnd will mann Hut darůber ſetzen/ daß es niemand vberſehen werde/ Auch ſolle ein jeder/ dem alſo ſchade geſchicht/ ſolches bey ſeinem Eyde fůr derlich dem Sibner Meiſter fuͤrbringen/ vnnd geſchrieben geben/ auff das der Statt jhre beſſerung werde/ vnnd ſollend die Sybner die beſſerung ſtracks nemmen/ vnd niemandt fahren laſſen/ bey jhren Eyden/ vnd wo die Siben dem alſo nicht vnverzogenlich ſtracks nachgiengendt/ ſo ſollen die Herꝛen Fuͤnffzehen/ die Syben darumb ſtraffen/ vnnd wo es die Knecht fůrbringend/ ſo ſoll jhnen davon werden der Dritte Pfenning der beſſerung/ vnd wer jemandt das ſein alſo nimpt/ oder ſchaͤdigt/ vñ die ehegemeldte beſſerung der Dreiſſig Schilling Pfenning nicht zugeben hat/ den ſoll mann darfuͤr in den Thurn legen.
Das niemandt vber die geſaͤete Acker reiten ſoll.
KEin Burger noch jemand anders/ wie der genannt iſt/ ſoll vor dieſer Statt/ noch in dem Burgbann/ auch nicht zu Jlkuͤrch vnnd in den Bannen hierumb/ da wir zugebieten haben/ vber die geſaͤeten Acker reuten/ ſondern der Frucht im Feldeſchonen/ vnnd welcher das daruͤber thaͤte/ der jeglicher/ beſſert Zehen Schilling Pfenning/ ſo dick das geſchehe/ die mann niemandt fahren laſſen will.
XLIII.
Ob jemandt die Sybenerknecht ſchmaͤchte mit worten oder wercken.
WEre es/ das jemandts/ es weren Frawen oder Mann/ wie die genannt ſeind/ niemandt außgenommen/ die Sibnerknechte vmb jr fuͤrbringen ſchmaͤchte/ ſchuldigte/ fluchte oder ſchuͤlte/ ſolches ſollen Sie den Sibenzuͤchteren fuͤr bringen vnd ſagen/ niemandts zu lieb noch zu leyd auff jhre Eyde: vnnd vber ſolch fuͤrbringen vnnd ſagen/ ſollend die Sibene kein kundtſchafft noch warheit mehr hoͤren/ Es were dann/ daß Sie bedauchte/ daß die Sach etwas argwoͤhnig/ vnnd nicht lauter were/ So moͤgen Sie wol jhr erfahren nach den ſachen vnd dem fuͤrbringen haben: vnnd welche Perſohnen alſo bußwuͤrdig funden werdend/ die ſollen vmb ſolch geſchmaͤchte/ die Sie den Knechten/ oder jr einẽ beſunders/ oder welcher Perſon ſolch fuͤrbringen empfohlen iſt/ gethon hand/ beſſern der Statt Dreyſſig Schilling Pfenning vund nicht minder/ oder ſollend aber in dem Thurn darfuͤr ligen/ drey gantze Monat/ vñ ſoll man jhn die drey Monat auß/ nit dañ Waſſer vñ Brot geben/ vñ wañ die drey Monat vm̃ ſind/ ſo ſollẽi Seſchwoͤren an GOtt ein vrphed/ von den ſachen vnd gefaͤngknuß wege/ vnd darzu nimmer mehr wider die Statt Straßburg noch die jren zuthuend/ in keinen wege/ vnnd ſollend die Siben ſolchem alſo nach gohn/ vnd niemandts darinn anſehen auff jhren Eyde.
XLIV.
Das die Sibnerknecht bey allen Geſellſchafften ſein moͤgen/ vnd Sie niemandt fuͤr ſchnoͤde halten ſoll.
XLV.
DEr Sibenzůchter Knechten allenſampt vnd jeglichem beſonder/ ſoll man in allen Geſellſchafften es ſeye auff Stuben/ es ſey bey ſchieſſen oder bey anderem Erbaren weſen/ allen Erbaren wandel goͤnnen/ vñ gut geſellſchafft mit jhnen haben/ als mit andern guten geſellen/ were aber/ das hieruͤber jemand ſo frevel were/ vnd der Sibner Knechten/ eim oder mehr/ ſeines Ampts halb ſchmaͤhlich zuredete/ oder jhme zu leid jhn nannte Butzbach/ oder andere ſchnoͤde wort zulegte/ ſo ſollend die Sibenzuͤchter denſelben fraͤveler/ vmb ſolchen fraͤvel zu rede ſetzen vnd ſtraffen/ auff jhre Eyde.
Die Sibnerknecht ſollen kein ſchenck/ muͤet noch muͤetwohn nemmen.
XLVI.
WAnn ein Sibnerknecht von jemandts/ wer der were/ einerley ſchenck/ muͤet oder muͤetwohn nemmen/ oder jemandt jtzt erlaubdent auff den Auwen oder andern ſtucken zuthun/ das verbotten iſt oder verbotten wuͤrd/ wo ſolches den Sibenen fuͤrkompt/ vnd ſich kundtlich findet/ den oder die ſoll man in das Halß Jſen ſtellen/ vnd hett jhr einer ſtandgelt oder wochenlohn auff der Statt/ daß ſoll ab ſein/ vnd ſoll darzu ſein Ampt verlohren haben/ vnnd auch nimmermehr der Statt Knecht werden.
XLVII.
Vber die oberzehlte vnd mehr andere Articul/ iſt den Siebenzuͤchtigern noch ferners die auffſicht vnd handhab vnderſchiedlicher Ordnungen/ vertrawt vnnd auffgetragen/ Als da ſeind die Ordnungen der Landbrotbecker/ der Fiſcher/ der Grempen/ der Vogler/ der Strohſchneider/ der Holtzleger vnd Kaͤrcher/ deß Gartnermarcks auff Martinsplatz/ deß Milchmarcks vnnd viel andere/ wie ſolche alle in jhrem Articulbuch außfuͤhrlich beſchrieben ſtehen.
TITULUS XIX. Vnderſchiedliche Mandata/ die vor Jahren alhie außgangen/ vnd denen annoch gehorſam vnd volge geleiſtet werden ſoll.
I. Mandat/ wider die Außforderungen vnd Duell, vom Jahr 1609.
WJr Hugo Sturm von Sturmeck/ der Meiſter vnnd der Rhat dieſer Freyen Reichs Statt Straßburg/ ſampt vnſern Freunden/ den Ein vnnd Zwaͤntzigen/ Thun hiemit meniglich zuwiſſen.
Das wir eine Zeit hero nicht mit geringen beſchwerden vernommen/ das vnruͤwige Mannsperſohnen vnd Junge Geſellen/ auß zuviel groſſer Frechheit/ verachtung vnd vergeſſung GOTT deß Allmaͤchtigen/ ſich durch vberfluͤſſige beweinung/ oder andere dergleichen an ſich ſelbs vnzulaͤſſige anreitzungen/ dahin bewegen laſſen/ zu erſettigung gefaſter Rachgirigkeit/ ein ander Außzufordern/ vnnd zu vermeinter nichtiger beſchoͤnung/ jhres boͤſen fuͤrhabens/ vor vnſere Stattpforten einer den andern/ bey verluſt ſeiner Ehren/ zu beſcheiden/ vnd außzuheiſchen.
Darůber ſich nicht allein zum offtermahlen beſchwerliche Leibs beſchaͤdigungen/ ſonder auch jaͤmmerliche Entleibungen vnd Todtſchlaͤg begeben/ wie ſolches in kurtzem durch vnderſchiedliche Exempla/ nicht ohn groſſe Ergernuß aller Ehr- vnnd Friedliebenden/ iſt erfahren worden.
Wie nun durch dergleichen Gottloſes fuͤrhaben/ zuvorderſt ſeine Goͤttliche Majeſtat/ in deren gewalt allein/ aller Menſchen vnnd Creaturen Leben vnnd erhaltung ſteht/ zum hoͤchſten beleydigt/ Ja gleichſam gar verleugnet/ vnd dem Teuffel/ von ſolchen vermeſſenen Geſellen/ vber jhr Leib vnd Seel/ ſo viel an jhnen/ gewalt eingeraumbt wuͤrd.
Ein ſolches auch allem Gutem/ Ehrbaren/ Politiſchen/ Fridlichen weſen zuwider/ Der geſtalt/ daß es auch bey den Heyden/ die doch Gottes kein erkandtnuß gehabt/ nicht allerdings vnſtraffbar gehalten worden.
Alſo koͤnnen viel weniger wir/ als ein Chriſtliche Oberkeit/ ſolchem Gottloſen/ Viehiſchen beginnen vnnd fuͤrhaben/ lenger zuſehen/ oder die vngeſtrafft hingehen laſſen.
Gebieten demnach Vnſern Burgern/ Burgersſoͤhnen/ Studioſen/ Jnnwohnern/ angehoͤrigen oder Schirms verwandten/ ledigen Handtwercks Geſellen/ vnnd in gemein allen vnd jeden/ die ſich Mannlicher Wehr zugebrauchen/ tauglich ſelbſt duncken/ nicht weniger als hie bevor in Anno fuͤnffzehenhundert Achtzig vnd drey auch beſchehen/ Das ſie in der Statt/ oder auch auff dem Landt inn Flecken/ oder auff dem Feld/ ſo weit vnſer Oberkeit vnnd Gebiet ſich erſtreckt/ ſolches außheiſchens/ außforderns/ vnnd was dergleichen mehr zubeſchaͤdigung deß andern erdacht werden mag/ ſich gaͤntzlich enthalten/ Vnd ein jeder vmb ſeiner zu dem anderen habenden Zuſpruchs willtn/ ordenlicher vnd erlaubter mittel gebrauche.
Mit dem Anhang/ Da dergleichen Außfordern/ wieder diß vnſer Verbott/ ſich ferner begeben/ vnd einige entleibung daruͤber entſtehn ſolt/ Daß vber den entleibten/ da das Außheiſchen durch jhne geſchehen/ kein Recht ſoll gegen dem Thaͤter geſtattet/ vnnd nichts deſtoweniger derſelb durch vns von Oberkeit wegen/ nach befundenen ſachen/ an Leib oder Leben geſtrafft/ Der Thaͤter aber/ da er den entleibten außgefordert/ als ein fuͤrſetzlicher Todtſchlaͤger/ vermoͤg weyland Keyſer Caroli deß Fuͤnfften Peinlicher Halßgerichts Ordnung/ am leben geſtrafft werden.
Da aber gleich kein Todtſchlag/ ſondern andere leibs beſchaͤdigung entſtuͤnd/ bevde theyl vorgehoͤrter Vrſachen wegen/ als veraͤchter GOTtes vnnd der Oberkeit/ nach gelegenheit der ſachen/ am Leib oder Leben gezuͤchtiget werden.
Es ſoll auch ein jeder ſo ein andern obgeſetzter maſſenauß zufoͤrderen/ hinfuͤrter ſich vermeſſen wuͤrd/ der ander erſcheine oder nicht/ alsbald wir deß kundig werden/ inn vnſers Rahts ſchwere ſtraff/ nach befindung der ſachen/ vnd deſſelben Erkantnuß gefallen/ vnd daß außbleiben oder nicht erſcheinen/ dem geforderten an ſeinen Ehren vnſchaͤdlich vnd vnverletzlich ſein/ Deſſen wir ein jeden hiemit/ bey vermeidung obgemelter ſtraff/ wollen verwarnt haben.
Geſchehen vnd erkant Montags den Sechſten Februarij/ als man zahlt/ ein Tauſent/ Sechſhundert vnd Neun Jahr.
II. Conſtitution, Wie der Ehebruch vnd andere Vnzucht/ ſoll geſtrafft werden/ vom Jahr. 1594.
WJr Hugo Sturm/ der Meiſter/ vnnd der Rath/ Schoͤffel vnd Amman/ dieſer Freyen Reichsſtatt Straßburg/ Thun kundt/ Nach dem offenbar das vnder allen Laſtern der Ehebruch/ Hurerey vnnd Vnzucht nicht die geringſten/ vnnd gleichwol das dieſelbige gebuͤhrlilichen abgeſchafft wuͤrden/ hievor vnderſchiedliche Conſtitutiones vnnd Mandata gemacht/ publiciert/ auch die Vbertretter ſo wol mit dem Thurn/ als auch/ je nach gelegenheit vnnd vmbſtandt der Perſonen vnnd geſchicht/ mit anſehenlichẽ Geltſtraffen/ gezuͤchtiget worden:
Solche Straffen aber ſo wenig verfangen/ daß auch angeregte Laſter mehr dann zuvor zugenommen/ gemein/ vnnd weder die in GOttes gebotten getrohete ewige/ noch ehegerůhrte zeitliche ſtraffen in acht genommen/ ſonder leichtfertiglichen/ fuͤrnemlichen aber auß dieſer vrſachen/ dieweil ſolche Laſter mehrentheyls mit Gelt gebuͤſſet vnnd bezahlt/ vbertretten worden.
Damit nuhn der gleichen mit ernſt abgeſchafft/ vnnd menniglich davon abgehalten wuͤrde/ So ſeind wir obangeregte voraußgangene Mandata nachfolgender maſſen zuernewern/ zuſcherffen/ vorgedachtem vbel vorzuſein/ vnnd daſſelboſſentlich zu verkůnden vervrſacht worden.
Straff deß Ehebruchs.
SO ein Ehegemaͤcht/ Weib oder Mann/ an dem andern bruͤchig/ wuͤrd daſſelb zum erſtenmahl ergrieffen/ oder ſonſt kundtlich gemacht/ daß ſoll gefaͤngklich angenommen/ vierzehen tag lang mit Waſſer vnd Brodt im Thurn gehalten/ Vnnd da es ein Manns Perſohn/ weder zu Gericht noch Recht/ oder zu andern ehrlichen Emptern gebraucht/ oder da erſolche Empter zuvor truͤg oder beſaͤſſe/ derſelbigen allerdings entſetzt werden.
Vnd da ſolſcher Ehebruch von einem Ehemann mit einer ledigen Tochter/ vnd alſo beſchehen/ das er diezu ſeinem willen durch liſtige wort oder ſchenckungen hindergangen/ vnnd ſie jhrer Jungfraͤwlichen Ehren beraubt vnd verfellt/ der ſoll vber vorgeſetzte Straff/ auch jhr der Tochter/ nach gelegenheit Stands vnd Herkommens/ ein Heyrath Gut/ nach vnſer deß Rahts erkantnuß zuerſtatten angehalten/ oder da er alſo Arm/ daß er ſie außzuſteuren nicht vermag/ vnſerer Statt vnnd Obrigkeit ſo lang biß er ſich mit jhr verglichen/ verwiſen werden.
So es aber ein Weibsbild/ die ſoll gleicher geſtalt gefaͤnglich eingezogen/ vnd vierzehen tag lang im thurn gehalten/ Vnnd nach dem ſie deſſen erlaſſen/ zu keiner Hochzeit/ offnen Taͤntzen/ ehrlichen Geſellſchafften auff den Zunfftſtuben/ nicht beruffen oder geladen werden/ Vnnd ob ſie ſchon auß jrꝛthumb/ ohn wiſſendt oder auß vergeßlichkeit beruffen/ ſoll ſie doch dahin nicht gehen/ noch allda geduldet werden/ darzu kein Gold noch Seiden wahr/ oder einiche Kleidung mit Seiden belegt/ antragen.
Vnnd da das beleydigte Ehegemaͤcht das ſchuldige begert auß der Statt zuaͤchten/ ſo ſoll darauff/ durch Meiſter vnnd Raht das bruͤchige zum wenigſten ein Jahr der Statt vnd Burgbanns vertrieben werden.
Wuͤrde es aber zum andern mahl ahne dem Ehebruch befunden/ oder der Ehebruch kundtlich gemacht/ das ſoll gefaͤnglich angenommen/ vnnd auff den naͤheſten Rahtstag durch die Thurnhuͤter/ jedermann zu einer ſcheuhe vnnd offnen Exempel/ an ein beſonder ort geſtelt werden/ daſelbſt ſo lang biß der Raht auffſtehet/ ſtehen bleiben/ vnd demnach dieſer Statt vnd Biſtumbs ſein lebenlang/ bey lebens Straff nicht mehr darein zukommen/ vnd mit einer geſchwornen Vrphed/ geaͤchtet vnd verwieſen werden.
Wa aber einige Perſohn vber ſolche zwo empfangene Straffen begnadet/ vnd deren wider in die Statt vnd Biſtthumb Straßburg zukommen erlaubt/ vnd aber ohngeachtet beſchehener begnadung weiter in den Ehebruch fallen wuͤrde/ Der oder Die/ ſollen nach erkundigung begangenen Laſters/ mit Vrtheil vnd Recht vom Leben zum Todt/ da es ein Mann mit dem Schwerdt/ da es aber ein Fraw/ mit dem Waſſer gerichtet vnd ertraͤnckt werden.
So ein Lediger/ Burger/ Burgers Sohn oder Fremb der mit einer Ehefrawen ſich vermiſcht/ der ſoll gefaͤngklich angenommen/ vierzehen tag lang im Thurn/ mit Waſſer vnd Brot gehalten/ alsdann dieſer Statt vnd Biſthumbs ſein lebenlang bey einer leib Straff/ darein nimmer mehr zukommen/ verwieſen werden.
Gleicher geſtalt ſoll es auch mit einer ledigen Frawen Perſon/ ſo ſich mit einem Ehemann vermiſcht/ ſie ſey Burgerin oder Frembd/ gehalten werden.
Vnd da ſich zutragen vnnd kundtlich befunden wuͤrde/ daß ein Ehegemaͤcht dem andren mit auffſatz vnnd gefaͤhrde/ mittel vnd weg beſtellt vnd zurichtet/ Jn was maß das beſchehe/ daß es bruͤchig wuͤrde/ vnnd dardurch gefaͤhrlicher weiß ſcheydung zuerlangen verhoffte:
Oder ſo zwey Ehegemaͤcht in ſolche blindheit fielen/ das ſie ohngeſcheucht vor einander jhr Ehe zu einem theyl oder beiderſeits brechen wuͤrden/ daſſelbig oder ſie beyde/ jhe nach dem ſich die ſach zutruͤge/ ſoll oder ſollen vom Leben zum Todt vervrtheylt vnd gerichtet werden.
Nothzog.
WAnn ein Jungfraw oder Fraw nothzoget/ wuͤrde das bewiſen/ der es gethan hat/ ſoll an ſeinem Leben geſtrafft werden/ Jnnhalt der Articul im Rathsbuch begriffen.
Jungkfrawen ſchwechen.
WAnn ein lediger/ er ſey Frembd oder Heimiſch/ ein Jungfraw mit ſchencken/ liſtigen oder erdichten worten hin der gehet/ das Er ſie verfelt/ der ſoll die Tochter/ wann anderſt jhre Eltern oder Freundtſchafft jhme die geben wollen/ vnd die Tochter ſeiner auch begert/ zur Ehenemmen/ Will er ſie aber nicht haben/ oder will mann ſie jhme nicht geben/ ſo ſoll er jhr nach geſtalt jhres Standts vnd Herkommens/ auff eines Raths Erkanntnuß/ ein gebuͤhrlich Heyrath Gut zugeben ſchuldig ſein/ vnd nichts deſto weniger mit dem Thurn/ Waſſer vnd Brodt/ vierzehen tag lang geſtrafft werden.
Jſt er aber ſo arm/ das er das Heyrathgut nicht zugeben hette/ ſo ſoll er vnſerer Statt vnd Obrigkeit verwieſen/ vnd nicht wider herein gelaſſen werden/ er ſey dann mit der geſchwaͤchten Tochter vnd jrer Freundſchafft vertragen.
Wann ſich aber begebe/ daß einer von einer Jungfrawen/ oder den jhren/ oder ſonſt in welchen weg das were oder beſchehen moͤchte/ zu ſolchem ſchwaͤchen/ angereytzt oder hindergangen/ vnd ſolchs kundtlich gemacht wuͤrde/ ſollen dieſelben Weibsperſonen/ vmb ſolchen fraͤvel vngebuͤhrlich- vnd leichtfertiges fuͤrnemmen/ an jhrem Leib oder Gut/ der geſchicht vnnd jhres begangenen handlens halben/ nach eines Raths erkanntnuß/ jederſeits geſtrafft werden.
Wann auch ein Ehemann/ oder ein Lediger/ ein junge Tochter ſo vnter jhren Jahren/ mit guten worten oder verheiſſungen/ zu ſeinem willen beredet vnd zu fall braͤchte/ der ſoll der that nach/ ſo am Leib/ Leben/ Ehr oder Gut geſtrafft werden.
So auch ſolche junge Meydlein/ ſo vnder jhren Jahren/ in die fraͤvelheyt kommen/ daß ſie in ein ſolch Laſter fielen/ trieben oder uͤbten/ die ſollen nach erkanntnuß eines Raths gegeſtrafft werden.
Zur Onehe ſitzen.
Wir verordnen ſetzen vnd woͤllen/ das niemandts vnſerer Burger/ Jnwohner oder Hinderſaſſen/ Geyſtlich oder Weltlich in vnſerer Statt Straßburg vnnd dero Burgbann/ zur Onehe ſitzẽ/ ſonder ſo jemandts alſo befunden wuͤrt/ der oder die/ ſollen in hafft eingezogen/ vnnd nach eines Rahts Erkanntnuß geſtrafft werden.
Es ſollen auch alle ſponſiererin vnnd die ſo offentliche Bulſchafft trciben/ weder in vnſerer Statt/ noch dero Burgbann vnd Obrigkeit geduldet/ ſonder da ſie befunden vnd ergriffen/ in vnſer hafft eingezogen/ mit Waſſer vnnd Brodt gehalten/ vnd als dann vnſerer Statt vnnd Obrigkeit verwiſen werden.
Straff der Kupplerey.
ALle Kuppler vnnd Kupplerin/ ſo fromme Toͤchter/ Eheweiber oder Ehemaͤnner zuſammen treiben/ verkupplen oder auffenthalten/ vnnd das kundtlich wuͤrdt/ die ſollen gefaͤncklich angenommen/ vnnd je der geſchicht nach in das Halßeiſen geſtelt/ vnnd demnach auß der Statt vnnd deren Obrigkeit gewieſen/ oder ſonſt am Leib oder Leben geſtrafft werden.
Welcher dienender Knecht/ Dienſtmagdt oder Kellerin/ jemandt dem ſie dienen/ vnnd in deſſen Hauß vnd Koſten ſie ſeind/ jhre Kinder/ oder jhrer Freund Kinder/ oder ſolche Kinder/ deren Voͤgt jhre Herꝛſchafft were/ anerwuͤrbt oder hindergehet zur Ehe oder Vnehe/ jhnen/ oder andern Leuthen verkupplen/ ohne der nechſten Freund wiſſen oder willen/ die Kinder ſeyen zu jhren tagen kommen/ oder nicht/ wo ſolches geklagt/ oder in der warheit erfunden wůrd/ den oder die ſoll mann an ſeinem Leib oder Leben ſtraffen/ laut aufferichter Ordnung/ in vnſerer Statt Buch begriffen.
Wa auch (als leyder geſchehen mag) ein Vatter/ Mutter oder Ehemann ſo leichtfertig weren/ daß ſie jhre eygene Toͤchter oder Weiber verkuppleten/ die ſollen/ wann das kundlich wuͤrd/ ertraͤnckt werden.
So auch jemandts Haͤuſer oder Gaͤrten/ inn oder außwendig der Statt Straßburg/ oder dero Burgbann hette/ vnd zu auffenthaltung ſolchen vbels gebrauchte/ oder jemandts darinn oͤffnung geben wuͤrde/ die ſollen vnſerer Statt/ ſo dick das fuͤr kompt/ Fuͤnff Pfundt Pfenning vnnachlaͤßlich beſſern.
Wann auch jemandts/ Es ſey Frembd oder Heymiſch/ Ledig oder in der Ehe/ wer der woͤlle/ niemandts außgenommen/ wider gemelte dieſe Ordnung vnd Statuten handlet/ vnd zuentfliehung der Straff ſich enteuſſerte/ wah der vber kurtz oder lang in vnſerer Statt oder Obrigkeyt betretten wuͤrd/ der ſoll angenommen/ vnd jeder geſchicht nach/ vermoͤg der Ordnung geſtrafft werden.
Straff der jehnigen ſo ſich auff/ oder vor beſchehener Ehelichen verloͤbnuß/ vor dem Kirchgang mit einander fleiſchlich vermiſchen.
WO hinfuͤro zwey ſich mit einander/ nach Chriſtlicher vnnd vnſerer Conſtitution vnnd Ordnung/ in den Stand der heyligen Ehe begeben/ ſollen ſie deß Beyſchlaffs vntz nach beſchehenem offentlichem Kirchgang/ in aller zucht vnd erbarkeit erwarten/ vnd ſich zuvor vnnd ehe derſelbig beſchicht/ mit einander keins wegs einlaſſen oder vermiſchen/ ſonder ſich in dem wie Chriſten/ vnnd die jhr Ehe Gottſelig vnnd Chriſtlich anfahen vnd vollenden woͤllen/ damit ſie von GOTT dem Allmaͤchtigen ſeine Goͤttliche gnad vnd ſegen deſto ehe darzu erlangen vnd bekommen moͤgen/ erzeigen vnnd beweiſen.
Jm fall aber einige Tochter oder Jungfraw deſſen ohngeachtet/ hinfuͤro jrer Jungfraͤwlichen ehren ſo gar vergeſſen/ vnd vor dem ordentlichen Kirchgang/ oder auch auſſerhalb Ehelicher verlobnuß ſich deren berauben laſſen/ vnd daſſelb kundtlich gemacht wuͤrde/ ſo ſoll dieſelbig die Jungfraͤwliche zierd/ der Berlin Borten oder Krantzes/ gaͤntzlichen vnnd allerdings verwůrckt vnnd verlohren haben/ deren Priviert/ entſetzt vnnd beraubt ſein/ derſelben ſich auch weder bey jhrer ſelbs/ noch andern Hochzeiten in keinen wege gebrauchen/ ſonder alſo von den andern erbarn vnd ehrlichen Jungfrawen abgeſondert ſein vnd bleiben/ vnnd nichts deſto weniger gegen jhr vnd jhrem vertrawten/ je nach geſtalt vnd gelegenheit der vbertrettung/ vnſer ernſtliche vnnd vnnachlaßliche Straff/ fuͤrgenommen vnd geuͤbt werden.
Vnd damit ein ſolchs deſto gewiſſer vnnd fuͤr derlicher erkundiget/ vnd die jehnige/ ſo alſo wider diß vnſere Conſtitution vnnd Ordnung handlen wuͤrden/ gebuͤhrlich geſtrafft werden.
So ſollen alle vnſere Pfarꝛherꝛ vnd Kirchendiener/ Deßgleichen auch alle Hebammen/ bey jhren Pflichten vnnd Eyden/ wo jhnen/ daß ſich eine alſo vberſehen/ fuͤrkommen vnnd kundtlich gemacht wuͤrde/ ein ſolchs vnſerm jeder zeit Regierenden Ammeyſter/ fuͤr vnd anzubringen ſchuldig vnd verbunden ſein.
Vnnd woͤllen wir vns auch gegen den jehnigen/ ſo ſich biß daher alſo/ vor jhrem Kirchgang vnd vberſchreitung deß ehelichen Bethbrets/ mit einander vermiſcht/ vnd dardurch den Heyligen Eheſtand entvnehret/ vnd maͤnniglichen ein boͤß exempel vnd aͤrgernuß geben/ die gebůhrende Straff in alle weg/ nach eines jeden verwůrckung/ bedinglichen reſerviert vnd vorbehalten haben/ Actum & Decretum Sambſtags den 15. Julij Anno 1594.
III. Mandata, wegen Beherbergung fremb der Perſonen/ von Jahren 1610. vnd 1619.
WJr Georg Jacob Bock von Erlenburg/ der Meyſter/ vnnd der Rhat/ deß Heiligen Reichs Freyen Statt Straßburg/ Thun kundt/ Nach dem wir ein gute zeit hero/ vielfaͤltig geſpuͤret vnnd befunden/ das allerhand frembd Volck/ ſo alher in dieſe Statt kommen/ nicht wie ſichs gebuͤhrt/ bey offenem feylem Wuͤrth eingezogen:
Sondern alſo bald jhren Vnderſchleiff vnd Heymweiſung/ bey den Burgern ſo wol auch den Stifften/ Cloͤſtern/ Geiſtlichen vnd anderẽ vnſeren Schirmbs verwanthen/ geſucht/ oder wenn ſie gleich anfangs in den offenen Herbergen eingekehrt/ dennoch hernacher vnd in der gleichen Ort ſich gethan/ auch daſelbſten auff vnd angenommen/ gehauſet vnd beherberget worden/ Alles nicht allein zu nicht geringer ſchmaͤhlerung vnnd entziehung gemeiner dieſer Statt Vngelts/ Sondern auch vnſern hiebevor offentlich außgangnen vnd publicierten Mandaten/ zuwider vnd entgegen:
So haben wir/ bey dieſen geſchwinden/ ſorglichen vnd gantz gefaͤhrlichen Laͤufften/ dieſer Vnordnung als auß deren auch ſonſten gemeiner dieſer Statt gar leichtlich allerhandt vnrath/ gefahr/ ſchaden vnd nachtheil entſtehen koͤndte/ Oberkeitlichen Ampts halben laͤnger nicht platz geben noch zuſehen koͤnnen:
Sondern vielmehr vns mit vnſeren Freunden den Ein vnd Zwaͤntzigern/ obangedeute vnſere vor Jahren deßwegen publicirte Gebott vnd verbott zu wider holen/ entſchloſſen vnd erkandt/ Gebieten vnd verbieten auch dieſem nach allen vnd jeden vnſern Burgern/ Einwohnern vnd Schirmbsverwanten/ Geiſtlichen vnd Weltlichen/ weß Nammens/ Standts oder Weſens die ſeien/ hiemit ernſtlich vnd woͤllen:
Daß ſie bey verluſt jhres Burgerrechtens/ Schutz/ Schirmbs vnd vergoͤnter Beywohnung/ auch anderer vnnachlaͤſſiger Straff/ keine frembde Mans oder Weibsperſohnen/ die nicht Burger vnnd Zuͤnfftig/ oder ſonſten mit gewohnlichen Schirmspflichten Vns vnnd gemeiner dieſer Statt zugethan/ oder eines ſolchen von Vns zuvor erlaubnuß/ vnnd darumb glaubwuͤrdigen ſchein vorzulegen haben/ in jren Haͤuſern/ Hoͤffen/ Stifftẽ vnd Cloͤſtern/ zur Herberge auffnehmen/ hauſen/ herbergen noch einigen vnderſchleiff geben ſollen/ ohn beſondere vnſere verguͤnſtigung/ oder erlaubnuß vnd vorbewußt vnſers Regierenden Ammeiſters/ Welchem/ ſo bald dergleichen frembde Perſonen an einem oder anderm Ort einkehren/ Ob ſie gleich dem Auffnehmenden mit Sipp: oder Schwagerſchafft zugethan weren/ nichts deſto weniger vnverzuͤglich/ derſelben Nammen/ Standt/ Weſen/ Thun vnd Laſſen/ auff einem Zedul verzeichnet vbergeben/ der auch hierinnen ſich nach gelegenheit zuverhalten/ vnd wa von noͤthen/ es an gehoͤrige Ort zubringen wiſſen wuͤrdt:
Sondern ſie ſollen dieſelben frembde Perſonen/ an einen feylen offenen Wuͤrth weiſen/ Auch alle die jenigen/ ſo ſich bey jhnen allbereit ohn erlaubnuß vnder geſchleifft hetten/ als bald vnd ohn allen verzug/ von jhnen hinweg thun/ vnnd laͤnger nicht auffhalten/ bey hievor gemeldter Straff/ die wir niemanden/ der gefaͤhrlich darwider handlen wuͤrdt/ gedencken zuvberſehen oder fahren zulaſſen.
Dardurch wir gleichwol/ vnſerer Schulen Profeßores, Præceptores, vnd andere vnſere Burger/ welche die jenigen/ ſo anhero kommen/ oder von jhren Eltern her geſchickt werden zu ſtudieren/ vnd angehoͤrigen Orten immatriculirt, in Coſt auff vnd annemmen/ Wie in gleichem auch die Burger/ die in den Meſſen vnnd zu andern Jahrmaͤrckten/ bekandte Kauffleuth die auffrichtig Gewerb vnnd Handthierung treiben/ Herbergen/ ſo lang ſie ſich der Ordnung den Wuͤrthen gegeben gemeß verhalten/ vnnd darbey kein gefahr brauchen/ nicht gemeint haben woͤllen/ Darnach ſich menniglich zurichten vnnd vor ſchaden zuhuͤten/ Actum & Decretum Mittwochs den viertzehenden Martii im Jahr deß HErꝛn als man zahlte Ein Tauſend/ Sechs Hundert vnd Zehen.
VNſere Herꝛen/ Meiſter vnd Raht ſampt jren Freunden den Ein vnd Zwantzigen haben Erkanndt/ Nach dem bey dieſer Statt von vielen vnverdencklichen Jaren vblich herkommen/ das alle deroſelben Burger/ Schirmbsverwanthe/ Jnnwohner vnd angehoͤrige/ Geiſt: vnnd Weltlichen Standts/ einem jeder zeit Regierenden Herꝛn Ammeiſter/ alle vnnd jegliche frembde Perſohnen/ ſo von denſelben allhier vber Nacht behaußt vnd beherbergt worden/ geſchrieben gegeben:
Vnd aber von ſolchem/ bey dieſer deß Heyligen Reichs Frontier Statt/ hoch nothwendigem vnnd nutzlichem Gebrauch jhrer viel/ vnnd bevor die Geiſtliche auff den Stifften vnnd jhre Schaffner/ ein zeitlang ſehr abgewichen/ ſo ſoll derſelb mit durchgehender gleichheit widerumb eingefůhrt/ vnnd kuͤnfftig mit allem gebůhrendem Ernſt vnnd Fleiß darob gehalten werden.
Dann welcher Burger/ Schutzverwanther/ Jnwohner/ oder der ſonſt der Statt mit Pflichten einerley geſtalt verwanth vnd zugethan/ gantz niemandt außgenommen/ einige frembde Perſohn/ ſo bey jhm das Loſament nimbt/ vnd vber Nacht zubleiben willens iſt/ dem Regierenden Herꝛn Ammeiſter ohnlang nach gelittener Thorglock zu Abendts/ nicht ordenlich vnnd richtig/ mit vermeldung jhres Standts/ auch Tauff vnd Zu Nahmens/ wird geſchrieben geben/ der ſoll ſo offt er ſolches vbertritt/ Fuͤnff Pfundt Pfenning beſſern/ Auch/ auff befindung vorſetzlichen Vngehorſams ſein Burgrecht oder Schirmb verlohren haben/ oder ſonſt in andere weg nach ermeſſigung vnnachlaͤßlich geſtrafft werden.
Es ſoll aber hier durch niemandts der keine offene Herberg haͤlt/ oder deſſen von vnſern Herꝛen den Fuͤnffzehen kein ſonderbare Erlaubnuß hette/ vergoͤnnt ſein/ einig Schlaffhauß zuhalten/ oder jemandt wer der ſey/ vmb gelt/ Eſſen/ Trinckenoder Futter fuͤr ſeine Pferdt zugeben.
Dann ob ſchon ein ſolcher ſeine frembde Gaͤſt dem Herꝛn Ammeiſter obgehoͤrter maſſen geſchrieben geben wuͤrde/ ſo ſoll dannoch derſelbe/ dieſer Statt hievoriger Ordnungen gemaͤß/ auch Strafffaͤllig ſein.
Darnach ſich Maͤnniglich zurichten/ Dectetum Mittwochs am 21. Aprilis/ Anno 1619.
IV. Mandatum der Schlaffhaͤuſer halben/ vom Jahr 1613.
WJr Hanns Walraff Zuckmantel von Brumat/ der Meiſter vnnd der Raht zu Straßburg/ Thun kundt/ Als bißher in dieſer Statt ein groſſe Vnordnung vnd Mißbrauch eingeriſſen/ in dem/ das etliche Burger jhres eigenen willens vnd gefallens/ ohn erſucht Vnſerer der ordentlichen Obrigkeit/ Schlaffhaͤuſer angerichtet vnnd gehalten/ auch ohne vnderſcheidt allerley Volck/ in jhre Haͤuſer auffgenommen/ jhnen nicht allein geliger/ ſonder auch Eſſen/ Trincken/ vnd Futter fuͤr jhre Pferde gegeben/ dardurch ſich viel liederliche Leuth eingeſchleifft/ in winckeln hien vnnd wider verſteckt/ deren mann nicht gewahr werden moͤgen/ vnnd gemeine Statt vmb das Vngelt betrogen worden.
Solchem ſo viel muͤglich vorzukommen/ So haben Wir mit rath vnſerer Freunde der Ein vnd Zwaͤntzig Statuirt/ geſetzt vnd geordnet/ Statuiren/ ſetzen vnnd ordnen auch hiemit/ daß hinfuͤro keiner vnſerer Burger/ fuͤr ſich ſelbs/ alſo Schlaffhaͤuſer auffrichten ſoll oder moͤge/ er habe es dann zuvor bey Vnſern mit Rahtsfreunden den Fuͤnffzehen erlangt vnd außgebracht/ bey Straff Fuͤnff Pfundt Pfenning/ die mann niemandt nachlaſſen ſolle/ Daß auch die jenigen/ ſo bißher ſolche Schlaffhaͤuſer gehalten/ bey gedachten Herꝛen Fuͤnffzehen/ darumb anſuchen ſollen/ ob ſie es fuͤrters continuieren moͤgen/ damit wa ſie deſſen erlaubnuß erlangt/ bey der Freyburger Zunfft eingeſchrieben werden/ vnd jhren Ordnungen/ die ſie von Vns haben/ deßhalb vnder worffen ſeyen.
Vnd ob wol in angeregten Ordnungen daß herein Engern auff die woch entliche Marcktag außgenommen/ da die Burger Leuth auffnemmen moͤgen/ So woͤllen Wir doch daſſelbige hiemit alſo erlaͤuttert haben/ daß die jenigen Burger/ die deſſen/ wie vor angedeut/ erlaubnuß erlangt haben werden/ auff die wochentliche Marcktag/ allein die hierumb eingeſeſſene Land vnd Bawrsleuth/ welche zu Marckt herein Engern vnd fahren/ vber Nacht auffnemmen moͤgen/ aber weder Eſſen noch Trincken/ ſonder allein daß geliger geben/ jnnhalt vnſerer hievor publicierten Ordnungen/ Die vbrigen alle/ wer ſie auch ſeyen/ an feylen Wuͤrth weiſen ſollen/ bey Straff Dreiſſig Schilling/ ſo der Auffhalter von jeder Perſon zuerlegen ſchuldig ſein/ vnnd darumb von der Freyburger Zunfft/ jnnhalt jhrer Articul/ fuͤr geſtellet/ gerechtfertiget vnd geſtrafft werden ſolle.
Was aber die beyde S. Johanns vnnd Weyhenacht Meſſen anlangt/ da ſoll den Burgern/ wie es bißher in uͤbung geweſen/ ohnbenommen/ ſonder erlaubt vnnd zugelaſſen ſein/ ehrliche Kauffleuth/ ſo die Meſſen beſuchen/ vnd ſonſt keine verdaͤchtige Perſohnen/ in jhren Haͤuſern zubeherbergen/ jhnen geliger vnnd den Coſten zugeben/ doch daß ſie/ wie die Ordnung vermag/ bey Fuͤnff Pfundt Pfenningen/ das hoͤher Vngelt als die Wuͤrth abrichten/ vnd allen Abendt jhre habende Gaͤſt vnſerm Regierenden Herꝛen Ammeiſter geſchrieben geben/ vnnd wer ſolches verbreche/ daß der von jeder Perſon/ die er nicht angeben wuͤrde/ Dreiſſig Schilling zubeſſern verfallen ſein ſolle/ Darnach ſich menniglich zurichten/ vnd vor ſchaden zuhuͤten hiemit verwarnet ſein ſolle.
Actum & Decretum Montags den 23. Auguſti 1613.
V. Mandata, keinem Frembden ein Haußalhie zuverkauffen oder zuverleyhen/ ohn Obrigkeitlichen Conſens, von Jahren 1606. vnd 1621.
WJr Sebaſtian Zorn/ der Meiſter vnnd der Raht der Freyen Reichs Statt Straßburg/ Thun hiemit menniglich zuwiſſen.
Nach dem die erfahrung bißher vielfaͤltig zuerkennen geben/ das nun etliche Jahr hero/ eine nicht geringe anzahl Haͤuſer diſer Statt/ durch allerhand/ vns der Obrigkeit vnwiſſend fuͤr gangene alienationes vnd Contract, in frembder ohnverburgeter Perſonen handen gebracht worden/ dardurch nicht allein gemeinem Weſen merckliche ſchmaͤhlerung an Steur:
Stall: vñ dergleichẽ davon ruͤrenden einkunfften/ entſtandẽ/ ſondern auch andere mehr gantz ohnleidenliche beſchwerungen zugewachſen/ in maſſen eben jetziger zeit vnderſchiedliche Exempla nicht ohne beſonder nachtheil vnnd ſchaden/ ein ſolches mehr dann vberfluͤſſig zuerkeñen geben:
Daß wir daher ſolchen/ vngelegenheiten vñ ſchaͤdlichem mißbrauch gebuͤrlich zubegegnen/ zum hoͤchſten gevrſacht/ Ob wir gleich den freyen kauff ohne ſondere erhebliche vrſachen zuverhindern nicht gemeint/ damit doch ſoviel moͤglich alle befundene inconvenientien ins kuͤnfftig/ verhůtet/ vnd allem hier auß beſorgendem groͤſſerm vnheil/ wie es gemeiner Statt nutz vnnd notturfft ohnvermeidenlich erfordert/ vorgeballwen werde:
So ſtatuiren/ ſetzen vnd ordnen Wir hiemit vnd in krafft diß/ daß hinfuͤrter keiner vnſerer Burger/ Jnwohner/ Hinderſaßẽ/ noch Vnderthanẽ/ keinem frembden noch außlaͤndiſchen/ was ſtandts/ oder wuͤrden der ſein mag/ der vns vnd gemeiner dieſer Statt/ mit Burgerlichen pflichten nicht verwanth noch zugethan/ wie auch kein frembder einem andern frembden/ kein Hauß oder Hoffſtatt/ verkauffen/ gegen demſelben altenieren/ vertauſchen/ oder durch einigen Contract, wie der nammen haben mag zuhanden kommen laſſen ſoll/ anders dann mit vnſerm/ der Obrigkeit/ außtrucklichem vorwiſſen/ Conſens vnd bewilligung.
Darbey dann vnſer ferner will vnd meynung/ auff daß ſolchem deſto ſteiffer vnd ohn verbruͤchlicher gelebt werde/ das dergleichen Kaͤuff/ alienationes vnd Contraͤct niergend anderswo/ dann in vnſerer Cancellei/ verſchrieben werden ſollen.
Was aber fuͤr Haͤuſer/ Erbß- vnnd Teſtaments weiß/ auch durch rechtlichen zug/ vnnd ordentliche Ergantung/ oder auff was weiß vnnd weg ein ſolches geſchehen moͤcht/ an frembde Perſonen erwachſen/ weilen derenwegen ohne das die Richterliche Cognition bey vns/ als der Obrigkeit verbleibt/ behalten wir vns hiemit bevor/ jhe nach gelegenheit der vmbſtaͤndt/ das jenige vorzunemmen/ was gemeiner Statt notturfft jederzeit erfordern wuͤrdt/ auch gegen den vbertrettern/ mit gebuͤhrenden ſtraffen/ ohnnachlaͤſſig zuverfahren/ darnach ſich menniglich wiſſe zurichten/ vnnd vor ſchaden zuhuͤten.
Actum & Decretum Sambſtag den 13. Decembris Anno 1606.
Not.
Das nechſt vorſtehende Gebott/ iſt durch Erkanntnuß Schoͤffen vnd Ammann/ im Jahr Chriſti 1627.
Monats Decembris, widerholt vnd beſtaͤttigt worden.
AVß Erkanntnuß vnſerer Herꝛen Raͤht vnd Ein vnnd Zwantzig/ ſoll kein Burger oder Schirmbsverwanther noch ſonſt jemandts allhier/ einigem Frembden/ ſein Hauß gantz oder zum theil verkauffen oder verleihen/ oder ſich deſſen in handlung mit jemandts begeben oder einlaſſen/ es ſey dañ ſach/ daß ſolche frembde Perſonen/ deſſen vorhero einen zedel/ oder ſchrifftliche Erkanntnuß/ von vnſeren Herꝛen/ beyhanden oder vorzuweiſen hetten.
Welcher hierwider handlen wird/ der ſoll beſſern Fuͤnff vnnd Zwantzig Pfundt Pfenning/ oder auch ſonſt geſtalten ſachen vnd ereuͤgenden vmbſtaͤnden nach/ ernſtlicher geſtrafft werden/ darnach ſich menniglich zurichten.
Decretum Montags am 3. Decemb.
Anno 1621.
VI. Mandatum, daß ohn einwilligung der Herꝛen Fuͤnffzehen/ kein Hauß zum andern ſoll gebrochen werden. vom Jahr 1552.
WJR Hilprand von Muͤlnheim/ der Meiſter vnd der Raht zu Straßburg/ Thun kundt/ Alß ſich bißhero in dieſer Statt Straßburg offtermahls zutragen/ das etliche Haͤuſer kaufft/ vnd etwa zwey/ drey oder mehr zuſammen brochen wordẽ/ vnd das von denen/ die in denſelben Haͤuſern weder Handtwerck/ Kauffmanſchafft/ oder andere Gewerb vnd Handtierungen getriben/ das alſo etwa einer inhat/ da ſich ſonſt zwen/ drey oder mehr nehren vnd begehen moͤchten/ vnd darzu daſſelbig etta an den allergelegneſten orten der Statt/ dardurch dann die Haͤuſer in hohen werth geſtigen/ vnd dahien gericht/ das gemeine Burgerſafft zu nottuͤrfftigen Haͤuſern/ vnnd zuvorderſt an bequemen orten/ da ſie jhre Handwerck/ Gewerb/ oder Handthierungen treiben ſolten/ keine bekommen moͤgen/ Derwegen die notturfft erfordert/ im ſelben billichs jnſehens zuhaben vnnd zuverkommen/ daß nicht ein jeder ſeines gefallens Haͤuſer zuſammen brech vnd bawet/ damit nicht etwa zu einßen/ ſonderm brauch genommen/ da ſich etwa mancher Burger mit guter bequemlichheit erhalten vnnd ernehren moͤcht.
Darumb ſo ſetzen vnd ordnen wir/ gebieten auch menniglichen/ was Wuͤrden/ Weſens/ oder Standts der ſey/ fremben vnd heimiſchen/ das nun hinfuͤro von heut Dato an/ in dieſer Statt Straßburg/ kein Hauß/ es ſey eins/ zwey/ drey oder mehr/ von niemanden zuſammen gebrochen/ oder zu einem Haußgeſeß gericht vnd gemacht werden ſollen/ ohne ſondeꝛ vorwiſſen vnd bewilligung vnſerer Freund der Fuͤnffzehener/ die dann in ſolchen Faͤllen/ vnd ſo Sie deßhalben von jemands angelangt/ gewalt haben ſollen/ je nach gelegenheit zuthun vnd zulaſſen: vnnd wer/ niemandts außgenommen/ hieruͤber eins/ zwey/ drey oder mehr Haͤuſer zuſammen/ oder gantz abbrechen/ vnd zu einem Haußgeſeß richten/ machen/ oder wider auffbawen wuͤrde/ der ſoll zu ſtraff Zehen Pfundt Pfennig Straßburger verfallen/ die man auch niemandts nach laſſen ſoll/ vnd darzu ſchuldig ſein/ ſolche zuſammen gebrochene/ oder wider auffgebawene Haͤuſer widerumb in ein/ zwey/ oder ſo vil Haußgeſeß als ſie vorhin geweſen/ zu richten/ vnd auffzubawen.
Wir gebieten auch allen vnſeren Burgern/ Jnwohnern/ zu vnd angehoͤrigen/ wer die jmmer ſeyen/ vnnd ſonderlichen gemeinen Zimmerleuthen/ Tagloͤnern/ vnd andern/ daß ſie niemandts keinen ſolchen Baw abbrechen/ auffmauren/ zimmeren/ auffſchlagen/ noch darzu hilff/ raht oder that geben ſollen/ ſie haben dann die jenigen/ die dermaſſen Haͤuſer zuſammen brechen/ richten/ oder zu einem Hauß machen woͤllen/ vnd ſie zu ſolchem jhrem fuͤrnemmen erforderen/ zuvorderſt dieſes vnſers Gebotts erinnert vnd verwarnet/ dann welcher ſonſt zum abbruch/ oder auffbawung helffen/ rath oder that darzu geben/ vnd nicht wie gehoͤrt die bawenden verwarnẽ wůrdt/ der jeder ſoll drey Pfund Pfenning Straßburger zu ſtraff verfallen ſein/ die man keinem vberſehen/ oder nachlaſſen ſolle/ Daß ſetzen vnnd meinen wir/ woͤllen auch hiemit menniglich vor ſchaden ſich zuhuͤten wiſſen/ gewarnet haben.
Actum den fuͤnfften Martii/ von der Geburt Chriſti vnſers Herꝛen gezalt Fůnffzehen hundert fuͤnfftzig vnd zwey Jahr.
VII. Bawholtz Ordnung/ vom Jahr 1627.
VNſere Herꝛen Meiſter vnd Raht ſampt den Ein vnnd Zwantzigen haben auß Ehehafften bewegenden Vrſachen/ vnd damit der beſchwaͤrlich vnd vnbillich Fuͤrkauff/ ſo mit dem Bawholtz zue Keyl bißhero fuͤrgangen iſt/ hiengenommen vnd ein gemeine Burgerſchafft derenthalbenthalben nicht beſchwert werde/ folgende Ordnung erkant.
Wollen vnd gebieten auch allen jhren Burgern/ Hinderſaſſen/ Angehoͤrigen vnd zugewandten/ vnnd ſonſt Maͤnniglichen/ frembden vnnd heimiſchen/ die ſich deß Holtzkauffs zu Keyl gebrauchen/ daß ſich ein jeder im angeregten Holtzkauff nach dieſer Ordnung halten/ vnnd deren zuwieder nichts handlen ſolle/ bey den Poen vnd Straffen die derſelben einverleibt ſein.
Nemblich vnnd zum Erſten/ ſoll hienfuͤrter kein Burger/ Hinderſaß/ oder der Statt Straßburg Verwanther/ auch kein Schiffer/ Rheinfloͤtzer oder Holtzmann/ noch niemandt anders/ er ſeye Frembd oder Heimiſch/ ſo ein oder mehr Flotz zu Keylkaufft oder darbringt/ ſolches am ſelbigen Staaden auff keinen Mehrſchatz/ vnnd in hoͤherem werth/ danners kaufft hat/ widerumb verkauffen/ ſondern daſſelbig Holtz/ den Tag daers kaufft hat vnnd die nachfolgenden zween/ hangen laſſen/ vnnd erſt am vierdten Tag hinweg zufuͤhren macht haben/ bey der Poen Zehen Pfundt Pfenning/ die man niemandt nachlaſſen ſoll.
Welcher auch alſo wie jetz gemelt/ Holtz kaufft/ der ſoll ſchuldig ſein einem jeden Burger der Holtz fuͤr ſich zuverbawen nottuͤrfftig iſt/ vnd in obgenanter zeit daran theil begehrt/ ſolch Flotzholtz biß in das halbe/ von allerley gattung/ in dem werth er ſolches zum erſten kaufft hat/ folgen zulaſſen/ vnnd mag der Burger ahne ſolchem Flotz/ das halb/ den dritten/ oder vierdten theil nemmen/ je nach dem Er deß zu ſeinem fuͤrgenommenen Baw nottuͤrfftig ſein wuͤrd/ vnd wo ſichs zutruͤge/ daß einer an eim Flotz nicht mehr dann ein dritten oder vierdten theil nehme/ vnnd ein anderer Burger auch theil begehrt/ dem ſoll der/ ſo es am erſten kaufft/ das vberig theyl/ biß in das halb im wehrt/ wie obſteht/ volgen laſſen/ doch das dem erſten Kaͤuffer allewegen das halb Flotz bleibe/ vnnd daruͤber wider ſeinen willen/ nichts hinweg zugeben getrungen werde.
Es ſoll auch hinfuͤrter kein Rheinfloͤtzer oder Holtzmann/ keinen Burger oder Frembden auffwerffen vnnd beſtechen/ vermeintlicher vnnd gefaͤhrlicher weiſe theil von jhme zufordern/ noch auch kein Burger/ einig theil/ wenig oder viel/ das er nicht ſelbs zuverbawen vorhabens iſt/ von Rheinfloͤtzern vnd Holtzleuthen nemmen vnd jhnen wider zuſtellen/ ſolches den Rhein hinab/ vnnd hierinn in die Statt auff Mehrſchatz zuverfuͤhren haben:
dann welcher Rheinfloͤtzer oder Holtzmann alſo gefaͤhrlicher weiſe Machmann/ auffwerffen oder jemandts beſtechen wuͤrde/ vermeintlichen theil von jhme zuforderen vnnd daſſelbig wider zuzuſtellen/ oder welcher Burger vorgehoͤrter maſſen theil fordern/ daſſelbig fuͤr ſich ſelbs nicht verbrauchen/ ſondern dem Rheinfloͤtzer oder Holtzmann wider luͤffern/ vbergeben vnnd laſſen wuͤrde/ die beede wollen wir jedes mal/ vnnd ein jeden inſonderheit/ ernſtlichen ſtraffen.
Nach dem ſich aber bißher die Rheinfloͤtzer vnnd Holtz- Leuth gefaͤhrlicher weiſe/ biß obbeſtimpte drey gantze Tag verſchienen/ enteuſſert/ vnd vnderweilen gar nicht/ weder gen Keyl noch allher/ damit jnen niemand theil abzufordern hette/ kommen/ ſeind vnſere Herꝛen/ ſolchem zubegegnen vervrſacht worden/ zuordnen/ daß fůr ohien die Burger/ ſo theil am Holtz begehren/ ſolches von dem Zoller der jederzeit ſein wuͤrd/ fordern ſollen vnd moͤgen/ vnnd welcher Holtzmann oder Rheinfloͤtzer alsdann ſolch theil begehren vnnd von dem Zoller angezeigt wuͤrdt/ der ſoll dem Burger/ der theil begehrt/ ohne alles weigeren vnnd widerꝛed theil zugeben/ oder aber durch den Zoller den Rhein hinab/ oder allher zufahren verbotten/ vnd von Keyl nicht mit dem Holtz zuweichen/ bey Straff Fuͤnff Pfundt Pfenning/ ſchuldig vnd verbunden ſein.
Als ſich aber auch mit dem theil forderen viel gefahr zugetragen/ daß ob ſchon etliche die erſten bey dem Zoller geweſen/ vnnd theil gefordert/ die Holtzleuth ſolche mit dieſen vnd dergleichen worten abgewieſen/ daß ſie vormals theil verheiſſen haͤtten/ vnd jhnen ſolches ſelbs abgefordert worden.
Solcher gefahr nun fuͤrzukommen/ iſt vnſerer Herꝛen ernſtlicher befelch/ daß hienfuͤro alle vnd jede Burger/ niemanden/ er ſeye Rheinfloͤtzer oder Holtzmann/ theil abfordern noch heiſchen ſollen/ dann dem Holtzzoller zu Keyl/ ſo inſonderheit darzu verordnet wuͤrd vnnd geſetzt iſt/ dann wo ein Rheinfloͤtzer oder Holtzmann/ fůr ſich ſelbs theil geben/ vnnd damit die Burger abweiſen wuͤrd/ wollen Sie denſelben jedesmahl darvber ſtraffen/ vnnd wie hoch dieſelbige Straff ſein ſoll/ jhnen vorbehalten haben.
Vnnd auff daß die Burger/ Arm vnd Reich/ zugleich gefuͤrdert/ vnnd auch nicht durch den Zoller moͤgen gehindert werden/ ſolle der verordnete Holtzzoller je dem erſten/ ſo ſich ſelbſten an die Tafel die der Zoller deßwegen halt/ angezeichnet/ vnd alſo theil an jhn gefordert/ vermoͤg dieſer Ordnung zufuͤrdern/ vnnd weder von Rheinfloͤtzern/ Holtzleuthen vnnd anderen Burgern vnd Frembden keinerley Schencken/ Miet oder Mietwohn durch ſich/ ſein Weib/ Kindt oder Geſindt zunemmen/ auch keinem der ſey wer der woͤlle/ kein theil von einichem Flotz zuſagen/ es ſey dann zuvor/ vnnd ehe das Flotz an daß Land kommen vnd angemehret worden/ bey ſeinem deßhalben geſchwohrnen Eydt ſchuldig vnnd verbunden ſein.
Es ſoll auch kein Holtzmann an dem Holtz ſo er alſo zu Keyl kaufft/ eim andern Holtzmann/ Rheinfloͤtzer oder Zimmermann/ noch andern Burgern die jhr Holtz vnnd Bort auff Mehrſchatz kauffen/ verkauffen vnd verarbeyten/ an ſeinem verkaufften Holtz theil geben/ noch zu geben ſchuldig ſein/ allein ſollen die Rheinfloͤtzer jetzgemelten Holtz: vnd Zimmerleuthen an den Floͤtzen ſo ſie jederweilen zu Keyl kauffen/ wie andern Burgern/ von allerley gattung theil geben/ doch daß der Burger/ ſo ſelbſt Bawen will/ in alle weg den vorkauff habe/ alſo ob ſchon ein Holtzmann oder Zimmermann bey einem Rheinfloͤtzer den halben theil oder minder beredt hette/ vnd der Burger nach beſag dieſer Ordnung theil fordert/ ſoll jhme daſſelbig gegeben/ vnnd durch den Holtz- oder Zimmermann gefolgt werden.
Doch ſo ein Zimmermann einem andern Burger Holtz zu ſeinem Gebaͤw kauffen wolt vnnd theil fordert/ dem ſoll es auch nicht abgeſchlagen werden.
Es ſoll kein Burger/ Schirmsverwanter vnd Hinderſaß dieſer Statt moͤgen vnd macht haben/ in/ oder auſſer der Statt ſo weit die Ladſtatt gehet/ einigen Holtzmarckt anzurichten/ ohn ſonderbahre vnſerer Herꝛen der Fuͤnffzehen bewilligung vnd erlaubnuß.
Vnd ob ein Burger zu ſein ſelbſt Gebaͤw eines gantzen Flotz nottuͤrfftig were/ vnd daſſelbig kauffte/ ſoll er nicht ſchuldig ſein mit jemandts zutheylen/ ſondern mag das allein zu ſeim Gebaͤw behalten/ doch ſoll keiner der alſo fuͤr ſich ſelbs einen gantzen Flotz kaufft oder vmb ein andern theil nimbt/ daſſelbig Holtz/ Bort/ Latten/ vnd anders nichts außgenommen/ weder gar noch zum theil wider auff Mehrſchatz verkauffen/ dann welcher das hieruͤber thaͤte/ der ſolle der Statt beſſeren Fuͤnff Pfundt Pfenning.
Wo aber einem von ſolchem Flotz/ Holtz/ Bort/ Latten/ oder anders/ nichts außgenommen/ etwas vberbliebe/ der mag ſolches wol wider vmb den Pfenning ers kaufft hat/ hinweg geben oder verkauffen/ doch ſoll er hierinn kein gefaͤhrd oder vortheil brauchen bey vorgeſetzter Straff der Fuͤnff Pfund Pfenning.
Jtem ſo ein Schreiner von dem Oblaſt/ als naͤmblichen von Bordten/ Latten/ Eychenholtz/ Ahoͤrnen oder Linden Bordten/ Creutzleiſten/ Sparꝛen/ Stollen/ oder von anderen dergleichen theil begehrt/ da ſoll der es kaufft hatt/ dem begehrenden an welcherley gattung/ vnnd ſo viel er will/ biß ins halb im werth wie obgemeldt iſt/ ohne widerſprechen folgen laſſen/ vnnd ob einer oder mehr andere Schreiner an ſolchem Stuck/ die einer alſo wie obſteht kaufft haͤtte/ theil begehrten/ ſoll es damit nach beſag der Schreiner Ordnung/ ſo ſie deßhalben auff der Zunfftſtuben haben/ gehalten werden.
Doch ob ein Burger zu ſein ſelbſt Gebaͤw von einem Oblaſt theil begehrt/ ſoll jhm der Schreiner obſchon derſelb den Oblaſt zuvor beredt haͤtte/ zur jeden zeit weichen/ vnd der Burger den vorkauff haben.
Vnd ſoll kein Schreiner mehr Bordt noch ander ob: oder vnderlaſt kauffen noch zu theil nemmen/ dann ſo viel er deren in ſeiner Werckſtatt oder ſonſt in den Haͤuſern auff den kauff oder in verding verarbeiten mag/ auch kein Bordt noch anders vnverarbeit vnd auff Mehrſchatz wider verkauffen/ ohne ſondere verwilligung vnſerer Herꝛen der Fuͤnffzehen/ vnd welcher daß verbraͤche/ ſoll ſo offt das beſchicht/ der Statt Fuͤnff Pfundt Pfenning beſſeren.
Deßgleichen ſoll kein Zimmermann der das Handwerck treibt/ Holtz/ Bordt/ Latten/ oder anders nichts außgenommen auff Mehrſchatz mehr kauffen/ vnnd wider verkauffen/ ſondern will einer Holtzgewerb treiben/ ſo ſoll er deß Handwercks/ vnnd herwiderumb will einer Zimmerhandtwerck brauchen/ ſoll Er deß Holtzgewerbs ruͤhig vnnd muͤſſig ſtehen:
doch ſo ſoll hiemit den Zimmerleuthen/ ſo viel ſie Holtz/ Bort oder Latten vnd anders/ in jhrer Werckſtat oder ſonſt in den Haͤuſeren auff den kauff/ oder in verding verarbeiten moͤgẽ/ zu kauffen nit abgeſtrickt ſein: welcher aber Holtz/ Bort/ Latten/ vnd anders verarbeytet/ vnd auff Mehrſchatz ohn verwilligung vnſerer Herꝛen der Fuͤnffzehen/ wider verkaufft/ der ſoll der Statt/ ſo dick es beſchicht vnd kundtbar gemacht wirdt/ Fuͤnff Pfundt Pfenning vnnachlaͤſſig beſſeren.
Hiemit wollen wir auch geordnet vnd geſetzt haben/ das ein jeder Zimmermann alles das Holtz/ Bort/ Latten/ vnnd anders/ nichts außgenommen/ ſo er allhie auſſer der Statt ins Land verarbeiten vnnd verzimmern wůrd/ gleich wie die Holtzleuth/ vnſeren Herꝛen zuverzollen/ ſchuldig ſein ſolle/ bey vorgenannten Poenen der Fůnff Pfundt Pfenning.
Vnd ſo einer oder mehr alſo an eim Flotz/ es ſey Holtz/ Bordt/ oder anders/ Theil nimbt/ da ſollen der Holtzmann der das Flotz gen Keylbracht/ vnnd erſtmahls verkaufft/ auch der/ ſo es jhme abkaufft/ bey jhren trewen anzeigen/ was ſolch Flotz deß erſten Kauffs golten/ vnd hierinn kein gefaͤhrd ſuchen: welcher aber anderſt dann die Warheit anzeigt/ oder etwas gefaͤhrliches darinn braucht/ vnnd ſich glaublich vber kurtz oder lang befindet/ der ſoll dem/ der jhm abkaufft hat/ ſein vbernommen Gelt wider geben/ vnnd nicht deſto minder der Statt/ von jedem kauff/ der alſo gefaͤhrlichen beſchicht/ Fuͤnff Pfundt Pfenning beſſeren.
Darauff ſoll auch ein jeder Holtzzoller/ ſo zu zeiten ſein wuͤrd/ bey den Pflichten die er Ampts halben thut/ alle Floͤtz/ auff welchen Tag ein jedes zu Keyl ankompt/ vnd wem es zuſteht eygentlich auffzufchreiben/ oder ſo er nicht Schreiben oder Leſen koͤndte/ ſolches fleiſſig zuverzeichnen vnnd zumercken/ ſo viel jhm moͤglich; Deßgleichen wer jederzeit/ in abweſen der Rheinfloͤtzer vnnd Holtzleuth/ vom ſelbigen Holtz theil bey jhme begehrt/ den Rheinfloͤtzern vnnd Holtzleuthen anzubringen/ auch einen jeden der jhne darvmb erſucht vnnd befragt/ anzuzeigen/ vnnd das niemandt zuverhalten/ verpflicht vnd ſchuldig ſein/ dann welcher Zoller hierwider handelt vnd jemandt etwas verhielte/ ſoll der gebuͤhr nach ernſtlich geſtrafft werden.
Vnd dieweil der Zoller mit dem auffzeichnen vnnd anbringen/ weiters dann bißhero beſchwaͤrt/ haben vnſere Herꝛen geordnet/ das ein jeder Burger/ der in abweſen der Rheinfloͤtzer vnnd Holtzleuth theil bey dem Zoller begehrt/ vmb das er ſolches deſto fuͤr derlichen den Holtzleuthen anbringe/ demſelbigen fuͤr ſeine muͤhe/ acht Pfenning zu Lohn/ geben vnd bezahlen ſolle.
Hier auff ſollen auch alle Holtzleuth/ Zimmerleuth vnnd andere ſo das Holtzgewerb treiben/ ein jedes Holtz fuͤr ſeinen werth vnd fuͤr ſo viel Stuck/ als ein jedes von Alters hero gerechnet/ vnd hernach gemeldet wuͤrd/ vnd nicht hoͤher/ zuverkauffen ſchuldig ſein.
Vnnd damit ob dieſer Ordnung deſto mehr gehalten/ vnnd die verbrecher vmb jhr vbertretten gebuͤhrlich geſtrafft werden/ ſo woͤllen vnnd gebieten vnſere Herꝛen/ Meiſter vnnd Rath obgemelt/ allen vnnd jeden der Statt Ver- Ampten/ ſo ſich deß Holtzwercks zu Keyl gebrauchen/ nemlich den Werckmeiſtern/ Bruckmeiſtern/ Lohnherꝛn/ Zollern vnnd anderen/ daß ſie alle die jenigen/ ſo ſie ſehen/ gewahr werden/ oder hoͤren/ wider dieſe Ordnung handlen vnnd thun/ bey jhren Eyden damit ſie der Statt zugethan ſeind/ Ruͤgen vnnd angeben ſollen/ alles vngefaͤhrlich/ vnnd haben jhnen hiebey vnſere Herꝛen Raͤht vnnd Ein vnd Zwantzig/ dieſe Ordnung in kuͤnfftigem zuaͤndern/ zumehren/ zumindern/ gar vnd zum theyl abzuthun/ je nach dem ſich diegelegenheit zutregt vorbehalten.
Decretum Freytags den 23. Novembris, Anno 1543.
Renovatum, 11. Junii, Anno 1627.
Vnd volgt hernach fuͤr wieviel Stuckein jedes Holtz Altem gebrauch nach gerechnet wuͤrdt.
Tennen Holtz.
Jtem zween zweyling
Jtem zween Laͤufferſparꝛn
Jtem zween Schoͤlbaͤum
Thun jede gattung ein Stuck.
Jtem ein dreyſſig Schuͤhig Holtz
Jtem ein Kirꝛſparꝛen
Thun ein Stuck.
Jtem ein Viertzig
Jtem ein Fuͤnfftzig
Jtem ein Sechtzig
Jtem ein Sibentzig
Jtem ein Achtzig
Schuͤhig Holtz thutStuck.
Zwey
Drey
Vier
Fuͤnff
Sechs
Eichen Holtz.
Jtem ein dreyſſig ſchůhig Floßbandt/ ein Stuck.
Jtem zwey Floßband deren jedes 14. oder 15. Schuͤhig iſt/ ein Stuck.
Jtem ein Pfal der 13. vnd 14. Schuͤhig iſt/ ein Stuck.
Jtem ein anderhalb Pſal der 18. 19. 20. Schůhig iſt/ anderhalb Stuck.
Jtem ein zweypfaͤliger thut zwey Stuck/ vnd ſoll 26. Schuh lang ſein.
Jtem ein dreiſſig ſchuͤhige gerogene Schwoͤll/ thut drey Stuck.
Jtem ein Viertzig ſchuͤhige/ thut vier Stuck.
Jtem ein Fuͤnfftzig ſchuͤhige/ thut fuͤnff Stuck.
Jtem ein Sechtzig ſchuͤhige/ thut ſechs Stuck.
Jtem ein Sibentzig ſchuͤhige/ thut ſiben Stuck.
VIII.
Heb Ammen Ordnung/ vom Jahr 1605.
ZVm Erſten/ So ſoll man Sechs bewerther Heb Ammen in Straßburg haben/ vnd dieſelben ſollen durch zween der Statt Aertzte/ vnd etliche Erſame Weiſe Frawen/ die dazu taugentlich/ vnd von den Raͤhten verordnet werden/ behoͤrt vnd erkundet werden/ ob ſie genugſam verſtantnuß vnnd wiſſentheit haben/ daß ſie zu dem Ampt taugentlich/ auch der Perſohnen vnd der Glieder halbẽ/ dazu geſchickt ſeyen/ Sollen ſie alsdann dieſe nachgeſchriebene Ordnung ſchwoͤren zuhalten.
I.
Naͤmblich/ daß ſie allezeit Tag vnd Nacht willig vnd gehorſam ſeyen zu dienen/ dem Armen als dem Reichen/ von welchem ſie dann je zu zeiten am erſten berufft vnnd begert werden/ auch kein arme Fraw in Noͤthen zuverlaſſen/ vnnd an andere ende zugehen/ vnnd vmb mehrer gewinns oder lohnes willen/ ſonder wo ſie anfahen zu arbeiten/ daſelbs trewlich außzuwarten/ vnd das niemandts zuverſagen/ bey Jhren Eyden vngefehrlich.
II.
Sie ſollen auch kein Fraw noͤtigen oder vbertreiben zu Kindesarbeit/ auch nicht/ vmb jhres ferneren nutz willen/ darvon eilen/ wie etwan geſchicht/ es erſchinnen dann zuvor gewiſſe zeichen der nahen geburt/ vnd jhnen dann darin fleiſſiglich dienen/ vmb jhren zimlichen gebůhrlichen lohn/ je nach geſtalt der ſachen/ ohngefehrlich.
III.
Begebent ſich auch zu zeiten ſorgliche zufaͤll/ es were vor odeꝛ nach deꝛ geburt/ alſo/ das ſich die Geburt nicht recht ſchicken wolt/ oder andere gebreſten/ es were der Mutter oder des kinds halben/ darzu man rahtes vnd ſorgen bedoͤrffte/ ſo ſoll jhr keine auff jhrem fuͤr nemmen ſtehen/ ſonder weiſer Frawen oder anderer Heb Ammen Rahts pflegen/ vnd nach jhnen fuͤr derlich ſchicken/ ſonderlich nach denen/ darzu ein gebehrende Fraw oder Freundtſchafft luſt hat/ da auch ein jede Heb Amm bey jhrẽ eyde gehorſam ſein ſoll zukommen/ vnd freundtlich helffen raththen vnd handlen/ nach jhrem beſten vermoͤgen.
Es were dann ſach/ das ſie ſelbs in arbeit beſtecket were/ vnnd nicht kommen moͤcht/ vngefaͤhrlich.
Vnd ob zu zeiten noth ſein wuͤrde/ der gelehrten Aertzte Rath zuhaben/ ſollen ſie auch nicht wehren/ ſondern darzu geneigt ſein/ fuͤr derung zuthun/ vmb das den Můttern oder Kindern deſto minder ſchaden oder gebreſten zufallen vnd begegnen moͤgen.
IV.
V.
Sie ſollen auch bey jhren geſchwornen Eyden zu keinem Kind vnderſtehen zubrechen/ weder vmb luͤtzel noch vmb viel/ alle dieweil ſie mercken vnnd verſichen moͤgen daß die Kinder bey leben ſeyen/ es ſtande vmb die Geburt/ wie das woͤlle/ ohne rath vnd geheiß weiſer/ verſtaͤndiger Aertzte/ vnd berichter frommer Frawen/ dann welche das daruͤber thaͤte/ die ſoll mann an jhrem Leibe ſtraffen/ nach dem ſolches gar ein ſchwerer vnd freveler handel iſt/ dar auß viel boͤſes vnd vnrats entſtehen mag/ das nicht alles zumelden iſt.
VI.
Auch zu ſolchen dingen kein grauſamlich oder vngeſchickt Juſtrument brauchen/ Kinder zubrechen oder außzuziehen.
Als Hang/ Eiſenhocken/ oder dergleichen/ ſonder ſich darinn geſchicklich vnd weſentlich halten/ als ſich gebůhrt.
VII.
Sie ſollen auch ſchuldig ſein/ in der erſten Wochen nach der Geburt allemal zu den Kindbetterin zukommen/ ſie zuberichten/ vnd getrewlichen zuweiſen/ wie ſie ſich vnnd das Kind halten ſollen/ vmb daß ſie beyderſeits vmb jhr vnwiſſenheit nicht verwahrloſet werden.
VIII.
Es ſollen auch dieſelben Heb Ammen bey jhren Eyden kein Schwangere Fraw bitten/ durch ſich oder jemandts von jhrentwegen/ ſie zu Kindesarbeit zubrauchen/ fuͤr ein andere/ oder ſich deß mit gefaͤhrlichen worten mercken zulaſſen/ ſonder ein jede Schwangere Fraw laſſen nemmen oder beruffen/ welche jhr am beſten geliebt.
Es ſoll auch keine die andern verklagen/ oder vernichten/ mit worten oder wercken/ ſie damit zuhindern/ vnd ſich ſelbſt zufuͤrdern/ dann welche darwider thaͤte/ die ſoll beſſern Drey Pfundt Pfenning/ vnnd darzu vmb den Eydbruch geſtrafft werden.
Vnd vmb das ſie zu ſolchen dingen deſto gefliſſener vnnd williger ſein moͤgen/ So ſoll man denſelben bewerthen Heb- Ammen Jahrs von der Statt wegen/ jhr jeglicher geben Zwey Pfund Pfenning/ fuͤr alle forderungen.
Welche bewerthe Heb Ammen auch ein Vortaͤufferin haben/ vnnd dieſelbe deß Ampts der Heb Ammen berichten vnnd lehren will/ vmb das deſto min der bruͤſte vnd abgange/ ane guten Heb Ammen ſein moͤge/ derſelben ſoll man Jars ein Pfundt Pfenning mehr geben/ dann eineꝛ andern/ vmb das/ wann von den beſtelten Heb Ammen eine abgienge/ das man deſto baß ein andere ahn dero ſtatt bekommen moͤge/ welche dann aller geſchicklichſt dazu were.
X.
Es ſollen auch dieſelben Vortaͤufferin/ die das Heb Ammen werck lernen woͤllen/ zuvor abe von den Heb Ammen/ die ſie lehren woͤllen/ fuͤr die Herꝛn gebracht werden/ vnd anfaͤnglich geloben vnnd verſprechen/ das Ampt getrewlich zulernen/ vnnd fuͤr ſich ſelbs allein nicht zuhandlen/ oder zutreiben/ ſie werde dann vor vnnd ehe erkannt/ dazu taugentlich zuſein/ in maſſen wie vorſtehet.
XI.
Nicht weniger ſollen alle die jenige Frawen/ ſo das Heb- Ammen werck lernen/ vnd ſich fuͤr Lehrtoͤchter woͤllen einſchreiben laſſen/ zuvorderſt von den Heb Ammen/ die ſie lehren wollen/ fuͤr die Herꝛen gebracht werden/ vnnd anfaͤnglich geloben vnd verſprechen/ das Ampt getrewlich zulernen/ vnnd fuͤr ſich ſelbs vnd allein nichts zuhandlen/ oder zutreiben/ Sie werden dann zuvor Examiniert/ verhoͤrt/ vnd darzu tauglich erkannt/ in maſſen die Ordnung ſolches außweiſet.
XII.
Die Heb Ammen ſollen auch bey jhren geſchwornen Eyden ſchuldig vnnd verbunden ſein/ wo ſie verdachten Perſonen helffen Kinder gewinnen/ da ſie beduncken will/ das die von handen geben/ vnnd in den weiſen ſtuhle geſtellet werden moͤchten/ daß ſie dann jhr fleiſſig erfahren haben/ nach deß Kindes rechten Vatter/ vnd daran ſeyen/ daß deſſelben Kindes Vatter ingeſchrieben/ oder mit munde dem Weiſen Ettenoder der/ Weiſen Pflegern angeben vnd verkuͤndet werde/ vmb daß ſie ſich damit koͤnnen gehalten nach jhrem befehle.
Actum & Decretum Montag den 11. Februarij. 1605.
XIII.
IX. Pulver Ordnung/ vom Jahr 1617.
WJr Adam Zorn der Meiſter vnd der Rath der Freyen Reichs Statt Straßburg/ Sampt vnſern Freunden den Ein vnnd Zwantzigen/ Thun hiermit kundt fuͤr Maͤnniglich/ Nach dem vnſere liebe Vorfahren im Jahr 1581. ein nutzlich Pulver Mandat außgehen laſſen/ welchem aber in newlichen zeiten von vielen Frembden vnnd Heimiſchen vielfaltig zuwieder gehandelt:
Auch etwa nachgehends ſolche verbrechungen mit bloſſer fuͤrwendung einer Vnwiſſenheit oder Ignorantz, entſchuldigt werden wollen/ vnd ſo nicht GOTT der Allmaͤchtig den jenigen groſſen ſchaden/ welcher auß ſolcher Leuth Vnfůr ſichtigkeit/ Vnachtſamkeit vnd vberſchreittung habender Ordnung/ gantz leichtlich entſtehen moͤgen/ mit Vaͤtterlicher hut gewendet hette/ oder auch ins kuͤnfftig beſſere verſehung geſchehen ſolte/ viel Jammers/ Vngluͤcks vnd Vngemachs darůber erfolgen moͤchte.
Solchen vnd dergleichen ſchaden/ vnrath vnnd gefahr ſo viel an vns/ vnd mit Goͤttlichem willen moͤglich ſein wird/ vor zuſein/ vnnd zu fuͤrkom̃en/ ſo haben wir das vorige Mandat erſehen/ erwogen vnnd mit nachfolgender verbeſſerung ernewert/ Gebieten vñ verbietẽ auch hiermit Fuͤrs Erſte/ allen vñ jeden vnſern Burgern/ Jnwohnern/ Zu vnd Angehoͤrigen/ vñ ſonſten menniglichen/ der dieſe vnſere Statt mit ab: vnd zuziehen brauchen muß (bey ſtraff Hundert Pfundt Pfenning/ oder ſo einer die nit zugeben/ bey verlierung deß Burgerꝛechten/ oder Verweiſung vnſerer Statt vnd Obrigkeit/ ſo lang biß er ſolche ſtraff erlegt) daß hinfuͤro keiner/ der ſey wer er woͤlle/ ſich deß Pulvermachens in vnſerer Obrigkeit/ in welchen weg das were/ ohn ſonderbahre vnſere erlaubnuß annehmen noch vnderſtehen: Deßgleichen/ daß keiner ſo deſſen von vns vergůnſtigung hette/ oder ins kuͤnfftig bekommen wirdt/ ſolch ſein Pulver jnnerhalb der Statt Ringmauren/ bereiten/ zurichten/ doͤrꝛen/ koͤrnen/ noch einige arbeit/ wie die namen haben mag/ daran thun noch fuͤrnehmen/ wie auch keinen Salpeter mehr ſieden noch leutern ſolle.
Zum Andern/ ſoll bey gleichmaͤſſiger Poen vnnd Straff hinfuͤro keiner mehr/ es ſeyen Pulvermacher/ oder andere Kauff: vnd Handelsleuth/ ſo mit Pulver vmbgehen vnnd handtieren/ einig Pulver luͤtzel oder viel in jhren oder andern Haͤuſern/ ſondern daſſelb an keinen andern/ dann denen orten/ ſo jhnen von den Obern Zeugherꝛn darzu beſtimpt/ eingegeben vnd verordnet werden/ haben noch behalten:
Doch ſollen die jenige/ denẽ Mußqueten oder andere Rohr zuhalten zur Wehr aufferlegt/ oder die ſonſten Schuͤtzen ſeind/ hierunder nicht begriffen/ ſonder jnen hiemit Pulver zu jrer notturfft/ vñohne vber fluß/ biß in drey Pfund/ in jrẽ Haͤuſern zuhabẽ vnbenom̃ẽ; ſie aber dabey/ ſolchs in guter gewarſam/ zuverſorgẽ/ verwarnt ſein.
Vnd nachdem/ Fuͤrs Dritt/ das Pulver nun ein zeitlang in den Haͤuſern/ dem vorigen Mandat zuwider/ zu mehrmalen verkaufft worden:
So wollen wir/ daß ſolches nit allein krafft obgemelter vnſerer verornung/ vnd dero dabey geſetzten ſtraff/ nicht mehr geſchehen; Sondern daß es auch/ weder in vnſern gefreyten S. Johannes vnd Weyhenacht Meſſen/ noch an andern gemeinen Marcktaͤgen/ an keinem andern/ dann deme darzu verordneten vnnd beſtimpten Ort/ wie ein jeder deſſen/ von obernannten vnſern Obern Zeugherꝛn beſcheiden wirdt/ vnd in denen Huͤtlin/ die hierzu zugerichtet/ vnnd jhr jedem eingegeben werden ſollen/ feil gehabt vnd verkaufft werde/ vnnd daß jhrer keiner auff einmahl mehr dann Fůnff vnd Zwantzig Pfundt Pulvers/ bey der Poen Zehen Pfundt Pfenning/ in ſolchen Huͤttlin haben vnd behalten ſoll.
Damit auch Fuͤrs Vierdt/ daß Pulver ſo alſo eingekaufft/ nicht in der Burger Haͤuſer verſteckt/ vnnd allerhandt vnrath/ ſo leichtlich darauß erfolgen mag/ deſto mehr verhuͤtet werde/ ſo woͤllen wir hiemit allen ſolchen Kauff: vnd Handelsleuten/ bey vermeydung der ſtraffzehen Pfund Pfenning/ gebottẽ habẽ/ dz keiner ſolch verkaufft Pulver/ wo es ſich ein viertel eines Centners oder daruͤber anlauffen wuͤrd/ von vñ auſſer dẽ verwarlichen ort/ das jme hievor darzu eingeben worden/ dem Kaͤuffer/ zuvor vnd ehe verfolgen laſſen ſoll/ es woͤlle dann der Fuhrmann/ ſolchs alsbald laden/ vnd darmit darvon fahren.
Deßgleichen vnd zum Fuͤnfften/ wollen wir alle frembe Kauff- vnd Handelsleut/ mit dieſem Brieff aviſirt, ermahnt vnd verwarnt haben/ da ſie hinfuͤro Pulver oder Salpeter es/ ſeye luͤtzel oder viel/ allher in vnſer Statt bringen/ oder fuͤhrenlaſſen wuͤrden/ daß ſie ſolches alsbald vnſern verordneten im Kauff hauß zuwiſſen machen/ damit ſolches an gehoͤrige ſtett verſchafft/ vnd dieſem vnſerm befelch gemaͤß verwahrt werden moͤge.
Dann welcher ſolches nicht thun/ vnnd dieſe Wahr nicht anzeigen/ ſonder gefaͤhrlich verſchweigen vnd verhalten/ vnnd daſſelb kundtlich gemacht wuͤrde/ der ſoll nicht allein daſſelb verwuͤrckt vnd verlohren haben/ ſonder noch darzu vmb ein namhaffte Geltſumma von vns geſtrafft werden.
Als wir auch hieneben berichtet worden/ das etliche ſich deß Fewr- vnnd Raquetlin werffens vndernemmen/ dardurch dann auch auß vnachtſame nicht wenig vnrath entſtehen moͤchte/ ſo woͤllen wir ſolches hiermit vnd Zum Sechſten/ gleichmaͤſſig mit ernſt verbotten haben/ der geſtalt/ daß der/ ſo ohn vnſer oder vnſerer obern Zeugherꝛen willen vnd vorwiſſen einige Raquetlin in dieſer Statt Ringmauren werffen wuͤrd/ fuͤr jeglich geworffen Raquetlin Fuͤnff Pfundt Pfenning zu ſtraff verfallen ſein:
Der jenige aber/ ſo einig Fewrwerck in dieſer vnſerer Statt/ ohn vnſere/ oder vnſerer Obern Zeugherren verguͤngſtigung: oder auch nur an einem andern/ dann dem von vns/ oder jhnen beſtimpten vnnd namhafft gemachten Ort/ præpariren vnnd zurichten wuͤrd/ Hundert Pfundt Pfenning beſſern:
Vnnd der/ ſo ohn vnſere/ oder jhre außtruckliche erlaubnuß vnd verwilligung/ dergleichen anſtecken/ vnd werffen wuͤrde/ am Leib geſtrafft werden ſoll.
Vnd/ auff das dieſem vnſerm Mandat deſto ſteiffer gelebt vnd nachkommen werde/ ſo gebieten wir auch hiemit allen vnſern Burgern/ vnd denen wir zugebieten vnd verbieten haben/ hiermit veſtiglich/ vnd wollen/ daß jhrer jeder auff ſolches alles vnnd jedes fleiſſige gute achtung geben/ vnd ſo jhrer einer darwider Jchtzit fuͤr genommen/ oder gehandelt worden in erfahrung bringen/ ſehen/ ſpuͤren vnd befinden wuͤrde/ daſſelb den verordneten Obern Zeugherꝛn alsbald vermelden vnd anzeigen/ oder als ein verbrecher vnſers Gebotts gleich dem verhaͤlten Thaͤter geſtrafft werden ſolle.
Darnach ſich maͤnniglich zurichten.
Actum & Decretum Mittwochs am vierdten Junij/ Anno Ein Tauſent Sechshundert vnd Sibenzehen.
X. Ordnung deß Schieſſens jnner einer Meilen wegs vmb die Statt. vom Jahr. 1587.
WJr Georg Jacob Bock von Erlenburg/ der Meiſter/ vnnd der Rath zu Straßburg/ Thun kundt.
Wiewol vnſereliebe Vorfahren vnd wir hievor in Anno ꝛc.
Viertzig eins/ auß erheblichen vrſachen maͤnniglichen gebotten vnd verbotten/ Jn dieſer Statt Straßburg/ vnd derſelben Burckbann/ Awen vñ Woͤrden/ vnd ſoweit ſich derſelben bezirck/ Oberkeit vnd Herꝛligkeit erſtreckt/ kein Fewer oder Handbuͤchs/ abzuſchieſſen/ wie auch kein new geſchmidt Rhor nicht zu probieren/ Deßgleichen weder nach Wildprett oder Gevoͤgel nicht zuſchieſſen/ ꝛc.
Sondern wer ein Fewrbuͤchß/ hand oder newgeſchmidt Rhor/ ablaſſen oder verſuchen wolt/ daſſelb niergend anderswoh/ dann an gewoͤhnlichem Schießrein thun ſolte.
So befinden wir doch daß biß anher ſolch Gebott vnnd verbott/ nicht allein gar auſſer acht gelaſſen/ ſondern dem ſelben zum theil auß vnwiſſenheit/ zum theyl fraͤvelem muthwillen ſtracks zuwieder vnnd entgegen/ in mehr weg gehandelt/ Dadurch ſo wol den Wild vnnd Vogelfuhren allerhand nachtheyl zugefuͤgt/ als auch zu naͤchſt an der Statt/ vnnd in den Gaͤrten niemandt ohne gefahr ſeines Leibs ſicher ſein vnd wandlen moͤgen: welchem laͤnger zuzuſehen vns mit nichten gemeint.
Derwegen woͤllen wir hiemit/ vnd in krafft diß/ vor angeregt Mandat vnd verbott/ von Anno Ein vnd Viertzig mit allen ſeinen clauſulen vnd angehenckten Poͤnen nicht allein von newem widerholt/ Sondern damit niemandt mehr der vnwiſſenheit ſich zu entſchuldigen/ nachmahlen vnd zum vberfluß/ allen vnſern Burgern/ Jnwohnern/ Hinderſaſſen vnd maͤnniglich/ wz wuͤrden/ weſens oder ſtandts die ſeyen/ mit ernſt gebottẽ vñ verbotten haben/ Jnnerhalb einer Meyl wegs gerings vmb dieſe Statt/ Es ſeye in Awen/ Woͤrden/ Feldern oder Gaͤrtẽ/ aller dings keine Fewrbuͤchſen oder Handrohr wie die namẽ haben moͤgen (auſſerhalb an dem gewohnlichen Schießrein vnd den darzu verordneten Zielſtatten) er ziele nach etwas oder nicht/ nicht abzuſchieſſen/ zuverſuchen oder zuprobieren/ es weredann/ daß ſich einer ſeines Leibs erwehren můßt/ oder kaͤme erſt vber Feld/ vnd wolt ſein Rohr geladen nicht zu Hauß fuͤhren/ ſondern in grundt loß ſchieſſen/ bey der ſtraff Dreiſſig Schilling Pfenning/ die man niemandt ſo hiewider handlete/ fahren laſſen ſoll.
Deſſen maͤnniglich ſich vor ſchaden endlich wiſſen zu huͤten/ hiemit woͤlle erinnert vnnd verwarnet ſein.
Actum & Decretum Montag den achtzehenden Septembris/ Als man zalt von der Geburt Chriſti vnſers lieben Herꝛen/ Tauſent/ Fuͤnffhundert/ Achtzig vnd Sieben Jahr.
ENDE.
