WJr Friderich Wilhelm/ von Gottes gnaden/ Marggrave zu Brandenburg/ des Heyligen Roͤmiſchen Reichs Ertz Caͤmmerer vnd Chur- Fuͤrſt/ zu Magdeburg/ in Preußen/ zu Cleve/ Guͤlich/ Berge/ Stettin/ Pommern/ der Caſſuben vnd Wenden/ auch in Schleſien zu Croſſen vnd Jaͤgerndorff Hertzog/ Burggrave zu Nuͤrenberg/ Fürſt zu Halberſtadt/ Minden vnd Cammin/ Grave zu der Marck vnd Ravensberg/ Herr zu Ravenſtein/ vnd der Landen Lawenburg vnd Buͤtaw ꝛc.
Thun kund vnd fuͤgen hiemit jedermaͤnniglichen zuwiſſen: Demnach die taͤgliche erfahrung bezeuget/ daß Vnſern außgelaſſenen Edicten vnerachtet/ die ſtarcke Bettler/ lediggaͤnger/ landtſtreicher/ Heyden vnd Zygaͤner/ vnd frembde außſaͤtzige haͤuffig in Vnſerm Hertzogthumb Cleve vnd Graffſchafft Marck ſich finden laſſen/ vnd Vnſern Vnterthanen groſſes beſchwer/ bedrewungen vnd gewalt zufuͤgen/ vnd allerhand muthwillen veruͤben; Als iſt hiemit/ ſolchem vnheil vorzukommen/ Vnſer ernſter befehl vnd Verordnung/ daß alle Bettler/ landſtreicher/ zygaͤner/ ſo Fraw- als Manns perſohnen/ neben jhren kindern vnd anhang/ wie auch alle frembde Außſaͤtzige/ vnd welche ſich vor außſaͤtzig außgeben/ vnd vnter dem ſchein vnd vorwand des außſatzes des bettelens ernehren/ alsbald vnd ohne einig auffenthalt ſich auͤß Vnſerm Lande begeben/ gaͤntzlich darauß bleiben/ vnd mehr nicht darinnen/ es ſeye in Staͤtten oder auff dem lande/ bey leibs ſtraff vnd gefaͤnglicher anhaltung ſich finden laſſen ſollen.
Wir wollen auch hiemit/ daß die Armen/ welche in gemeltem Vnſerm Hertzogthumb vnd Graffſchafft wohnhafft/ vnd mit ſchwachheit vnd gebrechen des Leibes beladen ſeyn/ von der Stadt oder Commun, wo ſie wohnen/ ſo viel muͤglich/ vnterhalten werden ſollen/ ſonſten mit einem briefflichen Schein Vnſerer Beampten/ des bettelens ſich gebrauchen moͤgen/ doch daß derſelben kinder/ ſo ſie jhr brodt zuverdienen geſchickt ſeind/ von jhnen genommen/ vnd zu den handtwercken vnd zur arbeit gewieſen werden.
Ferner verordnen Wir hiemit/ daß die Außſaͤtzigen/ welchezwoͤlff Jahren vnd daruͤber in gemelten Vnſern Landen gewohnet/ alle drey Jahr ſich von Vns beſtelten Medicis vnd Chyrurgen beſichtigen/ vnd einen Schein des Außſatzes geben laſſen/ keine jaͤhrliche bißhero gehabte verſamblungen/ vnd darinnen veruͤbte beſtraffung vnd gildtrecht halten noch gebrauchen/ keine frembde Außſaͤtzige beherbergen/ vnd nicht auff dem wege bey Waͤldern vnd abgelegenen oͤhrtern/ ſondern nahe bey den Staͤtten jhre wohnung/ welche Vnſere Beampte jhnen anweiſen werden/ haben/ vnd nicht herumb hauffenweiſe/ wie bißhero geſchehen/ durch Vnſere Aempter vnd Staͤtte/ ſondern allein in dem Ampt vnd Statt wo ſie wohnhafft/ bettelen:
Die jenige aber welche dieſem nicht nachkommen werden/ vnd die auß frembden landen hiehin ſich begeben/ vnd weniger als zwoͤlff jahren in Vnſern Landen gewohnet haben/ ſich ſampt jhren weibern/ kindern vnd anhang alsbald gleich andern frembden außſaͤtzigen darauß begeben/ vnd darin nicht wiederumb finden laſſen ſollen:
Befehlen derohalben krafft dieſes allen Vnſern Land Droſten/ Droſten/ Amptleuthen/ Richtern/ Schultheiſſen vnd Befehlhabern/ daß ſie dieſe Vnſere Verordnung von den Cantzelen publiciren laſſen/ vnd daruͤber wie auch vorige dießfals außgelaſſene Vnſere Verordnungen ſteiff vnd faͤſt halten/ die Gaſthaͤuſer/ Landſtraſſen vnd verdaͤchtige herbergen fleiſſig beſuchen laſſen/ vnd alle frembde vnd ſtarcke Bettler/ Landtſtreicher/ Zygaͤner/ vnd frembde Außſaͤtzige/ welche ſich nach publication dieſes in ged.
Vnſern Landen ſich finden laſſen/ gefaͤnglich annehmen/ vnd zwar in dieſem Vnſerm Hertzogthumb Cleve nach Calcar/ in vnſerer Grafſchafft Marck aber nach Lipſtadt/ geſtalt ſie in eyſen angefeßelt/ zur arbeit zugebrauchen/ bringen laſſen ſollen:
Vnd damit gem. vnſere Richtere/ Schultheiſſen vnd Befehlhabere deſto fleiſſiger in betrettung ſolcher Bettler/ ſeyn moͤgen/ ſol jhnen vor jedwedern/ welchen ſie/ dieſer verordnung nach/ liefern werden/ zwey Reichsthaler/ neben den darauff gehenden vnkoſten/ auß gemeinem vmbſchlag des Ampts/ gegeben werden.
Jn uhrkund Vnſers hievor gedruͤckten Churfürſtlichen Jnſiegels: Cleve im Regierungs Raht den 20. Auguſti 1663.
An ſtatt vnd von wegen Hochſtg: Jh: Churfl: Durchl:
