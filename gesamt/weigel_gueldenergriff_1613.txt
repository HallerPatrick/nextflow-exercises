Der guͤldene Griff/ Alle Ding ohne Jrrthumb zuerkennen/ vielen Hochgelaͤhrten vnbekandt/ vnd doch allen Menſchen nothwendig zu wiſſen.
Durch M.
Valentinum VVeigelium geweſenen Pfarꝛherꝛn zur Zſchopan.
Gedruckt zu Hall in Sachſen/ durch Chriſtoph.
Bißmarck/ Jn verlegung Joachimi Kruſicken.
Jm Jahr 1613.
Der guͤldene Griff.
Alle ding ohne Jrrthumb zu erkennen/ vielen Hochgelaͤhrten vnbekandt/ vnd doch allen Menſchen nothwendig zuwiſſen.
Alle Ding ſind ewig vnd auch zeitlich.
Alle Ding kan Chriſtus in vns lehren/ ſo fern wir vns auch jhm mit Raum ergeben.
Apocalipſis 5. Cap.
VNd Jch ſahe in der rechten Hand/ deſſen/ der auff dem Stul ſaß ein Buch geſchrieben/ inwendig vnd außwendig verſiegelt/ mit ſieben Siegeln/ vnd ich ſahe einen ſtarcken Engel predigen/ mit heller Stim/ wer iſt wůrdig dieſes Buch auffzuthun/ vnd zu brechen ſeine Sigel/ Vnd niemand im Himmel noch auff Erden/ noch vnter der Erden kundt das Buch auffthun/ noch darein ſehen/ vnd ich weinet ſehr/ daß niemand wuͤrdig erfunden ward/ das Buch auffzuthun noch zu leſen/ noch darinnen zu ſehen/ Aber einer vnter den Elteſten ſprach zu mir/ Weine nicht/ es hat vberwunden der Loͤw/ der da iſt vom Geſchlecht Juda/ Chriſtus/ Gott/ das Wort/ welchs iſt das Reich Gottes in vns/ der vom Stammen Davids/ auffzuthun das Buch vnd zu brechen ſeine ſieben Siegel.
Der guͤldene Griff/ Alle ding ohne Jrthumb zu erkennen/ vielen Hochgelarten vnbekand/ vnd doch allen Menſchen zu wiſſen nothwendig.
JN dem Namen vnſers HErꝛn JEſu Chriſti/ ſchreib ich dis Buͤchlein/ darinnen auch die Einfeltigen ſo weit im Verſtandt gebracht koͤnnen werden/ daß ſie vberwinden vnd treiben koͤnnen/ viel Hochgelehrte/ Doctores vnd Weltgelehrte vberzeigen/ daß viel Hochgelehrte in Blindheit ſitzen in allen dreyen Faculteten/ So kompt nun her vñ ſchawet die Werck des HErꝛn.
Hoͤret ſchnel vnd redet langſam/ lernet zuvor/ darnach vrtheilet/ dempffet den Geiſt nicht/ pruͤffet aber vnd ſehet/ was er rede/ vnd ſehet mit ewern eignen Augen/ vnd nicht mit anderer Leut Augen/ kompt doch vnd hoͤꝛet mit ewren eignen Ohren/ vnd gleubet nicht was andere gehoͤrt haben/ kompt vnnd ſchmecket mit ewren eignen Zungen/ ſo werdet jhr verſtendig/ klug vnd weiſe werden/ vñ aus allem Jrꝛthumb vnd Finſternis erledigt/ dañ hinfort ſolt jhr nicht auff gut Vertrawen gleuben/ was andere ſagen/ ſondern ſelbſt ſehen/ das Warheit Warheit ſey.
Jhr werdet ſelber zeugen/ vnd niemands mehr zu gefallen gleuben/ es iſt zeit die Warheit nicht lenger zu verhalten/ ſondern offentlich zu ſchreiben vnd zu reden/ vnd ſolche Warheit iſt in euch/ Gott im Himmel werdet jhr dancken/ daß jr durch mich/ einen ſo geringen Werckzeug ſeyd gefuͤhret vnd gebracht worden/ eben zu dem/ das euch allen zum nothwendigſten iſt/ welches das hoͤchſte iſt/ vnd welches auch in euch iſt/ jhr alle habt nichts davon gewuſt/ vnd habt euch ſelber nicht erkennet/ Sich ſelber nicht kennen/ vnd auch Gott nicht/ iſt die hoͤchſte Blindheit vnd Finſternis/ ſich aber ſelbſt vnd Gott erkennen/ treibet aus alle Finſternis vnd macht der Menſchen Gewiſſen/ daß jhn kein anderer verfuͤhren kan/ die jnen aber ſelber nicht woͤllen ſo guͤnſtig ſeyn/ daß ſie lernen moͤchten/ wie ſol dann jhnen dis Buͤchlein guͤnſtig ſeyn/ die da ſagen/ was ſolteſtu mich lehren/ oder was kanſtu/ daß ich erſt von dir lernen ſol/ Antwort/ Nichts newes kan ich dich leren/ ſondern nur das jenige das in dir iſt/ daß du in dir tregeſt/ aber doch nicht gewuſt haſt/ welchs dich verwundern muſt/ Sagſtu was darff ich deines Berichts/ ich mag deines guͤldenen Griffs nicht brauchen/ Jch verſtehe zuvor alle ding beſſer/ Antwort/ Verſteheſtu alles zuvor/ ſo liß dis Buͤchlein/ ſo wird es gewißlich mit deinem Verſtand vberein kom̃en/ koͤmpts aber mit dir nicht vberein/ ſo iſt der Verſtand nicht in dir/ ſo biſtu blind vnd muſt bekennen dein Vnwiſſenheit als deñ wird dir geholffen/ Sagſtu aber du ſeyeſt nicht blind/ ſondern ſeheſt/ ſo mag dir nimmermehr geholffen werden/ denn dis Buͤchlein wird zum Gericht fuͤr gelegt vnd gegeben/ auff das die da blind vnd vnwiſſent/ ſehend vnnd verſtendig werden/ die aber ſehend vnd wiſſent ſind/ entweder in der Wiſſenheit beſtetiget werden/ oder blind vnd vnwiſſent werden vnd bleiben/ hie vnd dort in Ewigkeit/ Johan. Cap. 9 Wohl lieber Menſch/ dis Buͤchlein ſol die Vnwiſſenden ſehend vnd verſtendig machen/ die es aber ſehen vnd wiſſen/ ſollen blind vñ vnwiſſent bleiben in Ewigkeit/ nicht das die Erkentnis aus dem Gegenwurff genommen werde/ (welches wider mein ſchreiben were) ſondern zum Gericht iſt es geſchrieben vnd gegeben/ als die da ſich blind vnd vnwiſſend erkennen/ aus dem Jrꝛthumb erꝛettet werden/ die aber ſich fuͤr wiſſent vñ ſehend erkennen/ vnd ſind es doch nicht/ die muͤſſen in der Finſternis bleiben hie vnd dort/ Derhalben lieber Leſer/ vrtheile mit Beſcheidenheit/ verwirff dis Buͤchlein nicht/ ſo wirſtu auch nicht verwirfflich vberzeiget/ dann wer dis Buͤchlein verwirfft/ der zeiget ſich ſelber/ das er ſey ein Luͤgner/ vnd ein Feind der Warheit bleiben woͤlle.
Das erſte Capitel.
Daß die Betrachtung der ewigen Gottheit/ vnd der 6. Tagwercken/ auch die Erkentnis ſeiner ſelbs/ gros Nutz bringe.
WEr da offt betracht den ewigen GOtt/ wie er anfenglich durch ſein Wort vnd Geiſt ſeines Munds alle ding geſchaffen hat/ aus nichts etwas/ Als die Engel kom̃en aus nichts/ dann durchs Wort Gottes/ auff das folgen die 5. Tagwercke der Schoͤpffung/ wie durch die ſcheidungen/ alle ding ſind herfuͤr kom̃en an das Liecht/ Gott beſitzt alle ding in jm ſelber/ alſo ſchuff er auch die Engel/ daß ſie alles in jnen ſelber haben/ aus den kom̃en herfuͤr die 4. Elementa vnd Aſtra, aus den Elementen vnd Aſtris kom̃en herfuͤr die Corpora, aus dẽ Corporibus wachſen herfuͤr die Fruͤchten/ wer das betracht (ſag ich) das alles das aus nichts worden ſey/ durchs Wort aus dem Verborgnen in das Weſen alle ding aus dem vnſichtbarn in das ſichtbare kom̃en ſey/ aus dem Geiſtlichen in das Leibliche vnd Coͤrperliche/ vnd bleib eins in dem andern/ Als der leibliche ſichtbare Baum/ bleibet im vnſichtbarn geiſtlichen Baum/ alſo flieſſen alle euſſere ding von dem innern heraus/ vnd nichts von auſſen hinnein/ Siehe an wo koͤmpt der Baum her/ warlich aus den Aſtris des vnſichtbaren Samens/ wo koͤmpt die Birn her/ aus dem Baum/ wo koͤmpt der Schnee vñ Hagel her/ Regen/ Nebel/ nit aus den jrdiſchen Duͤnſten/ wie Ariſtotel ſagt/ ſondern aus den vnſichtigen Aſtris der Sternen/ die das vnſichtbare ſichtbar machen/ Nun/ wo koͤmpt der Menſch her? aus dem limbo terrę, das iſt aus dem Erden Klotz/ der da iſt die gantze Welt/ vnſichtbar lag Adam in der Welt/ vnd ward leiblich/ waraus einer iſt/ daſſelb hat vnd begert er auch in jhm/ die Birn iſt aus dem Baum/ der Kern aus der Birn/ darumb kan aus dem Kern wiederumb eine Birn wachſen/ ſampt mehr andern Birnen/ vnd gehet alles von innen heraus/ aus dem vnſichtigen in das ſichtige/ aus allen Geſchoͤpffen iſt Adam gezogen/ vnd alle Geſchoͤpff ligen in jm/ aus dem Firmament oder Geſtirn iſt ſein Geiſt/ vnd daher hat Adam alle ſeine Kunſt/ Handwerck/ Sprachen vnd alle thuͤriſche Weißheit in jhm/ deñ was im Firmament iſt/ das iſt auch im Menſchen/ vber das hat der Menſch die ewige Seel/ durch das einblaſen von Gott/ ſampt dem H. Geiſt/ derhalben ligt auch die ewige himliſche Weißheit in jhm/ daraus geſchloſſen wird/ das alle Erkentnis Goͤttlicher ding/ nit aus den Buͤchern genom̃en werde/ ſondern aus dem Menſchen ſelbſt herflieſſe/ in den Buchſtaben/ Derhalben wer offt betrachtete die ewige Gottheit vnd die Werck/ auch ſich ſelber/ lernet kennen der erlangt vollkommene Weißheit/ vnd ſein ſtudieren koͤmpt jhn leicht an/ was ein anderer in 30. Jahren nicht lernen kan/ das kan ein ſolcher in 3. Jahren lernen/ ohn allen Jrꝛthumb/ O wuͤſten die Hohenſchulen vnd Weltgelehrten dieſen Griff vnd kurtzen Grund/ ſie wuͤrden nicht mit muͤh vnd arbeit jhre Weißheit aus den Buͤchern zu leſen verhoffen/ vnd ſich ſelbſten neben andern in ſolche ſchwere Finſternis vnd Jrꝛthumb vor Gott anfuͤhren.
O ewiger Gott vnd Schoͤpffer/ die Werck deiner Hende bezeugen gnugſam/ daß alle ding aus dem vnſichtbaren in das ſichtbare kommen/ aus dem geiſtlichen in das leibliche Coͤrperliche vnd weltliche/ da alle ding heraus flieſſen in das ſichtbare/ Alſo iſt der Buchſtab kommen aus dem inwendigen Geiſt/ Adam aus der Welt/ die Erkendtnis oder Verſtandt aus dem Adam/ denn der Menſch iſt vor allen Buͤchern/ die Buͤcher ſind aus dem Menſchen/ O HErꝛ erleuchte/ erleuchte mich wieder/ du wares Liecht/ daß ich nun dich vnd mich erkenne/ ſo wird mir eroͤffnet die Erkentnis aller Ding/ Amen.
Das ander Capitel.
Von der ewigen Gottheit vnd jhren Wercken nichts wiſſen/ vnd ſich ſelber nicht kennen/ iſt ein Vrſach aller Verfuͤhrung vnd Finſterniß.
DJe fleiſige Betrachtung der Wercken Gottes vnd Erkaͤntniß ſeiner ſelbſt/ fuͤhret zu Gott vnd machet das Aug klar vnd hell/ bezeuget auch daß der Verſtandt oder die Erkaͤntniß von jnnen heraus flieſſe/ ſo mag ein ſolcher von keinen andern verfuͤhret werden/ denn er hat das Vrtheil vnd Erkendtnuß in jhme ſelber/ wer aber den Vhrſprung der Werck Gottes nicht bedenckt/ vnd ſich ſelber auch nit wil lernen kennen/ was er ſey/ woher er komme/ was er in jhm trage/ der muß nothwendig fallen/ in mancherley Jrꝛthumb vnd Blindheit/ vnd auch noch darzu von den Menſchen vnd falſchen Buͤchern/ verfuͤhret vnd betrogen werden/ es ſey gleich wahr oder erlogen/ man vermeynet die Erkaͤntniß flieſſe her vom Gegenwurff/ das iſt/ von den Weltgelehrten/ darfuͤr gehalten/ als moͤgen die Buͤcher den Verſtand in die Menſchen tragen/ Als moͤge der Menſch jm den Verſtandt aus dem Buche leſen/ vnd wollen nicht ſehen/ daß alle Erkaͤntniß nicht aus den Buͤchern/ ſondern von jnnen aus dem Mẽſchen heraus muͤſſe flieſſen/ ſie reden wieder ſich ſelber/ in dem daß ſie ſagen/ Jch nimb den Verſtand aus dem Buch/ vnd ſie richten vnd verſtehen es nicht/ Keme aber der Verſtand aus den Buͤchern/ ſo wuͤrden ſie auch den Verſtand daraus bekommen/ aber nein/ Jſt der Verſtand nicht zuvor im Menſchen/ er wird jn aus dem Buch nicht nehmen/ Alle ding kommen von jnnen heraus/ vnd nit von auſſen hinein/ denn warlich/ ſol ich ſehen/ ſo muß das Aug im Kopff ſehen/ het ich kein Aug im Kopff/ ſo koͤnt ich nicht ſehen/ ſol ich hoͤren/ ſo muß das Gehoͤr in mir ſeyn/ were ich taub/ ſo koͤndt ich nicht hoͤren/ Man ſage was man wolle/ ſol ich riechen/ ſo muß der Geruch in mir ſeyn/ wann der Geſchmack in mir nicht iſt/ ſo kan ich nichts ſchmecken/ wil ich wiſſen was in dem Buch ſtehet/ ſo muß der Verſtand vor in mir eroͤffnet ſeyn/ were der Verſtandt nicht in mir/ ſo koͤnt ich das Buch nicht verſtehn/ Sol aber das Buch den Verſtand in dem Menſchen tragen/ das iſt/ ſol die Erkentnis aus dem Gegenwurff genom̃en werden/ ſo muͤſte folgen/ das 100 Leſer einen einigen/ vngeſpaltenen Verſtand heraus nehmen werden/ Aber nein/ wir erfahren das Wiederſpiel mit vnſerm Schaden/ vnnd muͤſſen bekennen/ daß der Verſtand von jnnen heraus flieſſe vnd nicht von dem Buch/ von auſſen hinein in den Menſchen getragen werde/ So mancher Kopff/ ſo mancher Verſtand/ ſo mancher Leſer/ ſo mancher ſiñ/ wird zu vnd in die Schrifft gebracht/ Die heilige Schrifft iſt ein Gegenwurff/ ſolte nuhn die Schrifft den Verſtand in den Menſchen tragen oder wuͤrcken/ ſo muͤſten alle Leſer nur ein einigen Verſtand daraus bekommen/ vñ nicht alſo geſpalten vnd zwietrechtig in dem Verſtand werden/ Es ſprechen die Weltgelerten ſelber/ ſo ſie einen vnverſtendigen Menſchen ſehen/ caret judicio & intellectu, das iſt/ dieſer Menſch iſt mit keinem judicio oder Verſtand begabt/ er kan von keiner Sachẽ richten vnd vrtheilen/ damit ſie bezeugen/ daß der Verſtand zuvor muß im Menſchen ſeyn/ ſol er anders recht richten/ vnd von den dingen vrtheilen/ vnd ob ſie gleich ſolches reden/ ſo erkennen ſie doch weder Gott noch ſich ſelber/ darumb bleiben Lehrmeiſter vnd Schuͤler beyde blind/ vnnd fallen beyde in ein groſſe Finſternis/ dann einer glaͤubet dem andern/ auff gut vertrawen vnd bereden/ wiſſen gar nichts vom jnnern Zeugnis/ kein groͤſſere Verfuͤhrung kan nicht ſeyn/ denn ſich ſelber nicht kennen/ vom inwendigen grund nicht wiſſen.
Ach HErꝛ mein Gott/ erwecke mich zu ſchawen vnd zu bedencken/ die Werck deiner Haͤnde/ ſo werde ich erkennen/ daß alle ding O HErꝛ allein von dir von jnnen heraus flieſſen/ in das außwendige/ vnd nicht vom außwendigen hinein/ in das inwendige/ auch das alle Weißheit vnd Erkendtnis in mir verborgen liege/ die ich nicht darff von auſſen hinein/ als vom Gegenwurff tragen/ ſondern daß dein Erkentnis/ aus dem Erkenner/ in das erkandte/ alles aus dir herflieſſe/ Amen.
Das dritte Capitel.
Daß zwey Ding gehoͤren zum ſehen vnd vrtheilen/ Nemblich das Aug der Gegenwurff.
DAß wir mit vnſern leiblichen Augen ein Ding ſehen vnd erkennen wollen/ ſo ſind drey Stuͤck darzu von noͤten/ Das erſte iſt der Werckzeug oder das Jnſtrument/ als das Aug ſelbſt/ Das ander ſtuͤck iſt das objectum oder Gegenwurff/ als der Thurm oder der Baum/ der da geſehen wird/ Zum dritten durchſichtige Lufft oder gebuͤhrliche weite/ zwiſchen dem Auge vnd dem Gegenwurff/ dann ſo die Lufft finſter vnd dick wird/ kan ich den Thurm oder Baum nicht ſehen/ Auch ſo ich mein Aug zu hette/ vnd lege an dem Thurm oder Baum/ alſo das kein mittel oder ſpacium zwiſchen dem Aug vnd dem Gegenwurff bliebe/ ſo koͤndte ich auch nicht ſehen/ darumb muß es ein liechter Lufft ſeyn/ vnd bedarff das Aug ein euſſerlich Mittel oder Liecht/ den Gegenwurff zuſehen/ Was ich vom Aug ſag/ das verſtehe auch vom Gehoͤr/ daß ich den ſchall hoͤre/ durch die Mittel Lufft/ ſind auch drey ding/ Alſo auch vom Geruch/ das iſt aber alles geredt von dem natuͤrlichen viehiſchem Aug/ wie auch andere Thier/ mit vns zugleich haben vnd beduͤrffen/ Aber ſo weit der Menſch vber das Vieh iſt/ ſo weit hat er auch ein beſſere art zuſehen/ mit dem inwendigen auch/ darumb wollen wir auch das euſſere Aug fahren laſſen/ vnd vom rechten Aug handlen/ auff dieſe weiſe/ Sol ich einen ſehen oder verſtehen/ gehoͤren nicht 3. Stuͤck darzu/ wie im viehiſchen ſinnlichen Aug/ ſondern nur zwey/ als das jnnere Aug vnd der Gegenwurff/ Als das Buch/ ſol ichs wiſſen oder erkennen/ was in dem Buche ſtehet/ ſo muß der Verſtand in mir ſeyn/ aus dem Buch kan ich den Verſtand nit nehmen/ Sol ich ſehen/ ſo muß das Aug in mir ſeyn/ were ich blind/ ſo koͤndt ich nicht ſehen/ Alſo auch/ het ich kein Judicium oder Verſtand in mir ſo koͤnt ich nit vrtheilen noch wiſſen was in dem Buch were/ das jnnere Aug des Hertzens oder der Seelen/ bedarff keines euſſerlichen Liechts oder Lufft/ Es hat ſein eigen Aug vnd Liecht in jm ſelber/ dann wer mein Aug finſter/ ſo koͤnt ich nicht ſehen/ Matth. 16. Cap. Wiewohl der Einfeltige vnd Vngeuͤbte mir fuͤrwerffen vnd ſagen koͤndte/ Sol ich das leſen/ ſo muß ich ja ein euſſerlich Liecht haben/ Sonne oder Kertzen/ ſonſten koͤnt ich den Buchſtaben nicht ſehen/ darumb gehoͤren drey Stuͤck darzu vnd nit zwey/ Antwort/ Ja/ So du mit deinen leiblichen Augen den Buchſtaben ſehen wilt/ ſo muſtu drey Stuͤck haben/ das Auge/ das Liecht vnd das Buch/ Aber ich rede nicht von einem ſolchen ſehen wie Kuͤhe vnd Kelber/ den Schein anſehen/ ſondern vom Verſtand im jnnern Aug/ daß das Buch verſtehet/ ohne das euſſerliche Liecht/ Dann leſen vnd nicht verſtehen/ were nicht geleſen/ legere & non intelligere eſt negligere, ſprechen die Weltgelehrten/ darumb hat das jnnere Aug das Liecht bey jhm/ vnd iſt ſelber das Liecht/ Marci 6. Cap. vnd gehoͤrn nur zwey ding zum ſehen vnd vrtheilen/ Nemblich das Aug vnd der Gegenwurff/ der ſihet/ vnd das da geſehen wird.
Ach.
HErꝛ Gott der du vns gelerter machſt/ dann alles Vieh auff Erden/ vnd weiſer als die Voͤgel/ vnd lehreſt vns Menſchen/ alles was wir wiſſen/ Job: 35. Cap. vnd leſſeſt Buͤcher ſchreiben vmb vnſer Schwachheit willen/ daß wir dardurch erjnnert/ ermahnet vnd vberzeuget werden ſollen/ Erleuchte das Aug in mir/ daß ich ſehe/ Eroͤffne den Verſtand in mir/ daß ich verſtehe/ vnd ſcherffe das Vrtheil in mir/ daß ich recht pruͤffe alle Ding/ So werde ich nicht das jnnere Zeugniß deines Himliſchen Liechts verleugnen/ mit den Schrifftgelerten/ ſondern bekennen mit den Frommen/ daß der Verſtand nicht von auſſen/ ſondern allein von dir O HErꝛ/ vnd nicht aus den Buͤchern zu vns komme/ Sondern von jnnen heraus/ dem rechten Brunquell/ deiner Goͤttlichen Gnade flieſſe.
Das vierdte Capitel.
Von dem Aug vnd dem Gegenwurff/ was ſie ſind/ vnd wie mannichfalt.
DJEweil zum Vrtheil vnd Erkaͤntniß von noͤten ſeyn 2. Ding/ als das Auge oder Werckzeug vnd das objectum oder Gegenwurff/ muß zum erſten wohl verſtanden werden/ was ich das Aug nennen werde/ vnnd wie mannigfalt es ſey/ vnd was objectum oder Gegenwurff heiſſe/ vnd wie mannigfalt es ſey/ daß wir vom euſſern auch anfahen/ So iſt das Aug ein Werckzeug/ damit vnd dadurch der Menſch ein Ding ſiehet/ welches auch ein euſſerlich Liecht bedarfft/ aber ſolch ſehen geht nur auff das viehiſche vnnd vnedleſte Theil des Menſchens/ Derhalben vom Werckzeug oder Jnſtrument zu reden/ ſo muß der Menſch nach dreyen Kraͤfften getheilet werden/ dann im Menſchen wird gefunden eine dreyfache Begreiffligkeit/ als Erſtlich Sinnliche.
2. die Vernuͤnfftige.
3. vnd die gruͤndliche Begreiffligkeit/ So ſich die Seel heraus zu den Sinnen kehret/ vnnd wircket mit durch die Sinnen/ ſo erkendt ſie ein Ding offt viehiſcher Art/ vnd begreifft offt ein Ding/ wie ein ander Vieh/ ſo ſie aber kehret zu der Vernunfft vnd Kuͤnſten/ Handwercken oder Sprachen/ ſo lernet vnd begreiffet ſie ein Ding wie ein Menſch/ ſie braucht das Vernuͤnfftige Aug/ So ſich aber die Seel kehret in das jnnerſte Theil/ in den Verſtand oder Gemuͤthe/ ſo ſiehet vnd erkennet ſie ein Ding auff geiſtliche weiß.
Endlich im Menſchen mag geſucht werden/ ein dreyfaches Aug/ das vnterſte vnd vnedleſte Aug iſt/ Senſualis das ſinnliche Aug/ darzu mag auch gerechnet werden Imaginatio, da man allein ſiehet/ hoͤret/ greiffet/ riechet liebliche ding/ Das mittel Aug rationalis, ſo ſich der Menſch vber Sinnligkeit erhebet/ vnnd braucht der Vernunfft/ in dem er eins ausſchlieſſen kan/ Das dritte vnd hoͤchſte Aug iſt/ Intellectualis oder mentualis, da der Menſch auff Engeliſche weiß den Gegenwurff anſiehet vnnd erkennet/ das objectum oder Gegenwurff iſt daß das Ding des da geſehen vnd erkent wird/ Als mit den Augen ſehe Jch an das Hauß/ oder der Mond am Himmel/ da iſt das Hauß oder Mond der Gegenwurff der Augen/ mit der Vernunfft erkenne vnd ſiehe Jch an die Kunſt Dialecticam, Arithmeticam, vnd andere Kuͤnſt vnd Handwerck/ alſo ſind die Kuͤnſt ein Gegenwurff dem vernuͤnfftigen Aug/ dann durch die Vernunfft begreiff ich ſolche Ding/ mit dem Verſtand des Gemuͤths/ ſiehe ich an die Engel vnd den ewigen GOTT/ Alſo iſt Gott vnd die Engel ein Gegenwurff/ des gemuͤthlichen Auges/ vnd alles was man anſiehet/ hoͤret/ vrtheilet/ erkennet vnd verſtehet/ das heiſt ein Gegenwurff/ Als Biblia iſt ein Gegenwurff dem der ſie lieſet/ verſtehet oder anſiehet/ Es iſt aber ein zwiefacher Gegenwurff/ (denn es ſind zwey Weſen/ Gott vnd die Creatur) ein begreifflicher/ endlicher vnd beſchließlicher Gegenwurff/ als da iſt die Creatur es ſey ſichtig oder vnſichtig/ denn alles was GOTT erſchaffen hat/ mag der Verſtand begreiffen/ Der ander Gegenwurff iſt vnendlich/ vnmeßlich vnd vnbegreifflich/ Als Gott/ der da nicht mag begriffen werden/ durch Menſchlichen Verſtand/ allein von ferne wird er erkandt/ denn gleich wie vnſer ſinnliches Auge/ das weite/ daß der Menſch anſiehet/ aber nicht vberſehen vnd begreiffen kan/ Alſo iſt dem inwendigen Auge/ der vnbegreiffliche/ vnauſsmesliche vnd vnendliche GOTT.
Derhalben das ſehen/ das hoͤren/ das verſtehen das erkennen/ das begreiffen/ das vrtheilen meyne ich hie/ das Aug iſt im Menſchen/ | das aber durch des Menſchen Aug geſehen/ gehoͤrt/ ergrieffen/ verſtanden/ geurtheilet vnd erkent wird/ das nennet man objectum oder Gegenwurff/ Es ſey nun endlich/ als Creatur/ oder vnendlich/ vnbeſchließlich als der ewige GOtt.
O ewiger Gott vnd HErꝛ aller Guͤte/ du haſt den Menſchen mit ſolchem Liecht begabet/ daß er anſehen ſol deine Creatur/ als einen Gegenwurff/ daß da endlich vnd begreifflich iſt/ vnd daß der Menſch ſolle gefuͤhret werden/ dardurch zu dir/ als dem vnaußmeßlichem Gegenwurff/ auff daß er an dir erſettiget werde/ vnd nicht in der endlichen Creatur verharꝛe/ Ziehe mich lieber Vater/ ſo komme ich zum Sohn/ zu dir in das ewige Leben/ Amen/ Amen.
Das fuͤnffte Capitel.
Daß im Menſchen ſey zweyerley Weißheit/ Eine natuͤrliche zum ſterblichen Leben/ vnd ein vbernatuͤrliche zum ewigen Leben/ vnd das eine die andere weit vbertrifft.
DJeweil alle ding ſo von GOTT dem ewigen Brunnen gefloſſen ſind/ erkaͤndt werden/ entweder aus dem Liecht der Natur durch fleiſſiges nachforſchen/ oder durchs Liecht der Gnaden/ in einem ſtillen Sabbath/ da man nit wuͤrcket/ ſondern leidet/ da ſich Gott ſelber erkent/ durch ſich ſelber/ ſo ſetzet man billich eine zwiefache Philoſophiam/ als eine natuͤrliche durchs Liecht der Natur/ vnd ein vbernatuͤrliche durchs Liecht des Glaubens vnd Geiſtes in Chriſto/ die natuͤrliche Sophia oder Weißheit begreifft die Werck der Natur/ Nemblich den gantzen Adam/ vor vnd nach dem Fall/ vnd die gantze Schoͤpffung/ Die vbernatuͤrliche Sophia aber begreifft den gantzen Chriſtum nach beyden Staͤnden/ als den Schoͤpffer der newen Creatur vom Himmel/ alſo macht man Sophiam naturalem, das iſt/ natuͤrliche Weißheit/ von Gott vnd ſeinem Geſchoͤpff/ neben Philoſophiam & Sophiam ſuper naturalem, das iſt vber natuͤrliche weißheit/ von Adam vnd von Chriſto/ vom alten vnd newen Menſchẽ/ vom Buchſtaben vnd Geiſt moͤcht man heiſſen Theologiam die vbernatuͤrliche Weißheit oder Theologia lehret vns erkennen/ was Adam vnd Chriſtus ſey/ in vns ſelber vnd auſſer vns wird begriffen in den Schrifften vnd Propheten vnd den Apoſteln/ dienet zum ewigen vnd himliſchen Leben/ Aber die natuͤrliche Weißheit vnd Philophia, lernet erkennen die gantze Natur/ des ſichtbaren vnd vnſichtbaren Liechts/ dienet auff das kurtze ſichtige Leben/ vnd hoͤret auff mit der Welt/ vnd obwohl die Theologia erlkleret die Natur vnd Gnad des jrꝛdiſchen Adams vnd des Himliſchen/ vnd die Philoſophia alle natuͤrliche Geſchoͤpff ergruͤndet/ ſo ſollen doch dieſe beyde nicht von einander geſcheiden ſeyn/ auch gantz vnd gar nit mit einander vermiſcht werden/ ſondern beyde mit einander mit Beſcheidenheit geuͤbt/ gefuͤhrt vnd erkent werden/ Es gibt eins dem andern die Hand/ vnd ſo ſie recht ordentlich mit einander ohne Vermengung gefuͤhret werden/ ſo erkent man alle Geheimnuß der natuͤrlichen vnd vbernatuͤrlichen Ding/ dann diß iſt ein ſchlechter Theologus welcher nur nach der Schrifft den euſſerlichen Chriſtum vnd Adam/ wie die Hiſtori lautet/ ohne Krafft vnd Leben/ Wuͤrckung vnd Geiſt/ im himliſchen vnd jnnern weſen bekent/ Solle er aber ohne Jrꝛgang vnd Finſterniß/ die Natur vnd Gnad den Adam vnd Chriſtum recht erkennen vnd erkleren/ nach Apoſtoliſchem vnd Prophetiſchem grund/ ſo muß er durch den heiligen Geiſt von oben herab gelehret werden die Natur vnd Ordnung der Geſchoͤpff erkennen/ woraus/ warumb vnd worzu der Menſch vnd die Weltgemacht vnd geordnet ſey/ das heiſſet Philoſophia naturalis, eine natuͤrliche Weißheit/ vnd wird begrieffen/ vnd kuͤrtzlich im Moſe erzehlt im Buch der Schoͤpffung/ darumb ſol ein Theologus den Adam vnd die Natur erkennen/ ſo muß er die gantze Welt kennen/ vnd alle Geſchoͤpff/ Als dann mag er ſagen daß der Menſch ſey ein kleine Welt/ aus dem limbo geſchaffen/ jegliches wiſſen vnd verſtehen/ gehoͤrt zu einem natuͤrlichen Philoſopho, Alſo/ was iſt das fuͤr ein Philoſophus der ſich vnterſtehet die Geſchoͤpff Gottes oder die Natur außzulegen/ ohne Chriſto/ wer nicht mit Weißheit wandelt/ das iſt/ der nicht mit Chriſto handelt vnd wandelt/ der muß fehl vnd jrꝛgehen in ſeinem Vorhaben/ Chriſtus iſt die Weißheit Gottes/ ein Anfang vnd End aller Creaturen/ wil einer die Natur ergruͤnden/ vnd philoſophirn/ ohne Jrꝛgang/ ſo muß er in Christo anfangen/ vnd in Jhm vollenden/ ſonſt iſt ſein philoſophirn nichts werth/ All vnſer ſtudiren muß aus Christo gehen/ vnd zu dem einigen Christo weiſen vnd vollenden/ wer in dieſem nichts finden wird/ der wandelt in Finſternis/ mit allen ſeinen Sophiſtiſchen Schuelkuͤnſten vnd Menſchlichen Studijs, vnd wird jhn endlich rewen/ daß er in dieſer Welt gelebet hat.
Darumb ſo jhr die Philoſophia vnd Theologia eine gabe Gottes/ beyde von GOtt/ doch eine auff dieſe Zeit/ die andere zur Ewigkeit fuͤhrend/ vnd wer Philoſophiam alſo in die Natur fuͤhrt/ daß er zu Christo komme/ vnd Thelogiam alſo in der Gnaden braucht/ daß er Christvm kenne/ vnd in jhme wandele/ der wird Liechtes/ Luſtes vnd Frewd in dieſer Zeit genug haben/ begert auch endlich in Frewden zu ſterben.
Ach ewiger Gott gros Luſt/ Frewd vnd Ergetzung findet man in deinen Geſchoͤpffen/ ſie ſind eitel Wunderwercke/ aber vnendliche Ergetzung findet man in deiner ewigen Weißheit/ wie ein Troͤpfflein Waſſers gegen dem weiten Meer/ alſo iſt die jrꝛdiſche Weißheit gegen der himliſchen/ ſind beyde von dir/ vnd ſind in vns.
Ach HERR laß mich in der jrꝛdiſchen Weißheit nicht verharren/ Sondern das ich moͤge das zeitliche hinder mir laſſen/ vnd allein dem ewigen/ das in dir deinem lieben Sohn Jesv Christo iſt/ folgen moͤge/ Amen.
Amen.
Das ſechſte Capitel.
Daß man nothwendig ſehen muß ein zwifache Erkentniß/ als eine Natuͤrliche/ Wirckliche zu dieſem Leben/ vnd eine Vbernatuͤrliche/ Leidenliche Erkentniß zu dem ewigen Leben.
DJeweil im Menſchen eine dreyfache Begreiffligkeit gefunden wird/ als nach den Sinnen/ ein ſinnliche Erkentnis/ vnd nach der Vernunff eine vernuͤnfftige Erkentnis/ vnd nach dem Verſtand/ eine verſtendige Erkentnis/ vnd ſolche dreyfaltige Erkendtnis ſich helt mehrer theils leidenlich/ ſo muß man ein zwiefaches Aug oder Erkentnis zugeben/ als nemlich eine natuͤrliche Erkentnis durch eigne Kreffte vñ Geſchwindigkeit/ daß ſich der Menſch wircklich helt/ mit ſpeculirn, fantaſirn, betrachten vñ erforſchen/ vnd ein vbernatuͤrliche erkentnis oder weißheit/ da der Menſch nichts im gegenwurff wirckt/ ſondern vielmehꝛ in leidenlicher weiß/ ſeiner Erkentnis erwartet vnd empfahet/ von dem vnbegreifflichen Gegenwurff/ von Gott ſelbſt/ der ſich in dem leidenlichem Auge ergeuſt/ vnd alſo wircket der Menſch nichts in dieſer Erkentnis/ er ſtehet ſtill in allen ſeinen Gedancken/ vnd iſt gleichſam todt.
Auge/ Begreiffligkeit vnd Erkentnis wird alhie fuͤr ein ding genom̃en/ dañ mit dem Aug ſiehet man/ vnd erkent etwas/ vnd wie man mit den leiblichen vnd ſinlichen Augen ſiehet/ das objectum oder gegenwurff/ alſo mit den inwendigen geiſtlichẽ Auge/ ſieht vnd erkent man die objecta oder Gegenwurff/ vnd diß Aug des inwendigen Menſchens ſol an beyden Liechtern der Natur vnd gnaden verſtandẽ/ geuͤbt vnd gebraucht werden/ darum̃ vñ dieweil man mit einem folchẽ inwendigen Auge alle ding erfehrt/ ſihet vnd ergreifft/ ſo bleibt dz Aug oder begreiffligkeit vñ erkentnis ein ding/ welchs doch (wie geſagt) auff zwifache weiß muß gebraucht werdẽ/ als natuͤrlicher wuͤrcklicher weiß/ zur Philoſophiam in dieſes Leben/ vnd vbernatuͤrlicher leidenlicher weiß zur Theologia in das himliſche Leben/ denn es iſt zweyerley Weißheit/ aus dem Adam vnd durch den Adam/ natuͤrlich/ zeitlich/ vnd aus Chriſtum vnd durch Chriſtum/ vber natuͤrlich vnd ewig/ Es ſeyn auch zweyerley Liecht/ das Liecht der Natur/ auff das zeitliche Leben/ vnd das Liecht der Gnaden vnd des Glaubens/ auff das ewige Leben/ alſo ſind auch 2. Adam in der Welt/ ein jrꝛdiſcher mit der Natur ſichtig/ vnd ein vnſichtbarer vnd himliſcher/ mit der Gnaden/ als Chriſtus/ Es iſt auch ein zwiefacher Glaub/ als der natuͤrliche angeborne Glaub/ aus dem allmechtigen Schoͤpffer/ in allen Menſchen/ vnd der Glaub der Gnaden/ oder des Geiſtes aus Chriſto.
Welcher den Menſchen ewig ſelig macht/ So der natuͤrliche mit dem ſterblichen Leben hingehet/ Es ſind auch 2. Gegenwurff/ als ein begreifflicher vnnd endlicher Gegenwurff/ wie dann alle Geſchoͤpff ſind/ vnter dem Menſchlichen Verſtand/ es ſey im Himmel oder in der Hell oder in den Elementen/ vnd ein vnbegreifflicher/ vnausſprechlicher Gegenwurff/ als Gott/ welcher in einem Liecht wohnet/ darzu niemand kommen kan/ vnnd welchen kein Menſch geſehen/ noch ſehen kan/ in Ewigkeit. Timoth. 6. cap.
Aus dieſem allen wird erzwungen/ daß man ſicht eine natuͤrliche Erkentnis/ die ſich wuͤrcklich helt zu der Natur/ vnd ein vbernatuͤrliche Erkentnis/ die ſich leidenlich halte/ zur Gnaden vnter Gott/ den Gott vnd ſein Wort bleibet vnerforſchlich vnd vnbegreifflich/ das iſt/ vnſere vnendliche Seeligkeit/ Dieſem vnergreifflichen vnerforſchlichem GOtt ſey Lob vnd Preiß von nuhn an biß in Ewigkeit/ Amen.
Das ſiebende Capitel.
Vom Vnterſcheid der dreyfachen Erkaͤntnuͤß oder Begreiffligkeit in dem natuͤrlichen Auge/ vnd wie eine die andere in ſich begreiffe vnd vbertreffe.
NAtuͤrliche Erkaͤndtnuͤß oder Begreiffligkeit wird vollbracht oculo carnis, das iſt/ durch die Sinnen/ vnd oculo rationis, das iſt/ durch die Vernunfft/ vnd oculo mentis das iſt/ durch den Verſtand/ Wir wollen aber weiter beſehen den Vnterſcheid des dreyfachen natuͤrlichen Auges/ vnd wie eins das ander in ſich ſchliſſe vnd weit vbertreffe/ daraus zuverſtehen ſeyn wird/ daß alle natuͤrliche Erkentnis ſich auch muß nach art des Gegenwurffs/ dann nicht von Gegenwurff/ ſondern vom Aug flieſſet das ſehen vnd erkennen.
Jſt nun der Seher vnd Erkenner ſcharffſinnig vnd rechtſchaffen/ ſein vnd dargegen das fleiſchliche Aug iſt zwiefach euſſerlich/ als die 5. Sinnen/ mit ſehen riechen/ hoͤren/ ſchmecken/ greiffen jnnerlich als Imaginatio, da man ohne die euſſern Sinne/ im abweſen ſicht ein ding mit inwendigem Auge der Imagination, ohne das euſſerliche Liecht/ auch in der finſtern Nacht/ Als ich ſehe vor mir ſtehen ein Schloß/ vnd gehe darvon etliche Meilen/ dannoch ſehe ich daſſelbe Schloß/ als ſtuͤnde es vor mir/ nicht mit den Augen/ ſondern mit der Imagination, dieweil aber Imaginatio vber leibliche ding nicht ſeyn mag/ ſondern allein in den objecten oder Gegenwurff geuͤbet wird/ Da mag man ſie wohl rechnen zu oculo carnis, das iſt/ zu dem fleiſchlichem ſinnlichem Auge/ dann im jnnern Weſen iſt Imaginatio an ſtatt aller 5. Sinnen/ vnd beſchleuſt auch alle 5. Sinnen in ſich/ ſie ſiehet/ hoͤret/ riecht/ ſchmeckt vnd greifft in jr ſelber/ ohne euſſerlichs Liechtes oder Lufftes/ vnd zwar viel ſchneller als alle 5. Sinnen/ Sie iſt der Syderiſche Geiſt/ vnd hat das Liecht in jhr ſelber/ vnter den euſſern Sinnen/ iſt auch einer ſchneller vnd edler dann der ander/ Viſus, das ſehen/ aus dem Geſicht/ ſchnell in einem Augenblick/ vnd ſiehet biß an das Frmament hinauff/ dahin mag kein andere euſſere Sinne reichen.
Auditus das Gehoͤr/ vbertrifft den Geruch oder das riechen/ dann ich kan weiter ein ding hoͤren als riechen/ dann ſo ein ding weit von mir iſt/ ſo kan ichs mit dem Geruch nicht empfinden.
Olfactus vbertrifft den Guſtum, das iſt der Geſchmack/ denn ich kan ein ding wohl riechen/ aber nicht von fernen ſchmecken/ als der Guſtus vbertrifft den Tactum, das iſt das Greiffen/ dann ich kan ein ding durch den Geſchmack empfinden/ ohne leibliches beruͤhren/ doch nicht weit von mir/ aber ein ding kan ich nicht fuͤhlen oder greiffen/ ich beruͤhre es dann mit meinem Leib/ darumb iſt der Tactus oder das fuͤhlen außgetheilt/ durch den gantzen Leib in alle Glieder/ vnd iſt im gantzen Leib allenthalben/ aber das Schmecken hat ſein ſonder Ort am Leib/ jnnerlich die Zung oder Gaumen/ vnnd das riechen hat ſein ſonderlich ort am Leib/ nemblich die Naßloͤcher/ dann mit der Hand kan ich nicht riechen/ das hoͤren hat auch ſein beſonder ort am Leib/ als die Ohren/ dann mit den Haͤnden kan ich nicht hoͤren.
Das Geſicht durch die Augen iſt das ſchnelleſte vnter den euſſern Sinnen/ auch in einem Augenblick/ wie der Plitz von Himmel/ alſo auch vom Aug ſehen/ aber dieſe euſſere 5. Sinnen/ werden nicht allein von der Imagination vbertroffen/ ſondern auch mit einander alle begriffen vnd verbringen jhre Werck mit groſſer Geſchwindigkeit/ als die da Geiſtlich iſt/ vnd alles in jhr hat/ treget/ Sie ſiehet die Dinge/ da kein Sinn hinkommen/ ſie kan vber etliche hundert ja tauſent Meilen ſehen/ hoͤren/ begreiffen/ wircken/ ſie bedarff kein euſſerlich leiblich Werckzeug zu jhren handeln/ Dieſe Imaginatio iſt der Syderiſche Geiſt/ ſie iſt das Geſtirn im Menſchen/ ſie iſt alle Sternen vnd wircket auch dem Firmament gleich/ davon lieſe Theophraſtum was er ſchreibet.
Von der Imagination nun/ wie troͤſtlich die Imaginarion iſt/ die alle Wirckung in jhr volbringet/ es ſey nahe oder fern/ dennoch iſt oculus rationis, das Aug der Vernunfft oder der Menſch/ durch die Vernunfft ſiehet vnd erkennet/ die ding/ welche der Imagination vnmuͤglich ſeyn zu erkennen/ Aber die Vernunfft ſihet daß die Welt an keinem Ort ſtehe vnd doch nicht falle/ das vermag die Imaginatio nicht zu ſehen/ ſie kan ſich in vnleibliche ding nicht richten/ ſie gehet mit Leibes Formen vnd Figuren vmb/ die Vernunfft iſt viel hoͤher vnd aber hoͤher/ vnd inwendiger iſt oculus mentis ſeu intellectus, das Aug des Gemuͤths vnd Verſtandes/ Wie die nachfolgende Figur anzeiget.
Das eine iſt das jnnerſte vnd das hoͤchſte Aug/ durch das A verzeichnet.
Das ander iſt das mittelſte durch das B verzeichnet.
Das dritte iſt das euſſerſte vnd vnterſte/ auch das oberſte durch das D verzeichnet.
Je jnwendiger/ je geiſtlicher vnd edler/ je außwendiger je groͤber vnd ſchwerer/ dieſe Figur bezeuget auch daß das Aug oder die Erkentnis im Menſchen ſey/ vnd von jnnen heraus komme/ vnd das der Gegenwurff auſſerhalb dem Menſchen ſey.
O ewiger Gott du Brunn vnd Quell aller Wiſſenheit vnd Erkentnis/ du begabeſt mich mit einem dreyfachen Aug/ als mit den Sinnen dem Viehe gleich/ mit der Vernunfft als einen Menſchen/ mit dem Verſtand als einen Engel.
Ach HErꝛ laß mich brauchen das jnnerſte Aug/ ſo muß ich bekennen/ daß alle Wiſſenſchafft in mir ſey/ vnd von jnnen heraus flieſſe/ vnd nicht vom Gegenwurff koͤnne hinein getragen werden.
Das achte Capitel.
Daß das obriſte jñerſte Aug allezeit wircken kan/ ohne huͤlff des vnterſten/ Aber das vnterſte kan nichts ſchaffen ohne das obriſte Aug.
DAs Auge der Sinnen oder des Liechts iſt das vnterſte/ wird beſchloſſen vnd begriffen von der Imagination, vnd dieweil Imagination inwendig iſt/ ſo iſt ſie auch edler vnd wuͤrdiger/ als die euſſerlichen Sinne/ dann je innwendiger je gewaltiger/ vnd je außwendiger je ſchwecher vnd vnachtſamer/ Die Vernunfft/ das iſt das mittel Aug/ beſchleuſt Imagination, vnd dieweil ſie inwendigen iſt/ ſo iſt ſie auch viel hoͤher vnnd mechtiger/ in jhrer Wirckung oder Begreiffligkeit vber die Vernunfft/ iſt noch oculus intellectualis oder mentis das hoͤchſte vnd inwendigſte/ darumb iſt es auch das ſcherffſte vnd geſchwindeſte in ſeiner Begreiffligkeit/ denn gleich wie euſſere ſichtbare ding/ mit den Augen geſehen werden/ in einem augenblick/ alſo auch mit dem jnnerſten Aug/ werden die vnſichtbaren geiſtlichen Ding geſehen/ mit einem augenblick/ wer alle euſſere Sinne ſampt der Imagination kan ſtill halten/ vnd ſich hinein kehren/ in den inwendigſten Grund der Seelen/ in ſtiller Gelaſſenheit/ auff GOtt warten in jhme ſelber/ vnd in ein vergeſſen kommen/ ſeiner ſelber/ vnd aller ding/ der wird in ſeinem Verſtand von GOtt erleuchtet/ vnd das heiſt von Gott lernen/ vom Vater hoͤren/ dem Zug des Vaters raum geben/ ſolches mag ein jeder in jhme ſelbſt erfahren/ das obriſte inwendigſte Aug kan wohl ſeine Krafft zubringen ohne alle huͤlff vnd gegenwertigkeit der vnterſten Augen/ aber das vnterſte mag nichts ſchaffen/ ohne Huͤlff vnd Liecht des Obriſten Auges/ darauff merck allhier dieſe Regel/ Quicquid poteſt potentia inferior hoc idem poteſt potentia ſuperior & multè excellentior, ſed non contra, das iſt/ Was da vermag die vntere Begreiffligkeit/ daſſelbe vermag die obere Begreiffligkeit/ viel in einem hoͤhern grad/ aber nicht das gegentheil/ dann das obere Aug vermag viel/ das dem andern vnmuͤglich iſt zuthun.
Item merck dieſe Regel/ Unitas omnis eſt in ſua alteritate ut lux in tenebris:
Et omnis alteritas eſtin ſua unitate ut tenebræ in luce, das iſt/ die Einigkeit als das jnnerſte Aug/ iſt dem gezweitem als dem vnterſten Aug gleich wie ein Liecht in der Finſternis/ als der Verſtand iſt die Einigkeit gegen der Vernunfft/ die Vernunfft iſt das Gezweite gegen dem Verſtand/ vnd iſt der Verſtand in der Vernunfft/ wie ein Liecht in eim Schatten oder Finſternis/ alſo iſt die Vernunfft die Einigkeit gegen der Imagination, Imaginatio iſt der Schatten oder Bildtnis der Vernunfft/ vnd dieſe einige Vernunfft leuchtet in die Imaginatio, widerumb in die Vernunfft wie ein Schatten in das Liecht Item die Imaginatio iſt die Einigkeit gegen den euſſern 5. Sinnen gerechnet/ vnd iſt ein Liecht gegen ſie/ die euſſern Sinnen ſind ein Schatten vnd Finſternis gegen der Imagination.
Unitas, Liechtes Einigkeit.
Alteritas, Finſternis
Das gegẽwertige od̕ Schatten.
Dieſe Figur zeiget an/ wie das hinab ſcheinet in das vnterſte Aug ſein Finſterniß/ ſeine Finſterniß oder Schatten/ wirff in das oberſte Aug als in ſein Liecht/ das euſſerſte vnterſte wirckt nichts ohne das Liecht des obriſten/ aber das oberſte kan wohl vor ſich wircken/ ohne Huͤlff des vnterſten im Abſterben des Menſchen fallen dahin die euſſern Sinne/ das Fuͤhlen/ Hoͤren/ Riechen/ Greiffen/ Schmecken/ darnach die Imagination vnd Gedancken/ darnach die Vernunfft/ vnd bleibet allein das ewige verſamlet/ im inwendigſten Geiſt/ es wird offtmahls das mitle Aug/ als die Vernunfft/ ertrencket/ durch das vielfeltig imaginiren, vnd alſo wird offtmahls das oberſte Aug erſeufft vnd ertrenckt/ durch ſtrenge Wirckung der Vernunfft/ auch wird der Geiſt Gottes die Erleuchtung in vns ertrenckt vnd verhindert/ durch vnſern Verſtand/ ſo er ſich wircklich helt/ ſo das obere wirckt/ ſo muſt das vnterſte ſtilſtehen vnd leiden/ als ſol die Imaginatio jr werck volbringen/ cabaliſtica magia, ſo muͤſſen euſſere ſinne ſtillſtehen/ was die Imaginatio nicht durch die 5. Sinne außgetheilt ſeyn/ ſie muͤſſen zuſammen geſamlet werden/ alſo muß das vnterſte ſtill ſtehen/ ſol das oberſte wircken.
Jtem/ das mittel Auge/ als die Vernunfft/ ſol ſie ihr Wirckung volbringen/ ſo muß ſie nicht durch das vnterſte Aug gehindert werden/ als durch frembde Formen vnd Einbildungen/ alſo ſol das oberſte Aug als der Verſtand ein vnſichtiges ding erkennen vnd ſehen/ ſo muß die Vernunfft ſtillſtehen/ ſol das oberſte Aug erleuchtet werden/ ſo muß es nicht wircken/ nichts ſehen/ nichts wiſſen/ es muß am Sabbath ruhen/ inwendig auff GOtt warten/ das iſt/ Sol GOtt als der wahre Leuchter vnd Liecht in vns lehren vnd wircken/ ſo muß der Verſtand innehalten vnd leiden/ Ach wer ſo ſelig were/ daſs er ſich gewehnete zu ſitzen vnd Gott ſtilhielte/ wie David ſaget/ Jch wil hoͤren was der HErꝛ in mir reden wird/ Er duͤrffte fuͤr Kunſt vnd Weißheit nicht ſorgen/ er lernete alle ding ohne muͤh vnd arbeit/ aber es iſt den natuͤrlichen Menſchen ſchweer/ daß er ſol ſterben/ vnnd nicht allezeit wircken/ mit fantaſiren, diſcuriren, imaginiren, ſehen/ hoͤren/ Wir lernen auch allhie/ ob gleich das oberſte Aug ſo hoch vnd edel iſt/ daß es ohne Huͤlff der vntern wircken koͤnnen/ ſo kan es doch von den vnterſten auffgehalten vnd verhindert werden/ Darumb leſen wir von jenem Philoſopho/ daß er jhme ließ die Augen außſtechen/ auff daß ſein inwendiges Aug nicht moͤchte von der inwendigen Warheit auffgehalten werden.
1. Verſtand/ Gemuͤth.
Mens ſeu Intellectus Jſt Engliſch/ Geiſtlich Goͤttlich/ von wegen des Geiſtes Gottes. das hoͤchſte inwendigſte.
2. Vernunfft.
Ratio iſt Menſchlich vnd Engliſch/ von wegen des einleuchteten Verſtands. das innere mittel.
3. Imaginatio Sehen/ hoͤren/ riechẽ/ ſchmecken/ fuͤhlen. iſt Viehiſch vñ Menſchliſch/ von wegen der eingetheilten Vernunfft. das vnterſte euſſerſte.
Aus dieſem ſollen einfeltige Leut lernen/ andere Leut nicht zu richten/ aus jhren eigenen Verſtand vnd Vermoͤgen/ ob ſie ſchon ein ding nicht bald in jhren Kopff koͤnnen bringen/ daß darumb andere Leut auch ſo grob weren wie ſie/ es folget nicht daraus/ dieſer iſt ein groſſer Doctor vnd Theologus, vnd hat noch nicht das erſte Capitel Geneſis verſtanden/ darumb muͤſſen andere Leut auch nichts verſtehen/ als die Imaginatio kan nichts begreiffen/ wie die Welt in nichts ſtehet/ vnd nicht falle/ die Vernunfft aber ſicht Vrſachen genug/ warumb die Welt in nichts ſtehe vnd nicht falle/ wolte nun das vntere Aug als die Imagination ſagen/ Jch verſtehe es nicht/ derhalben wirds ratio oder mens auch nicht verſtehen/ Derhalben wird Vernunfft auch ſo toͤlpiſch ſeyn als ich bin/ Nein trawen/ ſolches folget nicht/ daß einer aus eignen blinden Verſtand vnnd Vngeſchickligkeit/ andere auch jhme gleich ſchetzen vnd vrtheilen/ Als du moͤgſt ſagen/ Jch hette ein groben Verſtand/ Jch kan dein ſchreiben vnd predigen nicht faſſen/ darumb ſind andere Leut auch alſo wie ich bin/ Sondern ſage alſo/ Jch hab ein Eſelskopff/ vnd verſtehe es nit/ andere haben geſchickte Menſchenkoͤpff die werdens verſtehen/ ex tua propria cœcitate & ignorantia noli judicare, ſeu non æſtimare, alios eriam cœcos & ignorantes, wiſſe daß du deinẽ Verſtand nicht erhoben haſt/ durch bequemliche vbung/ ſonder liget wie ein ander viehiſch Menſch/ im Staub der Erden begraben/ Ein jedes objectum iſt einem jeden wie er ſelber iſt/ die Erkentnis koͤmpt aus dem Aug/ vnd nicht aus dem Gegenwurff/ darnach einer ein ding ſiehet vnd vhrtheilet/ darnach iſt es jhme wie ſein Aug iſt/ alſo iſt ſein Erkentnis/ Exempel/ Den Phariſeern iſt Chriſtus ein Teuffel/ den Hohenſchulen iſt ein Gottsgelehrter Prediger ein Schwermer/ den Apoſteln aber iſt Chriſtus ein Sohn des lebendigen Gottes/ vnd kein Teuffel noch Verfuͤhrer/ den Sophiſtiſchen Theologis oder Literanten iſt die Biblia ein Gifft vnd Verfuͤhrung der Glaͤubigen/ aber ſie iſt ein angenehm lieblich Zeugnis.
Ach ewiger Gott/ einen jeglichen Menſchen haſtu Liechts vnd Aug genug eingethan/ allein aber viel wollen ſich ſelber nicht kennen/ auch dem nicht glaͤuben/ der ſie zur Warheit fuͤhren wil.
O HERR/ mehre vns den Glauben/ daß wir dich in der Warheit erkennen moͤgen/ Amen.
Das neunde Capitel.
Das alle natuͤrliche Erkentnis nicht herflieſſe vom Gegenwurff/ ſondern vom Aug ſelber/ vnd worzu ſolche Betrachtung nuͤtz ſey.
DJeweil in der natuͤrlichen Erkentnis ſeyn muͤſſen zwey ding/ als das objectum oder Gegenwurff/ der ſol erkent vnd geſehen werden vom Auge/ vnnd das Aug oder der Erkenner/ der dz objectum ſiehet vnd erkent/ ſo halt gegen einander videntem & viſibile: cognoſcentem & cognoſcibile: judicantem & judicabile: apprehendentem vnd apprehenſibile: vnnd erforſche ob die Erkentnis herkomme vom objecto in das Aug/ oder ob das Vrtheil vnd die Erkentnis flieſſe vom Aug in das objectum.
Adprehendens Der Erſeher.
Der Erkenner.
Der Vrtheiler.
Adprehenſibile Das da geſehen wird.
Das da erkandt wird.
Das da geurtheilet wird.
Item erforſche ob ſich das Auge oder der Erkenner in ſeiner Erkendtniß wircklich oder leidenlich halte/ das iſt/ Ob der Gegenwurff etwas wirckt in das Aug/ vnd alſo die Erkendtnis eingeiſſet/ vnnd von aus in den Menſchen trage/ oder ob das Aug wircke/ vnd ſein Erkentnis neme/ von dem das da ſol erkent werden/ das iſt/ Ob das Geſicht oder Vrtheil in das objectum wircke/ oder ob das Vrtheil oder Geſicht durchs euſſere objectum eingetragen werde/ ſolches iſt nothwendig zu wiſſen/ vnd zu erforſchen/ auff daß viel Jrꝛthumbs entdeckt/ vnd die nachfolgenden ding deſto leichter verſtanden werden/ So nun einer darfuͤr helt/ daß alle natuͤrliche Erkentnis herflieſſen aus dem Gegenwurff in das Aug/ ſo muß er nothwendig zugeben/ daß von einem einigen Gegenwurff/ eine gleichfoͤrmige vngeſpaltene Erkentnis komme in alle Augen/ ſo dieſen Gegenwurff vor ſich haben/ aber wir erfahren das Wiederſpiel/ daß vom Auge flieſſe die Erkentnis in das objectum oder Gegenwurff/ denn nach art vnd eigenſchafft der Augen wird vollbracht das ſehen oder erkennen/ in einem einigen Gegenwurff/ daß einer alſo vrtheilet/ der ander anderſt/ Tenn daß von einem einigen Gegenwurff/ ſo manchfaltige opiniones vnd judicia oder Vrtheil gefallen/ iſt nicht des Gegenwurffs ſchuld/ ſondern deren/ ſo es anſehen/ mit vielfeltigen Augen/ ſol nuhn die Erkentnis herkom̃en/ vnd vom Gegenwurff in die Augen getragen vnd gewirckt werden von auſſen zu/ ſo wuͤrden alle Ding ein vngeſpaltene Erkentnis davon haben/ dieweil ein einiger Gegenwurff zu erkennen vor den Augen ſtuͤnde/ Exempel/ es iſt eine Farb an der Wand/ darvor ſtehen 3. oder 4. Menſchen/ der eine ſagt/ ſie ſey graw/ der ander ſagt/ ſie ſey blaw/ der dritte ſagt/ ſie ſey vermiſchet aus gruͤn vnd blaw/ Nun da bleibt ja der Gegenwurff einig/ Solte er nun die Erkentnis in die Augen hinnein wircken/ ſo muͤſten die Leut gleichfoͤrmige Erkentnis von der Farb haben.
Item Es ſitzen etliche in einer Stuben/ vnd hoͤren zu vnter dem Volck/ ſie lachẽ/ der Glockenzeiger iſt auch ein einiger Klang der Glocken/ vnd wird doch vngleich gehoͤrt von vielen/ daraus geſchloſſen wird/ daß die natuͤrliche Erkentnis nicht vom Gegenwurff herkomme/ ſondern vom Auge oder Erkenner ſelber/ vnnd daß ſich ſolche Erkentnis gleich wircklicher weiß halte/ vnd nicht leidenlich/ das iſt/ Sol das Aug ſehen/ ſo muß es ſein Wirckung vollſtrecken/ in den Gegenwurff/ denn das erkennen vnd vrtheilen vber ein ding ſtehet im Erkenner vnd judicare, vnd nicht in dem objecto, welches ſich erkennen vnd vrtheilen laſſen muß/ Sprichſtu aber/ Eja/ es muß gleich wohl die Erkendtnis nicht allein kommen vom Aug von innen heraus aus dem Menſchen/ ſondern beydes vom Auge vnd objecto zugleich/ dañ were kein objectum da ſo wuͤrde auch kein Erkentnis geſchehen/ als/ were das Buch als ein objectum. nicht geſchrieben/ ſo koͤndt ichs nicht leſen vnd erkennen/ darauff antworte nochmals alſo:
Ja es iſt war/ were die Farb nicht da/ ſo koͤnt ich ſie nicht ſehen/ aber doch gibt mir die Farb das Geſicht nicht/ es iſt zuvor in mir/ were das Buch nicht/ ſo koͤndt ichs nicht leſen noch erkennen/ das iſt die kunſt zu leſen vnd zu erkennen/ Jſt zuvor in mir/ dann das Buch gibt mir die Erkentnis nicht/ kein objectum kan ſich ſelber leſen/ ſehen oder erkennen/ ſondern es muß von dem Leſenden geleſen/ von dem Sehenden geſehen/ vnd von dem Verſtendigen verſtanden werden/ Alſo fleuſt es alles von jnnen heraus/ vnd nicht aus dem Buch hinein/ hetteſtu den Verſtand nicht in dir/ du koͤndteſt nichts verſtehen/ daraus wird geſchloſſen/ daß die natuͤrliche Erkentnis herkomme/ aus dem erkennen/ vnd nicht aus dem Gegenwurff/ alſo bleibet judicium in judicante, intellectus in intelligente, viſio in vidente.
Daraus folget vnwiederſprechlich/ Zum erſten/ daß aus dem Auge die Erkentnis kompt vnd nicht aus dem Gegenwurff.
Zum andern/ daß das objectum oder Gegenwurff nichts wircke noch eintrage in das Aug.
Zum dritten/ daß ſich das Vrtheil oder Erkentnis endere vnd ſpalte nach art vnd Geſchickligkeit der vielfeltigen Augen/ vnd nicht nach art vnd Eigenſchafft des objecti, Sonſten muͤſte von einem objecto in alle Augen ein gleichfoͤrmiges Vrtel gefallen.
Zum vierdten/ daß ſich das natuͤrliche Auge in ſeiner Erkentnis allezeit wircklich halte vnd nicht leidenlich/ nam cognitio perficitur â cognoſcente, & non â cognito, das iſt/ Die Erkentnis gibet in dem erkennen/ vnd nicht in dem Bekandten Judicium eſt in judicante, & non in judicando.
Zum funfften/ daß alle Erkendtnis der Warheit vnd Weißheit zuvor im Menſchen liege/ vnd nicht vom objecto, von auſſen zu/ eingetragen werde.
Zum ſechſten/ daß alle nuͤtzliche Buͤcher geſchrieben werden/ nur zum Zeugnis/ zur Kundſchafft vnd memorial der Einfeltigen/ inen die Erkentnis zu erwecken/ erjnnern/ ermuntern/ ermahnen/ zu vberzeigen vnd zu vberweiſen.
Zum ſiebenden/ daß allen blinden verkehrten Augen/ die allernuͤtzlichſten Buͤcher nur ein Gifft vnd Ergernis ſind/ gleich wie Christvs den Phariſeern war/ vnd den falſchen Theologis die heilige Schrifft iſt.
Zum achten/ daß man muß das Vrtheil oder Liecht in jhm ſelber haben/ von Gott gelehret/ vnd nicht vom geſchriebenen Buchſtaben holen/ denn der Schatten wirckt kein weſen/ er gibt nur Zeugnis/ fuͤhret nur ein zum inwendigen Grunde/ ſo fern der Buchſtabe nach dem Geiſt oder jnnern Verſtandt gebrauchet wirdt.
Ach HERR GOtt dein Wort haſtu in meinem Mund des inwendigen Menſchens gepflantzet/ vnd auch darzu zum Zeugnis in die Buchſtaben verborgen/ Regiere du mich durch dein Liecht/ ſo werde ich ohne Anſtoß die Buͤcher leſen/ zum Bewehr/ vnd Zeugnis vnd Kundſchafft/ vnd bekenn daß aller Verſtand von jnnen heraus komme/ vnd nicht von auſſen hinein getragen werde/ Amen.
Das zehende Capitel.
Wie alle natuͤrliche Erkentnis ſich endere oder manichfaltiger mache/ aus art der Augen/ vnd nicht aus art des Gegenwurffs/ daraus abermals geſchloſſen wird/ daß die Erkentnis herkomme von dem Auge ſelber/ vnd nicht vom Gegenwurff.
AVS den vorgehenden Capitel iſt genugſam erwieſen/ wie ein Aug im Menſchen hoͤher vnd edler ſey/ dann das andere/ vnd wie eins das ander vbertrifft/ in der ſcherffe vnd Wirdigkeit/ auch in der Geſchwindigkeit/ darumb ſolle daraus billich geſchloſſen werden/ das ſehen/ erkennen/ nicht vom Gegenwurff/ ſondern vom Auge ſelber herkomme vnd flieſſe/ das iſt/ Alles natuͤrlich erkennen vnd ſehen komme vnd vollbracht werde/ von dem Erkenner ſelbſt/ vnd nicht vom objecto vnd Gegenwurff/ alſo iſt das Aug ein lauter klar Geſicht/ ſo wird die Erkentnis rein vnd lauter/ klar/ geurtheilet ſeyn/ Jſt aber das Aug ſtumpff vnd dunckel/ ſo wird auch das ſehen falſch vnd dunckel ſeyn/ in aller natuͤrlichen Erkentnis muͤſſen 2. ding ſeyn/ Erſtlich der Erkenner/ als das Aug/ darnach das objectum oder Gegenwurff/ der da ſol geſehen vnd erkent werden/ ohne dieſe zwey/ wird kein ſehen oder erkennen vollbꝛacht/ es ſey gleich im ſichtbaꝛn oder vnſichtbarn Liecht der Natur/ oder auch in dem vbernatuͤrlichẽ Liecht der gnaden/ wiewol alhie ein Einꝛede moͤcht gebraucht weꝛden/ von dem einfeltigen Ariſtoteliſchẽ Philoſopho der Hohenſchulen/ der auch mich tadeln koͤndte vnd ſagen/ Es muͤſſen allhier 3. ſtuͤck zum ſehen vnd hoͤren ſeyn/ als nemlich das Aug als ein Werckzeug vnd das objectum, vnd auch die durch ſichtige Lufft als ein mittel/ So rede ich doch nichts an dieſem ort von dem viehiſchen oder ſinnlichen Auge/ welches offtmahls ein Thor anſiehet/ wie eine Kuhe/ durch die Mittel Lufft/ Denn ſol eine Kuh ein new Thor anſehen/ ſo muß ſie 3. ſtuͤck darzu haben/ wie billich/ aber wir wollen der Blindheit der Hochgelaͤrten vergeſſen/ vnd in beiden Liechtern gelehret ſeyn/ Wir reden nicht von einem ſolchen euſſerlichen viehiſchen ſehen/ ſondern von dem inwendigen Menſchliſchen ſehen/ da keine Mittel Lufft darzu gehoͤrt/ wie zum Kuh ſehen/ wir ſind mehr als Kuͤh vnd Kelber/ darumb ſol vnſer ſehen Geiſtlich vnd jnnerlich ſeyn/ vnd nit außwendig/ viehiſch vnd thieriſch/ Das vnſichtliche geiſtliche Aug bedarff keines euſſern oder Mittelluffts/ ſondern es nim̃t vor ſich ſein Gegenwurff/ begreifft vnd durchdringt jhn/ ſo das euſſere ſinnliche Aug nur herauſſen in ſuperficiè objecti liegen muß/ Daß ich aber gleichwohl das Exempel gebe/ vom außwendigen ſehen vnd gebrauch des Geſichts/ geſchicht/ daß du einfeltiger Ariſtotoliſcher Philoſophus ſolleſt eingefuͤhret werden/ zu dem jnnwendigen Aug/ vnd erkennen/ wie das ſehen von dem Auge heraus flieſſe/ vnd nicht von dem Gegenwurff hinein getragen werde/ Vnd dieweil nun alle natuͤrliche Erkentnis vollbracht wird/ vom Aug in den Gegenwurff/ natuͤrlicher weiß/ ſo folgt/ daß ſich das ſehen vnd erkennen endere vnd mannichfaltig mache/ nach Art/ Eigenſchafft vnd Geſchickligkeit des Auges/ vnd nicht nach art des objecti oder Gegenwurffs/ Nun iſt nicht allein ein dreyfaches Aug im Menſchen/ ſondern ein jedes Aug vor ſich kan manchen Vnterſcheidt haben/ als das ſinnliche vnterſte Aug/ iſt nicht allein gering vnd ſchwach gegen der Vernunfft/ ſondern auch fuͤr ſich ſelbſt/ kan in etlichen ſcharff/ in etlichen noch ſcherffer vnd am allerſcherffſten ſeyn/ oder ſtumpff vnd noch ſtuͤmpffer/ Alſo die Vernunfft iſt weit vnter dem Aug des Verſtands/ vnd iſt doch auch fuͤr ſich/ in etlichen Menſchen dunckel oder gar finſter/ Alſo geht es zu mit dem Auge des Gemuͤths/ daß es manchen Vnterſcheid gibet/ etlichen iſt es hell/ rein vnd klar/ in etlichen dunckel vnd finſter.
Exempel/ das Geſicht erkennet ſeinen Gegenwurff/ in einem augenblick auch in der weite/ aber der Tactus der fuͤhlet vnd erkennet ſeinen Gegenwurff langſam/ in dem/ er muß ein theil nach dem andern greiffen/ vnd darzu in der naͤhe/ vnd nicht in der ferne/ als Exempel/ Jch ſiehe am tage einen Thurm/ vnnd er in einem augenblick/ daß er ſey vierecket/ aber in der Nacht komme ich zu dem Thurm/ vnd fuͤhle ein theil nach dem andern/ biß ich ſo lang erkenn/ daß es ein Thurm ſey/ vnd ſey vierecket/ Jtem ein ander Exempel vom vnſichtigen Auge/ die Welt zu ſehen vnd zu erkennen worauff ſie ſtehe/ da koͤmpt Imaginatio, die da ſonſt leibliche vnd vnſichtige ding von fernen ſehen kan/ vnd wolt gern wiſſen worauff die gantze Welt ſtehe/ aber ſie vermeynet/ ſie ſtehe auff ſtuͤtzen/ auff daß ſie nicht falle/ Solches ſiehet das vernuͤnfftige Aug leichtlich/ daß die Welt auff keine ſeiten fallen kan/ daraus wird abermahls geſchloſſen/ daß die Erkentnis nicht vom Gegenwurff komme/ ſondern vom Auge ſelber/ ſonſten muͤſten alle Augen ein gleichen Verſtand nehmen/ von dem einigen Gegenwurff.
Ach HERR die Warheit bleibet Warheit vnd vnbeweglich/ aber wie ein jeder ein Aug bringet/ alſo ſiehet vnd vrtheilet er darmit/ Nun ſind wir alle vberzeuget/ daß die Erkentnis vom Aug außflieſſe/ vnd nicht vom Gegenwurff von auſſen eingetragen werden darff.
Das eilffte Capitel.
Das der Menſch das Aug ſelber ſey dardurch alle ſichtige vnd vnſichtige Gegenwuͤrff geſehen vnd erkandt werden.
WJe wil ich aber die Einfeltigen vberreden/ daß ſie mir gleuben/ wie der Menſch ſey das Auge ſelbeſt/ ſo ich doch ſinnlicher weiß ſagen muß/ daß Aug iſt nicht der Menſch/ ſondern der iſt der Menſch der durch das Aug ſiehet/ das Ohr iſt nicht der Menſch/ ſondern der iſt der Menſch der dardurch vnd mit dem Ohr hoͤret/ vnd die Zung iſt nicht der Menſch/ ſondern der iſt der Menſch/ der da mit der Zungen rodet/ die Hand oder der Fuß machen noch nicht den Menſchen/ ſondern der redet in dem Menſchen/ vnd macht den Menſchen/ der die Haͤnd vnd Fuͤß brauchen kan/ aber eben hiemit wil ich gnugſam erwieſen haben/ daß nicht das Werckzeug fuͤr den Menſchen ſol geachtet werden/ als das euſſere Aug/ ſondern der jnnerliche vnd vnſichtbare/ der da weiß zu gebrauchen des euſſern Auges des Liechtes/ daſſelbige ſey der rechte Menſch/ Diẽweil aber nhun dieſer vnſichtbare/ jnnerliche rechte Menſch alle Ding erkennet vnnd begreiffet/ entweder durch die Sinn oder durch die Vernunfft/ oder durch den Verſtandt/ Dieweil aber Vernunfft/ Verſtandt nichts anders iſt/ als der Geiſt des Menſchen/ oder der vnſichtbare Menſch/ So folget ja daß der Menſch ſey/ damit vnd dardurch alle ſichtbare vnd vnſichtbare objecta oder Gegenwuͤrff erſehen vnd erkennet werden/ Gleich wie ein Engel/ iſt alles das ſelber/ was er kan vnd hat/ natuͤrlicher weiß zu reden/ (ſonſt vbernatuͤrlicher iſt GOTT alles im Engel) alſo iſt der Menſch auch alles ſelber/ was er kan/ vnd was ſein Kunſt/ Wiſſen vnd Vermoͤgen iſt/ Sein Geiſt/ vnnd dieſer Geiſt iſt der Menſch ſelber im ſterblichen Leib/ ſo nun dieſer Geiſt abgeſchieden iſt im Todt/ ſo bleibet der Leib ein Cadaver fuͤr die Wuͤrme/ darumb iſt der Menſch nicht der Leib/ ſondern der Geiſt der Jnwohner im Leib/ der iſt der Menſch ſelber/ nach Abſcheidung des Geiſtes/ wird der Leib nimmer gebrauchet/ als ein Schmidt/ der ein Art ſchmidet/ hat ſein Kunſt nicht in den Henden oder Fuͤſſen/ (wie wohl er Haͤnd vnd Fuͤſſe darzu brauchet) ſondern im Geiſt liget die Kunſt vnd Wiſſenſchafft des Schmids/ der iſt nun der Schmidt ſelber/ aus welchem allein die Kunſt getrieben vnnd gebrauchet wird/ vnnd nimmet den euſſern Leib nur zum Werckzeug/ denn der euſſere Leib vermag ohne den jnnern gar nichts/ Ein Steinmetz hat in ſeiner Imagination oder Gedancken/ ein Bild zuhawen in einem Stein/ Jſt nicht aus dem euſſern Leib/ ſondern aus dem inwendigen Menſchen/ derſelbige iſt der Steinmetz vnd Mahler/ nemblich der Geiſt des Menſchens/ vnnd iſt der Menſch ſelber/ darumb haben wir geſaget vnnd beſchloſſen/ Der Menſch iſt das Aug ſelber/ dardurch vnd darmit alle ſichtige vnd vnd vnſichtige/ natuͤrliche vnd vbernatuͤrliche ding erkant/ erſehen vnd erforſcht werden/ vnd das von dieſen Auge die Erkendtnis vnd Vrtheil herflieſſe/ in den Gegenwurff/ vnd nicht das Wiederſpiel/ wenn man ſpricht/ die Imaginatio wolte gern wiſſen vñ verſtehen den Ort der Welt/ oder wo die Engel woneten/ vnd vermag ſolches nicht/ So iſt eben ſo viel geredt/ der Menſch durch ſeine Imagination der nicht weiter kan als imaginiren, der wolte gern ſolche ding ſehen vnnd erkennen/ ein ſolcher Menſch/ der nicht weiter koͤmpt/ dencket es ſey auſſerhalb der Welt ein ſchoͤner Ort oder Gemach/ darinnen die Engel wohnen vnd auff Stuͤlen ſitzen/ odeꝛ imaginirt jhm einen duͤnnen Lufft auſſerhalb der Welt/ oder ein euſſerlich Liecht der Sonnen/ darinnen Gott wohnet mit den Engeln/ aber das Aug des Verſtands oder des Gemuͤths ſiehet/ daß ſolches eine Grobheit ſey vnd groſſe Vnvollenkommenheit/ daß GOtt oder die Engel etwas euſſerlichs ſolten beduͤrffen/ darumb wirfft der oberſte Verſtand hinweg alle grobe Vnvolkommenheit/ vnd findet daß das weder ohne huͤlff noch auſſerhalb der Welt ſey/ vnd das weder Gott noch die Engel eines leiblichen Stuels beduͤrffen/ auch nichts außwendiges beduͤrffen/ ſondern das ſie weder hie noch dort ſeyn/ vnd ſind doch in jhnen ſelbſt ſchwebendt/ gleich wie Gott/ der Leib muß an einem Ort ſeyn/ hie oder da/ aber der Geiſt bedarff keines Orts/ als die Seele bleibet/ der Leib faulet/ dieſen euſſern Leib helt der Menſch fuͤr den gantzen Menſchen/ ſo er doch nur ein Haus oder Werckzeug iſt des vnſichtbarẽ Menſchens vnd Werckmeiſters.
Alſo auch wenn Gott ſpricht/ Producat terra herbas & arbores, die Erde bringe herfuͤr Kraut/ Gras vnd Baͤum/ damit kan der einfeldige Theologus der da kein Philoſophus iſt/ das ſichtige Corpus thue ſolches/ ſo es doch der vnſichtige Geiſt aus der Erden heraus bringet/ welches das Element iſt das wir ſehen iſt nur das corpus, vnnd nicht das/ das herfuͤr bringet/ wiewohl ſolches das vnſichtige Element thut/ durch die Erden/ darumb meynet der Einfeltige die Erde thue ſolches/ der Menſch redet aus dem Mund/ nicht das corpus oder die Zung/ ſondern der Geiſt thut es/ das Fleiſch an jhm ſelber iſt nichts/ aber mit ſolcher Vermiſchung vnd Einigung/ daß das Corpus alle ding vermahnet werde/ ſo es doch nur ein Werckzeug iſt/ des jnnern Geiſtes/ vnd dieſer Geiſt iſt der Menſch/ vnd das Leben des Leibs/ vnd Leben vnd Geiſt/ erkennen ſehen vnd wircken alle ding/ ſind aber eins vnd zwey/ das iſt/ Leben vnd Geiſt vngeſchieden.
Das zwoͤlffte Capitel.
Was natuͤrliche vnd vbernatuͤrliche Erkentnis heiſſe/ vnd daß ſich dieſe allzeit leidenlich halte/ jene aber wircklichen/ vnd worzu ſolche Betrachtung diene.
DJe natuͤrliche Erkentnis heiſt alles das/ da der Menſch durch eigene Krefft vnd Vermoͤgen/ ein objectum vor ſich nimpt vnd erforſcht/ vnd ergruͤndt deſſelben Eigenſchafft/ Natur vnd Wirckung/ es ſey nun im ſichtbarn oder vnſichtbarn Leib der Natur/ dieſe Erkentnis moͤchte auch heiſſen ein euſſerliche Erkentnis/ verſtehe nicht das vom objecto erſt das Vrtheil oder Erkennen/ von auſſen zu in den Verſtand getragen werde/ ſondern daß an dem Gegenwurff/ ſolch inwendig Erkentnis durch groſſen fleiß vnd nachſuchen/ erweckt vnd erfunden werde/ deñ es iſt biß anher gnugſam erwieſen/ daß der Gegenwurff nit wircket in dem Erkenner/ als daß er ſolt geben dem Menſchen/ das Vrtheil vnd Erkentnis/ ſondern daß es vom Menſchen flieſſe in den Gegenwurff ſelber/ daß aber gleichwol der Menſch durch euſſerliche objecta oder Gegenwuͤrff erwecket wird zu der Erkentnis/ leſt ſich anſehn als helt ſich die natuͤrliche Erkentnis leidenlich/ vnd nicht wircklich/ ſo ſol doch darauff geſehen werden/ daß alle mahl die cognition vnd das judicium ſtehe nicht bey dem objecto, ſondern in vnd bey dem Menſchen/ daß ers vrtheil vnd erkenne/ was vor jhm ligt/ darumb obwohl die Erkentnis des Menſchen vom Gegenwurff erwecket vnd ermahnet wird/ ſo koͤmpt ſie doch nicht leidenlicher weiß hinein in den Menſchen/ ſondern flieſſet gleich wircklicher weiß in das ſubjectum, nach Art vnd Geſchickkeit des Auges/ ſie werde nuhn erweckt vnd erjnnert vom Gegenwurff/ wie ſie wolle/ ſo heiſſet ſie doch eine natuͤrliche Erkentnis/ Erſtlich daß es die Natur des Menſchens ſelbs fuͤr ſich nimpt/ vnd das Vrtheil im Menſchen/ ſo da redet vber das objectum, vnd darnach gegen der vbernatuͤrlichen Erkentnis durch Gnade/ die ſich muß leidenlich halten/ vnnd nicht wircklich/ die vbernatuͤrliche Erkendtnis iſt nicht aus Vermoͤgen der Natur/ ſondern die Gnade wircket/ da der Menſch mit ſeiner Vernunfft vnnd Weißheit in ein Stillſchweigen koͤmpt/ da ſich GOTT ſelber in das Aug leidenlich ergeuſſet/ da der Menſch nur wartet vnd empfehet/ vnd GOtt gibet vnd wircket/ Jn Summa/ der gleich das objectum wircket in das Aug/ vnd das Aug nicht in das objectum wircket/ wie in der natuͤrlichen Erkendtnis geſchicht/ in der natuͤrlichen euſſerlichen Erkendtnis ſtehet das Vrtheil/ in vnd bey dem Menſchen das objectum/ Aber in der vbernatuͤrlichen Erkentnis ſtehet das Vrtheil in vnd bey dem objecto oder Gegenwurff/ welcher iſt Gott oder ſein Wort/ ob gleich ſolche vbernatuͤrliche Erkentnis vom objecto koͤmpt/ ſo koͤmpt ſie doch nicht von auſſen hinein/ denn GOtt Geiſt vnd Wort iſt in vns/ vnd alſo flieſſet die Erkendtnis von innen heraus/ vnd nit von auſſen hinein/ auff daß die Buchſtabiſchen Theologi nicht ſagen duͤrffen/ es komme vom Buchſtaben hinein/ auff daß ſie nur das innere (das iſt Chriſtum das Wort des Lebens/ ſo ſeine Wohnung in den Glaͤubigen Hertzen hat) verleugnen/ hindanſetzen/ wie die Buchſtabiſchẽ Phariſeer/ der Juͤden/ zu denen Chriſtus ſaget/ Jch kenne euch/ daß die Goͤttliche Lieb nicht in euch iſt/ habt auch Gottes Wort nicht in ewrem Hertzen wohnen/ daran doch alles gelegen iſt/ Item, du haſt Wort des ewigen Lebens/ nicht des Buchſtabens/ ſaget der Apoſtel Petrus/ Die deutſche Theologia ſaget im erſten Capitel/ das vollkommene vnbegreiffliche Gut/ mag nicht eher kommen vnd erkandt werden/ Es ſey dann daß da auffhoͤre das Stuͤckwerck/ vnnd Creatur mit aller jhrer Wirckung/ Kunſt vnd Geſchwindigkeit muß ſtillſtehen/ vnd zu nichte werden an jhr ſelber/ als dann kompt das vollkommene/ als dann wird erkand das vnbegreiffliche objectum, nemblich GOTT/ ja viel mehr Gott ſiehet ſelber durch ſich ſelber/ vnd erkennet ſich ſelber in vns vnd wir in jhme/ Dieweil nun Creatur muß vntergehen/ vnnd ſich ſtillhalten/ zu ſolchem vbernatuͤrlichen Erkendtnis/ ſo mag ſie billich heiſſen/ eine leidenliche Erkentnis/ gleich wie die natuͤrliche eine wirckliche heiſſet/ dieweil daſelbſten die Natur jhr Vermoͤgen/ Krafft/ Sinnligkeit/ Verſtandt/ vnd alle Wirckligkeit auff die Prob vnnd Practica fuͤhret/ aus dieſem allem wird geſchloſſen/ Erſtlich eine ſolche Lehr/ daß in der natuͤrlichen Erkendtnis kein Einigkeit zu finden noch zu ſuchen ſey/ ob wohl ein einiger Gegenwurff vorhanden iſt/ dann aus Art vnd Geſchickligkeit der Augen/ fleuſſet das mannigfaltige vnd vielkoͤpffige Vrtheil der Menſchen.
Zum andern/ daß in der vbernatuͤrlichen Erkentnis allezeit Einigkeit zu warten vnnd zu finden ſey vnter allen/ dieweil alle Augen ſich nicht wircklich/ ſondern leidenlich halten/ vnnd dieweil GOTT der einige Gegenwurff/ ſich in Einigkeit ergeuſſet/ daher finden ſich bey vnnd in allen Glaͤubigen ein Concordantz/ ein Glauben/ ein Tauff/ ein GOtt/ ein Geiſt/ ein Hertz/ ein Lauff/ Aber bey den natuͤrlichen ſind Rotten/ Secten/ Ketzereyen vnd eitel Spaltungen.
Exempel/ Die Bibel iſt ein vnbegreifflicher Gegenwurff oder Objectum aller natuͤrlichen Theologen/ ſol nun in der natuͤrlichen Erkendtnis der Verſtandt vom Gegenwurff herflieſſen/ (wie vermeynet wird) vnnd nicht von Auge ſelber/ ſo muͤſte gewiß die Biblia oder der vngeſpaltene Gegenwurff/ allen Theologen ein gleichfoͤrmige Außlegung oder vngeſpaltene Erkentnis bringen/ ſo wir doch das wiederſpiel erfahren mit groſſen Schmertzen/ Nemblich daß nicht vom Gegenwurff (das iſt aus der Bibel) ſondern vom Auge ſelber/ das iſt/ aus dem leſen der Menſchen die Erkentnis flieſſe/ dieweil ein jeder Leſer erkennet vnd vrtheilet/ nach dem er ein Aug iſt vnd hat/ aber es gehoͤret zu der Bibel nicht homo animalis nicht der natuͤrliche Menſch/ dann er vernimmet nicht Gottes Wort/ oder deren ding die des Geiſtes ſind/ (der Verſtand iſt jhme wohl das vernehmen) aber es bleibet jhm verſchloſſen/ darinnen wuͤhlet er wie ein Saw in einem Rubacker/ vnd mit den Phariſeern als ein Blinder Blindenleiter/ die da in der Schrifft forſchen/ vnd vermeynen das Leben darinnen zu finden/ vnd die Schrifft iſt die da von dem Leben zeuget/ aber zu Chriſto wollen ſie nicht/ (dem Wort des Lebens) kommen/ das ſie das Leben haben moͤchten/ ſondern alleine zu jrem Idololatra, dem ſie Goͤttliche Krafft vnd Wirckung zueignen/ vermeynen das Leben zu haben/ vnd mit den Juden zu finden/ dieweil ſie jhrem natuͤrlichen Menſchen nicht wollen Vrlaub geben/ vnd mit verleugnung ſich ſelbſt jhm die vbernatuͤrliche/ leidenliche Erkentnis ergeben wollen/ Durch dieſes Exempel ſolten alle Hoheſchulen mit Schaden gewitziget ſeyn worden/ vnd die heilige Biblia/ die als den einigen objectum nicht mit dem natuͤrlichen Menſchen/ der ein Feind Gottes iſt vnd bleibet/ annehmen/ leſen vnd außlegen/ dargegen der gleubigen vnd newgebornen Theologi vnd Kinder Gottes/ die wiſſen/ daß die vbernatuͤrliche Erkentnis/ nicht herfleuſt von dem Auge/ ſondern vom objecto, als von Gott ſelber/ durchs Auge/ Darumb bitten ſie dieſes vom Vater alles im Geiſt vnd in der Warheit/ da wird jhr Aug leidenlicher weiſe GOtt gelaſſen vnd ergeben/ von oben herab erleuchtet/ vnd das Liecht nicht vom Buchſtaben/ ſondern vom Geiſt der in jnen iſt/ alſo koͤmpt dieſe natuͤrliche Erkentnis auch von jnnen heraus/ daruͤber was ſie ſehen in der heiligen Schrifft iſt jhnen ein angenehm Zeugnis/ vnd koͤmpt mit dem Hertzen vberein/ der Verſtand iſt in jhnen vnd auch in der Biblia/ vnd alſo wiſſen ſie die heilige Schrifft zugebrauchen/ dieſelbigen alle ſind vnnd bleiben einig in dem Verſtande/ bey jhnen iſt ein Glaub/ ein Geiſt/ ein Chriſtus/ ein Tauff/ da iſt kein Spaltung im heiligen Glauben/ da iſt auch kein Antichriſt vnter jhnen/ (wiewohl ſie vnter dem Antichriſt wohnen muͤſſen) dieweil ſie alle eins ſind vnter dem einigen Chriſto/ durch den Geiſt zuſammen gebunden/ darumb/ wie in der natuͤrlichen Erkentnis das Vrtheil koͤmpt vom Auge ſelber/ wircklicher weiſe/ vnd creatuͤrlich in das objectum, vnd geuͤbet vielfeltige judicia vnd Spaltung/ alſo in der vbernatuͤrlichen Erkendtnis/ koͤmpt das Vrtheil auch her von dem Auge ſelber/ durch die Erleuchtung des Worts Gottes/ des H. Geiſtes/ auch von jnnen herauß/ aber nicht wircklich/ ſondern leidenlich/ nicht creatuͤrlich/ ſondern goͤttlich/ Alſo bleibet die einige Warheit vngeſpalten/ bey allen rechtgleubigen Chriſten/ dieweil ſie ſich den einigen Geiſt vnter geben.
Das dreyzehende Capitel.
Das in der vbernatuͤrlichen Erkendtnis Gott ſey/ als das Auge ſelber im Menſchen/ als auch ſein Werckzeug/ daraus lauter Einigkeit folget im Himmel.
DJeweil die natuͤrliche Erkentnis mag genent werden eine creatuͤrliche Erkentnis/ darumb daß es die Creatur durch eigne Kraͤffte/ Vermoͤgens/ Nachforſchung vnd Fleiſſes/ erwecke vnd jhr macht von euſſern Gegenwurff/ vnnd ſol darumb ein euſſerliche Erkentnis genennet ſeyn/ nicht daß es den Gegenwurff von auſſen hinein trage/ wie die falſchen Literaliſche Theologi ſagen/ auff den Hohenſchulen/ vnd auff der Cantzel/ daß der Buchſtabe der Schrifft jhr muͤndlich Wort Gottes/ daß die Goͤttliche Erkendtnis von auſſen hinein geuſſet.
Item, Der Buchſtabe ſey eine Wagen/ darauff Gottes Wort hinein ins Hertz fahre vnd gefuͤhret werde/ ſondern darumb/ daß ſolche creatuͤrliche Erkendtnis/ von dem außwendigen objecto eine Erjnnerung nehme/ davon gleich ſelber vermeynet/ von auſſen zu/ hinein zutragen/ Ja war iſt es/ alle objecta ſo da Creatur vor ſich nimpt/ fuͤr ſich ſelber vnd erkennet ſie/ die ſie nicht inwendig im Menſchen (außgenommen GOtt ſein Wort) das inwendig im Menſchen iſt/ Sondern alle Gegenwuͤrff/ von welchen die Erkentnis vnd Vrtheil beweget vnd erwecket wird/ welche Erkẽndtnis oder Vrtheil zuvor im Menſchen ſeyn/ vnnd nicht erſt vom euſſern objecto muß hinein kommen/ aber die natuͤrliche Erkendtnis/ die mag wohl heiſſen/ die Goͤttliche Erkendtnis/ denn ſie koͤmpt nicht von auſſen hinein/ Sondern von oben herab aus GOTT/ vnnd Einleuchtung des Heiligen Geiſtes/ oben da das objectum ſchon darrinnen iſt/ im inwendigen Grund der Seelen vnd Hertzens/ nemblich da GOtt das Wort/ ſeinen Sitz vnd Wohnung hat/ da Wille/ Geiſt vnd Geſetz/ wie Chriſtus bezeugt Luc. 17. Cap.
Das Reich Gottes in vns iſt/ vnd die deutſche Theologi 1. Cap. Gott iſt ein vnbegreifflich objectum, auſſer allen Creaturen/ vnd doch in allen/ vnd nemblich alle durch ſein Wort/ Geſetz vnd Geiſt/ darvmb Gott von auſſen zu/ vergebens hie oder da geſucht wird/ wie der Antichriſt das Reich GOttes an gewiſſe Perſonen/ Voͤlcker/ Orter/ Geberden vnd Ceremonien/ vnd andere jrꝛdiſche vergengliche vnd euſſere ding bindet/ es iſt vmbſonſt/ daß wir wolten die ſeligmachende Erkentnis/ darinnen allein/ wie Chriſtus ſaget/ Das ewige Leben ſtehet von auſſen zu/ vnnd auſſer Chriſto dem Wort des Lebens/ ſo in vns iſt/ ſuchen/ Jn den Creaturen wird Gott nicht funden/ weder geſehen noch erkant/ in Ewigkeit/ denn allein in ſeinem Bildnis/ Wort/ das aus GOtt im Menſchen/ menſchliche geſtalt angenommen/ als der Sohn des Vaters ſelbſt in vns lebet/ dieweil er ſich in den Creaturen finden laſſen/ vns ſelig vnd gerecht zu machen/ ſondern allein durch das Liecht des Glaubens/ erkennen vnd ſehen zu laſſen/ Allein daß allhie in der ſeligmachenden Erkentnis/ dieweil die vbernatuͤrlich der Menſch das Auge ſelber nicht ſey/ ſondern laß GOTT ſelber das Aug vnd Liecht in deinem Hertzen ſeyn/ in mitte vnd durch den Menſchen/ denn ſein Angeſicht hat allein den hellen Schein vnnd Liecht ins ewige Leben/ welches abeꝛ nit mit wirckender/ ſondern allein leidenlicher weiß in vns geſchicht/ das Aug oder der Menſch das GOtt erkennen wil/ muß nicht wircken/ ſondern todt ſeyn/ biß Chriſtus der Erleuchter der Blinden vnd Eroͤffner der Augen vnd der Menſchen Hertzen in jhn koͤmpt/ alſo im Sabbath feyren vnnd ſtillhalten/ muß ſich GOtt ergeben/ im Gehorſam des Glaubens/ auff GOTT/ warten in jhm ſelber/ vnd nicht von auſſen hie oder da/ mit den Gedancken wircklicher weiß hin vnnd her lauffen/ durch die Creaturen/ ſolches feyren oder Sabbath halten/ iſt nicht wenigers als in Todt gehen vnd ſterben/ ja in die Hell geworffen werden/ vnd gantz in Vnglauben ergriffen ſeyn/ droben iſt bewieſen worden/ daß in der natuͤrlichen Erkendtnis der Menſch das Auge ſelber ſey/ aber allhier in der vbernatuͤrlichen Erkendtnis iſt der Menſch nicht ſelber die Erkendtnis oder das Aug/ ſondern GOTT iſt ſelber das Auge vnd Liecht im Menſchen/ vnd durch den Menſchen/ wie dann dem Geiſt der Gnaden zugehoͤrt/ vnd dem Glauben ſolle anderſt GOTT in jhme wircken/ ſo muß der Menſch ſtillſtehen/ im Geiſt ſeyn vnd Sabbath halten/ auff Gott warten/ ſol der Artz den Krancken heilen vnd geſund machen/ ſo muß er jhme auch ergeben ſeyn/ vnd im Gehorſam ſtillhalten/ dann der wahre Glaub aus dem Geiſt/ das iſt die Wiedergeburt/ die leſt den Menſchen nicht ſein ſelbſt bleiben/ ſondern er muß das ſeyn vnd bleiben an den er gleubet/ aus dem er wiedergebohren iſt/ alſo daß der Menſch nicht mehr lebe/ ſondern nur Chriſtus in jm/ das objectum welches der Menſch erkennen wil/ das iſt GOtt vnd ſein Wort Chriſtus in vns/ von dieſem objecto einfleiſſet die Erkantnis in das Aug des Hertzens/ ſo bald er ſich helt leidenlicher weiß/ alſo daß ſich GOtt ſelber erkent/ vnd durch ſich ſelber/ denn die newe Creatur oder Kind Gottes/ iſt nicht ſeyn ſelbſt eder jhr ſelber/ ſondern Gottes/ darumb ſiehet vnd erkennet ſich GOtt ſelber/ in ſeiner Geburt vnd Bildnis jhn/ mit vnd durch den Menſchen/ als durch ſein gehorſam Kind vnd Werckzeug/ vnd eben hiemit/ daß Gott wil ſelber ſeyn das Auge/ Liecht vnd Erkendtnis im Menſchen/ als der da ſiehet vnſere hoͤchſte Ruh vnd Seligkeit des ewigen Lebens.
Es mag wohl die Vnerfarnen verwundern/ daß in der natuͤrlichen Erkentnis der Menſch ſelber das Aug iſt/ dardurch alle ding im Himmel vnd Erden/ vnd in der Hellen erforſcht werden/ aber das iſt noch viel wunderbarlicher/ daß Gott das objectum, das Aug vnd Liecht im Menſchen ſelber ſeyn wil/ wer aber Chriſtum kent/ der darff ſich gar nit verwundern/ denn er ſihet wol aus Gott vnd in Gott daß die hoͤchſte Seligkeit damit gemeynet werde/ vnſere Augen ſind Gottes Augen/ ſie ſehen was Gott wil/ vnd nicht wie wir wollen/ vnſer Verſtand vnd Vernunfft ſol Gottes ſeyn/ vnd ſollen verſtehen imaginirter Gedancken/ was Gott wil vnd nicht was wir wollen/ vnd wie der Leib/ als Zungen/ Ohren/ Hend vnd Fuͤß ein Werckzeug ſind in aller natuͤrlichen Bewegung des jñern Geiſtes/ Alſo ſol auch vnſer inwendiger Menſch mit allen ſeinen oberſten vnd innerſten Krefften ein Werckzeug Gottes ſeyn/ dann wie der leibliche Leib mit ſeinen Gliedern nichtes thun mag ohne die Seel/ alſo ſol auch vnſere Seel nichts thun ohne den Willen Gottes/ ſolches alles verbringt der ware Glaub Chriſtus in vns/ Wer nun dieſes Capitel von der leidenlicher Erkentnis Gottes/ vnd wie GOtt woͤlle das Aug vnd Liecht in vns ſeyn/ noch nicht verſtehet/ der hat Chriſtum noch nicht erkent/ vnd weiß nit was Glaub iſt/ wer es aber verſtehet/ der kennet Chriſtum im Glauben/ vnd bleibet in der Einigkeit der H Chriſtlichen Kirchen/ die da iſt ein Einſamlung aller Glaͤubigen in den Frieden Chriſti vnd vnzertrenlicher Einigkeit in Ewigkeit/ Amen.
Das vierzehende Capitel.
Daß vnter frommen Fried vnd Einigkeit ſey/ von wegen des einigen Willen GOttes/ den ſie tragen im Himmel vnd auff Erden.
GLeich wie in natuͤrlicher Erkentnis/ von einem einigen Objecto eine wiederwertige vnnd zwieſpaͤltige Meynung entſpringt vnter den Menſchen/ vnd koͤnnen nicht Einigkeit oder Friede haben/ wie offenbahr iſt/ in der Hellen vnd auff Erden/ in der Menſchen Kirchen/ aus Vrſach/ daß ſich das Auge/ Liecht oder Erkentnis helt/ wircklich/ vnd das darzu ein jedes Aug/ ſo vielfeltiger weiſe vnterſchieden iſt/ die Erkentnis wird genommen aus dem Buchſtaben/ durch der Menſchen Kraͤffte was kluͤglen vnd verſtands/ Daher ein ſolches diſputiren vnd Zanck vnter den Theologis/ Gelehrten/ gleich wie in der natuͤrlichen Erkentnis (ſage ich) Vneinigkeit iſt vber die maß/ alſo auch eben im Gegentheil/ als/ in der vbernatuͤrlichen Erkendtnis eine liebliche Einigkeit gehalten/ von wegen des/ daß ſich alle Augen muͤſſen leidenlich vnnd nicht wircklich halten/ vnd das objectum welches einig iſt/ ſich ſelber in alle ſolche gelaſſene Augen ergeuſſet/ daher iſt im Himmel Friede/ vnd auff Erden Friede vnd Einigkeit vnter den Gleubigen/ dieweil ſie leben in dem einigen Willen Gottes/ Es moͤchte aber einer gedencken alſo/ daß ich ſehe in den heiligen Glauben/ oder in die vbernatuͤrliche Erkentnis des einigen objecti, ſich auff das einige ergieſſe/ in alle leidenliche Augen/ darumb wird auch ein Aug ſo viel Liechts von Gott haben als das ander/ vnd wird alſo im Himmel keines mehr leuchten als das ander/ ſondern es wird alles gleich ſeyn.
Antwort/ Was das ewige Leben/ Einigkeit vnnd Frieden anlanget/ das iſt wohl alles gleich/ Aber nicht was anlanget die Erleuchtung/ den haben Seraphin vnd Cherubim mehr als die Poteſtates, vnd die Poteſtates mehr als die vnterſten Engel/ vnd alſo findet es ſich auch auff Erden/ bey den Glaͤubigen/ daß einer mehr Liechtes habe als der ander/ vnnd iſt doch kein Vneiningkeit noch Spaltung vnter jhnen/ die Gnade des Glaubens oder Liechtes/ ſind ander groͤſſer oder kleiner/ das machet keine Zertrennung/ Solcher Vngleicheit aber iſt das einige Objectum/ nemblich GOtt kein Vrſach/ ſondern wir Menſchen ſind deſſen ein Vrſach/ in dem daß wir vns GOtt nicht gleich ergeben wollen/ mit gelaſſen Hertzen/ darumb nach der maß der Gelaſſenheit oder Glaubens wird em pfangen des Liechtes von dem ewigen objecto, die Wohnung im Him̃el ſind außgetheilet/ einem jeden/ nach dem er ſich im Glauben Gott gelaſſen vnd ergeben hat/ Christvs ſagt:
Jn meines Vaters Hauſe ſind viel Wohnung.
Johan. 14. Cap. Gibſtu dich GOtt gantz vnd gar von jnnen vnd auſſen/ ſo gibet er ſich dir auch wiederumb gantz vnd gar/ von ſolcher Ergebung vnd Gelaſſenheit lieſe die Predigten des hocherleuchteten Predigers Johannis Tauleri, Die Sonne iſt ein vnpartheyſches Liecht/ leuchtet allen zu gleich/ den boͤſen vnd guten/ Alſo auch GOTT/ er iſt die Liebe vnd das Liecht ſelber/ liebet auch ſeine Feinde/ vnd iſt bereit jederman zu erleuchten/ Ja/ ſein Wort/ ſein Liecht/ ſein Geiſt/ Chriſtus Geſetz/ leuchtet ſchon in die Finſternis Johan. 1. Luc. 17. cap. vnd koͤmpt vns weit zuvor mit ſeinẽ Liecht/ weren wir nur gleubig vnnd gelaſſener Hertzen/ willig iſt es ſchon da bereit zu geben/ wenn wir nur auch willig mit gelaſſen Hertzen weren zu empfahen vnd zu nehmen.
Ein Speyſpiel ſolt jhr hoͤren/ Es iſt in einer Stuben ein Fenſter/ dreyerley Glas/ ein Gelb dickes/ ein Schwartz finders/ vnd ein Weis lauters/ auff dieſe 3. zugleich ſcheinet die Sonne/ ohn anſehen der Geſchickligkeit/ daß aber das Schwartze finſter bleibet/ vnd nicht erleuchtet wird/ vnd das Gelbe nicht ſo viel empfahet als das weiſſe/ da hat die vnpartheyſche Sonne kein ſchuld dran/ das Glas iſt an jhm ſelber ein Hindernis/ durch ſeine eigene Vngeſchickligkeit/ Alſo gehet es auch zu mit den vnvernuͤnfftigen Creaturen/ welche ſich vngleich Gott ergibt/ vnd gelaſſen ſtehet/ dann der Geiſt/ der in ſinnlicher/ viehiſcher weiß vergraben liget/ bey den Menſchen/ weiß nichts vom Reich Gottes oder vom goͤttlichen Liecht in der Finſternis/ vnd welcher ſonſt ſeine Gedancken auffhelt/ mit eigener Klugheit vnd Wirckligkeit/ der befindet auch wenig von GOTT in jme ſelber/ welcher alle ſeine Vernunfft vnnd Verſtandt einſamlet/ in den inwendigſten Grund/ in ſtiller Gelaſſenheit ſeines Hertzens/ ſeiner Seelen/ vnd wartet auff GOTT/ der wird erfahren vnd bekennen/ daß da war ſey/ was ich hie ſchreibe/ vom inwendigen Grund vnd Zeugnis des Geiſtes.
Das Reich Gottes iſt inwendig in vns ſpricht Chriſtus.
Es folgen aus dieſem allein auch ſolche Lehren/ Erſtlich/ daß ſich die natuͤrliche Erkentnis nicht wircklich ſondern leidenlich/ gegen ſeinem Gegenwurff halte.
Zum 2. daß der Gegenwurff ſein Liecht gleich außgeuſt/ wie die Sonne jhren Schein/ auff alle Augen.
Zum 3. daß die Vngleichheit des Liechts nicht vom Gegenwurff/ ſondern von vnfern licher vngeſchickter Darbietung oder vngleicher Zubereitung/ verurſachet wird.
Zum 4. daß der guͤtige Gott kein Vrſach ſey der menſchlichen Blindheit/ ſondern durch ſein Vnglauben.
Zum 5. daß gleichwohl Fried vnd Einigkeit vnter den Gleubigen bleibe in ſolcher vngleichen Erleuchtung.
Zum 6. daß es darumb vber natuͤrliche Erkentnis heiſſe/ daß ſolches objectum weder mit Sinnen/ Vernunfft/ Imagination noch Verſtand mag erꝛeicht oder begriffen werden/ ſondern ſey vber alle natuͤrliche Kreffte vnd Vermoͤgen.
Zum 7. daß der Glaub ein Werck vnd Gab des H. Geiſtes ſey/ in den gelaſſen Hertzen/ ſo ſich allein in Gott ergeben/ vnd nicht in oder bey den Creaturen zuerlangen.
Zum 8. daß alle natuͤrliche Erkentnis oder Weißheit zuvor in vns verborgen liegen/ dann goͤttliche Erkendtnis mag nicht von auſſen hinein getragen werden (wie die Literanten lehren) ſie muß von jnnen herauß quellen/ aus dem goͤttlichen Brunnen des Lebens/ vom Vater des Liechts Zum 9. daß die Schrifft kein Weſen wircke im Menſchen/ ſondern ſey nutz zur Ermahnung/ Warnung zur Lehre Erweckung des Schatzes des jnnern lebendigen Wortes GOttes/ welches Gott durch ſeinen lieben Sohn Chriſtum in vns geleget hat.
Zum 10 daß der Glaub nicht ſein ſelbſt ſey/ ſondern ein gnedige Gab vnd Geſchenck Gottes/ auff daß GOtt bleibe alles in allem ſeinen Außerwehlten vnd Kindern/ ſo er jhme durch die erſte Geburt von Gott ſeinem Himliſchen Vater erworben/ vnd von newen wiedergebohren hat.
Das funffzehende Capitel.
Das dreyerley Weißheit oder Erkentnis in Menſchen komme/ durch die Geburt von jnnen/ vnd nicht durch die Geburt den Schatten von auſſen.
ALLes was der Menſch iſt vnd ſeyn ſoll in dieſer Zeit vnd dort in jenem Leben/ daſſelbig iſt vnd hat er nicht von auſſen zu/ ſondern in jhme ſelber/ Nun iſt die Weißheit oder Erkentnis das beſte vnd edleſte am Menſchen/ ſolches koͤmpt aus dem Menſchen von innen heraus vnd nicht von auſſen hinein/ Es ſey dann ſach daß man vermeynen wolt/ die euſſern Gegenwuͤrff vermoͤgen ein jegliche Erkentnis in den Menſchen zu tragen/ ſo es doch nur ein Erweckung durch dieſelb/ was deꝛ Menſch iſt vnd ſeyn ſol/ von Natur vnd Gnaden/ das muß er in jhme haben vnd beſitzen/ vnd nicht von auſſen zu ſuchen/ wie aber ſolches im Menſchen ſey vnd hinnein komme/ muß geſchehen durch die Geburt vnd Empfengnis/ Es hat ein jeder Chriſt ein zwiefache empfengnis oder Geburt/ die erſte Geburt koͤmpt aus dem Samen/ der Samen iſt limbus terræ, das iſt die groſſe Welt mit jhren Geſchoͤpffen/ daraus war der Adam/ das iſt/ Menſchen gemacht/ vnnd wie alle aus Adam/ alſo iſt Adam in vns vnd alle ſeine Natur/ Art vnd Eigenſchafft/ in dieſem Samen/ oder natuͤrlichen Menſchen/ liget verborgen alle natuͤrliche Weißheit in dieſem ſterblichen Leben/ vnd alles was Kunſt vnd Weißheit beruͤhrt/ das ligt in dieſer natuͤrlichen Geburt/ aus dem Erdenklotz/ Die andere Geburt geſchicht aus dem Samen/ nemblich aus dem Weibesſamen/ welcher iſt das Spiraculum der Geiſt/ der Geiſt GOttes/ das Wort Gottes/ oder Chriſtus in vns durch den Glauben wonhafftig/ in dieſem Samen oder andern Geburt vom Himmel/ liget der gantze Christvs/ mit allen himliſchen vnd ewigen Guͤtern/ das iſt/ das Reich Gottes gantz vollkommen/ aber nicht offen baret in vns/ Es muß erwartet/ erkennet/ gefunden/ ergriffen/ gefuͤhlet vnd geſchmecket werden/ inwendig in vns/ im innern Grund der Seelen/ Dieſe zwiefache Geburt begreifft die natuͤrliche/ vergengliche/ vnd auch die vbernatuͤrliche himliſche Weißheit/ vnd aus dieſen zweyen Geburten muß es an vns kommen/ Es ſaget die Schrifft/ Daß der Menſch in Mitte des Garten geſetzet/ das verſtehe der Menſch in das geſetz/ daraus er gemacht iſt/ dieſe groſſe Werck vnd alle Geſchoͤpff iſt der euſſere Garten/ aus dieſem euſſern Garten iſt der Menſch geſchaffen/ vnd begreifft in jhme alle Geſchoͤpff mit der gantzen Welt/ darumb er auch Microcoſmus genennet wird/ das iſt/ die kleine Welt/ vnd wie er daraus geſchaffen iſt/ nach ſeinem zeitlichen ſterblichen Theil/ alſo iſt er in Mitten hinein geſetzt/ vnd iſt ein Centrum, das iſt/ ein Mittelpunct aller Creaturen/ Weiter iſt der Menſch auch gemacht aus ſpiraculo vitæ mit einer ewigen Seel/ ſampt dem goͤttlichen Geiſt aus dem Munde Gottes/ vnd wie der Geiſt genommen iſt aus GOtt/ aus dem innern Garten/ alſo muß er auch in GOtt leben/ vnnd auſſerhalb Gott mag er weder ſehen noch hoͤren/ weder leben noch ſterben/ Er mag GOtt ſeines Erhaltens keinen Augenblick nicht entrathen/ alſo hat der Menſch die Welt vnd alle Geſchoͤpff in jme/ vnd wird von der Welt begriffen/ mag auſſerhalb der Welt nicht ſeyn/ gleich wie er Gott im jhm hat/ durch das ſpiraculum oder Einblaſen/ vnd wird von Gott vmbgrieffen vnd beſchloſſen/ vnd mag auſſerhalb Gott weder Leben noch weben.
Actorum 17. Cap. Dieweil nun dieſe zween Garten im Menſchen/ der euſſere/ als die Welt vnd alle Geſchoͤpff/ vnd der innere Garten/ als Gottes Geiſt/ das Leben in vns/ ſo wird vnwiederſprechlich beſchloſſen/ das auch beyderley Entkentnis vnnd Weißheit im Menſchen ſey verborgen/ doch eine gehet auff das zeitliche vñ vergengliche Leben/ die andere auff das vntoͤdtliche Leben/ vnd ſie beyde nit von auſſenzu in den Menſchen eingetragen werden/ ſondern aus dem Menſchen kom̃en von innen heraus/ iſt auch offenbar aus dem Liecht der Natur vnd Gnaden/ Von wem ſind die Buͤcher geſchrieben? von niemands anders als dem Menſchen/ Von wannen wechſt der Baum? aus dem Samen/ gleich wie in einẽ Kirſchkern ein groſſer Baum ligt/ ſo muß Wurtzel/ ſamen/ Eſte/ Zweig/ bletter vnd viel hundert Kirſchen darin verborgen ligen/ vnd niemand gleubt es/ oder wirds gewar/ man werffe dañ dieſen Kern in die Erden/ daß er zum wachſen geſeet wird/ alſo liget im Menſchẽ Samen/ der kaum einer Erbiß gros iſt/ alle jnnerliche vnd euſſerliche Gliedmaſſen des Leibes/ darzu alle natuͤrliche Weißheit zum ſterblichen Leben in dem Syderiſchen Geiſt/ vnd weñ er nun zum vernuͤnfftigen Menſchen gewachſen/ ſo weiß er nichts davon/ er werde dann darzu erinnert vnd erweckt/ Alſo iſt das Reich Gottes durch die Widergeburt oder Glauben in vns/ aber niemand weis/ er werde dann darzu erwecket vnd ermahnet/ Es moͤchte aber der Einfeltige ſagen/ Were es alles in mir/ vnd doͤrfft nichts von auſſen zu mir hinein kommen/ warumb ſchreibet man deñ ſo viel Buͤcher/ vnd muß ſich vben in Handwercken vnd Kuͤnſten/ oder iſt das Reich GOttes/ Geſetz vnd Wort Gottes in mir/ warumb wird es dañ mit Buchſtaben geſchrieben vnd geprediget?
Antwort Eben darumb lernet man Handwerck vnd Kuͤnſte/ daß die Weißheit vnd Erkendtnis zuvor in vns iſt/ vnnd eben darumb ſchreibet man gute Buͤcher/ daß das einfeltige in dir ermundert/ erwecket/ erjnnert vnd vberzeuget wird/ des natuͤrlichen angebohrnen Erbtheils in dir/ auch eben darumb iſt das Geſetz in die Steinern Taffeln gebildet/ daß es zuvor in vnſern Hertzen war/ gleich wie auch eben das Wort iſt Fleiſch worden/ vnd iſt Chriſtus leiblich kommen/ daß ſein Geiſt in vns war/ vnd nun auch theilhafftig muͤſſe in vns ſeyn/ durch die Newgeburt/ vnd eben darumb prediget man euſſerlich das Wort Gottes oder des Glaubens/ welches doch zuvor in vns/ Rom. 10. Deuter. 30.
Auff daß wir des innern Grundes vnd Schatzes moͤgen gewar werden/ vnd Chriſtum gantz annehmen/ auch nach ſeinem Fleiſch vnd Blut/ darinnen die newe Creatur vom Himmel ſtehet/ Es wird alles vergebens vnnd vmb ſonſt geſchrieben/ gelehrt vnd geprediget/ wenn es nicht zuvor alles in vns iſt/ Es ſaget der Theophraſtus Paracelſus in ſeinem Buͤchlein von den Fundament der Weißheit alſo/ Die Weißheit iſt gnug bey allen Menſchen/ dann ſie haben alle Weißheit/ vnd kan keiner ſprechen/ er habe mehr dann der ander/ dann als wenig ein Menſch ein Gliedmaß von Gott geſchaffen hat/ als der ander/ als wenig iſt er auch der Weißheit beraubt/ dann wie der Keyſer/ alſo auch der Baur/ wie Chriſtus alſo auch der Menſch/ darumb wiſſet ſo alſo der Leib ein ding in allem/ vnd niemand iſt in demſelben arm oder reich/ ſondern alle gleich/ daß keiner kan ſprechen/ er ſey am Leib mehr gegliedet als der ander/ Alſo kan auch keiner in der weißheit ſprechen/ Er ſey der Weißheit beraubt/ vnd einfeltig vnd elendiglich begabt/ Jſt alles nichts/ ſondern das iſts/ daß dieſe durch Faulheit nicht wollen zur Weißheit erwecket werden/ vnd das angeborne Erbtheil nicht ſuchen/ Jſt es nicht alſo/ wenn man in einer Gemein zuſammen koͤmpt/ ſo kan niemand nichts/ vnd alle Menſchen ſind einfeltig/ biß etwan an einen/ der aufftrit vnd gibt einen Rath vnd Wegweiſung/ wie man den Sachen thun ſolle/ vnd ſo er das den Bauren hat fuͤrgelegt/ ſo ſagen ſie dann alle mit einander/ Bey Gott/ er iſt recht daran/ vnd iſt alſo wie er ſagt/ So nun dieſer guter Raht vnd Anweiſung/ nicht ſo wohl in dir/ als in jhm geweſen wer/ wie hetteſtu jhme dann/ ſampt den andern koͤnnen Kundſchafft geben/ daß dieſer Raht gut wer/ vnd er recht dran wer/ du bezeugeſt daß er recht dran iſt/ mit dir ſelbſt/ darumb haſtu dieſelben Witz ſo wol in dir als er/ du aber haſt dich darauff nie erjnnert/ ermahnet/ oder darauff gedacht/ jetzt biſtu ein Zeuge deiner ſelbſt in dieſem Erbe/ daß du haſt/ das iſt die Weißheit/ alſo wegt Theophraſtus.
Hat vns nun GOtt die Menſchliche Weißheit oder natuͤrliche Erkentnis mitgetheilet/ aus dem euſſern Garten/ wieviel mehr hat er vns mitgetheilet ſeine Weißheit aus dem innern Garten/ das iſt/ aus jhm ſelbſt/ darumb nehmen die Chriſtgleubigen Chriſtum an/ als den warhafftigen Zeugen Gottes/ die Phariſeer aber vnd alle verzweiffelte an GOtt/ heiſſen Chriſtum vnnd die ſeinen einen Teuffel/ in dem ſie den Schatz des innern Worts/ die himliſche Weißheit in jhnen nicht wiſſen zu finden/ vnd dieſelbige durch der Schlangen Weißheit/ in euſſerlichen/ ſichtigen Creatuͤrlichen dingen/ oder des Buchſtabiſchen Worts/ vermeynen auſſerhalb Chriſto die himliſche Weißheit zu finden vnd zu erlangen.
Das ſechzehende Capitel.
Daß die Buͤcher kein Weſen im Menſchen machen noch wircken/ ſondern nur zum Bewehr/ Kundſchafft vnd Zeugnis gebraucht ſollen werden.
WJewol dieſes Capitel nur von wegen der Buͤcher moͤchte geachtet werden/ als gehoͤrt es nit hieheꝛ/ doch muß man darvon etwas melden/ auff daß dardurch erwieſen werde/ wie die Erkentnis nicht aus den Buͤchern/ als von dem objecto in das Auge des Erkenners flieſſe/ ſondern viel mehr vom Aug oder Erkenner/ in das objectum, es wird gemeynet vnd dafuͤrgehalten/ daß die Buͤcher oder Schrifft des Buchſtaben/ die Erkentnis hinein wircke/ vnnd den Leſer von auſſen zu/ das Vrtheil vnd Erkentnis vom Buch in den Menſchen eingetragen werde/ welches doch nicht iſt/ denn alles was da außwendig in die guten vnd nuͤtzlichen Buͤcher geſchrieben iſt/ iſt zuvor in vns/ vnd ſo wir es hoͤren oder leſen/ ſo muß trawen die Erkentnis oder judicium in vns ſeyn vber das Buch/ das Buch iſt auſſer vns/ vnnd kan ſich ſelber nicht leſen/ es kan auch nicht reden/ der Buchſtab iſt auſſer vns/ aber der Verſtand des Buchſtabens iſt in vns/ in vns iſt die Erkentnis vnd das Vrtheil/ vnd nicht im Buch/ erwecket vnd ermahnet werden wir wohl dardurch/ auff daß wir kommen zum innern Schatz zur Weißheit/ Es folget aber drumb nicht daß die Erkendtnis oder Weißheit von auſſen zu hinein durch den Buchſtaͤben getragen werde/ dann were dem alſo/ ſo wuͤrden alle Leſer aus dem Buch Verſtand bekommen/ vnd nicht ſagen duͤrffen/ Jch verſtehe es nicht/ oder ich weis es nicht außzulegen/ gleich wie ein Accidens nicht kan wircken die Subſtantiam, vnnd ein Schatten nicht kan machen das Weſen ſelbſt/ Alſo mag kein Buch oder Schrifft das inwendige im Menſchen weſen oder wircken/ das iſt der Verſtand oder die verborgene Weißheit/ vnter dem Buchſtaben/ wie ein Spiegel an der Wand/ der weiſet wohl vnd wie wir geſtalt ſeyn/ Er macht aber vns nicht alſo/ vnd ob einem gleich ein Kunſt auff ein Buch geſchrieben iſt/ daß er darvon leſen kan/ ſo iſt er noch nicht der Kuͤnſtler/ Er muß ſich vben/ vnd die auch dieſelbige Kunſt lernen/ die jhm auffgeſchrieben iſt/ die auch im innern iſt verborgen/ Alſo ſind auch alle Buͤcher vnd Schrifften/ die dann nur weiſen/ was vnd wie wir ſind/ vnd wie wir etwan ſeyn ſollen/ aber keiner kan ſich from oder geſchickt leſen/ darumb ſind alle Buͤcher nur zum Bewehr vnd Zeugnis/ zur Ermunterung/ Erjnnerung/ Auffweckung/ Kundſchafft/ ob wir alſo ſeyn oder nicht/ da Adam im Paradieß war/ bedurfft er keiner Schrifft oder Buͤcher/ noch des geſchriebenen Geſetzes/ gleich wie auch die Engel im Himmel/ vnd die Vnmuͤndigen auff Erden/ keiner Buͤcher beduͤrffen/ aber nach dem Fall in die Suͤnde/ wie er vnd ſeine Nachkommen/ weltlich/ leiblich/ euſſerlich/ fleiſchliſch vnd jrꝛdiſch geſinnet wurden/ da wurde das Geſetz geſchrieben/ vnd wurden die Ceremonien vnd Buͤcher geſchrieben/ von wegen der Einleitung zu dem innern Menſchen/ zum rechten inwendigen Buch des Lebens ſeines Hertzens/ daraus alle Buͤcher geſchrieben ſind/ darumb alle Ceremonien/ Schrifften vnd Geſetzen ſind gegeben zum Memorial, Zeugnis/ Erweckung vnd Anweiſung in dem innern Grund/ in die Warheit/ weren wir noch im innern Menſchen/ vnd lebten noch im Geiſt/ wir beduͤrfften auff dieſen Tag keiner Buͤcher/ gleich wie die Propheten keiner Buͤcher beduͤrfftig waren/ denn was die Einfeltigen außwendig leſen oder hoͤreten/ durch die muͤndliche Stim̃/ daſſelbig leſen vnd hoͤrten ſie im inwendigen Buch jhres Hertzens/ darumb was von den Propheten geſchrieben iſt/ iſt nur von wegen vnſerer Blindheit vnd Schwachheit geſchehen/ vnd zum Bewehr/ Zeugnis vnd Kundſchafft/ alles das/ das in vns war/ oder auch zum Memorial, denn ſo offt ſich einer mit ernſt vom euſſern entſchleget vnd einkehret zu GOTT/ in jhme ſelber/ ſo findet er Liechtes vnd Erkentnis genugſam/ Er weiß mehr als alle Buͤcher/ dieweil aber nicht allezeit innerliche Menſchen geſunden werden/ als die Propheten waren/ ſo werden vns etliche ding auffgeſchrieben in Buchſtaben/ vns ſelber zum Memorial, vnd fuͤr andere Erweckung/ auch andere Wiederſprecher zu vberzeigen/ auff daß ſie auch zum jnnern Grund vnd rechten Buch jhres Hertzens moͤchten gebracht werden/ aber viel bleiben herauſſen kleben am Schatten vnd an der Schalen/ begehren nicht weiter hinein zum Weſen vnd Buch des Lebens jhrer Hertzen/ darinnen allein der Kern im Geiſt vnd in der Warheit/ Gott iſt zu finden vnd geſucht werden wil.
Das ſiebenzehende Capitel.
Vom zwiefachen Menſchen oder Vrtheil der Schrifft/ vom euſſern vnd jnnern Menſchen.
DJe Schrifft vnd alle Vrthel haben zwey Anſehen/ Eins wie ein ding von Gott iſt/ vnd eins wie es vor den Menſchen ſcheinet vnnd genennet wird/ Jetzt wie es jnnerlich im Geiſt vnd jnnern Weſen vor Gott/ jetzt wie im euſſern vor den Menſchen heiſſe/ Da heiſt Salomon alle Weltweiſe Narꝛen/ dann alſo ſind ſie vor Gott/ Paulus nent eben die Geſellen/ Narꝛen vnd Weiſe/ 1. Cor. 12. 13. wie ſie vor der Welt weiſe ſind genent/ vnd ſich auch alſo duͤncken vnnd dafuͤr halten laſſen/ alſo ſind ſie nicht wieder einander/ ob gleich der eine weiß/ der ander ein das/ ſie Narꝛen ſchilt/ der eine nennet ſie wie ſie vor Gott ſind/ der ander wie ſie vor der Weld ſind/ Theophraſtus ſagt/ Gott brauchet nichts/ So ſpricht Mercurius Gott wircket/ vbet vnd brauchet alle ding/ dieſe ſind nicht wieder einander/ dann einer redet von Gott/ wie er iſt abſolutè/ fuͤr ſich ſelbſt verſtanden/ da iſt er warlich wircklich affectloß/ der ander redet von Gott gegen den Creaturen gehalten/ der alles in allem wircket/ vnd mag vnd kan ſich auch keine Creatur ohne GOtt regieren/ Alſo ſaget die Schrifft/ Ein Chriſt kan nicht ſterben noch ſuͤndigen/ iſt beydes war/ vnd auch erlogen/ darnach man ſiehet vnd auch vrtheilet/ Das erſte iſt war nach dem innern Menſchen vnd Geiſt/ das ander iſt war nach dem euſſern Menſchen vnd Fleiſch/ Es ſtreiten offt zwey wieder einander/ vnd haben beyde recht/ vnnd ſind alſo ſtreitig einig vnd eins/ Die Schrifft iſt hell vnd klar/ vnd iſt GOttes Wort/ die Schrifft iſt dunckel vnd finſter/ ja gar ein Gifft vnd Todt/ Item, Der Menſch hat keinen Willen nach dem Fall/ vnd der Menſch hat einen freyen Willen nach dem Fall/ iſt beydes war vnd erlogen/ Das erſte iſt war vnd auch erlogen/ was iſt es daß der Menſch keinen freyen Willen hat/ ſich zubekehren aus eignen Krefften/ non eſt volentis neq́; currẽtis, Es ſtehet nicht im Willen oder Wercken des Menſchen/ daß er ſich kund bekehren/ wenn er wolte/ erlogen iſt das/ daß der Menſch nicht ſolte einen freyen Willen haben/ zur vorhergehenden Gnaden Gottes/ Ja oder Nein/ zuſagen ſich zu laſſen oder zu wiederſtreben/ darnach hat der Menſch einen freyẽ Willen/ iſt auch war vnnd erlogen/ dann der Will muß da ſeyn leidenlicher weiß/ Gottes Willen zu tragen vnd zu leiden/ wieder den Willen zwinget Gott keinen Menſchen/ erlogen aber iſt es/ wenn der Menſch einen freyen Willen haben ſolte/ ſich durch eigne Kreffte zu bekehren/ darumb kan nichts geredt noch geſagt werden/ daß es nicht ein zwiefach Vrtheil habe/ daraus dann ſo widerwerdige Vrtheil entſpringen/ Eins nach dem Geiſt vnd GOTT/ das ander nach dem Fleiſch vnd Menſchen/ darumb kan man von einem ding abſolutè nicht recht reden/ auch nicht vnrecht/ dann wie man davon redt/ alſo iſt es/ vnd darnach wie man es anſicht vnd vrtheilet/ darumb man keinen in der Rede fangen ſol/ darnach man ein ding anſiehet vnd vrtheilet/ daꝛnach iſt es recht odeꝛ falſch/ vnd iſt zu ſtumpff geredt von allen dingen/ wie man auff eines weg weiſe/ da man abſolutè redt oder reden mag/ von wegẽ der zweyen Anſehen/ ſo alle ding haben/ eins nach der Menſchen Augen/ das ander nach Gottes Augen vnd Vrtheil/ eins vor Vberſetzung vnd Wiedergeburt/ darumb iſtes zu kurtz wenn man darauff bochen wolt Noch mehr Exempel/ Wenn man ſprech der Menſch iſt accidentaliter verderbt/ die Suͤnde iſt accidens, vnd der Menſch iſt weſentlich verderbt/ vnd die Suͤnd iſt ein Subſtantz/ iſt beydes war vnd erlogen/ der Menſch iſt zufelliger weiß verderbt/ die Suͤnd iſt ein accidens/ ſo man die ſol betrachten/ wie aus dem Willen die Suͤnd entſpringet/ vnd alle Suͤnd ſey nur im Willen/ vnnd ohn den Willen kan keine Suͤnde geſchehen/ da iſt die Suͤnde ein accidens vnd Zufall/ dann die Seel bleibet Seel/ vnd der Will iſt nur bruͤchig worden/ vnd der Seelen iſt nichts verloren/ wann man aber ſiehet auff die Fruͤchte der Suͤnden/ daß der Leib verderbet iſt/ da iſt es nicht war/ da iſt die Suͤnde kein accidens, ſondern ein Subſtantz, denn ſubſtantialiter iſt der Menſch verderbet/ den gantzen Leib hat der Menſch verlohren durch die Suͤnde/ vnnd da iſt auch die Renaſcentia ſubſtantialiter vnd leiblich/ dann einen newen himliſchen Leib bekoͤmpt der Menſch aus Chriſto/ Alſo iſt die Suͤnde ein Subſtantz, iſt auch war vnd erlogen/ war iſt es/ ſo man die Wirckung oder Frucht der Suͤnden betrachtet/ wie die Subſtantz des Leibes gar hin weg muß/ vnd die Wuͤrmer freſſen jhn/ da iſt die Verderbung kein accidens, ſondern ein weſentliche Verenderung/ aber erlogen iſt es/ ſo man die Wurtzel der Suͤnden anſiehet/ an den Willen/ da iſt die Suͤnde ein accidens vnd kein Subſtantz, denn weder der Will noch die Seel hat auffgehoͤrt/ zu ſeyn an jhrer Subſtantz, der Leib iſt nur bruͤchig/ vnd nicht die Seel verlohrn/ vnd alſo iſt die Wiedergeburt vnd Vernewerung auch nur ein accidentz, dann ein newes Hertz muß ſeyn/ der Wille wird nur nach der Geſchickligkeit volbracht/ vnd Gott ſchafft kein newe Seel/ wie er ein newen himliſchen Leib ſchafft/ wer nuhn nach der newen himliſchen Geburt wandelt/ iſt ein innerlicher Menſch/ dann der euſſere wird teglich gedempfft/ wer aber nach der alten Geburt lebt/ der iſt ein euſſerlicher Menſch/ denn der innerliche wird durchs Fleiſch gedempfft/ Laſſet vns Chriſtum in vns leben/ durch ſeinen Geiſt herꝛſchen vnd regieren/ daß das Leben vnd Weſen in Gott vnd mit GOtt iſt/ von Ewigkeit zu Ewigkeit/ Amen.
Das achtzehende Capitel.
Von wannen man pfleget das Vrtheil zu ſuchen vnd zu nehmen.
WEr ein ding nicht weis oder verſtehet (das iſt/ Wer den Verſtand oder das nicht in jhme ſelber hat) der muß gleuben was andere ſagen/ reden vnd ſchreiben/ vnd muß darauff bawen.
Exempel/ Es iſt eine Stadt/ die hat im Gefengnis einen Vbelthaͤter/ ſie weiß nicht was zu thun ſey/ Sie leſt eine Frage abgehen/ etwan an einen Schoͤpffenſtuel/ oder an eine Hoheſchuel vnd Univerſitet, vnd fraget die Rechtsgelehrten/ die geben alsdann antwort aus jrem Juſtiniano, man ſol den Vbelthaͤter koͤpffen/ die Stadt bawet auff dieſe Antwort/ koͤpffet den Vbelthaͤter/ vnd leſt es die Juriſten verantworten/ weren wir aber Chriſten/ ſo koͤndten wir ſelber ſehen/ mit vnſern eigenen Augen/ was zu thun were/ vnd duͤrfften nicht auff die Antwort vnd Rathſchlaͤg Juſtiniani, Bartholi vnd Baldi (die vorlengſt geſtorben/ warten vnd gaffen/ Sihe/ alſo gehet es zu mit den Gelehrten/ ſie fragen andere vber dieſen vnd jenen Artickel/ vnd wie ſie von den Menſchen bericht werden/ alſo glaͤuben vnd thun ſie.
Nun ob ſchon das rechte warhafftige gruͤndliche Vrtel vber alle Gegenwuͤrff von innen heraus aus dem Auge flieſſen muß (denn nach dem das Aug iſt/ alſo nach dem wird auch das Vrtel volbracht)
So ſind doch etliche die ſolches nicht wiſſen oder erkennen wollen/ darumb vermeynen ſie jhr Vrtheil zu holen vnd zu ſchoͤpffen/ entweder auff anderer Leut gut bereden vnd anſehen/ oder auff den bloſſen Buchſtaben/ der Schrifft zu erhalten/ vnd haben aber alle die jenigen/ ſo jhren Glauben auff Menſchen ſetzen/ vnnd nicht auff das jnnerliche befinden/ im Geiſt/ die gedencken jhr Vrtel zu holen vnd zu machen aus dem anſehen vnd authoritet jhrer fuͤrgeſetzten Lehrer/ vnd ſprechen/ darumb daß dieſer Mann alſo geſchrieben vnd gegleubet hat/ darumb wil ich auch alſo mit jhme glaͤuben vnd halten/ Er koͤnne nicht jrren/ vnd dieweil nun ein jeder aus Liebe der Præceptoren erwehlet einen Scribenten/ vnd jhme ſelber aus ſolchem Anſehen auff gut bereden einen Glauben fuͤr dichtet/ darans folgt/ daß der Glaub in ſo viel Secten zutrent ſey (wiewohl der rechte Glaub nur einig iſt vnd bleibt)
Die andern woͤllen nicht alſo am Menſchen hangen/ ſondern gedencken jr Vrtel zu nehmen/ aus der Schꝛifft des Buchſtabens/ darumb daß er alſo/ vnd alſo/ klingt/ darumb wollen ſie alſo gleuben/ von jhrem vorgenommenen Artickel/ vnd wer anders helt/ der ſey ein Ketzer/ vnd ſie koͤnnen doch ſelbſt nimmermehr mit einander vberein kommen/ alle ſo am Buchſtaben hangen/ dann er iſt ein Beydẽhaͤnder/ vnd ein jeder kan jn brauchen vor ſich/ wie er wil/ daher auch ſo viel Secten vnd Spaltungen ſind entſtanden/ Die dritten wollen niemands zugefallen gleuben/ ſchoͤpffen jr Vrtel nicht aus dem Todten Buchſtaben/ ſondern aus dem Glauben des Geiſt/ durch das jnnerliche lebendige befinden im Hertzen/ dieſe bleibẽ vnbeweglich/ dann ſie/ ſind Felſer jhr Hauß iſt nicht gegruͤndet auff den Sand/ ſondern auff Chriſtum Jeſum/ auff das Wort des Lebens/ daß ſie auch in dem lebendigen Buch jres Hertzens habẽ/ durch den Finger Gottes eingeſchrieben/ vnd das ſind die Chriſten/ zu denen geſagt iſt/ Pruͤffet die Geiſter ob ſie von Gott ſind/ wer den Geiſt Chriſti nicht hat/ der iſt nicht ſeyn. 1. Theſolo. 5. Rom. 8. 1. Corin. 13.
Ach GOtt du wahres Liecht/ du leuchteſt nicht allein in mir von innen/ ſondern du gibſt mir auch ein feſtes Prophetiſches Wort/ daß ich darauff achtung gebe/ als ein Liecht/ welches da ſcheinet in einem dunckeln Ort/ biß der Tag anbreche/ vnd der Morgenſtern auffgehet in meinem Hertzen 2. Petri 1. O HErr laß dein Liecht herfuͤr brechen aus dem finſtern Ort/ ſo wird mein Hertz vnd Seel erleuchtet/ durch dein Wort in mir/ daß ich die Warheit ſehe/ fuͤhle vnd ſchmecke in meinem Hertzen/ wie lieblich/ ſuͤß vnd freundlich Herr du ſeyeſt/ ſo werde ich niemands zu gefallen gleuben/ oder mein Vrtheil aus anderer Leut Anſehen ſchoͤpffen/ Jch auch die Schrifft nicht felſchlich fuͤrgeben/ andere zuverfuͤhren/ ſondern dieſelbige zum Zeugnis annehmen/ vnd allein nach deinem Geiſt vben vnd gebrauchen/ AMEN.
Das neunzehende Capitel.
Daß jhme keiner ſol ſein Vrtheil nehmen oder machen/ auff anderer Leut gut bereden oder anſehen/ es werde von auſſen hinein getragen/ wieder das Liecht der Natur.
DAs Vrtheil dardurch man ſiehet vnd erkennet/ was recht oder falſch ſey/ vnd keinem vnrecht thut/ Jſt nichts anders/ als der ware ſeligmachende Glaub/ oder Chriſtus in vns durch den Glauben Coloſſ.
1. 2. Corin. 13. Rom. 8 Dieweil aber der rechte Glaub das Hertz vernewert vnd erleuchtet/ ſo iſt es warlich ein lebendiges Empfinden/ fuͤhlen/ ſehen/ hoͤren/ greiffen vnd ſchmecken/ kan darauff ſterben/ vnd iſt kein Todter/ erdichter Wahn/ wie der Buchſtaͤbler Toder/ erdichter Schrifft oder Wahnglaub/ ſo ſie aus dem Todenbuchſtaben ſchoͤpffen/ daraus folget/ daß alle die jenigen/ ſo jren Glauben auff Buͤcher/ Toden Buchſtaben/ anſehen der Lehrer vnd Perſohnen/ der Menſchen ſtellen vnd bawen/ ohne alles jnnerliches Befinden vnd Erfahrung in Geiſt/ keinen Glauben haben/ auch kein recht Vrtheil/ dann wie iſt es muͤglich/ daß ich mit eines andern Auge ſehen/ mit eines andern Ohr hoͤren/ mit eines andern Zunge reden ſolte/ koſten oder ſchmecken/ der Glaub iſt ein weſentlich empfinden/ auch ein Gehoͤr im Menſchen/ derhalben er nicht geſchoͤpfft mag werden/ auff gut bereden der Menſchen/ oder anſehen der Scribenten/ da alle die jenigen/ ſo dieſen auſſerhalb des Geiſtes in jhnen durch den Buchſtaben/ von andern ins Hertz den Leuten eingetragen/ vnd gleubig machen wollen/ jhre Thorheit iſt offenbahr an Tag gegeben/ daß ſie ſelber noch keinen Glauben haben/ oder vor Gott recht gleubig worden ſind/ denn ob gleich dein Præceptor, Doctor oder Scribent, recht gegleubet oder geſchrieben hette/ ſo hilfft es dich drumb nichts/ wo du es nicht ſelber in deinem Hertzen empfindeſt vnd ſchmeckeſt/ es gilt nicht auff gut beredens glaͤuben/ Es iſt auch nicht genug/ ſprechen/ dieſer iſt ein ſolcher Mann geweſen/ Er hat den H. Geiſt gehabt/ er kan nicht jrꝛen/ Lieber beweis es vor/ ob es war ſey/ es wuͤrde dich noch ſaur ankommen/ vnd ſchwer werden zuverantworten vnd zu beweiſen/ was iſt Chephas?
wer iſt Apollo?
wer iſt Paulus? ſpricht der Apoſtel/ wer iſt dieſer oder jener?
Menſchen ſind ſie/ Gott/ Gott/ Gott iſt es allein/ der den Glauben wircket vnd Vrtheil gibt/ zu pruͤfen alle Geiſter vnd Schrifften.
Ach ewiger Gott vnd Schoͤpffer/ du haſt allen Menſchen zugleich gegeben das Aug vnd Ohr/ Zungen des Geiſtes/ daß ſie ſehen/ hoͤren vnd reden/ ſollen die Warheit vnd keinem auff gut bereden glaͤuben ſollen/ aber viel laſſen jhnen mutwillig aus ſchrecken/ vnd aus furcht vnnd gunſt der Menſchen/ die Ohren verſtopffen/ viel laſſen jhnen die Zungen des innerlichen Menſchens/ mit Menſchlichem Geiffer vnd Koth beflecken vnd beſudeln/ daß ſie weder hoͤren/ ſehen noch ſchmecken koͤnnen/ Ach Herre GOtt du einiges warhafftiges Liecht/ erleuchte in mir das Aug meines Hertzens/ Ach GOtt du einige ewige Weißheit/ du einige Verſtendnis vnd Erkentnis/ eroͤffne mein Ohr.
Ach O HErꝛe GOtt du hoͤchſte Reinigkeit/ waſche ab mein Zung des innern Menſchen/ von aller Vnreinigkeit vnd Befleckung/ ſo werde ich hoͤren vnd ſehen vnd ſchmecken/ mit den Propheten vnd dem gleubigen Abraham den Tag vnd die Krafft in mir/ vnd keinem Menſchen zu gefallen gleuben duͤrffen/ Amen.
Das zwantzigſte Capitel.
Daß man das Vrtheil vnd alle Gegenwuͤrff zu erkennen aus dem Buchſtaben der Schrifft nicht nehmen koͤnne.
WER ſein Vrtheil nimpt aus dem Buchſtaben der Schrifft/ vnd nicht aus dem H. Geiſt/ der bawet ſeinen Glauben auff den Sand/ vnd muß vngewiß bleiben in allen Stuͤcken/ das rechte Vrtel (wie geſagt) iſt der Glaub/ vnd der Glaub iſt das wahre Erkentnis in Chriſto/ vnd ſolche Erkentnis iſt das Vrtheil/ vnd der Beruff fein zu vnterſcheiden/ was falſch vnd recht iſt/ wo nun das Vrtheil oder der Glaub ſolte genommen werden/ aus dem Buchſtaben der Schrifft/ ſo muͤſſe die Erkentnis flieſſen aus dem Gegenwurff der Schrifft/ vnd Chriſtus das Wort des Lebens in vns Todt vnd vnkrefftig im H. Geiſt/ die Warheit vns nicht lernen oder wircken koͤnnen/ vnnd das Erkentnis Gottes/ darinnen allein das ewige Leben ſtehet/ Johan. 17. flieſſen aus dem Gegenwurff (der Creatur des Todten Buchſtabens/ O Thorheit vnd Blindheit/ ſolcher falſchen Lehrer vnd Hirten) welches vnmuͤglich iſt/ auch wieder alle Schrifft vnd Propheten/ wie im naehfolgenden Capitel ſol erwieſen werden/ Die Schrifft ohne Geiſt geleſen/ iſt eine Beidenhenderin/ es kan ſie ein jeder brauchen vnd fuͤhren/ wie er wil/ weil ſie eine Creatur vnd der Eitelkeit (wie alle andere ding vnterworffen iſt) wieder ſeinem Feind vnd Wiederpart gebrauchen/ dañ ein jede Sect kan jrer Wiederparthey mit gewapneter Schrifft begegnen/ vnd ſprechen/ Sehet euch fuͤr/ vor den falſchen Propheten/ vnd falſchen Lehrern/ Alſo dargegen ſpricht die andere Sect/ Sehet euch fuͤr/ vor den falſchen Propheten/ vnd ſind vielleicht aus einem Teuffel/ durch ſeines Geiſtes Trieb/ noch koͤnnen ſie Schrifft wieder einander fuͤhren/ auch er ſich ſelbſt der Teuffel in ein Engel des Liechts verſtellen vnd verkleiden/ mit dem Mantel der Schrifft bedecken/ dañ er ein tauſent Kuͤnſtler/ wie auch deßgleichen zwo Huren in einem Hauſe/ da ein jede wil gerecht ſeyn/ vnd iſt an beyden nichts guts/ Chriſtus ſagt wieder die Phariſeer/ Jhr ſeyd vnter des Teuffels/ vnd ſeyd aus dem Teuffel/ Die Juͤden ſagen auch hinwieder/ Nu erkennen wir daß du den Teuffel haſt/ Alſo ſpricht auch eine Sect wieder die ander/ Quid Chriſtus cum Belial, was hat Chriſtus mit dem Belial zuſchaffen/ vnnd fuͤhret ein jede Schrifft fuͤr ſich wieder ſeinen Gegenpart/ wer nun vrtheilen oder pruͤfen wil/ wer recht oder falſch ſey/ der muß ein Aug haben/ er muß das Liecht des Glaubens haben/ Es ſehen 2. gegen einander/ einer ſpricht ſie werden euch haſſen/ verfolgen/ verketzern vnd verdammen/ vmb meines Namens willen/ Der ander kan auch ſolche Schrifft vnd Reden fuͤhren/ vnnd ein jede Part meynt die Schrifft gehe ſie allein an/ ſie ſey gleich ſo falſch als ſie jmmer wolle/ dann der erſte Ketzer kan ſich mit der Schrifft flicken vnd decken/ wie Adam mit den Feigenblettern/ darumb wird keiner richten noch vrtheilen/ was recht oder falſch ſey/ er habe dann den Geiſt Chriſti/ das rechte Vrtheil in jhm/ dann nicht aus dem Spiegel ſiehet ſich ein Krancker geſund/ ſondern aus der Artzeney/ welche Chriſtus das Wort des Lebens iſt/ auch der rechte warhafftige Spiegel/ Liecht vnd Wiederglantz/ ja das Ebenbild vnd Weſen ſeines Vaters/ darinnen man das ewige Leben erſiehet/ daß er ſelber iſt/ durch ſeinen Geiſt vnd Krafft in vns/ Die Schrifft iſt ein euſſerlicher Spiegel/ ſie zeiget dir an wie du ſeyeſt/ ſchoͤn oder grewlich/ kranck oder geſund/ ſie macht dich aber nicht alſo/ kan dir auch dein Kranckheit vnd Schmertzen weder ſtillen noch heilen/ ſie weiſet dich zu jhrem HErꝛn vnd Meiſter Chriſto/ denſelben Artzt/ der allein heilen vnd die Krancken geſund machen kan/ darum̃ kanſtu den Glauben vnd das Vrtheil nicht aus dem Buchſtaben der Schrifft nehmen/ ſondern vom Worte oder Geiſt muſtu jhn ſuchen oder gewarten.
Ach O HErꝛe Gott du wahres Liecht/ du haſt mir deinen Geiſt geben zum Leben/ daß ich darinnen wandlen ſol/ als in einem Liecht/ du haſt mir auch die Schrifft gegeben zu einem Zeugnis des Liechts in mir/ daß ich wiederumb einkehren ſol zum innern Menſchen/ daraus ich durch vngehorſam war gelauffen/ wircke den waren Glauben/ durch deinen H. Geiſt in mir/ ſo wird der Tag anbrechen/ vnd der helle Morgenſtern auffgehen in meinem Hertzen/ als denn werde ich ein Vrtheil vnd Zeugnis des Geiſtes beweiſen/ in aller Beſtendigkeit vnd Lauterkeit meines Hertzens/ ohn allen Jrꝛthumb.
Den Brauch vnd Zeugnis der Schrifft zur Warheit deinem Preiß/ Lob vnd Ehr allein fuͤhren/ Amen.
Das ein vnd zwantzigſte Capitel.
Daß die Erkentnis nicht aus dem Bekanten/ als aus dem Gegenwurff/ ſondern aus dem Erkenner ſelbſt herflieſſe.
SOl ich ein ding ſehen/ ſo muß ich ein Aug im Kopff haben/ ſo ich blind bin/ ſo kan ich nicht ſehen/ ſol ich hoͤren/ ſo muß das Gehoͤr im Kopffe ſeyn/ dann ſo ich taub were/ ſo koͤndt ich nicht hoͤren/ ſol ich ſchmecken vnd die Guſtus vnterſcheiden/ ſo muß ſolches alles in mir ſeyn/ wo nicht/ ſo moͤchte ichs nicht befinden/ was kalt oder war/ ſuͤß oder ſaur wer/ daraus wird erwieſen/ vnwiederſprechlich/ daß die Erkentnis aus dem objecto nicht herflieſſe/ ſondern aus dem/ der es anſiehet vnd erkennet/ das iſt das Auge vnd nicht aus dem Gegenwurff/ cognitio kennet aus dem cognoſcente, vnd nicht aus den cognoſcibile objecto, Judicium muß kommen aus dem judicante ſein/ vnd nicht aus dem ſubjecto judicando.
Es iſt zweyerley judicans vnd judicandum, das eine iſt activum, das ander iſt paſſivum, das iſt/ leidenlich.
Solte aber das Vrtheil vnd die Erkentnis von dem objecto gehen/ vnd nicht vom Auge ſelber/ ſo muͤſte nothwendig folgen/ das 10. Ertheiler oder Seher/ von einem einigen objecto oder Gegenwurff/ ein gleichfoͤrmiges Vrtheil vnd Erkentnis empfingen/ daß doch nicht iſt/ dann ſo offt ein Aug/ ſo offt ein ſonderlich Vrtheil vnd Erkentnis/ von dẽ einigen objecto felt/ ſo mancher Kopff ſo manch Vrtheil/ ſo mancher Leſer/ ſo mancher Sinn/ welches nit geſchehe/ ſo die Erkentnis oder das Vrtheil vom objecto herkom̃e/ in das Aug/ nach dem nu ein jeder ein Aug hat/ nach demſelben ſiehet vnd erkennet er.
Jſt das Aug recht Liecht in dir/ ſo wird die Erkentnis vnd Vrtheil auch liecht vnd ohne Jrꝛthumb ſeyn/ Jſt aber dein Aug ein Schalck vnd finſter/ ſo wird auch dein Erkendtnis falſch vnd finſter ſeyn/ daher geſchloſſen wird/ daß alle Erkentnis aus dem Auge in das objectum gehn muß/ ſolches bezeugen das Liecht der Natur/ deñ Gott hat alle ding aus dem verborgnen herfuͤr geruffen an das Liecht/ aus dem geiſtlichen vnſichtbahren/ in das leibliche vnd ſichtbare/ daher alle ſichtbare ding durch den vnſichtbaren Geiſt muͤſſen vnd ſollen erſehen vnd erkennet werden.
Ach O HERR Gott/ du vnſichtbarer verborgener Schoͤpffer/ der du alle ding erſieheſt in dir ſelber von innen/ ehe ſie herfuͤr kommen/ der du auch die Engel alſo geſchaffen haſt/ daß ſie alle ding/ wie du von innen ſehen/ in jhnen ſelber/ du biſt das ſehen vnd erkennen/ vnd das Vrtheil in einem jeden/ du haſt alle Ding aus dem vnſichtbarn in das ſichtbare beruffen/ zum greifflichen Gegenwurff.
Ach erleuchte vnſere Hertzen/ daß wir doch nicht verneinen das Auge deines himliſchen Liechtes/ daß du vns gegeben haſt/ dich zuerſehen vnd zu erkennen/ ſo werden wir muͤſſen ſagen/ wie alle Erkentnis O HERR allein/ von dir herflieſſe/ aus dem Auge in den Gegenwurff/ auch als in dich/ das einige/ ewige/ himliſche Liecht/ durch welches wir von dir erleuchtet werden in die Ewigkeit zu ſchawen/ auch alles daher zu vrtheilen/ dich zu erkennen/ nicht aus dem objecto der Creatur oder Geſchoͤpff hinein getragen/ ſondern aus dem judicante, vnd alſo werden wir aus vielen Jrꝛthumen erloͤſet vnd erꝛettet werden/ Amen.
Das zwey vnd zwantzigſte Capitel.
Daß der Gegenwurff nicht das Vrtheil oder Erkentnis hinein von auſſen in den Erkenner/ wird bewieſen mit der Schrifft.
ES ſagt Chriſtus nicht vergebens Matthei 6. cap. Jſt dein Auge Liecht/ ſo wird dein gantzer Leib liecht ſeyn/ vnd dargegen iſt dein Aug dunckel/ ſo wird auch dein gantzer Leib finſter ſeyn/ Wil ſo viel ſagen/ ſo dein Hertz im Glauben erleuchtet iſt/ ſo haſtu gut Schrifft leſen/ dann ſie koͤmpt mit deinem Hertzen vberein/ vnnd alle deine Außlegung flieſſen aus dem Geiſt/ aus dem rechten Aug vnd Brunquellen des Lebens/ dargegen biſtu vngleubig/ ſo iſt dein Aug finſter/ alle deine Außlegung iſt falſch/ es gehet nur aus dem Buchſtaben/ vnd wirſt dich vnd andere neben dir verfuͤhren/ in die ewige Finſternis/ Es ſagen etliche/ die Schrifft ſey hell vnd klar/ vnd wollen damit ſchlieſſen/ man muͤſſe den Glauben vnd die Erkentnis Chriſti auch daraus nehmen/ ſie ſagen aber nit wem ſie hell vnd klar ſey/ nemblich den Reingleubigen vnd Gottsgelehrten Hertzen/ den Vngleubigen aber iſt ſie dunckel vnd finſter/ jhnen bleibet ſie verborgen vnd verdecket/ Darumb nach dem du dein Aug zu der Schrifft bringeſt/ nach demſelben ſieheſtu ſie an/ (wie zum oͤfftern mahl erwieſen) Setzeſtu blawe Brillen auff/ ſo ſcheinen dir alle objecta blaw/ Setzeſtu rothe Brillen auff/ ſo erſcheinen dir alle objecta roth/ haſtu keinen Verſtand durch den Geiſt/ ſo ſcheinet dir die Schrifft geſpalten vnd wieder einander/ vnd iſt doch einig im Geiſt.
Darumb wiltu die Schrifft mit Nutz vnd Frucht gebrauchen/ ſo muß das Erkentnis vnd Vrtheil vor in dir ſeyn/ vnd aus deinem Auge des Geiſtes flieſſen/ vnd nichts von dem Gegenwurff hinein kommen.
Nim̃ ein Exempel/ Die Biblia iſt ein einiger vnbegreifflicher Gegenwurff (wie bißher ſo offt erwieſen/ So ſeyn hundert Leſer vorhanden/ vnnd nimpt ein jeder daraus nach ſeinem Kopff vnd Verſtand/ Jch ſage/ ein jeder aus ſeinem Kopff/ das iſt/ ein jeder aus ſeinem Auge/ vnd nicht aus ſeinem Gegenwurff/ ſolte nun vom Gegenwurff das Vrtel oder Erkentnis herkommen/ vnd nit aus dem erleuchtenden Auge des Hertzens/ vnd Liecht des H. Geiſtes/ ſo wuͤrden gewißlich alle hundert Leſer/ einen gleichfoͤrmigen/ vngeſpaltenen Verſtandt aller Artickel aus dem einigen objecto vnd Gegenwurff empfahen vnd bekommen/ das doch nicht iſt/ ſondern es gehet vielmehr/ wie vor augen iſt/ Quot homines tot ſenſus, ſo viel Menſchen/ ſo viel Koͤpff/ darumb ſind wir mit vnſerm einigen ſchaden vberwieſen/ daß die Erkentnis vnd Vrtheil ſtehe in dem Erkenner/ oder Judicante, vnd nicht in dem objecto, Sihe alſo geht es auch zu mit allen denen/ die ſich durch den Buchſtaben fuͤr Ketzermeiſter auffwerffen/ dieweil ſie ein blind Aug haben/ vnd manglen des groſſen Zeugnis/ verleugnen das Goͤttliche Aug vnd Liecht in jhnen ſelber/ daß nach art des Auges/ welches finſter vnd ſchwartz iſt/ Chriſtum vnd alle ſeine Nachfolger/ fuͤr den Teuffel vnd Verfuͤhrer anſehen/ vnd vrtheilen.
Ach O Herre Gott/ du haſt vns allen im Anfang ein reines lauteres/ helles Auge geſchaffen/ in dem du vns von deinem Geiſt haſt geben/ auff daß wir nit nach dem Fleiſch euſſerlich/ ſondern nach dem innerlichen Menſchen wandlen ſollen/ dieweil wir aber außgewichen vnd euſſerliche Welt Menſchen worden ſeyn/ vnd des innern Schatzes alſo vergeſſen/ haſtu vns auch eben das/ ſo in vns war/ verborgen in die Schrifft ſchreiben laſſen/ zum Zeugnis/ Warnung vnd Lehr/ Ach brich herfuͤr in vns du wares Liecht/ eroͤffne vns den Verſtand/ durch deinen Geiſt/ der die Schrifft gedichtet vnd geſchrieben hat/ ſo werden wir nicht mit dem Antichriſto aus dem Buchſtaben/ als aus dem objecto das Vrtheil vergebens ſuchen/ ſondern in deinẽ Liecht das Liecht ſehen/ innerlich mit groſſer Luſt vnd Frewden vnſerer Hertzen/ vnd die H. Schrifft ein tewr Geſchenck vnd Gab zur Zeugnis annehmen/ vnd ſeliglich gebrauchen/ nach deinem Hertzen/ Sinn vnd Willen/ Amen.
Das drey vnd zwantzigſte Capitel.
Daß der Glaub allein das rechte Vrtheil vnd Erkentnis ſey/ vnd die Beruffung des Geiſtes.
GLeich wie der ſeligmachende Glaub iſt/ der mit ſich bringet alle Tugenden/ vnd alles was man gutes nennen ſol/ alſo iſt er auch die Maß oder Richtſchnur vnd Winckelmas/ der Maßſtab vnd Richtſcheid/ damit man das himliſche Jeruſalem abreiſt/ mit jren Jnwohnern/ Laß dich nicht wundern/ daß ich ſag/ der Glaub ſey alle ding/ als/ er iſt das Vrtheil/ dardurch alle Secten vnd Partheyen erkent werden vnd geurtheilet/ Er iſt das Aug/ dardurch alle Geiſter geſehen vnd gepruͤfet werden/ wer des Glaubens hat/ der hat Chriſtum/ vnnd alle ding in Chriſto/ wer dieſen Glauben hat/ des Grund iſt vnbeweglich/ ſein Hauß iſt nit auff den Sand gebawet/ ſondern auff einen Felſen/ dann dieweil der Glaub nicht ein Menſchlich Werck iſt/ ſondern ein werck vnd ein Liecht Gottes/ vnd Geſchenck/ ſo wirckt Gott alles gutes in den gelaſſen Hertzen der Menſchen/ dann GOtt gibt ſich ſelbſt jnen ins Hertz/ durch den Glauben/ daß er im Menſchen wohne/ vnd das heiſt Chriſtus in vns warhafftig verſetzt den Menſchen aus der Natur in die Gnaden/ vernewert/ reiniget/ heiliget vnd erleuchtet/ daß er ein newe Creatur wird durch Chriſtum geſchaffen/ zu guten Wercken/ daß der Menſch nicht ſeyn ſelber ſey/ ſondern Gottes/ ein jeder Glaͤubiger iſt jhme ſelber entnommen vnd Gott gelaſſen vnd ergeben/ da erkennet ſich GOtt ſelber im Menſchen/ aus ſolcher Erkendtnis koͤmpt das Vrtheil vber alle Gegenwuͤrff/ da wird die Schrifft angenom̃en zum Zeugnis/ daß ſie mit dem Hertzen vber einkoͤmpt/ denn ein ſolcher darff nicht deſſen er wieder ſein Hertz gleubt/ der beredt ſich nur ſelber/ er ſey gleubig/ vnd iſt doch nichts/ es manglet nur doch am Zeugnis des Geiſtes/ daher kan er auch keine Sect oder Parthey pruͤfen vnd vrtheilen/ deñ er hat den Geiſt Chriſti nit/ Rom. 8. Darum̃ pruͤfe zuvor ein jeder ſich ſelbſt ob er gleubig ſey/ ob Chriſtus in im wone/ 2 Cor. 13. Wer dieſen nit hat dem manglets an der Richtſchnur vñ Richtſcheid/ die Geiſter zu pruͤfen vnd zu erkeñèn/ die objecta zu leſen/ die Schrifft zu leſen vnd vnterſcheiden die Warheit von den Luͤgen/ dargegen wer dieſen hat/ der hat das Auge zu ſehen alle Gegenwuͤrff/ mit einem lieblichen Vnterſcheid/ der hat auch die Richtſchnur/ abzutheilen/ die Luͤgen von der Warheit/ denn wer da wil wiſſen/ was falſch oder krumb ſey/ der muß zuvor erkennen/ was gerad vnd war ſey/ vnd diß alles thut der Glaub/ aus welchem das Vrtheil gehet/ vber alle Gegenwuͤrff ohne Jrꝛthumb.
Ach Gott/ du ewige Warheit/ du haſſeſt die Luͤgen/ Ach Gott du ewiges Leben/ du vberwindeſt den Todt/ Ach GOtt du wahres Liecht/ du vertreibeſt die Finſternis/ erwecke durch deinen Geiſt in mir/ den ſeligmachenden Glauben/ ſo werde ich erleuchtet in meinem Auge des Hertzens/ zu ſehen vnd zu vnterſcheiden/ das Falſche vnd das Vnrechte zu meiden/ die Finſternis des Todes zu erkennen in der Warheit aller Geiſter/ ob ſie ſind von dir oder nicht/ Amen.
Das vier vnd zwantzigſte Capitel.
Daß man die Pruͤffung nicht ſuchen ſolle noch finden kan/ in den euſſern Buͤchern der Menſchen/ ſondern im geiſtlichen Buch des Hertzen von innen/ vnd die heilige Schrifft darumb zum Zeugnis nehmen.
EHe ich zum Anfang des waren Glaubens kommen/ vnd auch noch mit andern/ nicht GOtt/ ſondern der menge der Menſchen zu gefallen gleubete/ war ich offt ſehr bekuͤmmert/ vmb dieſen vnd jenen Artickel/ Jch hette auch gern gewuſt/ worauff ich bawen ſolte/ ich nam vor mich viel Scribenten Buͤcher/ vnd laß dieſelben/ aber mir geſchach kein genuͤgen/ Mein Hertz war jmmer vngewiß/ Sihe/ Jch kundt weder Grund noch Warheit finden/ Jch ſahe an/ vnd bedachte vnſere klaͤgliche vnd erbaͤrmliche Finſternis/ das Schwancken/ Tappen vnd Feelgreiffen der Menſchen/ ſo viel Secten vnd Glauben/ fand ich vnter denen allein/ die da jres Grundes vnd Dinges wolten gewis ſeyn/ vnd Schutz aus der H. Schrifft zu haben vermeynten/ Jch ſage an wie ein jrꝛiges vnnd verwirꝛendes Ding vnſer Babiloniſcher Thurm were/ ſo man vom Glauben redete/ ſo wolte der ander Werck haben/ So man von Fruͤchten fragete/ ſo wolten jene einen erdichten Glauben haben.
Der dritte ſaget/ die Sacrament weren nothwendig zum Glauben oder zur Seeligkeit.
Der vierdte gab vor/ man muͤſte den Glauben erſt holen aus den Sacramenten.
Der 5. hielt es dafuͤr/ der Glaube muͤſte vor den Sacramenten da ſeyn/ ſonſt weren ſie weder krefftig noch nuͤtz.
Der 6. ſprach/ Allein der ware Glaub an Jeſum Chriſtum/ macht gerecht vnd ſelig vnd ſonſt nichts.
Es heiſſe wie es wolle/ daruͤber war er ein Schwermer vnd Sacramentirer geſcholten/ Da ſahe ich wie einer den andern vor Weltlicher Obrigkeit angabe/ vnd jhn carcerirte, verjagte/ von wegen der Erbſuͤnde/ des freyen Willens/ der Perſon Chriſti/ vnd war ein ſolches Tappen/ Fehlgreiffens vnnd Scharmuͤtzelns vmb den Himmel/ vnd wolte doch niemand hinein/ wie auch noch geſchicht/ jetziges Jahr 1578. auch noch dieſe Zeit 92.
vnd wil noch kein Ende nehmen/ Wie ich nun alſo vngewiß war/ vnd hart bekuͤmmert/ vnd mit einem junigen/ inbruͤnſtigen Hertzen zu GOtt ruffte/ vnd ſchry vnd ſprach/ Ach GOTT vnd Warheit dir ſey es geklaget/ wie wandlen wir ſo elendiglich im Finſternis/ es iſt doch gleich/ als habe man die Blinden aneinander gehetzt/ in der Finſternis mit einander zu kempffen vnd zu fechten/ da einer eben ſo bald ſeinen beſten Freund trifft vnd ſchleht/ als ſeinen Feind/ Laß mir leuchten dein Liecht/ O HERR/ auff daß Jch neben andern/ aus dieſem Wuſt der Finſternis erꝛettet werde/ Wie ich alſo ſchlieff vnd betet zu dem HErꝛn/ wiederfuhr mir Gnad von oben herab/ dann mir ward ein Aug gezeiget/ welches mich erfrewete/ vnd mein Hertz erleuchtete/ daß ich alle Ding ſehen vnd vrtheilen kundt/ viel klaͤrer vnd lauterer/ weder daß mich aller Lehrer/ mit jhren Buͤchern in der gantzen Welt lernen kundten/ denn daraus waren alle Buͤcher geſchrieben/ von Anfang der Welt/ vnd diß Buch iſt in mir vnd in allen Menſchen/ in Groſſen vnd Kleinen/ in Jungen vnd Alten/ in Gelehrten vnd Vngelehrten/ aber gar wenig/ ja freylich gar wenig koͤnnen daſſelbige leſen/ Ja viel derſelben Wolgelehrten/ duͤrfften daſſelbige in jhnen verneinen vnd verleugnen/ kleben alſo am Todtenbuchſtaben/ der da auſſer jhnen iſt/ vnd verlaſſen das Buch des Lebens/ daß doch mit den Finger Gottes eingeſchrieben iſt/ in aller Menſchen Hertzen/ Jch aber/ O HERR/ dancke dir/ du Krafft meines Lebens/ vnd du Liecht meines Verſtands vnd Hertzens/ Daß du mich gelehrter macheſt/ als alle meine Lehrer vnd Buchſchreiber/ der du mir das rechte Buch zeigeſt in meinem Hertzen/ dardurch ich die heilige Schrifft leſen kan/ die mir gegeben iſt zum Zeugnis/ dann ich ſiehe ſie an nach dem Weſen vnnd Geiſt/ der in mir iſt/ vnd nicht nach dem Schatten/ vnd Todenbuchſtaben der auſſer mir iſt/ Kehre mich/ mich hinein zu dir/ in mich ſelber/ ſo werde ich befinden vnd bekennen/ daß der einige Glaub ſey die Richtſchnur/ vnd der Brieff/ der zu leſen ſey vnd zu vrtheilen alle Secten vnd Geiſter/ ꝛc.
Das fuͤnff vnd zwantzigſte Capitel.
Daß dieſes Buch ſey GOttes Wort oder Reich vnd Weißheit in allen Menſchen vnd habe mancherley Namen.
Was es fuͤr ein trefflicher Schatz ſey dieſes Buch haben vnd wiſſen/ auch erkennen/ findeſtu im 7. vnd 8. Cap. Sapientiæ, Nun iſt ſolch Buch nicht allein in mir/ ſondern in allen Menſchen/ keinen außgenommen/ denn wenn diß Buch nit were/ ſo moͤcht kein Menſch leben/ in der gantzen Welt/ Es iſt das Leben aller Menſchen/ vnd iſt das Liecht der Menſchen/ welchs ſie erleuchtet in der Finſternis/ es iſt Gottes Wort/ dañ wie durchs Wort oder durch die Weißheit alle Menſchen ſind geſchaffen/ alſo muͤſſen auch noch alle Menſchen im Wort vnd durchs Wort erhalten werden vñ leben/ das Wort iſt die Weißheit Gottes im Menſchen/ es iſt die Bildniß GOttes im Menſchen/ es iſt der Geiſt oder Finger GOTtes in Menſchen/ es iſt der Same Gottes/ das Geſetz Gottes/ Christvse GOttes Reich/ es iſt das Weib des Lebens in vns/ ſolches kan Johan. am 1. Cap. erwieſen werden/ daß Gottes Wort/ Geiſt/ Liecht/ Same/ Sohn/ ein ding ſey/ GOtt iſt das Wort/ vnd das Wort iſt das Leben des Menſchen/ vnd erleuchtet alle Menſchen/ ſo in dieſe Welt kommen/ Alles was von GOtt wird geſaget/ daß iſt er ſelber/ vnd iſt von ſeinem Weſen vngeſcheiden/ als GOtt iſt ſelber der Wille/ vnd der Wille GOttes iſt das vnwandelbare Geſetz Gottes im Menſchen/ mit Gottes Finger ins Hertz geſchrieben/ daraus folget/ daß Gottes Geſetz/ Gottes Wort/ Gottes Wille/ Gottes Same/ GOttes Bildnis/ Chriſt/ Geiſt/ Finger vnd Gottes Reich ein ding ſey/ vnd ſey in allen Menſchen/ darumb wo das Geſetz GOttes iſt/ da iſt auch ſein Wille/ Wort/ Reich/ wie geſagt iſt zu den Vngleubigen Phariſeern/ Das Reich Gottes iſt inwendig in euch/ Solches ſage ich derenthalben/ die da ſprechen/ Gottes Geſetz iſt wohl in allen Menſchen/ aber nicht GOTtes Wort oder Reich/ ob es aber wohl in allen Menſchen iſt/ in Guten vnd Boͤſen/ in Gelehrten vnd Vngelehrten/ vnd alle das Leben davon haben/ dennoch woͤllen es die Menſchen weder kennen noch ſehen/ Johan. cap. 1. & 14.
Dazu aber helffen jhnen nit wenig/ die falſchen Lehrer vnd Schrifftgelerten/ die ſolches Buch nicht leſen koͤnnen/ die es verleugnen/ vnd die Warheit durch jhre Vngerechtigkeit auffhalten/ Rom. 1. Cap.
Solche ſetzen jhren Glauben auff Menſchen/ vnd nehmen an mit hitziger affectionirter vnd biſſiger Beſchirmung/ was andere gegleubet vnd geſchrieben haben/ ob ſie es gleich durch den Geiſt weder geſehen noch empfunden haben/ daher koͤmpt es/ daß ſie vom Glauben reden/ als wie der Blinde von der Farb.
Derhalben O jhr Menſchen/ denen die Seeligkeit zu Hertzen gehet/ mercket auff vnd leſet was ich ſchreibe/ jhr werdet bekennen/ daß ich euch die Warheit ſchreib/ Vrſach/ jhr habet den Geiſt Chrjstj in euch wohnende/ Rom. 8. cap. Darumb muͤſſet jhr mit mir Kundſchafft geben/ daß ich aus dem Buch/ Wort vnd Geiſt ſchreibe/ der in mir vnd in euch iſt/ denn es iſt ein Geiſt/ vnd iſt in allen.
Sap. 11. Cap. Jn den Frommen iſt er gepreiſet/ in den Gottloſen iſt er geleſtert vnnd geſchendet.
Ach Herr Gott vnd Vater/ du biſt ſelbſt das Wort vnd der Geiſt in mir/ das iſt/ aus dir/ gehet aus das Wort/ der Geiſt/ das Liecht vnd Leben/ du biſt in mir vnd in allen Menſchen/ du wolteſt gern daß alle Menſchen erleuchtet wuͤrden/ ſo in dieſe Welt kommen/ aber gar wenig wollen ſich dir gelaſſen vntergeben/ gehe auff in mir du heller Morgenſtern/ vnnd laß den Tag herfuͤr brechen/ ſo werde ich die Menſchen vberzeugen/ wie wir alle das Buch zugleich in vns haben/ ſchaffe nur/ daß wir es recht leſen vnd verſtehen moͤgen/ Amen.
Das ſechs vnd zwantzigſte Capitel.
Warumb das innere Buch oder Wort ſichtbar vnd euſſerlich worden/ vnd ſolches auff dreyerley weg.
DIß Buch oder Wort ligt verborgen im Hertzen/ es ligt verborgen im Buchſtaben/ vnd iſt auch verbergen im Fleiſch/ es wird offenbar/ vnd dem Menſchen fuͤr die Augen vnd Ohren geſtellet/ auff dreyerley weg/ Erſtlich durch die Steinere Taffel/ da die gantze Summa der Schrifft eingefaſſet wird in die Buchſtaben.
Zum andern/ wird es geoffenbaret in Fleiſch/ denn das Wort ward Fleiſch/ denn das Leben iſt erſchienen vnd leiblich worden.
Zum z. wird es offenbahret durch das Predigampt in der gantzen Welt/ Gottes Wort wird offenbart vnd ſichtbar ſcriptione in tabulis in carnatione, durch die Menſchwerdung.
Zum dritten predicatione durch das Ampt des Geiſtes/ alles dieſes koͤmpt vom vnſichtbaren/ geiſtlichen/ in das euſſerliche ſichtbare vnd leibliche/ von innen heraus/ vnd were es nicht in vns/ das Wort vnd Leben/ es were nicht in die Buchſtaben gefaſſet worden/ were das Wort des Lebens nicht in vns leiblich erſchienen/ durch Annehmung menſchlicher Natur/ were des Lebens Wort nicht in vns/ es duͤrffte nicht gepredigt werden/ Ja were es nicht in vns/ niemands wuͤrde durch die Stim̃ des Vaters zu Chriſto gezogen werden/ vnd niemand keme zu Chriſto/ es koͤndte auch kein Schrifft von den Menſchen geleſen werden/ noch verſtanden were es nicht in vns/ vmb ſonſt wuͤrde es geprediget/ man muͤſte predigen biß an den Juͤngſten Tag/ noch koͤndte es nicht hinein geprediget werden/ darumb wird es gepredigt/ daß es in vns iſt/ darumb wird es von den Glaͤubigen angenommen/ daß es jmmer in jhnen iſt/ darumb werden die Vngleubigen vnd Wiederſprecher gerichtet vnd verdampt/ daß es in jhnen iſt/ were es nicht in jhnen/ ſie koͤnten nicht verdampt oder gerichtet werden/ weren wir im Paradeiß blieben/ ſo hetten wir keiner Schrifft vnd euſſerliche Prediger beduͤrfft/ wie noch jetzund die Vnmuͤndigen/ dieſes ding nicht beduͤrffen/ vnnd ſind doch die allergeſchickteſten zum Reich Gottes/ dieweil wir aber aus dem Paradies getrieben ſind/ vnd euſſere Welt Menſchen worden ſind/ darzu verloren den Leib vnd heiligen Geiſt/ ſo iſt von noͤthen/ daß wir newgebohren werden aus Chriſto/ denn einen newen himliſchen Leib muͤſſen wir haben/ mit Chriſto aus dem heiligen Geiſt/ der alte gehoͤrt den Wuͤrmen zur Speis/ darumb von wegen vnſerer Blindheit vnd Schwachheit iſt das innere Wort/ in die Schrifft gefaſſet/ vnnd wegen des Leibs vom Himmel iſt das Wort Fleiſch worden/ darinnen das ewige Leben gefunden wird/ vnd daß ſolche newe Geburt/ durch Chriſtum der gantzen Welt verkuͤndiget wird/ muß es offentlich geprediget werden/ dieweil nun das innere Wort euſſerlich vnd ſichtbar worden iſt/ ſo folget/ daß der Geiſt oder Verſtand in vns/ vnd der Buchſtab auſſer vns iſt/ allein Chriſtus/ Gott vnd vnd Menſch die gantze Perſon/ die da in der Schrifft vnd Predigen fuͤrgehalten wird/ iſt in den Gleubigen auch mit ſeinem Fleiſch vnd Blut/ daher er auch ſolches befohlen zu eſſen/ zu ſeiner Gedechtnis.
Ach HErꝛe Gott vnd Vater/ du haſt vns ja eingeſchrieben mit deinem Finger/ in das Buch des Lebens/ daß wir es nicht von auſſen zu ſuchen duͤrffen/ auff dem Pappier/ in dem Fleiſch oder in der Menſchen Buchſtaͤbler Mund/ doch dieweil die Menſchen das Buch nicht leſen koͤnnen/ vnd auch beduͤrfftig weren/ des newen Leibs vom Himmel/ So leſtu es ſichtbar vor vnſern Augen vnd Ohren/ in der Schrifft/ im Fleiſch/ in Predigen erwecken.
Aber du O HERR/ erleuchte vns von innen/ ſo werden wir nit hangen vnd kleben an dem Buchſtaben/ oder euſſerlichen Creaturen/ vnd Chriſtum auff Erden hie vnd da/ (wie der Antichriſt lehret) nicht ſuchen/ ſondern im innern Jeruſalem/ das droben iſt/ vnd vns mit jhme vereinigen/ als newe Creaturen/ das ſichtbare gebrauchen/ biß wir endlich dich Vater im Sohn/ in ewiger Frewd vnd Wonne anſchawen/ mit den vnmuͤndigen außerwehlten Kindern Gottes/ welches iſt das Buch des Lebens in vns/ Amen.
Das ſieben vnd zwantzigſte Capitel.
Daß die kurtze geringe Schuldt Luſt der Welt/ den ewigen vnendlichen Schatz verhindert vnd auffhelt.
DAS Aug ſiehet leibliche ding an/ vnd wird dardurch beluͤſtiget/ Aber das inwendige Aug ſiehet Gott an im Sabbath/ vnnd wird zum hoͤchſten erfrewet/ Gleich wie aber der kleine Finger/ ſo er vor das Auge geleget wird/ oder gehalten/ verhindert/ daß man eine Stadt oder Berg nicht ſehen kan/ Alſo auch verhindert eine kurtze Schnoͤde Luſt der Welt/ den Ewigen vnendtlichen Schatz der Newengeburt/ die da ſuͤſſer dann Honig vnd Honigſaum/ Ach moͤchten wir vergleichen/ die Suͤſſigkeit aller Welt/ nur mit einem Kraͤfftlin Goͤttlicher Suͤſſigkeit/ wir wuͤrden bekennen/ daß aller Welt Frewd/ Luſt vnd Ergetzligkeit/ die hoͤchſte Trawrigkeit/ Hertzenleid vnd Vnluſt vor Gott were/ befinden wir ſolches hie nit in der zeit/ ſo muß es dort in jener Welt/ mit ewigem Jammer vnd Schmertzen erfahren vnd bekennet werden/ da ſolche ſagen werden/ Jch habe mein gutes dart empfangen/ nun werde ich gepeiniget/ Ach kunten wir vergleichen/ die zeitliche kurtze Frewde/ vnd die ewige vnendliche Qual/ es wuͤrde vns gewißlich in den Sabbath treiben/ von dem Luſt vnd Suͤnden des Fleiſches abziehen/ daß wir auff Gott hoffeten/ vnd warten lerneten/ zum ewigen inwendigen Schatz vnd Luſt vnſer Seelen kommen/ dann niemand koͤmpt darzu/ dann durch die Gelaſſenheit vnd Gehorſam des glaubens oder Sabbats im ſchweigẽ ſtill ſeyn/ Eſa. 30 Dreyerley grobe Hinderniſſen werden gefunden/ die das ewige groſſe Gut verhindern vñ auffhalten/ Erſtlich iſt es der hauff aller Gelehrten/ die da an Kunſt/ Sprachen vñ Geſchwindigkeit/ jren Luſt vnd Ergetzligkeit ſuchen/ mit leſen/ ſchreiben/ diſputiren/ Poeterey/ Cantorey/ ſie koͤnten nicht leben/ ſo ſie nicht ſolten darinnen jhr Paradieß ſuchen/ vnter allen Weltgelehrten wird kaum einer gefunden/ der jhm ein einige Stund nehme/ Sabbath zu halten/ am Sontag Goͤttliche ding betrachten/ im ſilentio ſacro, weit ſind ſie vom Reich Gottes mit jhren Buͤchern/ Schrifften vnd Studiren/ vnd alſo außgefuͤllet mit Kuͤnſten/ daß Gott nicht raum hat/ einer Nadelſpitzen gros in jhren Platz zu wircken.
Der ander Hauff der ſich vom Sabbath auffhelt/ iſt der gemeine Mann/ durch ſeine Handarbeit/ Handwercker nemen jnen nicht ſo viel weil/ daß ſie am Sontag koͤnten GOttes Wort hoͤren/ vnd bedechten/ daß ſie GOtt feyreten oder Sabbath hielten/ ſondern entweder ſie bringen den Sabbath zu mit zeitlicher Sorg oder Arbeit/ oder durch vnnuͤtz Geſchwetz/ ſpatzieren gehen/ vnnuͤtzer ding/ ergoͤtzung fleiſchlichẽ Luſtes/ offt mit vbrigem Eſſen/ Fuͤllerey vnd was ſie ſonſt mehr Boͤſes thun/ jhrer Arbeit halben/ am Wercktag nemen ſie fuͤr daſſelb zuvolbringen am Sontag/ Gott hat beſohlen 6. Tage zu arbeiten/ am ſiebenden ſolten wir mit dem Leib auffhoͤren/ vnd vnſer Hertz in den inwendigen Sabbath kehren vnd richten/ O wie ein gering Kurtzweil vnd Luſt/ erſehen wir an/ vnd verſeumen den vnendlichen ewigen Schatz.
Der dritte Hauff der ſich ſelbſt hindert vnnd auffhelt vom Sabbath/ darinnen man muß erlangen den vnendlichen ewigen Schatz/ ſind alle die/ ſo in fleiſches Luͤſten leben/ als freſſen/ ſauffen/ ſpielen/ tantzen/ bulen/ ſingen vnd ſpringen/ Geſellſchafften halten/ offt die gantze oder halbe Wochen/ am Sontag am allermeiſten/ O wie ein kurtzer kleiner Luſt verhindert vns die ewige/ lange/ vnendliche/ ewige Frewde des Himmels/ der Sabbath iſt von noͤthen/ vnd hat GOtt den eben darumb eingeſetzet/ daß wir vns mit Goͤttlichen Sachen bekuͤmmern ſollen/ mit hoͤren/ leſen/ beten/ betrachten/ vnd endlich in einer ſtill auff GOTT warten/ dann GOtt wil ſelbſt den ſiebenden Tag vor vns arbeiten/ daß wir nicht deſto aͤrmer/ ſondern beyde an zeitlichen vnd ewigen deſto reichlicher Segnen/ vnd reicher werden ſollen.
Wer das nicht betrachtet vnd thut/ Er ſey gelehrt oder vngelehrt/ der koͤmpt nicht zum Reich Gottes in die ewige Frewd vnd Seligkeit/ Amen.
Das acht vnd zwantzigſte Capitel.
Daß man hie in dieſer Zeit vnd nicht erſt dort im Himmel/ von GOTT muͤſſe gelehret werden.
ES ſind auffgeſtanden die Buchſtaͤbiſchen Theologi vnd Rabinen/ Lehrer vnd Prediger/ die da den Geiſt gedempffet haben/ daß ſie nur bey jhrem Luſt vnd Creatuͤrlichen Wirckung/ vnd nicht im Sabbath vor Gott ſelber duͤrffen abſterben/ Chriſtum luͤgen geſtrafft/ als citire er die Propheten nicht recht/ da er ſagt/ Johan. 6. Cap.
Es ſtehet geſchrieben in den Propheten/ Sie werden alle von GOtt gelehret ſeyn/ wer es nun hoͤret vom Vater vnd lernet es/ der koͤmpt zu mir/ So verſtehen ſie dieſe Rede/ von der zukuͤnfftigen Welt/ wollen es ſparen ad æternam Academiam, vermeynen es werden im Him̃el hohe Schulen ſeyn/ da man ſie oben an ſetzen wird/ wie allhier fuͤr Profeſſores vnd Rabinos, halten wird/ in Summa, ſie beſtetigen/ man ſol Gottes Wort nicht von lernen oder hoͤren/ ſondern von jhnen/ als Goͤttern/ oder an Gottes ſtat/ von den Menſchen erhaben/ hoͤren vnd lernen ſol/ heben auff die Salbung von allen Menſchen vnd Chriſti.
(vnd ſprechen gantz ſpoͤtlich/ man ſol hinder den Ofen ſitzen/ vnd warten/ biß der Geiſt komme/ vnd in die Ohren blaſe) Davon Johan. 1. vnd 2. geſchrieben ſtehet.
Daß aber Chriſtus ſampt den Propheten von dieſer zeit reden/ vnd nit von jene.
Welt/ iſt klar vnd offenbar worden/ aus dieſen langen Capiteln/ dann erſtlich iſt es gewiß/ daß man aus der Biblia den Verſtand nicht nehme oder leſe/ ſie iſt auch darumb nicht geſchrieben/ ſondern fuͤr dieſe/ ſo den Verſtand vorhin in jhnen ſelber haben/ die Wiederſprecher zu vberzeugen/ Zum andern iſt auch war/ daß kein natuͤrlicher Menſch (wie an jhnen offenbahr) den Verſtand aus jhme ſelber haben kan/ da man wircklicher weiſe moͤchte den Glauben jhm ſelber leſen/ Es iſt alles vmbſonſt/ wie bißhero erwieſen/ Zum dritten muß nothwendig zugelaſſen vnd geſetzt werden/ ein vbernatuͤrliche leidenliche Erkentnis der Warheit/ da der Menſch ſchweigen vnd ſtill ſtehen muß/ da der Verſtand durchs beten muß erlanget werden/ wie ſie ſelbſt bekennen/ man muͤſſe Gott vmb den Verſtand bitten/ daß er vns denſelbigen eroͤffnen wolle/ zu ſehen was in der Schrifft ſtehe/ Bitten aber heiſt im Geiſt vnd in der Warheit auff Gott warten/ vom Vater hoͤren/ vom H. Geiſt lernen/ wie die vbernatuͤrliche Erkentnis erfordert/ kan mans nicht lernen aus natuͤrlichen Krefften/ auch nicht aus den Buͤchſtaben der Schrifften/ Wolan/ ſo muß man zu ruͤck einkehren/ vnd den Vhrſprung ſuchen/ daraus die Schrifft gefloſſen iſt/ nemblich vom Geiſt/ muͤſſen wir es hoͤren vnd lernen/ in einem ſtillen Sabbath/ zur Ruhe vnd zum Sabbath ſind wir erſchaffen/ die Ruhe iſt die Ewigkeit/ die bleibet vnd nicht vergehet/ aber die zeit hoͤret ſchnel auff vnd vergehet.
Ach GOtt/ Ach Herre GOtt/ was thun wir Menſchen doch? die Ruhe haben wir verlaſſen/ vnd vns geworffen in die zeitliche Vnruhe/ daß wir koͤnnen behalten/ vnd auch bey vns bleibe/ ohn ende/ das verlaſſen wir/ vnd das nicht bleiben kan/ von vns benom̃en/ bald auffhoͤren muß/ vnd koͤnnens nicht behalten/ daß begehren wir zu beſitzen/ als alle zeitliche ding/ darinnen man nichts beſtendiges kan lernen oder finden/ vnd da ein ding zu finden wer/ das verlaſſen wir/ nemblich die Ruhe vnd die Ewigkeit/ vnd in dem nichts nicht zu behalten iſt/ als wirckliche zeit/ dem jagen wir nach vnd verſchwinden damit.
Ach Gott/ wenn oder wie ſollen wir von ſolcher zeitlicher Vnruhe kom̃en in den ſtillen Sabbath/ da alle ding ewig moͤgen beſeſſen werden/ Amen.
Beſchlus an den Leſer.
DAs ich mit ſo viel Worten/ ſo viel Capitel hab angefuͤlt/ ſo viel Wort hab geſchrieben von einerley Materi/ iſt darum̃ beſchehen/ ob man doch einmahl die Wiederſprecher vberzeugen koͤndte/ So da leugnen die innere Zeugnis des Geiſtes/ oder die Salbung in vns allen/ 1. Johan. 2. Cap. daran doch aller Grund gelegen iſt/ vnd ob wir doch einmal wolten klug werden/ Menſchliche Lehr zuverlaſſen/ GOtt vnd Chriſto allein die Ehre geben/ im gehorſam des Glaubens/ jhm vnterthenig werden vnd bleiben/ auff daß wir vns nit alſo erbermlich wiegen vnd wegen laſſen/ von einem jeden Wind der Lehre.
Darvmb guͤnſtiger Leſer/ hab keinen verdruß/ daß einerley ding mit ſo viel Worten iſt fuͤrgeben/ widerholet vnd offt gemelt worden/ es iſt noth halben geſchehen/ vns alle mit einander/ zum innerſten Zeugnis zufuͤhren/ daß wir bekennen muͤſſen/ wie das Vrtheil oder die Erkentnis nicht von auſſen zu in den Menſchen komme/ aus den Buͤchern oder Menſchlichen Kunſt/ als aus den Gegenwuͤrffen/ Sondern von innen heraus komme/ wie dann beyde Liechter genungſam bezeugen/ daß es alles von innen herauß kom̃e/ vnd nichts von auſſen hinein.
Durchließ dis Buͤchlein zum oͤfftermal/ vnd bitte Gott vmb den Verſtand/ ſo kanſtu mit wenig Worten alle Sophiſtiſche Weltgelehrte Theologen vnd Doctores eintreiben vnd vberwinden/ allen Hohen Schulen mit ſpoͤttlicher Wehr begegnen/ vnd wie der kleine David den groſſen Goliath ſchlagen vnd zuſchanden machen/ denn diß iſt einmahl war/ was fuͤr der Welt hoch iſt/ ſol bald niedrig genug werden/ vnd was gering vnd verſchmecht iſt/ ſol bald erhaben vnd geehret werden/ Amen.
Geſchrieben im Jahr 1578. den 12. Julij zu Zſchopan in Meiſſen/ Per Valentinum VVigelium geweſenen Pfarꝛer daſelbſten.
Regiſter diß Buͤchleins.
1. Das die Betrachtung der ewigen Gottheit vnd der 6 Tagewercken/ auch die Erkentnis ſeiner ſelbſt/ groſſen Nutz bringe.
2. Von der ewigen Gottheit vnd jren Wercken nichts wiſſen/ vnd ſich ſelber nicht kennen/ iſt ein Vrſach aller Verſtuͤrmung vnd Finſternis.
3. Das zwey ding gehoͤren zum ſehen oder zum vrtheilen/ nemblich das Aug vnd der Gegenwurff.
4. Vom Auge vnd Gegenwurff/ was ſie ſind vnd wie mannichfaltig ſie ſind.
5. Das im Menſchen ſey zweyerley Weißheit/ eine natuͤrliche zum ſterblichen Leben/ vnd eine vbernatuͤrliche leidenliche zum ewigen Leben.
6. Das man nothwendig ſehen mus eine zwiefache Erkentnis/ als ein natuͤrliche wirckliche zu dieſem Leben/ vnd eine vbernatuͤrliche leidenliche Erkentnis zu dem ewigen Leben.
7. Vom Vnterſcheid der dreyfachen Erkentnis oder Begreiffligkeit in dem natuͤrlichen Auge/ vnd wie eine die andere in ſich begreiffe vnd vbertreffe.
8. Daß das obriſte innerſte Aug allzeit wircken kan/ ohne huͤlff des vnterſten/ aber das vnterſte euſſere Aug/ kan nichts wircken ohne das innerſte.
9. Das alle natuͤrliche Erkentnis nicht herflieſſe vom Gegenwurff/ ſondern vom Auge ſelber/ vnd worzu ſolche Betrachtung nuͤtz ſey.
10. Wie alle natuͤrliche Erkentnis ſich endere oder manigfaltige/ aus art der Augen/ vnd nicht aus des Gegenwurffs/ daraus abermal geſchloſſen wird/ das die Erkentnis herkom̃e vom Auge ſelber/ vnd nicht vom Gegenwurff.
11. Daß das Aug der Menſch ſelber ſey/ dardurch alle ſichtbare vnd vnſichtbare ding oder Gegenwuͤrff geſehen vnd erkennet werden.
12. Was natuͤrliche vnd vbernatuͤrliche Erkendtnis heiſſe/ vnd das ſie ſich alzeit leidenlich halte/ jene aber wircklich/ vnd worzu ſolche Betrachtung diene.
13. Das in der vbernatuͤrlichen innerlichen Erkentnis GOTT das Auge ſelber ſey im Menſchen/ als durch ſein Werckzeug/ daraus lauter Einigkeit folget im Himmel.
14. Das vnter den frommen Gottesgelehrten Fried vnd Einigkeit ſey/ von wegen des einigen Willens Gottes/ den ſie tragen im Himmel vnd Erden.
15. Das beyderley Weißheit vnd Erkentnis im Menſchen kommen/ durch die Geburt von innen/ vnd nicht durch den Schatten.
16. Das die Buͤcher kein Weſen im Menſchen machen noch wircken/ ſondern nur zum Bewere/ Kundſchafft Memorial oder Zeugnis geſchrieben vnd gebraucht werden ſollen.
17. Von zwiefachen Anſehen oder Vrthel der Schrifft vom euſſern vnd innern Menſchen.
18. Von wannen her man pfleget das Vrtheil zu ſuchen vnd zu nehmen.
19. Das jhm keiner ſol ſein Vrtheil nehmen oder machen/ auff anderer Leut gut bereden oder anſehen/ es werde von auſſen hinnein getragen/ vnd wieder das Liecht der Natur.
20. Daß das Vrtheil aller Gegenwurff zu erkennen/ aus dem Buchſtaben der Schrifft nicht mag genommen werden.
21. Das die Erkentnis nicht aus dem Bekandten als aus dem Gegenwurff/ ſondern aus dem Erkenner ſelbſt herflieſſe vnd komme.
22. Das der Gegenwurff nicht das Vrtheil oder die Erkentnis von auſſen zu hinein trage in den Erkenner/ wird bewieſen mit der heiligen Schrifft.
23. Das der Glaub allein das rechte Vrtheil ſey/ auch die Erkentnis Gottes vnd Pruͤffung der Geiſter.
24. Das man die Pruͤffung der Geiſter nicht ſuchen ſol noch finden koͤnne/ in euſſerlichen Buͤchern der Menſchen/ ſondern im geiſtlichen Buch des Hertzens von innen/ vnd die heilige Schrifft zum Zeugnis darvber nehmen.
25. Das dis Buch ſey GOTTES Wort/ Reich oder Weißheit in allen Menſchen/ vnd habe mancherley Namen.
26. Warumb das innere Wort oder Buch/ ſey ſichtbar vnd euſſerlich worden/ vnd ſolches auff dreyerley Wege.
27. Das die kurtze geringe ſchnoͤde Luſt der Welt/ den ewigen vnendlichen Schatz verhindere vnnd auffhalte.
28. Das man hie in zeit vnd nicht erſt droben im Himmel muͤſſe von Gott gelehret werden.
ENDE.
