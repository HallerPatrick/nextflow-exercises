Beſchreibung Einer Reiß auß Teutſchland biß in das gelobte Landt Palæſtina, vnnd gen Jeruſalem/ auch auff den Berg Synai/ von dannen widerumb zu ruck auff Venedig vnd Teutſchland.
Durch den Edlen vnnd Veſten Bernhard Walter/ von Walterßweyl / Fuͤrſt. Duꝛch.
Ertzhertzog Maximiliani Erneſti/ zu Oeſterꝛeich/ ꝛc. Cammerer vnd obꝛiſter Stallmeiſter eigener Perſon beſichtigt/ vnd beſchriben.
Gott dem Allmechtigen zu forderſt vnd vnſern Herꝛn Jeſu Chriſto zu ehꝛn vnd lobwaͤrdigiſter gedechtnus.
Wie auch ſein heiliges Grab/ warhafftiger eigentlicher form vnd geſtalt/ wie ſolches noch auff heutigen tag in der Statt Jeruſalem zuſehen iſt/ durch ſchoͤne Figuren menniglich zu gutem fuͤr augen geſtelt.
Darneben auch mehrerley denckwuͤrdige ſachen vmbſtendig vermeldet werden.
Gedruckt zu Muͤnchen / bey Adam Berg/ Anno 1609.
Mit Roͤm. Keyſ. Mayeſt. Freyheit.
DEm̃ Durchleuchtigiſten/ Hochgebornen Fuͤrſten vnd Herꝛn/ Herꝛn Maximiliano Erneſto/ Ertzhertzogen zu Oeſterꝛeich/ Hertzogen zu Burgundi/ Steyr/ Khaͤrndten/ Crain vnd Wuͤꝛtemberg/ ꝛc. Grafen zu Habſpurg/ Tyrol vnd Goͤrtz/ ꝛc. meinem gnaͤdigſten Fuͤrſten vnd Herꝛn.
Durchleuchtigiſter Ertzhertzog/ Gnedigiſter Fuͤrſt vnd Herꝛ.
WAnn ich zu Hertz vnnd Gemuͤt fuͤhre/ daß man bey groſſen Herꝛn vnd Potentaten nicht mit ſchlechten Sachen fuͤrkommen vnd erſcheinen ſolle/ vermuͤg deß Spruͤchwoꝛts/ Magnos magna decent, machte es mich nicht wenig anſehen vnnd betrachten/ ob bey Ewer Durchl:
Jch/ als der vnwuͤrdiger Diener/ mit diſem ſo geringſchaͤtzigen Werck erſcheinen/ vnd ſolches Ewer Durchl. vnderthaͤnigiſt verehren vnd dedicieren ſolle/ dieweil dero Hochheit dem Oceano/ ich hergegen aber nur einer Handt vollen Waſſers zuuergleichen.
So ich aber betrachte/ daß dem ſo gewaltigen vnd ſehꝛ mechtigen Koͤnig der Perſier Artaxerxe das wenig Trinckwaſſer/ welches jhme von einem Bawersmann in zuſam̃ geſchloßnen Haͤnden zuloͤſchung ſeines Durſts gebꝛacht worden/ angenemer geweſt/ vnd er die trewe meinung deß Gebers hoͤher geacht/ als C. Fabritius, der Roͤmer Kriegsoberſter die mechtige vnnd groſſe Summa Gelts/ ſo jhme von den Samnitern verehret worden/ geſchaͤtzt hat/ welches mich dann vmb ſo vil mehrers verurſacht/ diſe geringe Dedication E: Durchl: vnderthaͤnigiſt anzuhaͤndigen/ Zumal vnnd dieweil ich noch in friſcher Gedechtnus/ was ſonderbaren Luſt vnd gefallen Ewer Fuͤrſtl: Durchl: vonn Jugent auff gehabt/ frembde Laͤnder vnd Voͤlcker zubeſuchen/ Jnſonderheit aber Hieruſalem vnnd die beyligenden Landtſchafften zuſehen.
Derhalben habe ich diß mein Werck billicher vnnd fuͤglicher nirgents anderſtwo anwenden/ als E: Durchl: ſolches in aller vnderthenigkeit dedi/ ciren ſollen/ Darinnen gleichwol anderſt nichts begriffen/ als allein wie ſich ein jeglicher verhalten ſolle/ welcher in Paleſtinam vnd Leuante zuraiſen willens.
Ewer Durchl: vnderthenigiſt bittent/ nicht ſolch mein geringfuͤgiges Opuſculum/ ſonder meinen ſchuldigen vnnd trewhertzigen Willen hierinen anzuſehen/ auch darneben mein gnedigiſter Herꝛ zuſeyn/ vnd mich dero vnderthenigiſten Diener zuuerbleiben/ gnaͤdigiſt verguͤnnen/ wie dann hieruͤber E: Durchl:
ich mich zu deroſelben Ertzhertzoglichen Gnaden vnderthenigiſt befehlen thue.
Ewer F. Durchl. Vnderthenigiſter gehoꝛſamer Bernhard Walther zu Waltherßweil ꝛc.
ZV weiter Raiß iſt hohe noht/ Starcke Hoffnung haben zu Gott/ Darbey muß ſeyn Fuͤrſichtigkeit/ Neben Staͤrck vnd Gottsfoͤrchtigkeit/ Gedult zugleich vil Centen ſchwer/ Darzu die Lieb von noͤhten ſehr.
Der rechte Glaub zu diſer Raiß/ Gehoͤrt darneb/ wie jeder waiß/ Den Gſund muß haben jeder durchauß/ Wer nicht vil Gelt hat/ bleib zu Hauß.
Vorꝛedt an den Chriſtlichen Leſer.
ES wird von den Rayſenden nicht vnbillich fuͤr ein ſonders Kleinod gehalten/ wann ſie auff der Raiß einen deß Wegs wol erfahꝛnen Geferten mit vnd bey jhnen haben/ durch deſſen fleiſſiges Gelait ſie vor den verdꝛuͤßlichen vmb vnd jrꝛweg/ auch vielen andern deß Lebens gefaͤhrliche zuſtaͤnd verſichert/ entgegen aber mit allerhand zu der Raiß gehoͤrender notturfft fuͤrſehen/ an den jhnen beſtimbten Ort/ ſicher vnd fuͤrderlich gelangen moͤgen.
Welche Gutthat etwan der junge Tobias/ wie in ſeinem Buͤchlein geleſen wird/ an ſeinem Geleitsman den Engel Raphael/ ſelber erfahren erkent vnnd danckbarlich belohnet hat.
Ein ſolch Kleinod vnd getrewen Wegweiſer findet/ vnd hat man an diſem Opuſculo, ſo etwan durch den Edlen vnnd Geſtrengen Herꝛn Bernhart Walter von Waltersweyl Fuͤrſtl: Durchl: Maximiliani Erneſti Ertzhertzogen in Oeſterꝛeich Cammerer vnd Obriſten Stallmeiſter nach gluͤcklicher Verꝛichtung ſeiner Jeꝛoſolymitaniſchen peregrination/ auß bruͤderlicher wolmeinung/ fuͤr die jenigen zubereittet/ vnd in den Truck verfertiget woꝛden/ welche nach ſeinem exempel vnd antrieb deß H. Geiſts/ ein Chriſtliche vnnd Ritterliche Walfahrt zu dem heiligen Grab in Paleſtinam anzuſtellen bewegt worden/ inmaſſen wolgedachter Herꝛ weiſt vnd ſelbſt erfahren/ welcher geſtalt alle Bilgram jhr Leben in euſſeriſte gefahr ſetzen/ das ſie/ was zu ſolchen wichtigen gefaͤhrlichen werck allerhand notturff nach gehoͤrig/ nicht zuuor von andern/ ſo der ſachen erfahren/ zu genuͤgen nit informirt, oder vnderwiſen woꝛden.
Welches dann ſehr vil fromme Bilgramen laider mit vnwiderbringlichen ſchaden vnnd verluſt jhres zeitlichen Lebens erfahren haben.
Jſt derowegen zu fuͤrkommung einer ſolchen gefahr/ vnd menniglich in das gelobte heilige Land peregrinierenten zu gutem gegenwertiges Tractaͤtlein (ſo ſchon zu Graͤtz inn Steyermarckt vor diſem an das Liecht kommen/ der Exemplar aber keines oder doch wenig mehr verhanden) mit bewilligung H. Authoris vnd approbation Superiorum, an jetzo durch mich in der Fuͤrſtlichen Hauptſtatt Muͤnchen nachgedruckt worden/ mit diſer angehengten erinnerung/ daß ſolches als ein koͤſtliches Kleinod/ fuͤr Silber vnd Gold/ jhnen alle Jeroſolymitaniſche Bilgram/ woͤllen gelieben laſſen/ den raht diſes getrewen Geferten (ſoll anderſt jhr Bilgerfart glucklich abgehen) fleiſſig folgen/ deſſen ſie kommenter zeit/ nicht allein nuͤtzlich genieſſen vnd ſich moͤgen erfrewen/ ſonder auch dem Authori fuͤr ſein guthertzige Inſtruction, Fleiß Muͤhe vnnd Arbeit/ hoͤchſtes Lob vnnd Danck ſagen werden.
Muͤnchen/ den 1. Junij/ Anno 1608.
Ein gemeiner Chriſtlicher Calender.
IANVARIVS Jenner hat XXXI. taͤg.
1 A Die Beſchneidung Jeſu Chriſti.
2 b Macharius Abbt in Egypten.
3 c Anterus der 20. bapſt.
4 d Titus Cret. biſchoff/ S. Paulijuͤnger.
5 e Teleſphorus der 9. bapſt vnd marterer.
6 f Heiligen drey Koͤnig zu Coͤllen.
7 g Lucianus Prieſter vnd marterer.
8 A Erhart biſchoff zu Regenſpurg.
9 b Martiana Junckfraw vnd marterin.
10 c Paulus der erſte Einſidel.
11 d Jginius der 10. bapſt.
12 e Satyrus vnd Arcadius Maͤrterer.
13 f Hilarius biſchoff der Pictanier.
14 g Felix Prieſter vnd marterer.
15 A Sulpitius Bituricenſer Biſchoff.
16 b Marcellus der 29. bapſt.
17 c Anthonius der groß abbt.
18 d Priſca Junckfraw vnd marterin.
19 e Marius vnd Martha ꝛc. maͤrterer.
20 f Fabian der 21. bapſt vnd marterer/ vnd Sebaſtian der groß marterer.
21 g Agnes Junckfraw vnd marterin.
22 A Vincentz Diacon vnd Marterer.
23 b Emerentia Junckfraw vnd marterin.
24 c Timotheus Biſchoff S. Pauli Juͤnger.
25 d Pauli deß Apoſtels Bekehrung.
26 e Polycarpus Smiꝛneñ. biſch. vnd mart.
27 f Johan. Chryſoſt. biſchoff vnd lehrer.
28 g Carolus Magnus der groß Kayſer.
29 A Valerius biſchoff zu Trier.
30 b Aldegund Junckfraw.
31 c Vigilius biſchoff zu Trient vnd mart.
FEBRVARIVS Hornung hat XXVIII. Taͤg.
1 d Jgnatius Antiochiſcher biſchoff vnnd marterer/ S. Johannis juͤnger.
2 e Liechtmeß vnnd Reinigung Marie der Gottes Gebererin.
3 f Blaſius Biſchoff vnd marterer.
4 g Rembertus Ertzbiſchoff zu Bremen.
5 A Agatha Junckf.
vnd Mart. in Sicilia.
6 b Dorothea Junckfraw vnd Marterin in Cappadocia.
7 e Reichart Koͤnig in Engelland.
8 d Helena Kayſerin Conſtantini Mutter.
9 e Appolonia Junckfraw vnd materin.
10 f Scholaſtiea Kloſteriunckfraw.
11 g Eufroſina Kloſterjunckfraw.
12 A Eulalia Junckfraw vnd marterin.
13 b Caſtor Prieſter zu Coblentz.
14 c Valentin Prieſter vnd marterer.
15 d Fauſtinus vnd Jouita maͤrterer.
16 e Juliana junckfraw vnd marterin.
17 f Conſtantia K. Junckfraw.
18 g Simon Biſchoff vnd marterer.
19 A Gabinus Prieſter vnd marterer.
20 b Euſtochium Kloſteriunckfraw.
21 c Hilarius der 48. Bapſt.
22 d S.
Peters deß Apoſtels Stuelfeyr.
23 e Serenus Abbt vnd marterer.
24 f Matthias Zwolff bott.
25 g Walburg Kloſterjunckfraw zu Aychſtet.
26 A Dionyſius erſter Biſchoff zu Augſpurg vnd marterer.
27 b Julianus Marterer zu Alexandria.
28 c Roman9 Abbt in Lugduner Landſchaft
MARTIVS Mertz. hat XXXI. Taͤg.
1 d Albinus Andegauenſer Biſchoff.
2 e Simplicius der 94. Bapſt.
3 f Kunigund Kayſerin/ S.
Hainrichs Gemahel.
4 g Lucius der 23. Bapſt vnd marterer.
5 A Focas Marterer zu Antiochia.
6 b Fridolinus Abbt vnd Beichtiger.
7 c Thomas vonn Aquin Doctor Prediger Ordens.
8 d Philemon vnd Appolonius Diaconi vñ Marterer.
9 e Viertzig maͤrterer in Cappadocia.
10 f Alexander vnd Gaius maͤrterer.
11 g Gumpertus Biſchoff zu Wirtzburg.
12 A Gregorius Magnus der 70. Bapſt vnd Kirchenlehrer.
13 b Deſiderius Biſchoff vnd marterer.
14 c Bonauentura Cardinal/ Biſchoff vnnd Lehꝛer in Franckꝛeich/ Barfuſſer Ordẽs.
15 d Longinus Biſchoff vnd marterer.
16 e Cyriacus vnd ſeine Geſellen maͤrterer.
17 f Gertrud Kloſterjunckfraw.
18 g Alexander Biſchoff zu Jeruſalem vnnd marterer.
19 A Joſeph Pfleger Chriſti vnd Marie Gemahel.
20 b Vrbicius Biſchoff zu Metz.
21 c Benedict Abbt vnnd Stiffter ſeines Ordens.
22 d Paulus Narbonenſer Biſchoff.
23 e Theodoricus Prieſter vnd Marterer zu Antiochia.
24 f Pigmenius Prieſter vnnd Marterer zu Rom.
25 g Verkuͤndigung Marie der Mutter Gottes.
26 A Lutgerus biſchoff zu Muͤnſter.
27 b Rupertus erſter Biſchoff zu Wormbs.
28 c Felix Biſchoff zu Trier.
29 d Euſtaſius Abbt zu Luxouium.
30 e Quirinus Hauptman vnd Marterer.
31 f Guido Abbt zu Speyer.
APRILIS Aprill. hat XXX. Taͤg.
1 g Hugo Biſchoff zu Grationopoli.
2 A Maria von Egypto Buͤſſerin.
3 b Florentius Biſchoff zu Straßburg.
4 c Ambroſius Biſchoff vnd Kirchenlehꝛer.
5 d Vincentz Pꝛediger Oꝛdens in Schotland
6 e Sixtus der 8. Bapſt vnd Marterer.
7 f Egeſippus Diacon vnd Lehꝛer.
8 g Dionyſius Biſchoff zu Corintho.
9 A Procorus Biſchoff vnnd Marterer zu Antiochia.
10 b Apollonius Prieſter vnd Marterer.
11 c Staniſlaus Biſchoff zu Cracaw in Polen vnd Marterer.
12 d Julius der 36. Bapſt.
13 e Eufemia Junckfraw vnd marterin.
14 f Tiburtius vnd Valerius marterer.
15 g Olimpias vnd Maximus maͤrterer.
16 A Albinus Ertzmarterer in Engelland.
17 b Rudolphus marterer zu Bern.
18 c Eleutherius Biſchoff vnd Marterer.
19 d Werner marterer zu Weſel.
20 e Victor der 15. Bapſt vnd marterer.
21 f Anſelmus Ertzbiſchoff vnnd Lehrer zu Cantelberg in Engelland.
22 g Gaius der 29. Bapſt vnd Marterer.
23 A Georg Ritter vnd groſſer marterer.
24 b Adalbertus Biſchoff zu Prag vnd mare.
25 c Marcus Euangeliſt S. Petri Juͤnger.
26 d Cletus vnnd Marcellius der 4 vnd 30. Bapſt vnd maͤrterer.
27 e Anaſtaſius der 41. Bapſt.
28 f Vitalis marterer zu Rauenna.
29 g Peter von Mayland Prediger Ordens/ marterer.
30 A Eutropius deß Koͤnigs auß Perſien Sohn marterer.
MAIVS May. hat XXXI. Taͤg.
1 b Philip vnd Jacob der minder/ Zwoͤlffbotten.
2 c Athanaſius Biſchoff vnd Lehꝛer zu Alexandria.
Antonius Prediger Ordens vnd Ertzbiſchoff zu Florentz.
Franciſcus vonn Paula/ Stiffter deß Ordens Minimorum.
3 d Deß H. Creutz erfindung.
4 e Monica Witbe/ S.
Auguſtini Mutter.
5 f Gothart biſchoff zu Hildeßheim.
6 g Johannes Euangeliſt ante Poꝛtam Latinam zu Rom.
7 A Sigiſmundus Koͤnig vnnd marterer in Burgund.
8 b Erſcheinung S. Michaels deß Ertzengels auff dem Berg Gargano.
9 c Gregorius Nazianzenus biſchoff vnnd Lehrer.
10 d Gordianus vnd Epimachus marterer.
11 e Mamertus biſchoff zu Wienn in Franckreich.
12 f Pangratz marterer.
Epiphanius Biſ.
vnd Lehrer zu Salamina in Cypern
13 g Seruatius Biſchoff zu Tungren.
14 A Victor vnd Corona maͤrt. in Syria.
15 b Robertus Pfaltzgraf am Rhein.
16 c Peregrinus Antiſiodorenſer biſchoff.
17 d Torpes marterer in Tuſcia.
18 e Dioſcorus Lector vnd marterer in Egypten.
19 f Potentiana Junckfraw vnd marterin.
20 g Bernardinus Barfuſſer vnd Prediger.
21 A Conſtantinus Magnus Kayſer.
22 b Julia marterer zu Brixen.
23 c Sulpicius vnd Seruilianus maͤrterer zu Elbangen.
24 d Donatianus vnd Rogatianus maͤrterer in Franckreich.
25 e Vrbanus der 18. bapſt vnd marterer.
26 f Beda Prieſter vnd Lehrer.
27 g Boetius Philoſophus vnd marterer.
28 A Wilhelm Hertzog inn Aquitania/ vnnd Muͤnch.
29 b Maximinus biſchoff zu Trier.
30 c Felix der 27. bapſt vnd marterer.
31 d Petronella Junckfr. S.
Peters Tochter.
IVNIVS Brachmon hat XXX. Taͤg.
1 e Vincentz Lirinenſis Prieſter.
2 f Marcellinus vnd Peter maͤrterer.
3 g Eraſmus Biſchoff vnd marterer.
4 A Cirinus biſchoff vnd marterer.
5 b Bonifacius Mentziſcher Ertzbiſchoff vnd Marterer/ der Teutſchen Apoſtel.
6 c Notbertus biſchoff zu Magdeburg.
7 d Lucianus marterer in Cappadocia.
8 e Medardus biſchoff in Franckreich.
9 f Primus vnd Felicianus maͤrterer.
10 g Onofrius Einſidel in Egypten.
11 A Barnabas Apoſtel/ S.
Pauli Mitgeſell.
12 b Nazarius vnd Celſus maͤrterer.
13 c Antonius von Padua Barfuſſer.
14 d Baſilius Magnus Biſchoff vnd Lehꝛer.
15 e Vitus/ Modeſt. vnd Creſcentia/ Maͤrt.
16 f Aureus Ertzbiſch zu Meintz vnd marter.
17 g Botulphus abbt in Engelland.
18 A Marina Junckfr. vnd mart. zu Alexand.
19 b Geruaſius vnd Prothaſius maͤrterer.
20 c Maximinus biſchoff zu Trier.
21 d Conſtantia Koͤnigliche Junckfraw.
22 e Achatius mit zehentauſent maͤrterern.
23 f Edeltrudis Kloſterjunckf. in Engeland
24 g S.
Johannis deß Tauffers Geburt.
25 A Conſtantia Keyſerliche Junckfraw.
26 b Johannes vnd Paulus maͤrterer.
27 c Die ſiben Schlaͤffer zu Epheſo.
28 d Leo Magnus der 47. Bapſt.
29 e Peter vnd Pauli die fuͤꝛnembſten Apoſtel.
30 f Pauli deß Apoſtels Gedechtnus.
IVLIVS Hewmon. hat XXXI. Taͤg.
1 g Rumoldus biſchoff vnd marterer in Jrland.
2 A Marie Heimbſuchung zu Elizabeth.
3 b Lanfrancus biſchoff vnnd Lehrer zu Cantelberg in Engelland.
4 c Vlrich biſchoff zu Augſpurg.
5 d Wendel Abbt zu Tol in Weſterꝛeich.
6 e Goar Prieſter vnd beichtiger am Rhein.
7 f Wilibald biſchoff zu Aychſtett
8 g Kilian biſchoff vnd marterer zu Wuͤrtzburg mit ſeinen geſellen.
9 A Agilolph Biſchoff zu Coͤlln vnd mart.
10 b Die ſiben bruͤder mit jhrer Mutter Felicitate maͤrterer.
11 c Pius der 11. bapſt vnd marterer.
12 d Hermagoras biſchoff zu Aquileia.
13 e Henricus Roͤmiſcher Keyſer.
14 f Vincentius Graf in Hannonia.
15 g Margaretha Junckfraw vnd marterin.
16 A Der zwoͤlffbotten theilung in die gantze Welt.
17 b Alexius beichtiger zu Rom.
18 c Simphoroſa ſambt jren ſiben Soͤhnen vnd maͤrterern.
19 d Arſemus Abbt zu Thebaida.
20 e Joſeph der gerecht/ Chriſti Juͤnger.
21 f Arbogaſt biſchoff zu Straßburg.
22 g Maria Magdalena Chriſti Freundin.
23 A Apollinaris biſchoff zu Rauenna vnnd marterer.
24 b Chriſtina Junckfraw vnd marterin.
25 c Jacob der groͤſſer zwoͤlffbott.
Chriſtophorus der groß marterer.
26 d Anna Marie mutter.
27 e Hermolaus Prieſter vnd marterer.
28 f Panthaleon Marterer zu Nicomedia.
29 g Martha Junckfraw vñ Wirtin Chꝛiſti.
30 A Abdon vnd Sennes maͤrterer zu Rom.
31 b Germanus Antiſiodorenſer biſchoff.
AVGVSTVS Auguſtmon hat XXXI. Taͤg.
1 c S.
Peters Kettenfeyr.
Vnnd ſiben Machabeer marterer zu Coͤlln.
2 d Steffan der 24. Bapſt vnd marterer.
3 e Steffans deß erſten marter. erfindung.
4 f Oſwald Koͤnig in Engelland vnd mart.
5 g Dominicus Stiffter Prediger Ordens.
6 A Chriſti erklaͤrung auff dem berg Tabor.
7 b Afra buͤſſerin vnd maͤrt. zu Augſpurg.
8 c Cyriacus vnd andere maͤrterer zu Rom.
9 d Romanus Krigsmann vnd marterer.
10 e Laurentius Diacon vnd groſſer mart.
11 f Tiburtius marterer zu Rom.
12 g Hilaria Koͤnigin vnd andere maͤrterin. zu Augſpurg.
Clara Kloſterjunckfraw.
13 A Hippolitus vnd Concordia maͤrterer.
14 b Euſebius Prieſter vnd Beichtiger.
15 c Himmelfahrt Marie der Hochwuͤrdigen Junckfrawen.
Rochus Bilger vnd Beichtiger.
17 e Liberatus Abbt vnd marterer in Affrica.
18 f Agapitus Marterer zu Preneſtina.
19 g Sebald Beichtiger zu Nuͤrnberg.
20 A Bernhard Abbt vnd Lehꝛer zu Clareual.
21 b Anaſtaſius marterer zu Salona.
22 c Simphoꝛianus mart. zu Auguſtoduñ.
23 d Zacheus biſchoff vnd Juͤnger Chriſti.
24 e Bartholomeus zwoͤlffbott.
25 f Ludwig Koͤnig inn Franckreich vnnd Barfuſſer.
26 g Zephorinus der 16. bapſt vnd marterer.
27 A Gebhart biſchoff zu Conſtantz.
28 b Auguſtinus biſchoff vnd Kirchenlehrer.
29 c Johannis deß Tauffers enthauptung.
30 d Felix vnd Adauctus maͤrterer zu Rom.
31 e Paulinus biſchoff zu Trier vnd marterer.
SEPTEMBER Herbſtmon hat XXX. taͤg.
1 f Egidius Abbt.
Lupus biſchoff.
Verena Junckfraw.
2 g Antonius Marterer in Apamia.
3 A Emericus Hertzog in Vngeꝛn.
4 b Marcellus biſchoff zu Trier vnd mart.
5 c Victorinus biſchoff vnd marterer.
6 d Magnus Abbt zu Fieſſen im Algew.
7 e Regina Junckfraw vnd Marterin.
8 f Vnſer lieben Frawen vnbefleckte Geburt.
9 g Dorotheus vnd Gorgonius marterer.
10 A Nocola von Tolentino Auguſtinianer.
11 b Prothus vnd Hiacinctus maͤrterer.
Felix vnd Regula Thebeer maͤrterer.
12 c Sirus vnd Yuentius biſchoff zu Baphia
13 d Matern Petri Juͤnger vnd erſter biſchoff zu Trier vnd Coͤlln.
14 e Deß H. Creutz Chriſti erhoͤhung.
15 f Ludmilla Witwe zu Prag.
16 g Eufemia Junckfraw vnd maͤrterin.
17 A Lamprecht biſchoff vnnd marterer zu Luͤttig.
18 b Methodius biſchoff vnd marterer.
19 c Januarius mit ſeinen Geſellen maͤrt.
20 d Fauſta Junckfraw vnd Marterin.
21 e Mattheus Zwoͤlffbott vnd Euangeliſt.
22 f Mauritius mit ſeinen Geſellen maͤrt.
23 g Tecla Junckfraw vnd marterin.
24 A Rupertus biſchoff zu Saltzburg/ Apoſtel im bayerland vnd marterer.
25 b Cleophas Juͤnger Chriſti.
26 c Cyprianus biſchoff vnd marterer.
27 d Coſmas vnd Damian/ Ertzt vnd mart.
28 e Wenceſlaus Hertzog in Boͤhem vñ maꝛt.
29 f Michael Ertzengel/ Oberſter der Kirchen.
30 g Hieronymus Prieſter vnd Kirchenlehꝛer.
Otho biſchoff zu Bamberg.
Victor vñ Vrſus/ Thebeer maͤrt. zu Solothurn.
OCTOBER Weinmon hat XXXI. Taͤg.
1 A Remigius Remenſer biſchoff.
2 b Leodegarius biſchoff vnnd Prediger in Saxen.
3 c Candidus marterer auß S. Mauritij Geſellſchafft.
4 d Franciſcus Stiffter Barfuſſer Ordens.
5 e Palmachius Marterer zu Trier.
6 f Bruno Coͤlner/ Stiffter deß Carthaͤuſer Ordens.
Magnus erſter biſchoff zu Venedig.
7 g Juſtina Junckfraw vnd maͤrterin.
8 A Pelagia buͤſſerin auff dem Oelberg.
9 b Dionyſius Areopagita biſchoff zu Athen vnnd Lehrer/ der Frantzoſen Apoſtel/ vnd Marterer zu Regenſpurg/ mit ſeinen Geſellen.
10 c Gereon vnnd ſeine Geſellen/ Thebeer/ Maͤrterer zu Coͤlln.
11 d Athelburga Junckfraw vnd Abbtiſſin.
12 e Maximilianus Biſchoff vnd Marterer zu Paſſaw.
13 f Simprecht biſchoff zu Augſpurg.
14 g Burckhart biſchoff zu Wuͤrtzburg.
15 A Gregorius mit 360. Moren/ Maͤrterer zu Coͤlln.
16 b Gallus Abbt in Schweitzerland.
17 c Heron Biſchoff zu Antiochia.
18 d Lucas Euangeliſt/ artzt vnd mahler.
19 e Ptolomeus vnd Lucius Maͤrterer.
20 f Capraſius marterer in Franckreich.
21 g Vrſula Koͤnigin mit eylfftauſent Junckfrawen vnd maͤrterin zu Coͤlln.
22 A Cordula Junckfraw vnd marterin auß derſelben Geſellſchafft zu Coͤlln.
23 b Seuerinus biſchoff zu Coͤlln.
24 c Euergiſtus biſchoff vnd mart. zu Coͤlln.
25 d Criſpinus vnd Criſpinianus maͤrterer.
26 e Amandus biſchoff zu Maſtrich.
27 f Juo Juriſt vnd Aduocat der Armen.
28 g Simon vnd Judas Zwoͤlffbotten.
29 A Narciſſus biſchoff/ marterer vnnd Apoſtel zu Augſpurg.
30 b Marcellus Ritter vnd marterer.
31 c Woffgang Biſchoff zu Regenſpurg.
NOVEMBER Wintermon hat XXX. Taͤg.
1 d Aller Heiligen Tag.
2 e Aller Seelen tag.
3 f Hubertus biſchoff zu Luͤttig.
4 g Jreneus biſchoff/ marterer vnnd Lehrer zu Leon.
5 A Zacharias Prophet S. Joannis Vatter.
6 b Leonhard Abbt in Bayerland.
7 c Wilibꝛordus Biſchoff in Frießland.
8 d Die vier gekroͤnten maͤrterer.
9 e Theodorus marterer in Macedonia.
10 f Martinus der 76 bapſt.
11 g Martinus Turonenſer biſchoff.
12 A Cunibertus Biſchoff zu Coͤlln.
13 b Brictius Turonenſer biſchoff.
14 c Serapion marterer zu Alexandria.
15 d Leopold Hertzog in Oeſterꝛeich.
16 e Othmar Abbt in Teutſchland.
17 f Hugo biſchoff in Engelland.
18 g O do Cluniacenſer Abbt vñ Reformirer.
19 A Elizabeth Landgraͤfin zu Heſſen.
20 b Corbinianus biſchoff zu Freyſingen.
21 c Opfferung Marie der heiligiſten Junckfrawen im Tempel zu Jeruſalem.
22 d Cecilia Junckfraw vnnd marterin zu Rom.
23 e Clemens der 2. bapſt vnd marterer.
24 f Chryſogonus marterer zu Rom.
25 g Catharina Junckfraw vnd groſſe maͤrterin.
26 A Conradus biſchoff zu Conſtantz.
27 b Virgilius biſchoff zu Saltzburg.
28 c Soſtenes Pauli Juͤnger vnd biſchoff.
29 d Saturninus vnd Siſinnius maͤrterer.
30 e Andreas Zwoͤlffbott.
DECEMBER Chriſtmon hat XXXI. Taͤg.
1 f Eligius Nouiomenſer biſchoff.
2 g Bibiana Junckfraw vnd marterin.
3 A Lucius Koͤnig inn Engelland.
Sola Abbt.
4 b Barbara Junckfraw vnd marterin.
5 c Criſpina Junckfraw vnd marterin.
6 d Nicolaus Mirrenſer biſchoff.
7 e Agathon marterer zu Alexandria.
8 f Marie reine empfengknus.
9 g Joachim Marie Vatter.
10 A Melchiades der 23. bapſt vnd mart.
11 b Damaſus der 39. bapſt.
12 c Epimachus vnd Alexander maͤrterer.
13 d Lucia Junckfraw vnd marterin in Sicilia.
Otilia Junckfraw Abbtiſſin im Elſas.
Jos Prieſter.
14 e Nicaſius Remenſer biſchoff.
15 f Valerianus biſchoff in Affrica.
16 g Adelheit Keyſerin.
17 A Lazarus biſchoff zu Maſſilia.
18 b Wunibald Abbt in Aychſteter Biſtumb.
19 c Nemeſius marterer in Egypten.
20 d Tecla Junckfraw in Orient.
21 e Thomas Zwoͤlffbott.
22 f Theodoſia Junckfraw vnd Marterin.
23 g Dagobertus Koͤnig in Franckreich.
24 A Gregorius Prieſter vnd marterer.
25 b Geburt Chriſti deß Haylands.
26 c Stephan der erſt marterer.
27 d Johannes Zwoͤlffbott vnd Euangeliſt.
28 e Vnſchuldige Kindlein maͤrterer.
29 f Thomas biſchoff vnd Marterer zu Cantelberg in Engelland.
30 g Dauid Koͤnig vnd Prophet.
31 A Silueſter der 34. Bapſt.
Kurtze Reymen fuͤr die einfeltigen/ vnd erſtlich:
Von Theilung deß gantzen Jahrs.
Von Weyhnacht biß auff Liechtmeß tag/ Haſtu ſechs Wochen wie ich ſag/ Von Liechtmeß biß auff Walpurgis/ Zwoͤlff Wochen ſeynd/ ſolchs nicht vergiß/ Auff Jacobi haſt gleich ſovil.
Von dannen neun iſt Michaels zil/ Sechs auff Martin/ ſechs auff Weyhnacht/ Acht tag darzu das Jahr außmacht.
Wieuil Tag im Jahr ſeyndt
Drey C ein L ein X ein V/ Helt ein Jahr vnd ſechs ſtund darzu/ Solche Stund zum Schaltiahr eben/ Deß vierdten Jahrs ein Tag thun geben.
Vom Schaltjahr.
Nimb ferner von der Jahrzahl dein/ So offt du magſt/ bleibt alßdann kein Zahl vber/ zaigt dir gwißlich an/ Daß du es ſolt fuͤrs Schaltjahr han.
Von den vier Theilen deß Jahrs.
S. Clemens vns den Winter bringt/ S.
Peters Stuel den Lentz herdringt/ Den Sommer bringt vns S.
Vrban/ Den Herbſt aber Simphorian.
Von den vier Quatembern oder Fronfaſten.
Aſchertag/ Pfingſt/ Creutz/ vnd Lucey/ Mitwochen darnach Quatember ſey.
Vom Aduent.
Der nechſt Sontag vor S.
Barbar/ Gibt dir den Aduent alle Jahr.
Von der zeit zwiſchen Liechtmeß vnd Faßnacht.
Such wann gefaͤll der erſt Newmon Nach Liechtmeß/ dann fuͤr gwiß ſolt han/ Daß nechſter Afftermontag ſey/ Die recht Faßnacht/ biß zweifels frey.
Wann Tag vnd Nacht am lengſten vnd gleich ſeynd.
Sanct Veit der hat den lengſten Tag.
Lucia die lengſt Nacht vermag.
Lampert vnd Gregorius macht Den Tag ſo lang gleich wie die nacht.
Wann ſich die Sonn von oder zu vns neiget.
Auff Barnabe die Sonne weicht/ Auff Lucie ſie zu vns ſchleicht.
Ende deß Calenders.
Hierauff folgen die zwey Kupfferſtuͤck.
Das erſte Capittl.
Dariñen die vrſach/ Fuͤrſehung vnd Notturfft/ ſo zu diſer Raiß gehoͤrig begriffen.
DER jenige/ ſo ein Raiß fuͤr die Handt zunemmen inn willens/ wirdt ohn zweiffel vorher genugſamlich betrachten/ warumb/ vnd wie er dieſelb inn das Werck ſetzen vnnd vollenden woͤlle.
Dieweil dann gemeldte zwey Stuck zu jeglicher/ auch gemainer Raiß/ gehoͤrig/ wie viel mehr erfordert die Notturfft/ wol vnnd embſig in acht zunemmen/ warumb/ vnnd wie einem jeglichen ſein Raiß inn das heilig vnd gelobte Landt anzuſtellen vnnd zuvolbringen ſey.
Bey diſem iſt auch wol zumercken/ vnd in acht zunemmen von noͤhten/ daß ſich keiner leichtlich auff dieſe Heilige Raiß begebe/ der entweder eines ſchweren hohen Alters/ vnnd denen Leibs Schwach: vnd Gebrechligkeiten vnderworffen:
Oder zu jung/ vnnd noch ohne Barth ſey.
Dann ob gleichwol ein Pilgram/ von vielen betagten Jahꝛen/ am hinein zihen außtawren moͤchte/ ſo iſt doch zubeſorgen/ weil ſolcher ſehr vil vngelegenheiten/ als der warmen Speiß/ mangel deß Weins/ rechter Ligerſtatt/ vnd anderer incommoditeten willen an mehr Orten außzuſtehen hat/ er moͤchte am herauß zihen erligen/ oder auffs wenigiſte/ von ſeiner Geſellſchafft verlaſſen werden/ ſintemal derſelbe ſehr ſchwer vnnd verdrießlich ankombt/ vonn einer Perſon wegen/ lang ſtill zuligen/ vergebens zu zehren/ vnnd noch allerley Gefaͤhrligkeiten vnderworffen zuſeyn: Alſo daß hierzu nicht bloͤde/ haͤckle/ ſondern geſunde Leuth gehoͤren.
Die Jungen aber ſollen ſich dieſer Raiß/ biß ſie zu jhrem Mannhafften Alter geraicht/ darumben enthalten/ daß ſie nicht allein das meiſte/ ſo ſie ſehen vnd erfahren/ auß der acht laſſen/ ſondern es ſtehen auch dergleichen Juͤnglingen/ mehrere gefaͤhrligkeiten zu/ beuor aber weil die Tuͤrcken den Knaben/ zumahl den jenigen/ ſo einer ſchoͤnen Geſtalt ſeyn/ bißweilen nach zuſtellen/ vnnd dieſelben durch allerley mittel/ es ſey heimlich oder mit Gewalt/ an ſich zu ziehen pflegen/ dahero dann ein ſolcher zu groſſer Seel vnd Leibs periclitierung gelangen moͤchte/ wie ſich dann eben zu meiner zeit/ mit dem Herꝛn Carl Ferdinand von Rechberg (der vber ſechzehen Jahr nicht alt/ vnnd faſt wolgeſtalt geweſt) zugetragen/ deme durch die Viehiſchen Tuͤrcken offtermahls nachgeſtelt worden/ vnnd hette er ſich/ nach deſſen vermerckung/ am Geſicht nicht geſchwaͤrtzt/ vnnd mit fleiß vnſauder/ auch jederzeit inn mitten der Geſellſchafft gehalten/ ſo were es jhme villeicht vbel ergangen.
Jſt derowegen von noͤhten/ daß der jenige/ welcher nach dem heiligen vnnd Gelobten Landt zuraiſen begierig/ erſtlichen wol betrachte/ auß was vrſachen er dahin raiſen woͤlle.
Als nemblich vnd inſonderheit die heiligen Oerter (allda vnſer Heyland vnd Seligmacher Jeſus Chꝛiſtus ſein Roſinfarbes vnd allerkoſtbarlichſtes Blut/ vmb vnſerer Suͤnden willen/ an dem Stammen deß heiligen Creutzes vergoſſen) mit hoͤchſter andacht zubeſuchen.
Ehe vnd zuuor aber ſich einer vonn Hauß begeben thut/ ſolle er ſein Sachen inn guter Ordnung/ auch vertrawten Leuthen zuuerwalten hinder jhme verlaſſen/ Doch beynebens nicht vergeſſen/ ein ordentlich Teſtament vnnd letzten Willen zu machen/ ſo er villeicht durch den Willen Gottes auff ſolcher ſeiner Raiß mit Todt abgienge/ damit deſſen Erben inn Einigkeit vnnd Fried erhalten werden.
Folgents ſo iſt von noͤhten/ daß ſich der Raiſende eigentlich entſchlieſſe/ wie weit/ auch auff was Ort vnnd Ende er zuraiſen willens/ damit derſelb ſich auff ſolchem weg mit Gelt (welches dann inn Gold/ als Hungariſchen Ducaten/ oder Venediſchen Zecchin/ zum fuͤglichiſten) zuuerſehen wiſſe.
Zu dem/ ſo erfordert auch die Notturfft/ wegen allerley vngluͤckſeliger Zuſtend (deren kein mangel ſeyn werden) daß ein jeglicher einem anſehenlichem Handelsman/ ſo zu Venedig/ oder inn anderer namhafften Kauffſtatt inn guttem Beruff/ recommendirt ſey/ er auch vonn gemeldtem Kauffmann/ mit beduͤrfftigen Wechſelbꝛieffen verſehen werde/ Dann der jenige ein groſſe Gefahr außzuſtehen/ ſo ſich ohne Wechſelbrieff auff gemelte Raiß begeben will.
Mit wieuil Gelt ſich aber der Raiſende verſehen ſolle, kan ich demſelben kein gewiß ziel fuͤrſchreiben/ doch hieneben zuuermeldten nicht vmbgehn/ daß der jenige/ welcher nicht weitter als auff Hieruſalem zuraiſen geſinnet/ auch ſeines Geſunds vergewiſt/ kan vaſt mit hundert Ducaten im Gold/ von Venedig auß (vnnd da er gar nichts einkauffen wolte) ſein Raiß wol verꝛichten/ doch iſt allezeit beſſer vnnd fuͤrtraͤglicher/ es bleibe einem etwas vber/ als daß er einmal mangel leiden ſolle.
Derowegen ſo woͤlle ſich ein jeglicher nicht allein mit Gelt auff jeden Nohtfall verſehen/ ſondern auch daſſelb auff das beſte bey ſich bewahren.
Der jenig aber/ ſo weiter in die Tuͤrckey zuraiſen/ ſich darinnen lang auffzuhalten/ vnnd mancherley Sachen einzukauffen/ geſinnet/ demſelben ich weder im Wechſel noch baarem Gelt/ einige Regul fuͤrſchreiben kan/ Mag derowegen ein jeder dem Kauffmann/ welchem er recommendiert worden/ ſeinen Willen erklaͤren/ vnd deſſen Raht hierinnen pflegen/ ſonſten gleichwol ſeynd in Soria die meiſten vnnd fuͤglichiſten Kauff:
vnd Wechſelſtaͤtt: Tripolis/ Alepo/ vnd Damaſco.
Jn Egypten/ Gran- Cairo/ vnd Alexandria/ wird dero wegen ſich ein jeglicher/ zu notturfft ſeiner Raiß/ mit Wechſelbrieffen vnd Recommendationſchreiben zuuerſehen wiſſen.
Wann nun/ wie gemelt/ alle Sachen in gute Ordtnung gebracht/ ſo ſolle ſich der Raiſende inn GOttes Namen auff die Raiß begeben/ auch dahin bedacht ſeyn/ damit er zum wenigiſten zu mitte deß Aprills/ oder anfang deß Mayens/ ſich alldort zu Venedig finden laſſe/ dieweil gemeiniglich die Nauen vnd Laſtſchiff/ vmb dieſelbige zeit/ wegen deß gutten Winds/ jhren ablauff nemmen/ Vnd da es ſich zutruͤge/ daß eines vmb ein Monat oder mehꝛers zu fruͤhe auff Venedig ankeme/ ſo kan ſolcher ſein Sachen alldort nur deſto beſſer zuberaiten vnd verꝛichten/ auch vnder deſſen/ ſo vil die zeit erduldet/ etliche vmbligende Staͤdt Italiæ beſehen.
Alßbaldt nun offt ermeldter Peregrin auff Venedig ankommen/ ſolle er ſich bey dem jenigen Kauffmann/ welchem er recommendirt worden/ anmeldten/ auch ſeinen Wechſelbrieff vnd Recommendationſchꝛeiben bey jhme zu ſolicitiern nicht vergeſſen.
Darneben auch bey ſolchen vnd andern Kauffleuthen gute Nachfrag haben/ was für Schiff zu Venedig verhanden/ ſo in Leuante (ſonderlich aber auff Tripoli de Soria, oder Alexandria inn Egypten) jren Weg zu nemmen vorhabens/ auch zu was zeiten dieſelben abzulauffen geſinnet.
Demnach nun ein Nauen oder mehꝛ vorhanden/ welche nach Tripoli oder Alexandria abzulauffen in willens/ ſo ſolle ein jeder fleiſſige Nachfrag haben/ vnnd gute achtung darauff geben/ damit ſich keiner auff kein Nauen begebe/ welche ſehr alt vnd zuuil Raiſen gethan/ oder auch gar newe/ vnd zum erſten mal außfahren ſolle/ ſondern jhme ein ſolche erwehle/ welche nicht gar new/ oder alt ſey/ auff welcher es einen guten Patron/ Nocchiero/ Piloto/ auch wolgeuͤbte Marinari habe.
So nun ein gutes vnnd nach notturfft verſehenes Schiff vorhanden/ ſo ſolle ſich der Pilgram mit ſeinem Wechſelherꝛn vnnd andern guten Freundten/ zu dem Patron der Nauen verfügen/ vnd Handlung mit jhm pflegen/ damit er jhne zu ſich in das Schiff/ vnd vnder ſein protection nemme/ auch mit einem guten Ort in dem Schiff/ ſampt Eſſen vnd Trincken verſehen woͤlle.
Wegen der Bezahlung fuͤr Eſſen/ Trincken/ vnd Fuhrlohn/ kan zugleich mit jme dem Patron gehandelt werden/ ſonſten iſt meiner zeit der brauch geweſt/ daß ein jeglicher ſo an deß Patron Tafel geſeſſen/ monatlich fuͤr ſpeiß vnd tranck acht Ducaten/ vnd fuͤr das Fuhꝛlon vier Ducaten in Gold biß in Leuante bezahlen muͤſſen.
Weitter ſo iſt auch nicht zu vergeſſen/ daß ein jeglicher Catholiſcher Chriſt ſich bey der Geiſtlichen Obrigkeit/ allda zu Venedig anzumelden/ vnd vmb ein Schrifftliche Erlaubnus/ nach Hieruſalem zuraiſen/ anzuhalten verbunden/ welche jhme dann ohn alle Waigernuß mitgetheilt wirdt/ im fall aber ſolches nicht beſchehe/ vnnd der Pilger ohne Geiſtliche erlaubnus verꝛaiſte/ ſo iſt derſelb die gantze Zeit ſeiner Raiß excommuniciert, vnd mit dem Bann behafft/ wirdt auch ehe nicht/ als zu Hieruſalem daruon abſoluiert.
Obgleich wol die Raiß nach dem heiligen Grab an jhr ſelbſt nit gar weit oder ferꝛ/ ſo iſt ſie doch wegen der Meerfahꝛt etwas gefaͤhrlich/ auch ſonſt muͤheſamb vnd vngelegen/ derowegen ich bey mir nicht vnrahtſamb befunden/ dem Raiſenden ein Jnſtruction etlicher beduͤrfftiger Stucken/ ſo zu gemelter Raiß vonn noͤten fuͤrzuſchreiben/ doch nicht alſo zuuerſtehn daß offt bemelter Pilger/ nicht viler folgender Stuck entpehrn/ vnd ſich deß Sprichwoꝛts gebrauchen moͤge/ vil muß man haben/ mit wenig kombt man auch auß/ ſondern damit ein jetweder zu rechter Zeit mit allerley Beduͤrfftigkeit deſto beſſer verſehen werde.
Das ander Capittel.
Jn welchem vonn etlichen Stucken/ mit denen ſich ein Peregrin zu Venedig verſehen mag/ gehandelt wirdt.
ANfencklich vnd fuͤrs erſte/ allweil die meiſten Peregrini/ ſo nach dem heiligen Landt raiſen/ ſich in graw oder Muͤnchfarb Thuch zu Kleidern pflegen/ wie dann ſolches an jhm ſelbſt fein vnd lobwuͤrdig iſt/ dero wegen ſo raht ich einem jeglichen/ daß er ſich in ein gar ſchlechtes vnd geringes Thuch/ oder aber in Mazalana/ mit einem langen vberꝛock bekleiden thue.
Eines braiten Filtzhut hat jeglicher von noͤhten/ welcher ein ſchlechte/ oder gar kleine Schnur habe/ der muß auch auffs ſchlechteſte gefuͤttert ſeyn.
So es einem gefellig/ ein Muͤnchsguͤrtel mit ſich zunemmen/ ſtehet ſolches bey eines jeden gefallen/ ſonſten iſt es gar nit von noͤhten.
Weitter/ ſo ſolle ſich einer verſehen mit vier Hemmetern/ welche nicht von ſubtiler/ ſondern zimblich grober Leinwat/ ſo vber den Rucken glat geſchnitten/ vnd ohne Falten ſeyn ſollen/ damit das Vnzifer darinnen nicht ſo leichtlich die herberg finde.
Die Schlaafhoſen ſollen von gleichmaͤſſiger Leinwat gemacht ſeyn.
Ein dutzet Saluet/ vnd vier Schlafhauben/ ſambt zweyen Haupt: oder Handtuͤchern/ vnd etlichen baar Scarpeten/ ſeynd einem auch von noͤhten.
Welchem es auch gefellig/ der mag ſich mit zweyen baar Leylachern verſehen.
Ob man gleichwol in der Jnſel Zante ſehr gute Schuch machet/ Dieweil aber nicht alle Nauen/ ſo auff Tripoli oder Alexandria ſchiffen/ alldort zulenden/ ſo iſt derowegen zum ſicheriſten/ ſich zu Venedig mit zwey oder drey baar Schuch zuuerſehen/ welche weit vnd groß genug ſeyn ſollen.
Weitter/ ſo woͤlle einer zu kauffen nit vergeſſen/ ein rohtes/ oder was Farb es ſey/ geſtricktes Marinaͤr Haͤubel/ welchs einem bey Tag vnnd Nacht in der Nanen/ auch ſonſten dienſtlich ſeyn wirdt.
Doch iſt zumercken/ vnnd bey Leibſtraff wol darauff achtung zugeben/ daß weder ſolches Haͤubel oder etwas anders an den Leibskleidern gruͤner Farb ſey/ dieweil niemandten ſolche Farb erlaubt zutragen als allein denen/ ſo vonn Machomets Stammen vnnd Gebluͤt herkommen.
Ein Meſſer/ ſo nicht zugroß/ ſolle jeglicher haben/ vnnd daſſelbe vor den Mohꝛen vnd Arabiern wol verbergen.
Dieweil auch ein jeglicher/ ſo in Paleſtinam zuraiſen willens/ keiner andern Vrſachen als der Andacht halber/ ſich dahin begeben ſolle/ zweiffelt mir derohalben gar nicht/ es werde ſich ein jeglicher derſelben mit einem oder mehr Betbuch/ ſo tauglich vnd jhme gefellig/ verſehen/ doch damit daß daſſelbe nicht vaſt verguld/ noch vil weniger mit Silber beſchlagen ſey/ auff daß jhme ſolches von den Tuͤrcken/ Mohren/ oder Arabiern/ wegen der Zier/ nicht genommen werde.
Es begibt ſich offtmals daß die Nauen vnnd andere Schiff/ durch groſſe Fortuna, oder auch auß Mangel deß Winds/ lange zeit auff dem Meer verharꝛen muͤſſen/ vnd nicht zu Landt kommen muͤgen/ dannenhero dem Peregrin die Zeit vnd Weil lang wirdet/ Derowegen ſo mag ſich ein jeglicher mit einem nutzlichen/ vnnd auff ſolche Raiß gebuͤrlichem Hiſtorien Buch verſehen/ jhme damit die Weil zu kuͤrtzen.
So einer auch Luſt vnnd Gefallen hette/ ſein Raiß zubeſchreiben/ der woͤlle ſich mit zweyen Schreibtaͤfelein verſehen/ doch alſo/ daß dieſelben nit zu klein/ auch nit von Stein/ ſondern von Leder gemacht ſeyn/ darinnen ein jeglicher ſein Sachen leichtlichen vermercken/ vnd folgents mit guter Gelegenheit auff das Pappir bringen moͤge.
Mit einem Schreibzeug/ Federn/ Dinten vnd Pappir/ ſolle ſich ein jeder verſehen.
Ferner ſo mag jme der Raiſende zu Venedig einkauffen ein Khiſt oder Truhen/ in der leng als er ſelbſt iſt/ die aber nicht zu breit/ doch mit einem gutten Schloß verſehen ſeye/ welche inwendig inn drey theil vnderſchieden/ auff daß einer die Kleider (dern gleichwol nicht vil vnd ſtattlich ſeyn werden) auch eſſende Speiß vnnd anders vnderſchiedlich behalten muͤge.
Welcher nicht hart ruhen/ vnd den Boden trucken/ ſondern was ſanfft ligen wil/ der mag jhme nach maß obgemelter Truhen ein Madratzen/ vnnd darzu gehoͤrigen Hauptpolſter machen laſſen.
Mit einer Engliſchen Decken ſolle ſich der Peregrin auch verſehen/ welche jhm mehrers in dem herauß/ als in dem hinein raiſen dienſtlich ſeyn wird.
Obwol nicht rahtſam/ daß ſich einer mit Waffen vnd Wehren in das heilige Landt vnd Stadt Hieruſalem begebe/ dieweil einem ſolche entweder genommen/ oder ſonſten groſſe Gefahr darauß entſtehen kan.
Dieweil ſich aber offt begibt (wie dañ auch meiner Geſellſchafft/ vnnd mir beſchehen) daß die Schiff von Meer Raubern vnd andern Feinden mehꝛmals angegriffen werden/ ſo iſt deßwegen nicht vntauglich/ ſich mit einem ringen Puͤrſtrohꝛ vnnd guten Seittenwoͤhꝛ/ zuuerſehen.
Zu deme/ ſo ſeynd die Waffen den jenigen von noͤhten/ auch auff den Weg zufuͤhren erlaubet/ welche nach Alepo/ Damaſco/ GranCairo/ vnnd andern Tuͤrckiſchen Staͤdten raiſen thun/ wie dann mein Mitgeferd/ Herꝛ Wolff Sigmund von Haunſperg/ vnnd ich/ vnſere Waffen/ auſſer deß heiligen Landts/ jederzeit mit vns gefuͤhrt.
Auffdaß aber einer mit gemeldten Waffen nit etwan in Vngluͤck komme/ ſo mag er ſolche zu Tripoli/ biß zu ſeiner Widerkunfft von Hieruſalem/ in Verwahrung laſſen/ vnnd ſich alsdann derſelben vngehindert auff ſeiner folgenden Raiß gebrauchen.
Weitter/ ſo iſt auch mitzunemmen von noͤhten ein Tazza oder Schaal von Erd oder Glaß/ ſambt ſeinem Futteral vonn Meerbaſt gemacht/ damit es nicht leichtlich zerbrochen werde/ welches Geſchirꝛ einem zuempfahen Speiß vnnd Tranck dienſtlich ſeyn kan.
Demnach ſich auch offt begibt/ daß die Schiff von den Winden hin vnd wider geworffen/ dannenhero die Speiſen/ ſo bey dem Fewr gekochet/ vmbgeworffen/ ja auch wol vonn den groſſen Meerwellen vberzogen werden/ daß man derſelben alsdann nit wol genieſſen kan.
Jſt derowegen von noͤhten/ ſich mit einem Kupffern Hafen zuuerſehen/ der oben bedeckt ſey/ vnd einen Ring/ wie ein Reſſel/ habe/ damit man denſelben an ein Hacken vber das Fewer hangen/ vnd die Speiß zurichten moͤge.
Es iſt auch von noͤhten zukauffen ein Pfann/ darinn man von Ayern vnd andern kochen koͤnne.
Ein Fewerzeug iſt nicht vntauglich/ ſambt einen Compaß/ welchen man nach dem Polo richten kan/ wie dann derſelben zu Venedig wol zu finden ſeynd.
Mit Jnßlet vnd Wachßkertzen/ auch einer Latern/ mag ſich der Pilger gleichsfals verſehen.
Zween Haͤrine Saͤck/ welche aneinander hangen/ wie es in Jtalia die Bawren zu Roß fuͤhren/ ſeynd einem auch von noͤhten/ vnd wol zugebrauchen/ ſonderlich aber von Giaffa auß/ biß nach Hieruſalem/ vnd wider zuruck.
Vor allen dingen aber/ woͤlle ein jeder nit vergeſſen/ Nadel vnd Faden mit ſich zunemmen/ dieweil es auff ſolcher Raiß vil flickens gibt/ daß offt einer wider ſeinen Willen das Schneiderhandtwerck treiben muß.
Weitter mag jhme der Peregrin zu Venedig einkauffen wie folget:
Als erſtlich/ vmb ein Cronen wol vnnd hart gebachene Biſcoti.
Drey oder vier pfundt Parmaſan Kaͤß.
Jtem/ Cerualadi/ das ſeynd groſſe Schweinene Wuͤrſt.
Jtem etliche Ochſenzungen/ vnnd Schweinene Hammen/ ſo eingeſaltzen/ oder im Rauch gehangen worden.
Jtem/ auffgeſelcht Ochſenfleiſch.
Das Schmaltz oder eingeſaltzene Butter ſolle nicht vergeſſen werden.
Welcher auch gern will/ kan mit ſich nemmen/ lebendige Huͤner/ Enten vnd Genß.
Jnſonderheit aber mag ſich einer mit folgenden Sachen verſehen/ Als erſtlich mit
Ayern.
Arbes.
Gerſten.
Bonen.
Reiß.
Zwifel.
Linſen.
Knoblauch.
Duͤrꝛe Zweſchpen Saltz.
vnd Weichſel.
Eſſig.
Meel. Oel.
Allerley/ doch allbereit geſtoſſen Gewuͤrtz.
Jtem/ Zuckerfein/ vnd Kuchelzucker.
Sowol auch etlich Loth Julep/ ſich damit in der groſſen Hitz abzukuͤhlen.
Demnach ſich auch offt zutregt/ daß der Menſch auff dem Weg in dem Leib verſtopffet wirdt/ deßwegen dann von noͤhten/ daß jhme einer inn der Apotecken ein Laxatiuum zurichten laſſe/ damit (wo es die notturfft erfordert) der Leib widerumb dardurch eroͤffnet moͤge werden.
Gleich diſem zuwider/ ſolle jhm einer ein Medicamentum zurichten laſſen/ ſo er villeicht auff dem Meer oder Landt ein Durchbruch/ oder die Ruhr bekeme/ dieſelb damit zuſtillen.
Es haben auch jhr vil im Brauch ein Apoteck Truͤhel (ſo mit allerley koͤſtlichen Sachen eingericht) mit ſich zunemmen/ ſolches ſtehet derowegen zu eines jeglichen gefallen.
Belangent den Wein/ mag jme einer zu Venedig ein Barilla oder wie vil einem gefellig/ Vin Garbo einkauffen/ dann der ſuͤſſe Wein in der Hitz alßbaldt anzickt/ vnd zu Eſſig wirdt.
Woferꝛ auch einem gefellig/ ein Barilla mit Suͤſſem oder Trinckwaſſer mit ſich zunemmen/ der findet ſolches zu Venedig inn dem Teutſchen Hauß zum allerbeſten/ wie ich ſolches ſelbſt probieret habe.
Hie iſt zumercken/ obwol ich dem Peregrin vielerley Sachen einzukauffen fuͤrgeſchrieben/ ſo hat es doch die Meynung bey mir gar nit/ daß ein Peregrineygentlich mit allen diſen Sachen verſehen ſeyn muͤſſe/ die weil einer mit villeichterm Vnkoſten außkommen kan/ ſonderlich jener/ ſo ſich deß Patrons Tafel allein halten/ vnnd darmit vergut nemmen wil.
Daß ich aber hieoben ſo mancherley Sachen einzukauffen vermeldet/ iſt ſolches nur fuͤr die Reichen vnnd Wolhabenden/ (auch fuͤr die jenigen/ ſo keinen Abgang leiden/ ſonder jhre Gelegenheiten vnd Jauſen haben woͤllen) beſchehen.
Wirdt derwegen ein jeglicher ſein Sachen nach Gelegenheit der Zeit/ deß Orts/ vnd ſchwere deß Beutels zu richten wiſſen.
Wann nun offtermeldter Peregrin mit aller Notturfft verſehen/ jhme aber nicht jmmerdar inn dem ſtillſtehenden Schiff zuuerbleiben geliebt (wie es dann an jhme ſelbſt ein langweilige Sach) ſo woͤlle er deßhalben ſondere gutte Nachfrag vnd Kundtſchafft bey dem Patron vnd Scriban der Nauen (mit denen er zuuerꝛaiſen in willens) einziehen/ wann eigentlich die Verꝛuckung deß Schiffs beſchehen ſolle/ auffdaß einer nicht viel zeit vergebentlich vnd mit Vngelegenheit in der Nauen verzehre/ oder durch ſein lang außbleiben dieſelb verſaume/ wie dann ſolches mehrmals beſchehen.
Welcher aber noch mehꝛmals/ ſeines verꝛuckens vergewiſſet ſein will/ der mag dem Scribano der Nauen ein Verehrung verſprechen/ ſo er jhme auff den gewiſſen Tag der Verꝛuckung beruffen wirdet.
Wann nun der Peregrin gewiſſes Anzeygen vnd ſichere Kundtſchafft hat/ daß die Nauen/ in deren er ſo fort zuſchiffen geſinnet/ jnnerhalb zween oder drey Tagen jhren Ablauff zunemmen fuͤrhabens/ ſo woͤlle er ſeine Sachen in die Nauen fuͤhren/ vnd einen gewiſſen Marinaro/ inn beyſeyn deß Patrons oder Scribans/ biß zu ſeiner Widerkunfft/ zubewahren vberantworten/ Oder welches noch beſſer/ ſo einer mit einem Diener verſehen/ daß er denſelben bey ſeinen Sachen laſſe/ damit jhme von ſolchem nichts entfrembt oder genommen werde/ er auch ſein guthabendes Ort vnnd Quartier (welches das beſte Alla Poppa iſt) in dem Schiff nicht verliere/ vnnd villeicht einen andern an ſeiner Stantia finde/ welchen er alsdann nicht leichtlichen außtreiben wuͤrde.
Wann ſich nun offt ermeldter Pilger in die Nauen begeben/ vnnd der Abſchiffung erwartet/ woͤlle er alle ſeine Sachen fein zuſam̃en tragen/ vnd nichts zerſtrewet hin vnnd wider ligen laſſen/ ſonſtener baldt andere finden wirdt/ die jhme ſolche auffheben/ doch nimmer widergeben.
Sonderlich aber ſolle ein jeder gute achtung haben/ daß er inn Gegenwart der Tuͤrcken/ Arabier/ oder andern/ es ſey zu Waſſer oder Landt/ ſein Gelt/ als vil muͤglich/ nicht ſehen laſſe/ ſo anderſt er nicht allein vmb daſſelb kommen/ ſondern auch wol gar daruͤber das Leben laſſen wil.
Es ſolle auch der Pilger ſein habendes Gelt nicht alles an einem Orth bey ſich behalten/ ſondern vnderſchiedlich einmachen vnd bewahren/ auffdaß/ ſo jhne etwan das Vngluͤck treffe/ er ſolches Gelt nicht alles auff eimal zuuerliern/ ſonder das vberbleibende noch herzunemmen habe.
Das dritte Capittel.
Wie ſich einer in dem Schiff oder auff der Meer Raiſe ver. halten ſolle.
WAnn nun die Ancker auß dem Meer/ vnnd die Hertzen der Menſchen vorher mit andaͤchtigem Gebett/ vnd befehlung zu GOtt/ erhebt/ auch die Nauen das Meer zerſchneidt/ vnnd mit geſpantem Segel/ gutem/ halb/ oder ſchlechtem Windt fortlauffen thut/ ſo mag der Pilgram allgemach mit guter Fuͤrſichtigkeit/ vnd ſonderm Auffmercken ſich denen Paſſageris, Patron, Scriban, vnnd andern Officiern deß Schiffs/ nach Gelegenheit inſinuiren, vnnd jhme dieſelben zu guten Freundten machen/ auffdaß/ wo es kuͤnfftiger zeit die Notturfft erfoꝛderte/ ſie einem allerley Huͤlff vnnd Beyſtandt deſto williger erzeigen.
Es ſolle ſich auch ein jeglicher huͤten/ auffdaß er mit keinem Tuͤrcken/ Juden/ Griechen/ Armenier/ oder dergleichen Leuth/ (ſo anderſt derſelben inn dem Schiff vorhanden) von Glaubēs ſachen diſputiere/ oder jhnen was zu wider thue/ dann einem darauß groß Vngluͤck erfolgen würde.
Es iſt auch zum hoͤchſten von noͤren/ daß der Pilger/ ehe vnnd zuuor er auff das Meer oder Schiff kombt/ ſich fleiſſig bewerbe/ damit er einen oder zween guter vnd vertrawter Mitgeſellen vberkomme/ welche er zum muͤglichiſten auff allerley weiß vnd weg kennen lerne/ vnd wo muͤglich/ ſo wol kenne als ſich ſelbſt/ dieweil mehrers (ſonderlich auff ſolcher Raiß) an einem getrewen verſtendigen Freundt vnnd Mitbruder/ als an vilen Reichthumben vnd Schaͤtzen/ gelegen.
So auch einer einen Diener mit ſich hette/ der woͤlle ſolchen nit wie einen Diener (ſonderlich inn Gegenwart der Tuͤrcken vnd andern Vnglaubigen) ſonder als wie ſeinen Mitgeſellen halten.
Jn allweg woͤlle ein jeder die Barmhertzigkeit gegen denen Krancken vnnd Duͤrfftigen/ was Nation vnd Religion die jmmer ſeyn/ es ſey mit Speiſen/ Labungen/ vnd dergleichen/ zuerzeigen nit vergeſſen/ dieweil nicht allein Gott der Allmechtige ſolche gute Werck vnnd erzeigte Barmhertzigkeit reichlich belohnen thut/ ſondern auch die jenigen/ denen ſolche Gutthat widerfahren/ ſolches zuuergelten inn keine Vergeſſenheit ſtellen werden.
Weitter ſo woͤlle auch der Peregrin gut acht haben/ damit wann die Mozi oder Schiffjungen zu dem Eſſen ruffen/ daß einer ſolches nicht verſchlaffe/ vberhoͤre/ oder der letzte ſey/ dieweil an diſem Ort wenig Ceremonien gebraucht/ vnd keiner auff den andern mit dem Eſſen warten thut.
Da es ſich auch begibt/ daß einem von jemands andern an der Tafel was fuͤrgelegt werde (welches doch gar ſelten geſchicht) vnd er jhme ſolches zueſſen getrawet/ ſo woͤlle derſelbe das jenige nicht leichtlich einem andern fuͤrlegen/ ſo er nit die Zaͤhn feyren laſſen/ vnd mit hungerigem Magen die Malzeit enden wil.
Obwol in dem Anfang etlichen (inſonderheit aber denen Teutſchen/ welche der feiſten Suppen gewohnt) die Tractation auff dem Meer frembd fuͤrkommen vnd ſchwer fallen wirdt/ ſo werden ſie doch daſſelbe mit der zeit gewohnen/ vnd den Hunger zu einem Lehrmeiſter nemmen.
Weitter/ da es ſich zutruͤge/ (wie es dann hart fehlen wird) daß vnuerſehene Wind/ vhrbloͤtzliche Burahce oder langwirige Fortunen vorhanden/ vnnd man deß Raiſenden Arbeit vnnd Huͤlff inn dem Schiff beduͤrfftig/ es ſey mit Pumpen/ Segel auff vnnd abzihen/ Ancker heben/ vnd was ſonſten von noͤhten/ ſo woͤlle ſich ein jeder/ ſo er darzu erfordert wirdt/ dapffer ſtellen vnd brauchen laſſen.
Gleichfals ſo es ſich begebe/ daß ein Marinaͤr oder Schiffknecht/ welcher ſeinen Dienſt vnd Arbeit verꝛichtet/ (es ſey mit ziehen/ heben oder ſteygen/ ſpringen/ lauffen/ oder andern ſo von noͤhten) einen Peregrin zuweichen/ oder auß dem Weg zutretten vermahnet/ ſo ſolle jhme alsbaldt ohn alle Widerꝛed ſtatt gethan werden/ ſonſten moͤchten einem zu dem Spot die Straich erfolgen.
Weitter vnnd vor allen dingen/ ſo woͤlle ſich ein jeder/ nicht allein gegen ſeinen getrewen Freundten vnnd Bekandten/ ſondern auch gegen menniglich inn dem Schiff freundtlich ſtellen vnd verhalten/ auch allerley Widerwertigkeit vnnd Gebrechligkeiten ſeiner Mitgeferten mit Gedult vbertragen/ vnd ſich nit leichtlich zu Zorn bewegen laſſen.
Wunderbarlichen vnd ſeltzam werden dem Walfahꝛter erſtlich viel ſachen/ ſo ſich inn der Nauen zutragen/ fürkommen/ als daß einer ſehen vnd hoͤren wird einen Marinaͤr hie/ den andern dort/ ſchreyen/ den Nochiero mit einem Pfeiffel ruffen/ einen an einem Sayl hinauff/ den andern herab ſteigen/ dieſen auff einem Segel ſitzen/ den andern an einer Stricken Laittern hinauff biß zum hoͤchſten in den Korb klimmen/ vnnd alſo einen diß/ den andern ein anders Werck verꝛichten ſehen.
Aber noch wunderbarlicher vnnd ſcheuhlicher wirdt einem fuͤrkommen/ daß er gleich ſchier fuͤr maͤnniglich (renerendo zumeldten) ſein Notturfft deß Leibs verꝛichten ſolle.
Dann obgleichwol inn der Nauen (mit Vrlaub zumelden) etliche Heimbligkeiten vnd Oerter/ den Leib zureynigen voꝛhanden/ ſo ſeyn aber dieſelben zum theil an ſolchen Ohrten/ allda einer nicht jederzeit hingelaſſen/ die vbꝛigen Oerter aber ſeynd alſo offen/ daß einer von menniglich ohn alle Hindernuß geſehen kan werden/ welches einem/ (ſonderlich im anfang) abſchewlich/ vnnd faſt widerwertig fuͤrkommen wirdt.
Dannenhero es ſich offt begibt/ daß mancher auß Scham/ biß auff den dritten/ ja noch mehr Tag/ ſein Leibsnotturfft nit verꝛichten thut/ darauß dann gemeiniglich groſſe vnnd gefaͤhrliche Kranckheiten erfolgen.
Derowegen rahte vnnd ermahne ich einen jeglichen/ daß er ſolche Scham diß Orts bey ſeits ſetze/ auch nach Gelegenheit deß Orts/ vnnd wie die andern/ ſich accommodire.
Weitter/ ſo woͤlle der Peregrin mit dem hin vnnd wider ſteigen/ jnner vnnd auſſer deß Schiffs/ nicht zu fuͤrwitzig ſeyn/ auffdaß er nicht in das Meer falle/ vnd einen Stockfiſch fangen thue/ ſo es anderſt ſo wol gerahten moͤcht.
Wurde auch gemelte ſein Nauen inn der Jnſul Zante den Port nemmen/ ſoll der Pilger neben andern ſeinen Geferten zu Landt tretten/ vnnd ſich alldort mir friſchem Brod/ Wein/ Waſſer/ vnnd andern nothwendigen Sachen verſehen.
Es werden auch one zweiffel etliche vnder der Geſellſchafft an feuchten vnd naſſen Orten in dem Schiff einfuriert ſeyn/ dannen hero die Madratzen/ vnnd andere mehr Sachen/ nicht allein feucht vnnd ſtinckent/ ſondern auch die weiſſen Floͤh jhr Poſſeß mit gewalt darinnen genommen haben werden.
Deßwegen ſo iſt zu ſchoͤner Tagszeit von noͤhten/ gemelte Sachen zum theyl waſchen zulaſſen/ zum theil aber an die Sonne zulegen/ vnd zuſaubern.
Wann nun die Nauen jhren Ablauff auß obuermeldter Jnſul genommen/ vñ ſich wider auff das hohe Meer begeben/ ſo kan nicht ſchaden/ ſonderlich zu der zeit/ wann guter Windt oder Bonaza vorhanden/ daß die Geſellſchafft den Marinaͤrn/ oder Schiffknechten nach anzahl der Perſonen/ etliche Maß Zantiſchen Wein/ Biſcoten/ Kaͤß/ vnnd etwas vonn Schweinen Fleiſch verehꝛen auffdaß ſie alßdann der Geſellſchafft/ nicht allein kuͤnfftig allen guten Willen erzeigen (welches ſonſt ſelten geſchicht) ſondern auch dieſelben von jnen allerley Gelegenheiten der vmbligenten Oerter erkuͤndigen moͤgen.
Woferꝛn die Nauen inn Cypro den Port neme/ wie gemeiniglich geſchicht/ ſo ſollen die Pilger bey dem Patron/ Scriban vnnd Marinaͤrn/ jhre fleiſſige Nachfrag haben/ wie lang ſich eigentlich die Nauen allda auffzuhalten geſinnet/ damit die obuermeldten Pilger nit zulang verziehen/ vnd die zeit vmb ſonſt alldort verzehren muͤſſen.
Wann alsdann die Peregrini vermercken vnnd ſehen/ daß ſich das Schiff wider derſelben Gelegenheit allda zu lang auffhalten moͤchte/ ſo moͤgen ſie mit Vorwiſſen deß Patrons der Nauen ein anders Schiff/ (deren inn Cypro genug zufinden) auffnemmen/ vnnd mit demſelben nach Tripoli de Soria ſeglen.
Vnd obwol von Cypro biß auff Tripoli de Soria nit vil vber zweintzig Teutſche Meil/ welche man bißweilen inn einem Tag/ bißweilen aber auch wol inn acht oder mehr Tagen nicht volbringen kan/ ſo iſt derowegen vonn noͤhten/ ſich mit Victualien nach Notturfft zuuerſehen.
Woferꝛn denen Raißgeſellen ein gute vnnd ſichere Gelegenheit vonn Cypro nach Zaffo zuſchiffen zuſtuͤnde/ moͤgen ſie hierdurch den Abweg nach Tripoli erſparen/ vnd gerad auff Zaffo zufahren.
Es iſt auch nicht zuuergeſſen/ daß ein jeglicher Peregrin alldort inn Cypern vmb ein Ducaten oder mehr Tuͤrckiſche kleine Muͤntz/ als Maidini vnd Aſperi/ ein wechßle/ auffdaß/ wo es die Notturfft folgents erfordert/ er mit kleiner Muͤntz verſehen ſey.
Das vierdt Capittl.
Darinnen vermeldet/ was geſtalt die Raiß vonn Tripoli biß auff Hieruſalem/ vnnd alldort vmbligenden Orten anzuſtellen.
WAnn nun die Peregrini mit Gluͤck Soriam vnd den Port Tripoli erꝛaicht haben/ ſo iſt nicht vnrahtſamb/ daß die zween auß jhrer Geſellſchafft inn die Stadt Tripoli ſchicken/ damit ſie ſich entweder bey den Bruͤdern S. Franciſci Ordens/ oder aber bey dem Wirth in dem Frantzoͤſiſchen oder Venediſchen Fontico vnd Herberg anmelden.
Wann ſolches verꝛicht/ vnnd ſie herberg erlanget/ ſo moͤgen ſie ſich widerumb zu jhrer Geſellſchafft in den Port verfuͤgen/ vnd jhnen die Geſchaffenheit der Sachen anzeigen.
Alßdann mag ſich ein jeder Peregrin lieber in ſeinem Jtalieniſch/ als Peregrinklaid zu Landt begeben/ Dann anderer Geſtalt einer inn den Muͤnchsklaidern von den Tuͤrcken vnd Mohꝛen/ die zeit/ in dern einer zu Tripoli verharret/ vil Vngemachs vnd Widerwertigs außſtehen muß/ wie mir ſolches ſelbſt begegnet iſt/ Doch ſtehet ſolches bey eines jeden Gefallen/ ob einer vmb Gottes willen etwas leiden woͤlle oder nicht.
Demnach offtgemelter Pilger zu Landt getretten/ ſo ſollen ſie ſich baldt bey der Doggana (ſo zu nechſt dem Poꝛt gelegen) anmelden/ jre Sachen beſehen laſſen/ die Gebuͤrnus darnon bezahlen/ auch alsdann dieſelben auff Camel laden/ vnnd ſich mit Eſel zu jhrer Reutterey verſehen/ deren vmb die Bezahlung alldort genug zufinden.
Beynebens ſolle aber nicht vergeſſen werden/ daß ſich die Geſellſchafft fein beyſam halte/ jhre beladne Camel nicht von ſich laſſen/ vnd alſo in jhre Herberg einziehen/ allda ſie ſich alßbald bey dem Conſul anmel den/ vnnd denſelben vmb Protection bitten ſollen/ deſſen er ſich zweyffels ohne gar nicht weigern wirdet.
Demnach ſoll ſich die Geſellſchafft bey dem Wirth (ſo in dem Fontico wonhafft) anmelden/ vnd mit jhm von Perſon zu Perſon/ wegen Eſſen/ Trincken/ vnd Ligerſtatt accordieren.
Wann ſolches verꝛicht/ mag ſich alsdann ein jeder zu deſſen Gelegenheit/ bey dem jenigen anmelden/ deme er commendiert worden/ mit jme ſeine negotia tractieren.
Es ſuchen gleichwol viel Peregrini bey den Franciſcaner Bruͤdern Herberg/ ſo alldort zu Tripoli wonhafft/ welche aber nit ſo wol/ als inn dem Fontico (wie leichtlich zuerachten) tractiert werden/ Hergegen aber ſo iſt bey gemelten Bruͤdern mehr Ruh vnnd Gelegenheit der Andacht vnnd Gottesdienſt zufinden/ Stehet derowegen in eines jeglichen Willen/ bey welchem theil er loſieren woͤlle.
So nun die Pilger etliche Tag in der Stadt Tripoli geraſtet/ ſollen ſie vnder deſſen bedacht ſeyn/ wie ſie jre Raiß nach Hieruſalem anſtellen woͤllen.
Derowegen ſo mag ſich die Geſellſchafft (welche beſſer vnder zehen/ als vber zehen Perſon ſeyn ſolten) bey den Bruͤdern Sanct Franciſci/ ſowol auch bey den Kauffleuthen/ allda anmelden/ vnnd ſich wegen eines getrewen Truziman oder Tolmaͤtſchen erkuͤndigen/ auch lieber einen Tuͤrcken/ als einen Chriſten/ brauchen/ dieweil die Tuͤrcken allda mehr Freyheit/ auch gemainiglich auffrechter vnnd getrewer/ als die darinnen geborne Chriſten/ wie ichs ſambt meiner Geſellſchafft genugſamlich/ vnd mit vnſerm Schaden erfahren.
Wann nun die Geſellſchafft zu Tripoli einen guten Truziman erfraget/ vnd mit jhme wegen ſeiner verꝛichtung/ Coſt vnd Zehꝛung/ von Tripoli biß nach Hieruſalem/ vnnd wider zu ruck/ accordiert/ ſo ſollen ſie alsdann gantz fleiſſige Nachfrag vnd Kundtſchafft bey denen alldort wohnenden Franciſcanern vnd Kauffleuthen einzihen/ wegen eines guten/ auch lieber wolbekanten Tuͤrcken/ als Chriſten Schiff/ vnd ſolches folgender geſtalt/ als nemblich/ damit das Schiff nicht zu alt vnd vntauglich/ oder gar new/ alſo/ daß es noch nie kein Raiß gethan/ ſonder beyder diſer Mittel/ daß ſolches wol beſeglet/ mit Schiffleuthen genugſamlich verſehen/ ein wolbekandten Patron darauff habe/ vnnd anderm mehrem/ ſo zu dieſem Handel von noͤhten/ prouidiert ſey.
Obwol (wie mir gar nicht zweiffelt) alßbald etlich Schiffpatron/ die man in jhrer Sprach Raͤiß nennet/ ſich bey den Peregrinis anmelden/ vnnd ein jeder ſein Schiff fuͤr das beſte loben vnnd herfuͤr ſtreichen wirdt/ ſo iſt jhnen doch hierinnen nichts zuglauben.
Deßhalben ſo ſollen die Peregrini zween auß jhrer Geſellſchafft/ die ſie am tauglichſten zuſeyn vermeynen/ neben andern zweyen verſtendigen Kauffleuthen/ erbitten/ darmit dieſelben ſich zu dem Port verfuͤgen) vnd die Schiff nach Notturfft beſichtigen/ auch inn kein vergeſſenheit ſtellen/ ſich in die vnderſten Boͤden der gemeldten Schiff zuuerfuͤgen/ vnd gut achtung auff den Geſchmack der Sentina zugeben/ dann je vbler der Geſchmack/ je volkommener vnd ſicherer iſt das Schiff.
So nun gemelte Geſandte jhres erachtens eins oder mehr tauglichs Schiff gefunden/ ſo moͤgen ſie ſich mit denen Schiffpatronen oder Raͤiß widerumb zu jhren Geferten verfuͤgen/ vnd jhnen die Sach/ wie ſie geſtalt/ anzeigen/ auch jre meynung daruͤber vernemmen.
Wann alsdann die Compagnia mit einem deren Schiff fortzuraiſen in willens/ moͤgen ſich dieſelben entweder bey dem Vicario Ordinis S. Franciſci, oder aber bey einem deren Conſulem (ſo ſie anderſt demſelben recommedirt worden) anmelden/ vnnd ein oder andere Parthey freundtlich erſuchen/ damit ſie an ſtatt/ vnnd in beyſeyn dero nit allein mit gemeldtem Raͤiß/ wegen deß Fuhrlohns von Tripoli biß auff Zaffo woͤllẽ ſchlieſſen/ ſondern auch die Sachen dahin richten/ damit ſich gemelter Raͤiß/ inn beyſeyn etlicher Chriſten vnd Tuͤrcken Zeugen Schꝛiefftlich verobligier/ an keinem Orth der Geſellſchafft willen zuwider/ anzufahren/ ſondern in dem Port Zaffo nach vergleichung der Sachen/ ſo viel Zeit oder Tag zuuerharꝛen/ auch kein Kauffmanſchafft noch andere Wanders leuth/ wider der Peregrin willen in das Schiff zunemmen.
Weitter auch/ ſo es ſich zutruͤge/ daß die Peregrin vmb zween/ drey/ oder mehr Tag vber den beſchehenen Contract zu Hieruſalem verbleiben wurden/ daß er der Raͤiß verbunden ſeyn ſolle/ der Peregrinen Ankunfft zuerwarten/ vnnd ehe nicht abzuſchiffen/ biß es denen Pilgern gefellig.
Es woͤlle auch die Geſellſchafft der Raͤiß nicht zuvil Gelts voran hinauß geben/ dardurch ſie dann verurſachen wuͤrden/ daß gemeldter Raͤiß was boͤſes ſtifften/ vnnd die Herꝛn Peregrini betruͤgen moͤchte.
Dieweil nun etwas wenigs von dem Schiffpatron vermeldet worden/ ſo iſt auch meines erachtens nicht zuuergeſſen vnnd vnuermeldt zulaſſen/ etwas von dem Schiff/ auch folgender Meerꝛaiß vnd darzu gehoͤrigen Sachen anzudeuten.
Jſt derohalben erſtlich vnd ſonders von noͤhten/ daß ein jeder Peregrin vor allen dingen ſich Gott dem Allmechtigen befehlen thue/ vnd folgents mit ſo hoher Patientz ſich verſehe/ als jmmer muͤglich/ vnnd er die zeit ſeines Lebens gebraucht.
So nun die zeit deß hinwegraiſens vorhanden/ vnd die Peregrini von Tripoli nach Hieruſalem endtlich zuraiſen in willẽs/ ſo were mein einfeltiger Raht/ daß allezeit drey oder vier gutte Freundt ſich vereinigten/ auff gleichem Theil mit einander zuſpendieren/ darzu dann von noͤhten ein wol vermachte Truhen/ in welche ſie jr Notturfft legen vnd verwahren koͤnnen.
Dieweil auch die jetzt gemelten Schiff vilerley vnd vnderſchiedliche Paꝛtheyen/ darneben auch kein gelegenheit einer ordinari Tafel noch Ruchel vorhanden/ ſo iſt derohalben nicht von noͤhten/ vilerley eſſende Speiß mit ſich zunemmen/ ſo deß Fewers oder kochens beduͤrffen/ ſonder man kan ſich mit folgenden Victualien betragen/ auch villieber etwas zuvil/ als zuwenig mit ſich zunemmen.
Folgen die Victualien.
Als nemblich: Brodt/ Wein/ Waſſer/ Biſcoten/ Zerualadi/ Schweinen Hammen/ geſelchte Ochſenzungen/ Butter/ oder Schmaltz/ Reiß/ Linſen/ Bonen/ Eſſig/ Oel/ Kaͤß/ Zwifel/ Knoblauch/ Pomerantzi/ Granati/ Ziweben/ Mandel/ ſonderlich aber Zucker/ vnd geſtoffen Zimmet/ vndereinander vermiſcht/ auff daß/ wann ſich einer auff dem Meer erwas vbel vnnd vnluſtig befindet/ er ein Trieth zurichten moͤgen/ welches einem ſehr groſſe Staͤrck vnd Krafft gibt.
Weil aber die Zimmet/ wie auch vaſt alles gewuͤrtz an jhm ſelbſt hitzig/ ſolle ein jeder gut achtung auff ſich geben/ darmit er deſſen nicht zu vil gebrauche/ ſondern nur in hoͤchſter noht dauon genieſſe.
Ein Julep mitzunemmen iſt auch nicht vnrathſam/ weil die Hitz derſelben Orten zimlich groß/ vnd der Jnnlaͤndiſche Wein ſehr ſtarck/ mit welchem einer den Durſt nicht leichtlich loͤſchen kan/ das Waſſer auch ſo mitgefuͤhrt/ gemeyniglich ſtinckend/ oder ſonſt gar ſchlecht/ Damit nun einer ſich etwas erfriſchen kan/ ſo mag er ſich deß obgemelten Julep gebrauchen.
Die Kleydung belangent/ ſtehet ſolches inn eines jeden gefallen/ ob einer ein Peregrin Kleydt/ oder Griechiſch Kauffmanns Kleydt nach Hieruſalem gebrauchen woͤlle/ Jedoch halte ich fuͤr rathſamer vnnd gebraͤuchiger/ gemeldte Raiß inn einem Peregrin/ als anderm Kleyd zuuerꝛichten.
Welchem auch gefellig/ ſein habende Madratzen vnnd Engliſche Decken mit ſich zunemmen/ der kan ſolches vnuerhindert thun/ allein daß er dieſelb/ nach der Ankunfft inn den Port Zaffo/ dem Raͤiß in beyſein deß Trutzimanns biß zu ſeiner Widerkunfft von Hieruſalem zubehalten gebe/ vnnd in dem vbrigen die Gedult walten laſſen.
Ob villeicht noch andere mehr Sachen mitzunemen dienſtlich/ hab ich ſolche kurtzhalben nicht melden/ ſondern in die Beſcheidenheit deß Peregrins ſetzen woͤllen.
Wofern einer vonn Hieruſalem widerumb auff Tripoli zuruck verꝛaiſen wolte/ wie es gemeiniglich beſchicht/ vñ derſelb villeicht Wechſelbrieff/ oder vil Gelts bey ſich/ wil ich denſelben gewarnet haben/ daß er vber viertzig oder fuͤnfftzig Ducaten in Gold/ von Tripoli nach Hieruſalem nicht mit nemme/ da er anderſt denſelben Weeg auch widerumb zuruck raiſen thut/ dieweil groſſe Gefahr/ dieſelben zuuerlieren/ vorhanden.
Wem aber einer ſein vbriges Gelt alldort zu Tripoli/ vor ſeinem verꝛaiſen nach Hieruſalem/ zubehalten geben ſolle/ demſelben weiß ich kein gewiſſen Weg fuͤrzuſchreiben/ allein er moͤcht es ſeinem Kauffmann/ deme er recommendieret woꝛden/ oder einem andern gewiſſen Kauffmann/ welcher jhme ein gnugſame Sicureza deßwegen thet/ zubehal ten geben.
Jch aber habe weder einem oder dem andern trawen woͤllen (wie ich meines erachtens zum beſten gethan) ſondern hab mein Gelt in der Franciſcaner Behauſung alldort zu Tripoli/ vnder einer Stiegen vergraben/ hab aber alsbaldt nach meinem verꝛucken ſolches Ort allda ich das Gelt verſteckt/ einem meinem vertrawtiſten Mitgeferten/ deſcribiert vnd angezeigt/ damit/ wo ich villeicht auff ſolcher meiner Raiß geſtorben/ oder in ander Vngluͤck kommen were/ er/ gemeldter mein Geferth/ ſolches Gelt alßdann widerumb zu ſich nemmen hette moͤgen.
Ob ich gleichwol noch einmal mein Gelt vergraben/ als ich vonn Alepo nach Antiochiam verꝛaiſt bin/ ſo wil ich doch keinen dahin geleytet haben/ mir in dieſem fall nachzufolgen.
Hieneben iſt aber einem jeglichen Pilger vonn noͤhten/ daß er vor ſeinem verꝛaiſen von Tripoli/ vier oder fuͤnff Ducaten vmb kleine Tuͤrckiſche Muͤntz/ als Maidini vnnd Aſperi/ auffwechßle/ damit er auff ſeiner Raiß zuſpendieren habe.
Wann dann nun die Peregrini alldore zu Tripoli allerdings zu der Raiß fertig/ ſo moͤgen ſie die kleinen Efel zu jhrer Gelegenheit beſtellen.
Auch einen oder zween Janitſchaͤrn zu mehꝛer Sicherheit mit ſich biß zu dem Schiff nemme/ auffdz ſie deſto ſicherer vor den Tuͤrcken vnd Mohren dahin raiſen moͤgen.
Alsdann vnnd ſo ein jeglicher durch Muͤhe vnd Arbeit (wie es dann nicht anderſt zugehet) mit ſeinen Sachen in das Schiff kommen/ ſo ſolle ſich ein jeder/ nicht allein GOtt dem HErꝛen befehlen/ ſondern auch gantz dienſtlich gegen ſeinen Mitpilgern vnd Geſellen verhalten/ Jnſonderheit aber gegen denen/ ſo vbel auff vnd kranck ſeynd/ dieweil dieſelben deß Dienſts mehrers/ dann andere/ beduͤrffen/ dann es iſt keiner vnder allen verſichert/ daß jm nit auch ein kranckheit oder Vngluͤck zuhanden ſtoſſe.
Vnnd ſo es ſich begebe/ daß ſolches Schiff in Cypro anlendet/ oder ſonſten an dem Landt lauierte/ ſo ſoll ein jeder gut achtung geben/ damit ſich keiner zu weit in das Landt begebe/ die weil die Jnnwohner alldort denen Chriſten ſehr gefaͤhrlich.
Das fuͤnffte Capittel.
Was geſtallt ſich die Peregrini inn antrettung deß H. Landes/ vnd ſonderlich zu Hieruſalem/ verhalten ſolle.
NAch verꝛuckung auß der Jnſel Cypro/ vnd Ankunfft inn den Port Baffo/ Jaffa/ Zaffo oder Jopen/ wie man dann dieſes Orth vnderſchiedlich nennet/ ſo woͤllen die Peregrini ohne langen Verzug/ jhren Truziman zu Landt tretten laſſen/ auffdaß er alsbaldt einen vonn dem Landtvolck/ zu dem Sotto Baſſa auff Rama ſchicken/ vnnd jhme der Pilger Ankunfft anzeigen/ auch vmb Gelait anhalten/ vnd darneben die nothwendigen Eſel ſo zu dieſer Pilger Raiß vnnd Reutterey von noͤhten/ beſtellen woͤlle.
Welches ſo es geſchehen/ auch die Peregrini das Gelait vonn dem Satto Baſſa zu Rama vberkommen/ ſo woͤllen dieſelben jhre vbrige Prouiant/ ſo jhnen auff die Landt Raiß nit dienſtlich/ auff das beſte verwahren/ vnd dieſelbe jhꝛem Raͤiß oder Schiffpatron/ biß zu dero Widerkunfft von Hieruſalem/ zubehalten geben.
Das vbrig aber/ ſo einem jeglichen Peregrin auff die Raiß von noͤhten/ als ein Hemmet/ ein Leinen baar Hoſen/ vier oder fuͤnff Saluet/ ein Roſenkrantz oder Pater noſter/ ein Bettbuch/ ein Schreibtafel/ Feder/ Dinten/ Pappir/ vnnd was einem ſonſt gut duncket.
Solches alles ein jeder in die zween obbemeldten Haͤren Saͤck wol verwarter einmachen/ auch dieſelben auff ſein Eſel hengen/ vnnd folgents darauff ſitzen ſolle.
Welcher auch gern etwas ſaͤnffter dann die andern reutten will/ der mag ein Trumb oder ſtuck von einem Strick mit ſich nemmen/ darauß er jhm Stegraiff zu der ſtattlichen Reutterey machen vnnd zurichten kan/ dieweil einer weder Zaumb noch Stegraiff/ ja auch kaum ein Stroͤern Sattel allda finden wirdt/ Doch woͤlle ein jeder Achtung geben/ daß er die Stegraiff nicht ehe auff den Eſel lege/ als ſo er gleich auffſitzen/ vnd ſeinen Weeg fortreitten wille/ auch alsbaldt er widerumb abgeſeſſen/ ſolle er dieſelb alsbaldt widerumb zu ſich nemmen.
Es iſt auch gut achtung zugeben/ daß ein jeglicher voꝛ denen Arabiern vnd Mohren/ nicht das wenigiſte von ſeinen Sachen/ als Meſſer/ Compaß/ Petten/ vnd anders dergleichen/ ſehen laſſe/ dieweil es einem alsbald von jhnen mit Gewalt genommen/ vnd nimmermehꝛ zugeſtelt wirdt/ dann alsbald ſie was ertappen/ lauffen ſie daruon.
Vorher hette ich gleichwol melden ſollen/ daß ein alter vnd wolhergebrachter Brauch bey denen Peregrinis geweſen/ daß alsbald ſie vonn dem Meer abgeſtanden/ vnnd auff das heilig Landt zu Zaffo getretten/ ſie alsbaldt auff jhre Knie vnd Angeſicht gefallen/ GOTT dem HERRN gedanckt/ daß ſie mit deſſen Gnad vnd Huͤlff das heilige vnd gewuͤnſchte Erdtreich erꝛaichet haben/ haben auch daſſelbe mit Andacht gekuͤſſet/ Stehet alſo diſe demuͤtige erzeigung in der Geſellſchafft/ vnd eines jeden abſonderlich willen vnd gefallen.
Nach ſolchem verꝛichtem Gebett/ ſo ſolle ein jeglicher ſein Sachen zu Zaffo an dem Geſtatt deß Meers durch den Lemino (welcher gleich wie ein Mautner) vnnd andern darzu verordtneten Perſonen/ beſehen laſſen/ auch den gebuͤrenden Zoll daruon bezahlen.
Was aber den Sotto Baſſa zu Rama betrifft/ muß man denſelben inſonderheitbezahlen.
Vnd als ich in dem 1587.
Jahr alldort geweſt/ gab ein jeglicher Peregrin fuͤr ſein Perſon dem Sotto Baſſa ein Ducaten in Gold/ dem Lemino aber vñ den ſeinigẽ ein gut Trinckgelt/ wie ſie dann ſolches zubegeren nicht vergeſſen.
Wann nun diß auch verꝛicht/ ſo werden den Pilgern vmb jhre Bezahlung/ (welche erſt zu Rama beſchicht) kleine Eſelein zugefuͤhꝛt/ auff welchem ſie vnder deß Sotto Baſſa Quardia nach Rama raiſen koͤnnen/ welches vngefehrlich 12. Welſche Meilſeyn.
Auff ſolchem Weg/ wie mir dann gar nicht zweiffelt/ werden die Eſeltreiber oder Mucari (wei man ſie inn jhrer Sprach nennen thut) bey den Peregrinen offt vnnd viel vmb Trinckgelt oder Corteſia anhalten (welches ſie Corcaſia zunennen pflegen) deßwegen ſo ſolle ſich keiner ſehr waigeren/ ſeinen Mucaro zwey oder drey Maidini zuſchencken/ wofern einer anderſt von jhm nicht auff das vbelſt tractiert werden will/ wie ich es ſelbſt zimlich wol mit meinem Schaden erfahren/ Dann als ich kein klein Gelt bey mir gehabt/ damit ich meinen Mucaro contentieren moͤgen/ welcher ohne vnderlaß die Corcaſia zubegeren nicht abgelaſſen/ vnnd ich jhme/ wie gemeldt/ auß mangel der kleinen Muͤntz/ nichts zugeben gehabt/ vnd ſein/ er auch dagegen mein Sprach nit verſtanden/ hat er mich ſehr offt vnnd hart/ ehe wir auff Rama kommen/ mit einem Pfeil geſtochen/ vnd ſonſt vbel tractiert.
Es werden offtgemeldte Peregrini nicht ſobaldt auff Rama in jhre Herberg ankom̃en (welche aber mehr einen Stall oder Gefencknus/ als andern zuuergleichen) daß ſie nicht alßbaldt Chriſten alldort finden werden/ ſo man Noſtrani oder Marionity oder auch Chriſtiani della Cintura nennen thut/ welche ſich offerieren werden/ denen Pilgern/ vmb jhr Bezahlung/ zudienen/ Derowegen ſo moͤgen die Peregrini mit gemelten Maroniten handlen/ damit ſie jhnen/ vmb die Bezahlung/ allerley gekochte Speiſen/ auch Fruͤcht/ ſo derſelben Orten zimlich vorhanden/ bringen/ doch woͤlle ſich ein jeglicher/ ſouil muͤglich/ fuͤr den Fruͤchten/ innſonderheit aber vor den Angurien/ huͤten.
Obwol der Wein beſſer als das Waſſer/ ſo iſt doch ſolcher zu Rama nicht allein ſchwerlich zubekommen/ ſondern auch an jhme gar ſchlecht vnd truͤb.
Derowegen ſich die Geſellſchafft per forza deß Waſſertrinckens halten/ auch beynebens inn acht nemmen muß/ daß in obgemeldtem Spittal zu Rama ein Ciſtern/ deren Waſſer gleichwol zimlich friſch/ doch nicht zum beſten geſundt/ dieweil die Tuͤrcken ſolches Ciſternwaſſer mit vngeleſchtem Kalch offtermals/ (auch zu der zeit als ich darinn geweſt) vergifft haben/ derowegen ſo iſt rahtſamb/ einem Maroniten einen oder zween Maidini zugeben/ auffdaß er ein gutes Trinckwaſſer hole/ Ebenmeſſiger geſtalt ſoll es mit dem Waſſer zu Zaffo gehalten werden/ dieweil der eine Brunn/ ſo am Geſtatt deß Meers geſaltzen/ der ander Brunn hergegen aber/ ſo auff dem Berg gelegen/ hat zimlich gut Trinckwaſſer.
Die Ligerſtaͤtt zu Rama belangent/ ſeynd alldort weder Federbett noch Madꝛatzen zufinden/ ſondern allein Store/ oder Doͤcken/ von jeder deren muß man ein Nacht zween oder drey Maidini bezahlen.
Doch wirdt ſolche harte Ligerſtatt etlichen andaͤchtigen Peregrinen ſanffter thun/ als ob ſie zu Hauß in einem guten Federbett ruheten/ allein daß ſich etwo vnder den weiſſen Floͤhen ein Krieg vnd Rumor erhebte/ dardurch der ſanffte Schlaff verhindert wuͤrde.
Derowegen ſo iſt von noͤhten die Rumoriſchen Geſellen vmb jhre Vnzucht zuſtraffen/ vnd dieſelben auß den Kleydern zu bandiſiern.
Es iſt auch hoch von noͤhten/ daß ſich die gantze Geſellſchafft eines gewiſſen Tags jhꝛes hinweg raiſens entſchlieſſen/ vnnd embſig bey dem Sotto Baſſa alldort zu Rama vmb die erlaubnus anhalten.
Vnder deſſen aber ſolle ſich die gantze Compagnia verſamblen/ vnnd vnder jhnen einen Spenditor erwehlen/ welcher denenſelben am tauglichiſten zuſeyn geduncken wirdet/ Solchem Spenditor ſolle ein jeglicher Peregrin ſo in der Geſellſchafft/ drey Zecchini oder Ducaten geben/ einen in Gold/ vnnd die zween in Maidini/ damit gemeldter Spenditor von Rama biß auff Hieruſalem die Mucaros vnd Arabier (welche die Peregrinen auff der Straſſen/ vnd ſonderlich in dem Gebuͤrg/ hauffenweiß anlauffen) zufrieden ſtellen moͤge.
Von Rama biß auff Hieꝛuſalem iſt meiner zeit der Brauch geweſt/ daß man einem Mucario von einem Eſel ein halben Zecchin bezahlet hat/ Gleichsfals zahlete vnſer jeglicher den Oberſten der Arabier fuͤr ſein Perſon auch ein Zecchin im hin/ vnnd ein Zecchin im herraiſen.
Diſer nun/ ſo zu einem Spenditoꝛ erwehlet/ ſolle das Gelt nit in einem Beuttel beyſam̃en/ ſondern im Schwaißtuͤchlein vnd hadern hin vñ wider verknuͤpffet/ fuͤhꝛen/ auch nicht vil auff einmal ſehen laſſen.
Es were auch ſehr nuͤtzlich/ ſo gemelter Spenditor auff das wenigiſte biß auff dreyſſig oder viertzig Moͤhriſch oder Arabiſch zehlen kuͤndte/ damit er verſtuͤnde/ wieuil der Mohren oder Arabier Anforderung/ vnd er nicht den bloſſen Woꝛten deß Truzimans glauben muͤſte/ welche bißweilen Vortheiliſch mit den Sachen handtlen.
Derowegen/ ſo hab ich/ neben etlichen Arabiſchen oder Moͤhriſchen Worttn/ auch dero Zahl verzeichnet/ wie zu ende diſes Buͤchleins zuſehen.
Von Rama biß auff Hieruſalem iſt kaum das Trinckwaſſer zufinden/ vmb ſouiel weniger ein Wirtshauß vndterwegen zuuerhoffen/ vnd derhalben von noͤhten/ daß ſich ein jeder Pilger zu Rama mit Speiß verſehe/ vñ dieſelbe woluerwahrter/ mit ſich fuͤhre/ auffdaß er vnderwegen nicht frembde vnd vnhoͤfliche Gaͤſt vberkomme/ die weder das Benedicite oder Gratias ſprechen/ ſonder wie die hungerigen Woͤlff ſolche Speiſen verſchlicken.
So nun die zeit kommen/ daß die Peregrini Erlaubnus erlanget/ vonn Rama auff Hieruſalem zuraiſen/ ſo geſchicht gemeiniglich der Auffbruch bald nach Mitternacht/ wegen der groſſen Tagraiß/ ſo ſich vaſt in die acht Teutſche Meilen erſtrecket.
Derowegen/ ſo woͤlle ſich ein jeder mit Andacht zu der Raiß beraiten/ vñ voꝛ dem Geſchꝛey der Mohren kein Entſetzen haben/ auch ſein Sachen auff das beſte inn die zween haͤrene Saͤck (welche ich vormals deſcribiert) einmachen/ vnnd dieſelben keines weges vonn ſich laſſen/ ſondern auff ſeinen zugeeigneten Eſel legen/ vnnd alsbaldt darauff ſitzen/ auch ſich nicht leicht vonn ſolchem begeben/ er werde dann vonn demſelben herunder gezogen oder geworffen/ wie ſich dann ſolches leichtlich zutregt/ vnd mir beſchehen/ daß ich (meines behalts) zum vierdtenmahl abgeworffen worden/ habe aber gleichwol/ meine Sachen niemals vonn mir gelaſſen/ vnd nichts daruon verlohren.
Nicht weit von Rama iſt ein zerbrochen Gebaͤw/ welches man das Schloß deß frommen Schachers nennet/ allda hat der Arabier Koͤnig ſeine Wohnung/ welcher alsbald mit etlichen der ſeinigen zu Roß denen Peregrinis begegnen/ vnd ſein Bezahlung begeren wirdt/ die jhme ohne alle Waigerung (da er dieſelbe nit vorher zu Rama empfangen) geraicht muß werden.
Vnnd obwol der Brauch vor diſem geweſt/ daß jme von jeglichem Peregrin ein Zecchin inn dem hin/ vnnd ein Zecchin inn dem herꝛaiſen/ geraicht worden/ ſo hat er doch/ als ich mit meiner Geſellſchafft allda war/ damit nicht content ſeyn woͤllen/ ſondern haben jhme noch ein Trinckgelt darzu geben muͤſſen.
Obwol jetzt gemelter Koͤnig vnnd deſſen Diener denen Peregrinen etwas frembd vnd abſchewlich fuͤrkommen vñ erſcheinen werden/ ſo ſeynd ſie doch gegen denen andern Arabiern (ſo ſich inn dem Gebuͤrg/ zwiſchen Rama vnd Hieruſalem/ auffhalten) gantz fein vnd hoͤflich zuachten/ mag derowegen ein jeglicher betrachten/ was ſolche fuͤr Adeliche Caualieri ſeynd/ iſt alſo gegen diſen Leuthen/ neben der Verwunderung/ kein beſſer Waffen vnd Wehr zugebrauchen/ als die Patientia, vnd einen offenen Beutel zuhaben.
Weil nun/ wie gehoͤrt/ die Arabier in dem Gebuͤrg/ zwiſchen Rama vnnd Hieruſalem/ die Pilger hauffen weiß anlauffen vnnd rancionieren/ auch gemeyniglich der Pilger/ ſo voran reittet/ von jhnen vbler als die andern gehalten/ der letzte aber/ wie es wol mehr beſchehen/ von der Geſellſchafft abgeſondert vnnd gar gepluͤndert woꝛden/ Deßwegen/ ſo woͤlle die Geſellſchafft gut achtung geben/ damit ſie ſich fein beyſammen halte/ vnd keiner den andern verlaſſe.
Was ſich weitter auff ſolcher Raiß alles zutregt vnnd zu derſelben von noͤhthen kan ich nicht alles in ſpecie beſchreiben/ Wirdt derowegen ſich ein jeder zu gubernieren/ vnnd ſeinen Verſtandt hierinnen zugebrauchen/ vnd mehrern Bericht einzuziehen/ wiſſen/ auch beynebens der Gedult nicht vergeſſen.
Jn dem Thal Terebinto pflegen die Peregrini gemeiniglich zuraſten/ vnnd allda zu fruͤntalen/ derowegen ſo woͤlle ein jeglicher Peregrin ſein mitgenom̃en Prouiſion allda genieſſen/ doch alſo/ damit deſſen die Arabier nicht gewaͤr werden/ dann dieſelben alsbald vngebetner zu Gaſt kommen/ auch ſich alſo hoͤflich verhalten/ als ein junger Hundt gegen ſeiner Mutter.
Alßbald die Mucari auß gemeldtem Thal auffzubrechen geruͤſt/ ſo woͤlle ſich ein jeder Peregrin ohne verzug zu ſeinem Eſel verfuͤgen/ vnd mit nichten auff eines andern Eſelſitzen/ wofern er nicht abgewoꝛffen werden/ vnd Baſtonaden bekommen wil.
So nun die Peregrini die hoͤhe erreicht/ von welcher man die heilige vnd gewuͤnſchte Stadt Hieruſalem ſehen kan/ ſo woͤlle alsbald ein jeder Peregrin von ſeinem Eſel abſtehen/ vnd mit demuͤtigem Hertzen auff die Knie nieder fallen/ GOtt dem HERRN groß Lob vnnd danck ſagen/ daß er jhne friſch auch geſunt dahin gelait/ vnnd das Orth zu ſehen vergunt/ welches viel Koͤnige zuſehen begeret/ aber ſolches nicht erlangen moͤgen.
Nach verꝛichtem Gebett/ ſollen vnd muͤſſen alle Peregrini biß zu der heiligen Stadt Hieruſalem/ zu fueß gehen/ vnnd vor derſelben Stadt Porten warten.
Alsbald mehꝛgemeldte Pilger zu der Stadt Hieruſalem kommen/ ſo ſollen ſie ohn allen verzug den Truzimann/ oder einen Mucaro/ in die Stadt zu dem Pater Guardian/ Franciſcaner Ordens/ ſchicken/ vnnd demſelben jhre Ankunfft anzeigen laſſen/ darauff ſo wirdt ſich gemelter Guardian zu denen Peregrinen eylends verfuͤgen/ auch dieſelben ſamentlich gantz freundtlich empfahen/ Vnd obwol obbemelter Quardian keinen Gewalt hat/ einigen Peregrin zu der erſten ankunfft in der Stadt Hieruſalem ohne Erlaubnus der Tuͤrckiſchen Obrigkeit/ zufuͤhren/ ſo wirdt er doch bey dem Sangiaco allen muͤglichen fleiß ankehꝛen/ damit die Peregrini auff das ehiſte eingelaſſen werden.
Darauff ſo kombt der Sangiach/ oder andere darzu gehoͤrende Leuth/ zu beſichtigung der Pilger vnd jhrem mitgebrachten Plunder vnd habenden Sachen.
Jſt derowegen von noͤhten/ ſo einer etwas von Silber oder Gulden kleinoden/ Pater noſter, Agnus Dei, Compaß/ Meſſer/ oder andern dergleichen Sachen/ hette/ daß er ſolches bey ſich fleiſſig verberge/ vnd nicht vnder die andern Sachen lege/ dann vaſt zubeſorgen/ daß einem ſolches genommen.
Was einer aber bey ſich/ daſſelb wird keinen entzogen/ dieweil man die Pilger ſelbſt nicht zubeſuchen pfleget.
Das Heilige Grab von innen.
Das Heilige Grab von auſſen zu Hiuſalem.
Das H. Grab von ſambt ſeiner Capellen.
Die Proſpectiua von innen/ſambt den Gꝛund deß H. Grabs.
Es werden auch allda aller Peregrinen Namen/ vnd deren Vaͤtter Tauffnamen/ vnnd gar nicht die Zunamen beſchrieben.
Wann nun ſolches alles fuͤruͤber/ ſo fuͤhrt der Pater Guardian/ oder wen er ſonſt entgegen ſchicket/ die Pilger auff den Newerbawten Berg Syon inn ſein Kloſter/ welches man Sanct Saluator nennet/ darinnen ſie vonn dem gantzen Conuent freundtlich empfangen/ auch jhnen vonn demſelben alsbaldt die Fuͤß gewaſchen/ vnnd mit Eſſen/ Trincken/ Ligerſtatt/ auch aller andern Notturfft/ verſehen werden.
Die Peregrini werden wenig zeit in dem Kloſter ſeyn/ daß ſich nicht alsbald der Sangiach anmelden/ vnnd den Zoll von jeglichem abfordern wirdt/ Meiner zeit/ im 1587.
Jahr/ als ich darinnen geweſt/ hat ein jeglicher fuͤr ſein Perſon/ wegen Einlaſſung in die Stadt Hieruſalem/ zween Ducaten im Gold/ vnd fuͤr den Eingang zu dem H. Grab/ neun Zecchini bezahlen muͤſſen/ auſſer der Franciſcaner Brüder/ welche frey/ vnnd keinen Zoll bezahlen.
Wann nun gemeldter Pater Guardian/ oder ein anderer Bruder auß dem Kloſter S. Saluators denen Peregrinen die heiligen Orth jnner vnnd auſſer der Stadt Hieruſalem zeigen vnnd weiſen thut/ ſo woͤlle ſich die Geſellſchafft fein zuſammen halten/ vnd wol achtung geben/ auffdaß keiner zuweit vonn der Geſellſchafft gerahte/ noch vil weniger ſich vnderſtehe/ allein in der Stadt zuwandlen/ oder auch mit einem vnbekanten ſich auſſer deß Kloſters finden zulaſſen/ da er anderſt nicht in groſſe Gefahr gerahten wil/ Mit denen Bruͤdern aber S.
Franciſci iſt es zimblich ſicher/ jnner vnnd auſſer der Stadt Hieruſalem/ zu wandlen/ allein es ſich bißweilen begibt/ daß etwo einer/ oder der ander/ vonn denen Türcken vnd Mohꝛen verſpott/ geſtoſſen/ geworffen/ geſchlagen/ oder inn andere weg vbel tractiert wirdet/ ſo iſt doch ſolches alles ohne Gefahr deß Lebens/ vñ ſol ein jeder daſſelbige gern vnd mit Gedult leyden/ vmb vnſers Erloͤſers vnnd Seligmachers JEſu CHriſti willen/ welcher allda nicht allein alle Schmach/ Peyn/ vnd Marter/ ſondern auch garden ſpoͤttlichen Todt vmb vnſert wegen/ gern vnd willig gelitten.
So ſich aber einer vnder der Geſellſchafft ſo gar vngedultig befuͤnde/ welcher in oberzehlten Faͤllen nichts leyden kuͤndte/ ſondern ſich zu der Gegenwoͤhr ſtellen wolte/ vnnd einen der vnglaubigen mit einem Straich verletzte/ ſolcher wuͤrde nicht allein ſein Perſon/ ſondern auch die gantze Geſellſchafft/ in Vngluͤck bringen/ derowegen ſo heiſt es patientia per forza.
Es haben jhr viel im brauch die heyligen Oerter mit ſonderem Fleiß zubeſchreiben/ auch mit der Federn abzureiſſen/ vnd jre Naͤmen hin vnd wider auffzuſchreiben/ denen rahte ich/ daß ſie ſolches auff das heimlichiſte verꝛichten/ ſo jmmer müglich/ damit es weder von den Tuͤrcken oder andern Vnglaubigen geſehen werde.
Es iſt auch zuwiſſen/ daß inn dem Tempel deß heiligen Grabs ſiben vnderſchiedliche Religionen der Chriſten ſeyn/ als nemblich: Latini, Gręci, Armeni, Goffiti, Indiani, Maroniti, vnd Suriani, welche aber/ nicht allein inn dem Glauben/ ſondern auch in den Gemuͤhtern vnnd Hertzen aneinander zuwider/ Derohalben/ ſo villeicht einem oder anderm gefellig/ in dem H. Tempel etwas abzureiſſen/ zubeſchreiben/ oder abzumeſſen/ ſo woͤlle er ſolches nicht bey Tag/ (damit es nicht vonn denen obuermeldten Chriſten geſehen werde) ſondern bey der Nacht verꝛichten.
Jch hette zwar auch die H. Oerter/ ſo jnner vnnd auſſer Hieruſalem zu ſehen/ verzeichnen vnnd benennen ſollen/ Dieweil aber die Bruͤder deß Bergs Syon ohne das alle Ort (ſo allda zubeſuchen ſeynd) den Pilgern zeigen/ auch mein Tractaͤtl auff nichts anderſt/ als wie ſich ein Peregrin auff ſolcher Raiß verhalten ſolle/ geſtellet/ hab ich vmb der kuͤrtz willen ſolches vnderlaſſen/ Beynebens aber vier vnderſchiedliche Abriß deß H. Grabs/ wie allhie zuſehen/ verzeichnen woͤllen.
So nun die Kirchfahrter etliche tag zu Hieruſalem verharꝛet/ vnnd die heiligen Oerter/ jnner vnd auſſer der Stadt/ ſo wol auch Bethlehem/ mit Andacht beſucht/ vnd aber die zeit herbey kompt/ daß ſie widerumb jhren weg zuruck auff Rama nemmen ſollen/ ſo woͤlle ſich ein jeder bey dem Pater Guardian anmelden/ vnd von demſelben (ſeines alldort ſeyn) ein ordentliche Kundtſchafft begeren/ ſo vnder deſſen Handſchrifft/ vnd deß Conuents Petſchafft verfertiget ſey.
Darneben auch inn kein Vergeſſen geſtelt werden/ mehrgemeldten Bruͤdern Ordinis ſancti Franciſci mildte vnd reiche Allmoſen (nicht allein von wegen der Herberg/ Coſt/ vnnd andern erzeygten Dienſten/ ſondern auch vmb Gottes willen) mitzutheilen/ ſolches wird Gott einen jeden widerumb genieſſen laſſen.
Sonſt pflegen etliche ſechs/ acht vnnd mehr Zecchini/ nach eines jedem guten Willen zugeben/ außgenommen/ ſie lieſſen ſich zu Rittern ſchlagen.
Wann nun die zeit/ wie obgemeldt/ vorhanden/ daß die Peregrini jhren Abſchied von Hieruſalem wider zuruck nach Rama zunemmen/ geſinnet/ ſo iſt es vonnoͤhten/ daß dieſelben widerumb nit allein mit denen Eſeln vnd deren Treibern/ ſondern auch mit Brodt/ Kaͤß vnd gebtatenem Fleiſch/ verſehen werden/ damit jhnen auff ſolcher Raiß an Proniant nicht gebreche.
Mit dem Spenditor vnd beduͤrfftigem Gelt aber/ ſolle es ebener Geſtalt wie vor beſchehen/ gehalten werden.
Es iſt gleichwol ein Notturfft hieneben zumelden/ daß es gantz vnnonnoͤhten/ auch etwas beſchwerlich/ daß ſich ein jeder Peregrin abſonderlich im hin vnnd herꝛaiſen/ mit mehrgemeldter Profiant verſehen muͤſſe/ woferꝛ es einer nicht auß ſonderbaren Vrſachen vnd Bedencken thun will.
Derohalben ſo were meinem Beduncken nach/ vil beſſer/ daß etliche Geſellen/ deren doch vber fuͤnff oder ſechs beyſammen nicht ſeyn ſollen/ die Prouiant miteinander einkauffen/ vnnd daruon zugleich zehrten/ auch dieſelbe auff jhren beſtelten Eſel legten/ doch auch hieneben gut achtung geben/ damit jhnen von denen Mucaris nichts daruon verzucket werde.
Diſes hab ich nur zu einer geringen Notel andeuten woͤllen.
Es mag ſich derhalben ein jeder Pilger nach ſeinem Gefallen/ Gelegenheit deß Orts vnd der Zeit accommodiern.
Alßbaldt deß andern tags/ nach ankunfft auff Rama/ ſollen ſich die Pilger durch jhren Truziman/ bey dem Sotto Baſſa/ Sangiach/ Lemino/ oder welchem das Guberno alda befohlen iſt/ anmelden/ vnnd bey ſolchen vmb Erlaubnuß jhres Auffbruchs fleiſſig anhalten.
Allweil aber die Peregrini zu Rama verharꝛen/ vnd auff jhren abſchied warten/ ſo woͤllen ſie nit abgeſondert inn den Flecken wandlen/ ſondern da es jhnen gefellig die Gelegenheit deß Orts zubeſichtigen/ ſich fein beyſammen halten.
Vnd ſo jhnen der Termin jhres Verruckens kundt gethan/ mag ſich ein jeder widerumb auff das zuruck raiſen nach Tripoli/ mit Brodt/ Kaͤß/ gebratenem Fleiſch/ harten Ayern/ vnnd Fruͤchten verſehen.
Wie ſich aber ein jeder vonn Rama auß/ biß auff Zaffo/ vnd folgents inn dem zuruckſchiffen nach Tripoli/ verhalten ſolle/ wirdt ſolches ohne zweiffel ein jeder Peregrin auff ſeiner kurtz daruor gethanen Raiß wol gelernet haben.
Wann nun mehr gemeldte Pilger mit gluͤck (welches einem jeglichen Gott der Allmechtige verleyhen woͤlle) widerumb nach Tripoli de Soria ankommen/ vnd etliche vnder der Geſellſchafft vorhanden/ welche wider zuruck nach Hauß zuraiſen willens/ denen rahte ich/ daß ſich ein jeder mit erſter Gelegenheit auff den Weeg vnd die Raiß begebe.
Da er/ wa auch in kuͤrtz die jenige Nauen/ darauff einer inn Soriam kommen/ widerumb geladen hette/ vnnd zuruck ſchiffen wolte/ ſo ſolle ſich ein jeglicher viel lieber auff diſe/ dann auff ein andere frembde begeben/ dieweil man mit verwechßlung der Nauen die Sachen ſelten verbeſſert.
Woferꝛ aber Gelegenheit vnd Schiff vorhanden/ welche auff Malta oder Sicilia abzulauffen fuͤrhabens/ were (meines erachtens) ſolches die beſte Gelegenheit/ zum theil die lange vnnd verdrießliche Meerfahrt zuflihen/ vnd zum theil durch ſolche Gelegenheit Jtaliam zu perluſtrieren.
Die andern Herꝛn Peregrini aber/ welche ein weittere Raiß zuuerꝛichten fuͤrgenommen/ die moͤgen jhre ſachen/ ſo jhnen darzu vntauglich/ als Peregrinkleider/ Heiligthumer/ vnd andere eingekauffte Tuͤrckiſche Sachen/ die ſoll einer in Pallen oder woluerwahrte Truhen einmachen/ vnnd ſolche ſeinem vertrawten Mitpilger/ (ſo widerumb von Tripoli zu ruck nach Venedig raiſen thut) auffgeben/ oder ſo es einem gefelliger/ gemeldte Sachen/ ſeinem Kauff: oder Wechſelherꝛn/ dem er zu Tripolirecommendirt worden/ zuuͤberantworten/ damit jme dieſelben auff ein ſicher Ort nach Venedig/ oder andere Handelſtatt/ vberſchickt werde/ ſtehet ſolches zu eines jeden gefallen vnd Wagnus.
Ohne zweiffel werden etliche Tag fuͤruͤber lauffen/ ehe vnd zuuor die Peregrini gelegenheit von Tripoli zuuerꝛaiſen vberkommen.
Jn diſer zeit aber/ ſo moͤgen ſie den Berg Libanum/ vnnd andere zunechſt vmbligende Orter/ beſichtigen/ doch daß ſie jederzeit mit einem oder zween Janitſchaͤrn/ auch andern beduͤrfftigen Leuthen/ verſehen ſeyn/ vnnd iſt hieneben wol zuuermercken (da es ſeyn kan) daß die Peregrini jederzeit den Jaͤnitſcharen gebrauchen ſollen/ ſo in dem Hauß die Quardi hat/ darinnen die Peregrini allogiert ſeynd/ damit er auß Neyd wegen eines frembden Jaͤnitſcharen/ denen Pilgern nicht einen boͤſen boſſen mache.
Das ſechſte Capittl.
Dariñen begriffen/ wie ſich der jenige verhalten ſolle/ welcher weitter raiſen/ vnd die Gelegenheit der Tuͤrckey zubeſehen/ fuͤrhabens.
SO nun villeicht etliche vndter der Geſellſchafft/ welche nicht mit jhren Gefehrten!
wie obnermeldt/ widerumb zu hauß/ ſondern noch weitter die gelegenheit der Tuͤrckey beſehen wolten/ dieſelben ſollen ſich zu Tripoli bey denen Venediſchen/ Frantzoͤſiſchen/ vnnd Engellendiſchen Rauffleuthen wol erkuͤndigen/ zu was zeit eigentlich ein Carauana von Tripoli nach Alepo/ oder andern/ jhme gefelligen/ Orten verꝛaiſen ſolle/ alsdann ſo mag ſich ein jeder/ nach Gelegenheit der zeit/ mit den hinweg raiſenden Kauffleuten (ſo einer zu gefehrten zuhaben verhoffet) bekandt machen/ ſich auch aller notwendigen ſachen/ zu ſolcher Raiß gehoͤrig/ bey jhnen erkuͤndigen/ vnd dieſelben einkauffen.
Jnſonderheit aber wollen ſich die Raiſenden vmb einen Jaͤnitſcharen vnd Truziman (ſo denen Kauffleuthen wol bekandt) bewerben/ auch darneben ſich mit guten Roſſen oder Eſeln verſehen/ vnnd wol achtung geben/ daß dieſelben nicht blind/ vntrew/ ſterig vaſt vmb die Beyn gebraͤnt/ pockbeinig/ offen an den Knyen/ /oder Pletzen auff den Augen haben.
Es ſolle auch die Geſellſchafft mit den Jaͤnitſcharen/ Truziman/ vnd dem jenigen/ ſo die Roß oder Maulthier darleyhen thut/ wegen deß fortraiſens vnd der Bezahlung/ ein Schꝛifftlichen Contract machen/ inn beyſeyn deß Conſuls/ oder etlicher Kauffleuth/ ſo inn gleicher Carauana zuraiſen vorhabens/ oder ſo es jnen gefellig/ moͤgen ſie ſolchen Contract bey dem Cady/ in beyſeyn etlicher Chriſten vnd Tuͤrcken Zeugen/ verfaſſen laſſen/ damit einer zu Alepo/ oder wohin jeglicher zuraiſen vorhabens nit weitter tribulieret/ vnnd von einem doppeltes Gelt gefoꝛdert werde/ wie es ſonſt gemeiniglich geſchehen thut.
Hieneben iſt zuwiſſen/ daß man an den maiſten Orten der Türckey/ ſonderlich aber in ober Syria/ gar wenig Doͤꝛffer/ vnnd noch vil weniger Wirtshaͤuſer oder Herbergen finden thut/ ſondern es muͤſſen die Raiſenden meiſten theils vnter freyem Himmel ruhen/ Derowegen ſo muß man auch/ nach Gelegenheit der Zeit/ vnd vnſicherheit deß Wegs/ theils bey der Nacht/ theils bey dem Tag/ raiſen/ bey Tag biß zur Nacht aber iſt es gemeyniglich ſehr haiß/ nach Mitternacht aber wird es kuͤl/ vnnd gegen dem Tag zimlich kalt.
Damit nun einer zugleich fuͤr Hitz vnd Kaͤlten verſehen/ ſo mag jhm ein jeder ein Jambarluck oder Zambarluck vonn geſpꝛangtem Thuch/ (doch daß es nicht gruͤner Farb ſey) machen laſſen/ welches ein langer Tuͤrckiſcher Rock/ wie die Jaͤnitſcharen zutragen pflegen/ gemeldter Rock wirdt einem deß Tages fuͤr die groſſe Hitz/ deß Nachts fuͤr die Kaͤlten/ vnd ſonſt zu der Ligerſtatt dienſtlich ſeyn.
Wiewol es manchem/ ſo ſolches nicht verſucht hat/ gar ſeltzam vnd vnglaublich fuͤrkommē wirdt/ daß eben das jenige/ welches gut fuͤr die Kaͤlten/ auch fuͤr die Hitz gut ſein ſolle/ einem ſolchen gib ich zur antwoꝛt: Probs/ darnach lobs.
Hiebëy aber hat ein jeglicher zu mercken/ daß einer gemeldten Rock/ zu Moꝛgens weil es noch kalt/ vmbnemme/ vnd ſich alsbald zu Roß mache/ auch wie haiß es vmb Mittag ſeyn kan/ ſolchen nicht auffmache oder vonn ſich thue/ außgenommen es weꝛde einer zu dem gehen gedrungen/ diſer geſtalt halten es vaſt alle Tuͤrcken.
Mehr gemeldter Zambarluck hat zween lange vnd weitte Ermel/ deren einen kan zu Nachts der Raiſende an den Kopff ziehen/ vonn wegen der groſſen menge der Gelſen oder Mucken/ den andern Ermel aber/ ſolle einer mit Sandt/ Geſtreuß/ oder was einer ſonſt tauglich haben kan/ anfuͤllen/ welches jhme/ an ſtatt eines Polſters/ dienen wirdt/ den vbrigen Theil deß Rocks kan einer zum Vnder vnd Vberbeth gebrauchen.
Woferꝛ auch einer gern will/ mag er jhm ein baar Hoſen/ ſambt einem darzu gehoͤrigem Tuͤrckiſchen Vnderꝛoͤckel/ von Feyelbraunen oder Rohten Thuch machen laſſen/ damit er deſto weniger auff der Raiß fuͤr einen Chriſten gehalten werde.
Es mag ſich auch einer mit Tuͤrckiſchen Gatti verſehen/ welches weitte Lein wate Hoſen ſeind/ wie es die Hungern im Sommer zutragen pflegen/ Zu was ſie aber nutz ſeynd/ weiß ich eigentlich nicht/ allein daß einer der andern Hoſen vor dem Staub verſchonen kan/ auch einen die Gelſen oder Mucken nicht ſo leicht hecken oder beiſſen moͤgen.
Zu vorgemeldtem Raißkleid gehoͤret auch ein Tuͤrckiſche Kappen von Feyelbraunen Tuch gemacht.
So auch einer mit einem Saͤbel/ Puͤrſt: oder andern kurtzen Rohr verſehen were/ ſo woͤlle er ſich damit auff die Raiß ſtaffieren/ dann es einem ſehꝛ nutz/ wie ichs ſelbſt erfahren.
Es iſt auch zuwiſſen/ daß das Trinckwaſſer auff dem Weg vaſt Kalchich/ vñ weiß wie Kaͤßwaſſer/ auch ſo dick iſt/ daß es einer ohne Leibsgefahr nicht wol genieſſen kan/ darumb iſt es vorher durch ein Saluet zuſeyhen.
So iſt auch wol bewuſt/ daß die Tuͤrcken an jhren Kleidern keine Kraͤgen tragen/ derowegen ſo iſt ſehr nutzlich/ daß jhme einer ein ſchwartz ſeiden Tuͤrckiſches Halßtuch kauffe/ mit welchen er nicht allein den Halß vor der Sonnen bewahꝛen ſondern auch das Geſicht vor dem ſtaub verdecken/ vnnd das Trinckwaſſer dardurch gieſſen vnd ſeyhen kan.
Eſſen vnd Trincken belangent/ kan auff ſolcher Raiß nicht vil mitgenom̃en werden/ dieweil dieſelb zu Roß verꝛicht wird/ allda man auſſer Brod vnd Wein nicht vilmehrers mitfuͤhren kan.
Was geſtalt ſich einer mit dem Gelt verhalten/ vnnd wieuil er deſſen mit ſich vonn Tripoli nach Alepo/ oder anderer Tuͤrckiſchen Staͤdt/ nemmen ſolle/ waiß ich keinen gewiſſen Raht zugeben/ allein ſo viel zuuermelden/ daß es auff ſolcher Straſſen/ ſehr vnſicher vnd gefaͤhrlich/ alſo daß ſelten ein Carauana von den Arabiern vnberaubt durch kombt/ welcher derhalben die Wagnuß nicht haben will/ der mag ſein Gelt zu Tripoli in den Wechſel legen/ welcher aber dem Gluͤck trawen/ den ſchweren Wechſel fliehen/ vnnd das Gelt mit ſich fuͤren wil/ der kan es auch thun/ wie ich es ebner maſſen gewagt/ vnd mir (Gottlob) wol gelungen iſt/ aber hergegen andern zweyen Venediſchen reichen Kaufflenthen das Gluͤck zuwider geweſt/ daß ſie nur einen Tag vor mir/ mit einer Caranana verꝛaiſt/ vnd nicht allein beraubet/ ſondern auch auß der Geſelſchafft/ mit ſambt jrem Geldt (deren jeder vber ſechs hundert Cronen bey ſich gehabt) verlohren/ vnd nimmer geſehen worden.
Es kan auch nicht ſchaden/ daß einer bey den Frantzoͤſiſchen oder Venedigiſchen Conſul zu Tripoli vmb ein recommendation ſchꝛeiben auff den Frantzoͤſiſchen oder Venedigiſchen Conſul zu Alepolautent/ anhalte.
So nun der Raiſende mit allen nothwendigen/ vnnd zu der Raiß gehoͤrigen Sachen/ verſehen/ ſo iſt jhme auch hierzu hoͤchlichſten von noͤhten/ daß er ſich ſteiff mit der Gedult ſtaffiere/ vnd alles widerwertiges gern vbertrage/ ſonderlich aber ſolches/ was jhme von ſeinen Mitgefehꝛten zuhanden ſtoſſet.
Es iſt auch zumercken/ daß ſich keiner zu weit vonn ſeinen Mitgefehrten/ (wie mehrmals gemeldt) weder zu Roß/ noch zu Fueß/ begeben ſolle/ ſonſten einer in groſſe Gefahr der Gefencknuß/ der Verkauffung/ oder gar deß Lebens geraten kan.
Alsbaldt nun die Geſellſchafft die Stadt Alepo/ oder Halepo/ mit Gluͤck erꝛaichet/ ſo kan ſich ein jeder ſeines Gefallens/ vnd der Gelegenheit nach in ein Fontico/ dahin er recommendieret worden/ verfuͤgen/ ſeine Schreiben vberantwoꝛten/ vnd folgents mit dem Wirth/ ſo darinnen wonhafft (gleich wie zu Tripoli beſchehen) wegen einer Kammer vnd Koſt handtlen/ auch einen ordentlichen Abbruch deßhulben ſchlieſſen/ wañ ſolches beſchehen/ ſo kan ein jeglicher zu deſſen Gelegenheit vnnd Fuͤrſichtigkeit/ ſich bey denen Chriſtlichen Kauffleuthen ſo inn dem Fontico wonhafft/ bekandt machen/ auch einen oder zween vndter jhnen erbitten/ damit ſie einen durch die Statt fuͤhren woͤllen/ dieſelbig zum theil zubeſichtigen/ vnnd zum theil allerley Jndianiſche/ Perſiſche/ vnnd Tuͤrckiſche Sachen einzukauffen/ welche alldorten zu Halepo/ nicht allein in der Guͤte/ ſondern auch inn dem Vberfluß zufinden/ Doch hat ein jeglicher wol auffzumercken/ daß einer gemeldte Sachen/ nicht allein als viel muͤglich (in der Gehaim) kauffe/ ſonder ſich auch wol darauff verſtehe.
Damit aber einer in der Stadt deſto ruͤhiger vnd ſicherer wandlen koͤnne/ ſo mag er jhme vonn Schamlot/ welcher allda ſehr wolfeyl/ einen Griechiſchen Rock/ wie es die Jtalieniſchen Kauffleut darinnen zutragen pflegen/ ſambt einem Jtalieniſchen Paret/ machen laſſen.
Es iſt auch zumercken/ daß einer bey einem Tuͤrckiſchen/ oder anderm darinnigem Kauffmann/ etwas zukauffen anfailet/ vnd ſolches der Kauffmann vmb einen Ducaten bieten thut/ ſo ſolle der Kauffer nit mehr dann halben theil darauff legen.
Es pflegen auch inn dem Frantzoͤſiſchen Fontico alle Tag Syriſche Chꝛiſtẽ/ Tuͤrcken/ Juden/ Griechen/ vnd dergleichen Leuth/ zukommen/ welche ſich mit allerley Sachen zuuerkauffen/ anmelden/ oder einem zudienen/ auß zu fuͤhren/ gehaime Sachen zu zaigen/ vnnd mehr dergleichen ding anbieten werden/ fuͤr ſolchen ſich ein jeder zuhuͤten wirdt wiſſen.
So nun der Raiſende ſeiner Begierd vergnuͤget/ vnd willens ſein Raiß weitter zu richten/ mag er ſich gleicher Geſtalt/ als wie er zu Tripolis gethan (mit Auffnemmung eines Jaͤnitſcharen/ Truzimano/ Eſel oder Roß-Speiß vnnd Tranck/ auch andern nohtwendigen ſachen) verhalten/ vnnd nach Notturfft verſehen.
Wohin vnnd auff was Ende einer weitter ſein Raiß anſchicken ſolle/ kan ich hierinnen kein Regel fuͤrſchreiben/ in bedenckung deß Sprichworts/ vil Koͤpff/ vil Sinn.
Jch aber hab mein Raiß nach Antiochiam genommen/ welche Stadt der zeit gleichwol vaſt oͤd vnd wuͤſt/ Jedoch iſt ſie jres hohen Namens/ vnd der vbrigen Reliquien wegen/ ſo wol als ein andere Stadt in der Tuͤrckey/ zuſehen/ vnd zuſchetzen.
Welcher aber ſich dahin zu verfuͤgen nicht geſinnet/ ſondern nach Damaſco/ vnd von doꝛt auß nach dem Berg Sinai durch die Wuͤſten zuraiſen willens/ deme rahte ich ſolches keines weges/ weil diſe eine weitte/ harte/ vnſichere vnd vngewoͤnliche Raiß iſt.
Da aber einer je Vorhabens were/ nach dem Berg Sinay zuraiſen/ der mag ſich widerumb zuruck nach Tripoli verfuͤgen/ alldoꝛr auff das Meer ſitzen/ nach Gran Cairo ſchiffen/ vnd von dort auß/ nach dem Berg Sinay raiſen.
Das ſibende Capittel.
Was Geſtalt die Raiß nach Gran Cairo fuͤrzunemmen.
WAs Geſtallt ſich aber einer auff ſolche Raiß ſtaffieren vñ accommodieren ſolle/ folget allhie ein kurtzer Vnderꝛicht:
Erſtlichen ſolle der Raiſende/ welcher nach GranCairo zuſchiffen geſinnet/ ſein fleiſſige Nachfrag haben/ was fuͤr Schiff zu Tripoli vorhanden/ ſo nach Damiata zufahren/ willens/ vnnd ſo er ein taugliches vnd jhme gefelliges ſchiff erfraget hat/ kan er alsdann inn beyſeyn deß Conſuls/ mit dem Patron oder Raͤiß deß Schiffes/ wegen der Sicherheit vnd deß Fuhrlohns/ handlen/ auch ſolches Schrifftlich verfaſſen laſſen.
Demnach ſo mag ſich einer mit Biſcoten/ Kaͤß/ Fruͤchten/ ein wenig Wein/ vnd andern Sachen/ ſo nicht kochens beduͤrffen/ verſehen/ dann es auff ſolchen Schiffen wenig Kochens gibt.
Dieweil auch die Patroni ſolcher Schiff gemeiniglich/ entweder Mohren oder Tuͤrcken ſeynd/ welche an denen Meerſtaͤtten viel Kauffmanſchafft treiben/ dardurch der Raiſende an ſeiner Raiß auffgehalten/ zu dem auch/ ſo geſtatten mehr bemelte Schiffpatroni gantz beſchwerlichen/ daß ein Paſſaggier zu Landt trette/ derowegen nicht vnrahtſam/ ſich mit einem wolbekandten Jaͤnitſcharen zuuerſehen/ mit welches Gelait einer ſicherlich inn allen Tuͤrckiſchen Staͤtten wandtlen kan.
Es iſt auch zuwiſſen/ daß die Schiff/ welche von Tripoli nach Cairo handlen/ gemeinigklich nit weitter dann biß auff Damiata lauffen/ Deßwegen ſo muß ſich der Raiſende in ein ander Schiff/ ſo man auff dem Nilo zubrauchen pfleget/ begeben/ vnd alſo gegen demſelben Fluß auff Gran Cairo ſchiffen.
Derowegen ſolle ein jeder ſeine Sachen in jetzt vermeldtem Schiff/ als viel muͤglich iſt/ wol verwahren/ damit ſie keinem vonn dem boͤſen Leuthen/ oder Waſſerꝛaubern geſtolen werden/ deren vnzehlig vil in dem Nilo verhanden/ ſo deß ſchwimmens erfahren vnd gewont/ welche naͤchtlicher weil zu den Schiffen ſchwimmen/ als die Enthen/ vnnd das naͤchſte ſo ſie erwiſchen mit ſich nemmen/ dieweil gemeldte Schiff ſehr flach/ auch kaum zweyer Spannen vber das Waſſer außgehn/ daß alſo gemeldte Maͤußkoͤpff gar leichtlich/ ſowol mit Haͤnden/ als habenden Jnſtrumenten/ inn die Schiff greiffen/ vnd auffs truckene Land fiſchen.
So nun der Raiſende mit Gluͤck auff Gran Cairo (doch erſtlich auff Bulaco/ welches ein theil der gemeldten Stadt/ vnd an dem Nilo gelegen) ankommen ſo kan ſich derſelb wie zu Tripoli/ oder Alepo beſchehen/ verhalten/ doch iſt hie bey zuwiſſen/ daß die Stadt Cairo nicht allein anſehenlich/ ſondern auch vberauß groß/ vnnd alſo weitſchwaiffig (wie ſolches Herꝛ Hans Wetly von Zimbern bezeugt/ ſo in dem 1483.
Jahr darinnen geweſen) daß dieſelb ſeines Mitgefehrten Diener/ neben einem Mamalucken/ nach der braite durchgangen/ vnd habe gezelt zwoͤlfftauſent/ hundert vnd zween vnnd ſibentzig Schritt/ durch die laͤnge aber habe er gemeſſen fuͤnffzehen tauſent/ ein hundert vnd ſiben ſchꝛitt/ ohne die reujex der Stadt/ alda die begraͤbnus der Soldannen/ welches auch vier tauſent vnnd acht hundert ſchritt getroffen dz Schloß aber/ ſo in der vorigen raittung auch nit einkommen/ begreifft weitter vmb ſich als Vllm die Stadt/ dannen her ſo woͤlle ein jeder darauff gedacht ſeyn/ daß ſich keiner allein zu weit vonn Hauß/ ohn ein vertrawte/ vnd der Stadt kuͤndige Perſon begebe.
Welcher derhalben die Stadt beſehen wil/ der mag ſich mit einem bekanten Jaͤnitſcharn/ oder Wegweiſer/ ſampt den beduͤrfftigen Eſeln verſehen/ deren alldort vmb die Bezahlunb genugſamb zufinden/ vnd wird ohne zweiffel ein jeglicher mit groſſem Luſt vnnd Gefallen/ nicht allein die Stadt Cairo/ ſondern auch die nechſt vmbligende Gelegenheit zubeſehen ſich bemuͤhen/ inſonderheit aber die Pyramides (ſo der ſiben Wunderwercken der Welt eines) neben auch dem groſſen Haupt oder Bruſtbild Iris oder Rhodope zubeſuchen/ ſowol auch die Mumiæ, welches Menſchen Leiber/ ſo noch zum theil vor Chriſti Geburt geſtoꝛben/ abeꝛ doch gar gantz vnd vnueꝛfault zubeſehen.
Dieweil es aber zu obuermeldten Pyramiden vnnd Mumien zuraiſen etlicher maſſen der Arabier halben/ vnſicher/ ſo iſt zu ſolchem fuͤrhaben von noͤhten/ daß einer mit Puͤchſen vnd Saͤbeln/ auch mit zween Jaͤnitſcharen/ ſambt acht oder zehen bekandten/ vnd bewoͤhrten Mohꝛen verſehen ſey/ auch die nohtwendigen Eſel/ ſambt andern beduͤrfftigen Sachen/ beſtelle/ vnnd ſich fein zeitlich auff den Weg mache.
Hiebey iſt auch zumercken/ daß die meiſten der jenigen ſo dieſes Orth beſuchen/ im brauch haben/ wie dann auch mein Mitgefert vnnd ich gethan/ auff die eine von Quaterſtucken erbawte pyramide zuſteigen/ dieweil aber ſolches nit allein von wegen der groſſen hoͤhe/ ſondern auch von wegen der vil roglen vnd beweglichen Stainen (ſonderlich in dem herab ſteigen) zimlich gefaͤhrlich/ derowegen ſo ſolle ein jeglicher gute achtung haben/ auffdaß einer nicht ſtrauche/ oder auff einen roglen Stain trette/ dieweil ſich ſolcher geſtalt/ aldort jhr viel zu todt gefallen.
Vnd obwol einem die zwo groſſen Pyramides (deren die eine von Ziegel/ die ander aber von groſſen Quaderſtucken erbawet) von auſſen verwunderlich fuͤrkommen vnd erſcheinen werdẽ/ ſo zweiffelt mir doch gar nicht/ daß die eine von Quaderſtuck erbawt/ jnnwendig einem jeglichen noch vil wunderlicher fuͤrkommen wird/ als ſie von auſſen anzuſehen.
Welcher nun luſt vnd gefallen in gemeldte Pyramides zuſteigen/ vnd dieſelben inwendig zubeſichtigen/ der ſolle ſich mit einem Fewrzeug vnnd Windtliecht verſehen/ dieweil es darinnen gantz finſter/ der Weg faſt ſchmal/ auch ſehr viel Fledermaͤuß darinnen vorhanden/ ſo dem Liecht zufliegen/ vnnd daſſelb bißweilen außleſchen.
Nicht weit von diſem Ort iſt der groſſe Kopff Jris/ oder wie etliche woͤllen/ Rhodopes/ vñ folgents/ wie obuermeld/ die Begraͤbnuſſen der vorlengſt verſtorbenen Egyptier/ ſo man die Mumias nennet/ zuſehen/ welche in der Mohren oder Arabier Verwahrnung.
So nun einem gefellig dieſelbigen zubeſichtigen/ der mag ſich bey obuermeldten Mohren anmelden/ vnd mit jnen wegen deß hinabſteigen/ vnnd beſichtigung der Todten Menſchen/ handlen/ deſſen ſie ſich alßbaldt bewilligen/ vnd einen mit jren ſtricken hinab zulaſſen erbieten werden/ dieweil aber jre Sail vnd Strick gemeinigklich erfault/ alſo daß ſie offt entzwey bꝛechen/ wie dann auch mir beſchehen/ der ich mich bey nahent zu todt hinab gefallen.
So iſt derowegen von noͤhten/ daß ſich einer ſelbſt mit ſechs oder acht Klaffter ſtrick verſehe/ damit einem nicht geſchehe wie mir/ vnd noch vbler wider fahre/ Hiebey iſt auch inſonderheit zumercken/ daß der wanderer inn dem hinab laſſen nicht der erſte ſey/ ſondern vorher ein Mohr (deme der Weg vnd die Gaͤng wol bekandt/ auch ein Jaͤnitſchar zu einem Pfandt/ vmb mehrer ſicherheit) ſich hinab laſſe/ wann alsdann einer nach dem andern hinab gefahren/ vnnd die gantze Geſellſchafft beyſamb/ alsdann vnd ehe nicht/ ſoll ein jeder ſein Kertzen anzuͤnden/ vnd dem Wegweyſer fleiſſig nachfolgen/ ſich auch keines wegs vonn ſeiner Geſellſchafft begeben/ damit er nicht in ein andern Gang (deren vil hin vnd wider alldort ſeyn) gerahte/ vnd alſo nimmer mehr zu ſeiner Geſellſchafft kommen moͤchte.
Die Mumiæ ſeynd anders nichts als balſamierte Menſchen Leiber/ ſo zum theil/ wie gemeldt/ noch vor Chriſti Geburt geſtorben/ welche mit Sindone oder Schlaier eingebunden/ deren allda viel tauſent zufinden/ die noch gantz vnd vnuerweſen.
So nun einem von mehrgemeldten Mumien oder todten Menſchen etwas mit ſich zunemmen gefellig/ es ſey vonn Arm/ Fueß oder andern theil deß Leibs/ der kan ſolches vnuethindert thun/ da einem aber nit bewuſt/ welcher Menſch beſſer oder ſchlechter balſamiert/ ſo mag einer ein ſolchen todten Coͤrper bey dem Kopff/ vnnd der ander bey den Fuͤſſen nemmen/ auch denſelben auff ein andern Todten werffen/ ſo nun die geworffene Todte zween oder drey wuͤrff außgeſtanden/ vnd in der mitte nit entzwey bricht/ iſt ſolcher gut vnnd zimblich wol balſamiert.
Es ſeyn auch in vermeldten todten Coͤrpern/ vnd in dem Staub oder Sand viel kleine jrꝛdene Idola oder Abgoͤtter/ ſambt andern vil ſeltzamen in Stain gehawen vnd Holtz geſchnitzte Bilder/ zufinden/ welchem derowegen gefellig ſich mit jetzt gemeldten Idolis oder Ratzenkoͤnigen zubeluſtigen/ der kan derſelben neben den Mumien ſouil jhme geluſt/ mit ſich zu hauß nemmen.
Wann nun der Raiſende mehr gemeldte Gelegenheit genugſamblich beſichtiget/ ſo mag er ſich widerumb zu Hauß nach Cairo begeben/ allda einem nicht manglen wirdt/ Stuͤndlich was newes vnd frembdes zuerfahren/ vonn welchem ich viel zuſchreiben haͤtte/ die’ weil aber/ wie mehr vermeldt/ mein Jntent vnd mainung gar nit/ die Gelegenheit deß Landts/ der Staͤdt oder Floͤcken zubeſchꝛeiben/ ſondern nur bloß einen Vnterꝛicht fuͤr die Augen zuſtellen/ was geſtalt ſich ein jeder Raiſender an vor angezogenen/ vnd hernach folgenden Orten/ verhalten ſolle/ auch damit ich meinem Jntent/ vnd gethanen Zuſagen genugſamlich nachkomme/ Hab ich ſolche mein Compendium auff das aller engiſte zuſammen ziehen/ vnnd mich der muͤglichiſten kuͤrtze gebrauchen woͤllen/ verhoffe aber/ es werde ein jeder Peregrin ſelbſt ſein fleiſſige nachfrag vnd erkuͤndigung haben/ was an einem vnnd ander Orth’ ſo hierinnen nicht begriffen/ vnd ſeyther die Zeit veraͤndert hette/ zuſehen.
Das Achte Capittl.
Was geſtalt die Raiß nach dem Berg Sinay angeſtelt ſolle werden.
WOferꝛ nun auch einem gefellig/ den Berg Sinay vnd die Wuͤſten zubeſehen/ dardurch die Kinder von Jſrael geraiſt/ als ſie vonn Pharaone verfolgt worden/ ſo ſolle ſich ſolcher vmb einen wolbekanten Truziman oder Dolmetſchen bewerben/ welcher der Moͤhꝛiſchen Spꝛach wol kuͤndig/ alsdann fleiſſige nach frag bey den Chriſten Kauffleuten halten/ ſo zu Gran Cairo wonhafft/ wann eigentlich ein Carauana vonn Torr oder Sues auff Cairo ankommen ſolle/ damit er mit ſolcher nach dem Berg Sinay raiſen moͤge/ die’ weil auſſerhalb der Carauana/ durch die Wuͤſten zuraiſen/ groſſe gefahr.
Vnd iſt hieneben zumercken/ daß obgleich wol kein Carauana nach dem Berg Sinay/ ſondern nur nach Torr oder Sues jhꝛen weg zunemmen pflegt/ ſo raiſt ſie doch auff zwo Tagraiß bey bemeldten Berg Sinay fuͤruͤber/ allda weitter kein ſonder Gefahr mehr zubefoͤrchten.
Was geſtalt ſich aber der Raiſende zu mehruermeldter Raiß ſtaffieren ſolle/ hab ich hieneben ein kleinen Vnterꝛicht zugeben/ nicht vnderlaſſen woͤllen.
Vnd iſt erſtlich zu wiſſen/ daß einem die Griechiſch oder Tuͤrckiſch Kleidung/ zu folgender Raiß durch die Wuͤſten nicht ſonders tauglich/ dieweil man jmmerdar vnder freyem Himmel bey Tag vnd Nacht/ in dem groſſen Taw/ tieffen Sandt/ auch zu zeiten harten Stainen/ ligen/ vnd die Herberg nemmen muß.
Derhalben ſo iſt mein raht/ daß jme der Peregrin/ zu ſeiner vorher habenden Engliſchen Decken noch ein andere lange Arabiſche Deck/ ſambt einem Mohꝛiſchen Rock/ vnd weiſſen bar Hoſen vonn groben Thuch/ wie man ſolche allbereit gemachter alldort findet/ kauffen thue.
Mehꝛ ſo iſt von noͤhten zukauffen/ ein vnder oder kurtz Roͤckel vonn Kotzen gemacht/ ſambt einem Thuchenen bar Ermel/ zwey bar Schuch ſeyn auch vonnoͤten zuhaben/ ein Haarſchinl oder Tuͤrckiſch Haͤubel von Camelharn gemacht/ welches dem Kopff nuͤtzlich/ wie ſolches die Tuͤrcken vnder den Turbanten zutragen pflegen/ ſolle zukauffen nit vergeſſen werden.
Dieweil auch nicht der brauch/ auff ſolcher Raiß Huͤt zutragen/ damit man von den herumb ſchweiffenden Arabiern nicht alsbald erkandt werde:
ſo iſt von noͤhten/ ſich mit einem Turbant zuuer ſehen/ welches ein langer Schlaier/ mit welchem einer nit allein den Kopff verbinden/ ſondern auch das Geſicht zu zeit deß groſſen Winds (ſo einem den Sand inn das Geſicht waͤhen thut) verdecken mag/ doch iſt alhie fleiſſig zumercken/ daß ſolcher Turbant/ nicht gantz weiß/ wie es die Tuͤrcken zutragen pflegen/ vnd noch vil weniger mit gruͤner Farb eingetragen/ ſondern mit allerley andern Farben vermiſcht ſey/ dann die gantzen weiſſen Bindt niemandt als den Tuͤrcken allein/ vnd die gruͤne Farb keinem/ als der ſich von Mahomets Stammen probieren kan/ zutragen erlaubt ſeyn/ welcher aber deſſen ein bedencken/ vnnd gemeldten Bundt nicht tragen wolt/ der kan ſich mit einer Tuͤrckiſchen Kappen verſehen/ mein Mitgefehrt vnd ich aber haben obuermelten Bundt gebraucht/ welche vns bey Tag vnnd Nacht/ ſehr wol gedient.
Jtem zwey Hem̃eter/ zwey bar Schlaffhoſen/ etliche Saluet oder Wiſchtuͤchlein/ ſambt andern wenig Leingewandt iſt nicht zuuergeſſen.
Es mag auch einer mit Raht der Kauffleuth/ Waffen mit ſich fuͤhren/ ich hab aber ſolches vnterlaſſen.
Vonn Cairo auß biß zu dem Berg Sinay/ hat man von acht biß inn zehen Tag/ durch lauter Wuͤſten vnd Oednuß zuraiſen/ allda man bißweilen jnnerhalb fuͤnff/ vnd daruͤber Tagraiß/ vber ein oder zweymal nit Waſſer finden thut/ welches Waſſer auch alſo vaſt nach dem Schwefel ſchmecket/ daß es einem den gantzen Tag auß dem Halß ſtincket/ derhalben ſo iſt von noͤten/ daß ſich einer mit einem Vtre (welches ein groſſe Bock oder Gaißhaut iſt) verſehe/ welche er zu Cairo mit gutem geſtandnen vnnd allbereit klarem Waſſer/ auß dem Nilo einfuͤllen/ vnd ſich deſſelbigen auff der gantzen raiß gebrauchen kan.
Es iſt auch auff ſolcher Raiß mit zunemmen nicht vntauglich ein Tuͤrckiſche von haͤrtem Leder gemachte Flaſchen.
Weitter ſo ſolle ſich einer verſehen/ mit einem oder zween kuͤpffern Hafen/ ſambt deren Vberdecken/ welche gemelte Hafen wol beſchlieſſen ſollen/ damit die Speiſen vor dem Sand verſichert ſeyn moͤgen.
Jtem ſol man haben zwo von Glockenſpeiß/ oder Kupffer gemachte Schiſſel/ mit dem Loͤffel vnd Meſſer/ wird jeglicher zuuor verſehen ſeyn.
Welcher auch gern wil/ vnd ſonderlich der/ ſo deß Waſſertrinckens vngewohnet/ kan ſich mit einem faͤſſel Weins/ ſo vngefaͤhr zehen oder zwoͤlff Achtring halten mag/ verſehen/ mit welchem einer nicht allein geſpaͤrig vmbgehe:
ſondern auch denſelben vor den Arabiern/ ſo vil muͤglich/ verbergen ſolle/ dieweil gemeltes Volck dem Wein vberauß ergeben/ vnd gefaͤhrlich.
Weitter ſo ſolle ſich einer verſehen/ vnd jme nachfolgende Sachen einkauffen:
Als nemblich/ vmb ein Ducaten wolgebachene Biſcoti, ein tutzent hart geſaltzene oder geſelchte Ochſenzungen/ acht rotl oder Pfundt geſelcht Fleiſch/ Jtem Reyß/ Linſen/ Bonen/ Zwiffel/ Knobloch/ Eſſig/ Oel/ Kaͤß/ Saltz/ Zucker/ vnd allerley/ doch allberait geſtoſſen Gewuͤrtz/ auch was vonn Fruͤchten/ ſo ſich vber Landt fuͤhren laſſen/ vnd nit leichtlich verderben/ als Nuſſen/ duͤrꝛe Feigen/ Datln/ etliche Citroni/ Pommerantzen vnd dergleichen.
Damit aber einer/ zuuorhabender ſeiner Raiß/ durch die Wuͤſten gemelde Victualien/ vnd andere nohtwendige Sachen/ fuͤhren/ vnd auff die Camel laden moͤge/ ſo ſolle er ſich mit zweyen/ vonn Datlzweigen geflochtnen Koͤꝛben/ ſambt denen darzu gehoͤrigen ſtricken verſehen.
Es moͤchte aber villeicht manchem etwas frembd fuͤr kommen/ daß ſich der Pilgram/ mit ſo vilen Sachen auff diſe Raiß verſehen vnnd beſchweren ſolle/ ſo iſt aber diſe Andeutung von mir/ der vrſachen halben/ beſchehen/ daß es beſſer ſey etwas zuvil/ mit ſich zunemmen/ als einmal mangel zulaiden.
Alweil nun der Peregrin/ oder da villeicht derſelben mehr inn einer Geſellſchafft/ auff gelegenheit zuuerꝛaiſen warten/ ſo ſollen ſie ſich vnder deſſen/ bey den Griechiſchen Muͤnchen (ſo man Calloggeros nennet/ vnnd zu Gran Cairo ein anſehenliches Kloſter haben) anmelden damit ſie der Geſellſchafft ein Recommendationſchꝛeiben an den Patriarchen oder Obriſten deß Bergs Sinay/ mittheilen woͤllen/ wofer aber der Patriarch ſelbſt zu Cairo verhanden/ ſo woͤlle die Geſellſchafft bey demſelben vmb ein Recommendationſchreiben/ an die Bruͤder deß Bergs Sinay anhalten/ vnd denſelben bitten/ damit er der Geſellſchafft/ die erſte vnd ſichereſte Carauana/ ſo nach Terr oder Sues/ raiſet/ alsbald zuwiſſen machen woͤlle.
Was die Arabier fuͤr ein Volck ſey/ hab ich vorher etlicher maſſen meldung gethan/ alſo daß ſie mehrers wilden vnd vnuernuͤnfftigen Thieren/ als den Menſchen zuuergleichen/ derohalben ſo ſollen die Peregrini zu mehrer Sicherheit ſich bey den Patriarchen/ oder bey deme/ der an ſeiner ſtatt voꝛhanden/ anmelden/ vnd in Gegenwart deſſen mit den Arabiern/ wegen der Raiß accordieren/ vnd ſolches Schrifftlich verfaſſen laſſen.
Nach gemachtem Contract/ ſo ſollen die Herꝛn Peregrini (inn beyſeyn bekandter Kauffleuth/ den Patriarchen/ oder wer an deſſen ſtatt gegen Schein) das Gelt ſo den Arabiern gebuͤrt/ der gegeſtalt erlegen/ daß nemblich Er Patriarch denen Arabiern zu jhrer Raiß nach dem Berg Sinay/ halben: oder nur dritten theil/ vnd zu deren Widerkunfft auff Cairo/ den vberꝛeſt deß Gelts erlege.
Es iſt auch zu wiſſen/ daß man der Arabier Camel nicht gern inn die Stadt Cairo einlaſſe/ derowegen ſo iſt von noͤhten/ daß ein jedweder ſeine Sachen/ vnd Geradſchafft auff ein Camel zu Cairo lade (deren vmb die Bezahlung in gemelter Stadt genugſam zufinden) vnd alſo der Arabier Laͤger zuraiſe.
Dieweil auch der Weg durch die Stadt ſehr lang/ vnd der Arabier Laͤger zimlich weit von der Stadt iſt:
So rate ich einem jeglichen/ daß er ſich mit einem Lehen Eſel verſehe/ damit er ſeinem geladenen Camel deſto leichter folgen moͤge.
Nach dem es an etlichen Orthen (ſonderlich aber in denen Bazaran) oder Kauffplatz gemeldter Stadt Cairo/ vnzehlich vil Volcks/ von denen einer leichtlich auffgehalten/ oder etwo auch wol ab geſchmiert moͤcht werden/ ſo iſt mein Raht/ daß ſich die Geſellſchafft/ mit einem wolbekandten Jaͤnitſcharen verſehe/ welcher ſie biß inn der Arabier Laͤger belaitte/ durch deſſen Huͤlff vnd Gewalt einjeder ſicher ſeyn kan.
Alsbaldt nun mehrgemeldte Peregrini inn der Arabier Laͤger kommen/ ſo woͤlle ein jeglicher ſeine Sachen fein eng auff einen hauffen legen/ vnnd dieſelben wol verhuͤten/ damit jhme von den Arabiern nichts auffgeraumbt vnd geſtolen werde/ dann dieſelben vberauß kuͤnſtliche Dieb/ vnnd denen Zigeinern in dem ſtelen nicht vmb ein Haar weichen/ vonn welchen dann die gemeldten Zigeiner jhren Vrſprung vnd herkunfft haben.
So nun der Arabier Carauana auffzubrechen willens/ vnd jhre Camel zu laden anfangen/ ſo ſolle ein jeder Peregrin vnuerdroſſen ſeine Sachen auffladen helffen/ nachdem alle Camel ligender geladen werden/ auch inn der mitten deß Rucken einen hohen Puͤhel haben/ vnd die darauff gehoͤrigen Saͤttel gar vngebꝛauchſam ſein/ ſo ſolle ein jeder ſeine zwo habende Decken/ zuſammen gelegter/ darauff accommodiren/ alsbald darauff ſitzen/ vnd ſich veſt an den Sattel halten/ damit einer inn dem auffſtehen deß Camels nicht herunder falle.
Seltzam vnd wunderlich wird einem jeden/ jetzt gemeldte Reutterey geduͤncken/ aber noch frembder ſoll einem fuͤrkommen/ vnder ſo wilden vnd haͤßlichen Leuten zuſeyn/ die nicht anders als wie die frommen Teuffel außſehen.
Wie einem aber diſe newe Reutterey ankommen wird/ ſolches hat ein jeder zugewarten/ vnd dieſelb mit Gedult zu vberwinden.
Dieweil (wie vorgehoͤrt) auff gemeldter Raiß/ durch die Wuͤſten weder Wirth/ noch Wirtshauß zufinden/ derwegen ſo laͤgert ſich die Carauana/ nach gelegenheit der Zeit vnd Ort/ vnder der blawen/ gꝛoſſen/ mit ſchoͤnen leuchtenden Sternen gezierden Decken.
Wann nun das Laͤger gemacht/ ſo ſolle alsbald einer oder zween/ vnder der Geſellſchafft duͤrꝛe Staͤudlein/ vnnd gedoͤrten Camelzierck/ zuſamb ſuchen/ dieſelbe anzuͤnden/ vnd darbey kochen/ doch aber den Speißhafen auff das fleiſſigiſt verdecken/ vnnd vor dem Wind bewahren/ dann ſo ſolches nicht geſchicht/ wird einer baldt ſo vil Sand als Speiſen in dem Hafen finden.
Zudem/ ſo iſt auch zuwiſſen/ daß die Carauana/ den gantzen Tag gemeinigklich foꝛt raiſt/ vnd zu Mittag kein Laͤger ſchlegt/ deßwegen ſo iſt von noͤhten/ daß ſich ein jeglicher/ deß Nachts zuuor/ mit ſolcher eſſender Speiß vnd Tranck verſehe/ vnnd dieſelb zu ſich auff den Camel nemme/ was einer deß andern Tags zu dem Fruͤhmal zuuerzehren vermaint.
Die Ligerſtatt belangt/ woferꝛes zu Winterszeit/ vnd die Carauana anderſt jhr Laͤger an einem ſandigen Orth ſchlagen thut/ ſo mag ein jetweder zu ſeinem gefallen/ ein ablaͤngliche Gruben/ einer Spann tieff/ vnd eines Manns lang in den Sand graben/ auch alsdann ſeine zwo Tecken in die gemeldte Gruben legen/ einen theil deß Sandts widerumb darauff ſcharꝛen/ vnnd zwiſchen beyden Decken hinein ſchlieffen/ auffdaß einer vor dem groſſen Thaw verwahret/ vnnd vor der Morgenkaͤlt verſichert werde/ welche beyde dem Menſchen ſehr ſchaͤdlich.
Es ſoll auch ein jeglicher das Haupt oder den Kopff/ mit ſeinem Turbant verſichern/ auch mit einem theil deß gemeldten Tuͤrckiſchen Bundts/ das Angeſicht verdecken/ damit einer/ vor den jmmer werenden Sandwinden bewahꝛt werde.
Weitter/ ſo woͤlle ein jeder ſeine Sachen zu Nachts/ ſein nahent bey jhme behalten/ ſich auch zu nechſt bey ſeinem Camel Thier laͤgern/ doch alſo daß jhme daſſelb (ſo es ſich waltzet) nicht etwo erwiſche vnd hart trucke/ wie dann mir beſchehen.
Dieweil es ſich offt begibt/ daß die Carauana Naͤchtlicher zeit auffbricht/ vnd foꝛtraiſet/ iſt derowegen vonn noͤhten/ daß ein jeglicher gut achtung habe/ damit keiner zuhinderſt bleibe/ oder der letzt ſey:
ſondern ſich auff das muͤglichiſt der mitten halte.
Was das Tranck/ fuͤrnemblich den Wein anbelangt/ woͤlle ein jeglicher gar geſpaͤrig damit handlen/ auch ſolchen vonn denen mitraiſenden Arabiern/ wol verhuͤten/ dann dieſelben nit allein dem Wein/ ſondern auch dem Waſſer ſehr gefaͤhrlich/ die weil es ſich zu zeiten begibt/ daß man in fuͤnff vnnd daruͤber Tagraiſen nicht vber ein oder zweymal Waſſer findet/ welches doch gemeiniglich/ wie auch obgehoͤrt/ eintweder Salitrich/ Schweblich/ geſaltzen/ oder weiß wie ein Kaͤßwaſſer iſt.
So denn die Geſellſchafft/ durch vil gehabte Muͤhe einmal den Berg Sinay erꝛaicht ſo woͤllen ſie das jenige Schreiben (welches jhnen von dem Conuent zu Cairo geben worden) denen Bruͤdern deß Bergs Sinay vberꝛaichen/ darauff ſie vber ein klein gehalten Verzug ohn allen zweiffel/ in das Kloſter eingelaſſen/ vnd von den Calloggeris/ freundlich empfan gen werden.
Diſem nach/ ſo iſt von noͤhten/ daß ſich die Geſellſchafft noch einmal mit jhren Mucaris oder Arabiern vnterꝛeden/ ob ſie villeicht lenger oder minder (als jr gemachter Contract vermag) ſich allda an dem Berg Sinay auffzuhalten in willens/ damit die gemeldten Arabier auff den jhnen beſtimbten tag/ gewißlichen widerumb mit jhren Cameln zuerſcheinen wiſſen.
Vnd obwol mehr gemeldtes Cloſter/ mit hohen vnd ſtarcken von Quaderſtucken erbawten Mawren vonn auſſen (wie inn meinem hiebey verzeichneten Abriß zuuermercken/ zimblich feines anſehens/ ſo iſt doch ſolches auſſer der Kirchen/ vnnd deß Reuents/ nichts ſonders von jnnen erbawet.
Außlegung der vnbligenden Orter deß Bergs Sinay vnd Horeb.
1 Das Kloſter des Bergs Sinay.
2 Der Eingang in gemeldetes Kloſter.
3 Ein Hoͤle allda vor zeiten ein Einſidel gewohnt.
4 Ein Capellen unſer Frawen Erſcheinung genannt.
5 Die Juden Porten dardurch kein Jud gehen kan.
6 Ein ander gemeine Porten.
7 S.
Helie Ciſtern.
8 S.
Helie Capellen darinnen er gelebt.
9 Ein Fueßtritt/ ſo des Machomets Camel gethan ſolle haben.
10 Der zerſpalten oder Helie Stein.
11 Ein grotta allda Moyſes Gott von hinderwerts geſehen.
12 Allda hat Moyſes viertzig Tag vund Nacht gefaſtet. Ex. cap. 34.
13 S.
Saluators Kirchen/allda Moyſes die 10. Gebott empfangen. Ex. cap. 59
14 Tuͤrkiſche Moſche.
15 Ein Kloſter zu den 40. Marterern genannt.
16 Zu S. Onoffrio genannt.
17 Ein Ciſtern darin ſehr kalt Waſſer.
18 S.
Catharine Capellen/ allda ihr H. Leib gefunden.
19 S.
Catharinen Stein/ darin figuren als die Baͤumb zuſehen.
20 Der Felß darauff Moyſes geſchlagẽ darauß alsdañ waſſer gefloſſen.
21 Zu S. Coſmo vnd Damian genannt.
22 Zu den 12. Apoſteln genannt.
23 Allda Moyſes das gulden Kalb zerſchmeltzet hat.
Ex. c. 32.
24 Allda Moyſes die Schlang erhoͤhet hat.
Num. 21.
25 Allda man denen Arabiern die Speiſe gibt.
Diſe zwey Blaͤtter ſollen fol. 57, eingemacht werden.
Dann die Loſamenter deren darin wohnenden Münch gar einfeltig vnnd ſchlecht/ wie dann auch jhre Klaidung ſehr grob/ vnd hart/ zu dem/ ſo gebrauchen ſie ſich keiner waichen Ligerſtatt/ trincken gar ſelten Wein/ vnnd eſſen nie kein Fleiſch/ geben auch nit zu/ niemandt anders eines darinnen zukochen/ Fiſch ſo auß dem rohten Meer/ welche in dem Sandt gedoͤrꝛet (die ſo wol geſchmach als Hobelſchaidten) neben einer Oelſuppen/ werden ſie euch für die beſte Speiß geben/ ſonſten iſt wenig (mehrers alldort/ auſſer gar guten Brodts/ Zwiffels/ Kaͤß/ Saltz vnnd Caͤpre/ die nicht viel kleiner als die Huͤner Ayer/) zuhoffen/ ſo haben ſie auch gar ſelten andern Wein/ als Brandtwein/ welchen ſie auß den Dateln brennen/ da nun jemandt luſt darzu/ der kan denſelben mit friſchem Waſſer vermiſchen/ welches alldort gar gut zufinden.
Die Ligerſtatt iſt vonn geflochtenen Meerꝛoͤhren/ ein wenig beſſer/ als gar auff der Erden zuligen.
Es wird doch alle oberzehlte Tractarion einem Pilger nichts ſonders frembd/ vnd ſchwer fuͤrkommen/ dieweil ein jeglicher auff ſeiner vorgethanen Raiß/ noch vil ein aͤrgers außgeſtanden haben wirdt.
Wann nun die zeit kommen/ daß die Geſellſchafft von dem Kloſter auß/ auff dem Berg Horeb/ vnnd Sinay zuraiſen willens/ ſo ſollen ſie bey dem Obriſtẽ deß Kloſters anhalten/ damit jhnen zween Muͤnch zugeben werden/ welche derſelben Orten erfahren/ vnd wo muͤglichen der Jtalieniſchen Sprach khuͤndig:
was Speiß vnd Tranck anbelangt/ ſol hiene’ ben nit vergeſſen werden.
Dieweil auch beide Berg Horeb vnnd Sinay nicht allein zimblich hoch/ ſondern auch etwas gefaͤhrlich zuſteigen/ von wegen der gelegten vnd roglen Staffeln/ derowegen da villeicht einer oder mehr/ vnter der Geſellſchafft/ welcher kranck vnd vbel auff iſt/ oder den Schwindel hat/ der woͤlle ſich nit leichtlich vnterſtehen mehrgemelte Berg zuſteigen/ biß ſo lang er widerumb ſtarck genug worden.
Was nun beylaͤuffig auff diſen Bergen vnnd vmbligenten Orten zuſehen/ iſt in obuerzeichneten Abriß obiter vermerckt.
So nun die Geſellſchafft jren Begeren nach/ die Gelegenheit deß Gebuͤrgs Sinay genugſamlich perluſtriert/ ſo ſollen ſie die beſtelten Arabier widerumb zu rechter zeit/ erfordern.
Was die Prouiant belangt/ wirdt ohne zweiffel die Geſellſchafft ſich/ ſowol auff die wider: als hinraiſen/ verſehen haben/ woferꝛ jhnen aber etwo ein Abgang erſcheine/ ſo werden die Bruͤder deß Bergs Sinay die Geſellſchafft jrem geringen vermoͤgen/ vnd der Notturfft nach/ verſehen: meinem Mitgeferdten Herꝛn Wolff Sigmund von Haunſperg vnnd mir/ gaben gemeldte Calloggeri, jeglichen zehen Brodt vnnd etliche pfundt Dattel: fuͤr ſolche auch andere vns erzeigte Freundtſchafft/ vnnd erwieſene Dienſt/ haben wir jhnen inn Geldt ein Preſent vberꝛaicht/ vnnd verlaſſen.
Das Waſſer belangent/ woͤlle ſich die Geſellſchafft allda genugſamblich verſehen/ dieweil auff diſer Raiß kein ſo gutes mehr zufinden.
Hieneben ſo wolte ich ein jeglichen gebettn haben/ welcher diſes mein geringes Tractaͤtl liſet/ vnnd folgents den Berg Sinay erꝛaicht/ auffdaß ein ſegli cher mit trewhertzigen vnd reichen Allmoſen/ der Bruͤder gemeldtes Kloſters ingedenck ſeyn woͤlle/ dieweil ſie deſſen wolbeduͤrffen.
Woferꝛ auch die Geſellſchafft Luſt vnnd Gefallen/ nach Torr zuuerꝛaiſen/ welches ein kleiner Port oder Hafen deß roten Meers/ allda vil ſeltzame Sachen zuſehen/ auch einzukauffen/ ſo koͤnnen ſie daſſelb fuͤglich verꝛichten/ dieweil ſolches gar ein ſchlechtes auß dem Weg:
ich verhoffe auch/ es ſolle die Geſellſchafft/ ſolche Raiß nit gerewen/ zumal vnd dieweil man zu Sues (ſo nicht weit von jetzt gemeldtem Poꝛt gelegen) gemeiniglich ein Carauana nach Cairo raiſent antreffen thut/ mit welcher vil ſicherer als mit wenig Cameln/ durch die Wuͤſten zuraiſen iſt.
Obwol auff ſolchem zuruck raiſen nach Gran Cairo/ Muͤhe vnd vngelegenheiten nicht manglen/ ſo wirdt doch ſolches einem jeglichen vil leichter an/ vnnd fuͤrkommen (dann vorher beſchehen) dieweil derſelb zu Hertz vnnd Gemuͤth fuͤhren wirdt/ daß er nunmehr ſeine Augen nach dem Vatterland wende/ in guter Hoffnung/ daſſelbe widerumb gluͤcklich zuerꝛaichen.
Demnach nun die Geſellſchafft mit Gluͤck widerumb nach GranCairo angelangt/ ſo werden die Arabier alle Sachen/ vor der Stadt abladen/ dieweil jnen/ wie obuermeldt/ nicht erlaubt/ mit jren Cameln/ in die Stadt zukommen/ iſt derwegen von noͤten/ ſich mit andern Cameln zuuerſehen/ deren vmb die Bezahlung/ alldorten genugſamlich zubekommen:
doch woͤlle ſich keiner inn die Stadt verfuͤgen/ biß ſo lang er nicht ſeine Sachen zu der Dogana gebracht/ vnd die gebuͤrnus daruon bezahlet hat.
Demnach ſo kan ſich ein jeder inn die Stadt/ vnnd in ſein alte Herberg begeben/ auch ſein fleiſſige nachfrag bey den Chriſtlichen Kauffleuten haben/ was fuͤr Schiff zu Alexandria verhanden/ wohin vnnd wie baldt ein jegliches abzulauffen geſinnet.
Beynebens ſo woͤlle die Geſellſchafft bedacht ſeyn/ wie auch vormals vermeldet worden/ damit ſie ſich alldort zu Alexandria vil lieber auff ein Schiff begeben/ ſo nach Malta oder Sicilia/ als nach Venedig lauffe/ damit ſie deß langen ſchiffens vberhohen: vnd durch ſolches Mitl Jtaliam perluſtriern/ vnd beſehen moͤgen.
So nun die Geſellſchafft ein Schiff jhrer gelegenheit nach/ erfragt hat/ kan ſie ſich alsdann mit pꝛouiant/ als brodt/ Wein/ Kaͤß/ geſelchten Ochſenzungen/ gebraten oder Marimerten Fiſchen/ Fruͤchten/ vnd andern notwendigen ſachen/ verſehen.
Volgents ſo ſollen ſie ſich auch vmb einen wol bekanten Jaͤnitſcharn bewerben/ welcher ſie biß auff Alexandria belaitte.
Die Herberg zu Alexandria betreffent/ kan jeglicher inn einem Fontico/ ſo jhme zum tauglichiſten zuſeyn geduͤnckt/ einkehren/ auch alldort/ vmb gute gelegenheit/ ehiſt abzuſchiffen/ fleiſſig nachfrag haben/ dann nicht rathſamb/ ſich aldort lang auffzuhalten.
Was maſſen ſich aber ein jeglicher auff folgende Raiß mit Eſſen/ Trinckẽ/ vnd andern beduͤrfftigen Sachen verſehen muß/ auch wie er mit dem Patron deß Schiffs/ wegen der Tafel vnd Fuhꝛlons handlen ſolle/ wird der Pilger zum theil ſelbſt gelernet haben/ zum theil aber ſo mag er ſich in obbeſchriebener meiner Jnſtruction erſehen/ vnd beynebens der Kauffleuth Raht hieruͤber pflegen/ doch kan nit ſchaden/ daß ſich ein jeglicher/ mit Eſſen/ Trincken/ vnd warmer Klaidung wol veꝛſehe/ dann die heraußfahꝛt wegen deß boͤſen Gewitters/ vnd contrarii Winden/ vil lenger dañ die hinnein fahrt ſich erſtrecken thut.
Zu dem/ ſo ſolle auch jeglicher wiſſen vnd jhme nicht anderſt gedencken/ dann daß es mit Eſſen/ Trincken/ Ligerſtatt/ vnd vaſt allen andern Sachen/ auff das ſchlechtiſt vnnd vbleſt zugehen werde:
Derohalben ſo wird ſich ein jeglicher/ ſeines Verſtandts hierinnen gebrauchen/ der Gedult nit vergeſſen/ vnd das vbrig Gott dem HErꝛn befehlen.
Was fuͤr Muͤntz/ vnnd wie hoch dieſelbe in Tuͤrckey laͤuffig.
Folget die Sort der Muͤntz.
Aſperi.
Maidini.
Sayæ.
Reali.
Taler.
Goldt vnd Silber Cronen.
Hungariſch vnd andere Ducaten.
Venediſche Zecchini.
Allerley Venediſche ſilberne Muͤntz.
Folget der Werth obbemelter Muͤntz.
Ain vñ ein halb Aſper macht ein Maidin.
Fuͤnff Maidini machen ein Sayæ.
Fuͤnff Sayæ vnd zween Maidini machen ein Real.
Zehen Sayæ machen ein Taler.
Zwoͤlff auch wol dreyzehen Sayæ machen ein Gold Cronen.
Sechtzehen Sayæ machen einen Hungariſchen oder andern wol gewichtigen Ducaten.
Von 16. biß auff 17. Sayæ wird der Zecchin ſpendiert.
Der trewhertzige Leſer woͤlle ſich nicht verwundern/ ſo er die Mintzordtnung zu ſeiner hineinkunfft verendert/ vnnd das Geld in hoͤhern Werth finden wird/ als vonn mir alhie verzeichnet worden.
Dieweil die Muͤntz bey den Tuͤrcken ſo wohl vnd mehrers als bey vns Chriſten ſteigen thut.
Welcher derohalben luſt vnd gefallen ſein Geld hoch anzuwerden/ vnd jhn daſſelbe trucken thut/ der kan ſolches inn Tuͤrckey in hohen Werth ſpendiern/ vnd mit laͤrem Beutel widerumb zu Hauß kommen.
Mich gleich wol (Gott Lob) tawert mein außgeben Geld gar nicht/ welches ich auff ſolcher Raiß verzehꝛet/ wolte auch nicht noch einmal ſo vil Geld darfuͤr nemmen/ daß ich ſolche Raiß nit verꝛicht.
Wolte aber auch nit zehen mal ſouil Gelt nem̃en/ daß ich ſolche Raiß zum andernmal verſuchen ſolt.
Verzeichnus etlicher Aꝛabiſcher vnd Tuͤrckiſcher Woͤꝛter/ wie man dieſelben in gemainer Sprach pfleget außzuſprechen/ vnd was ſie in vnſer Teutſchen Rede bedeuten in Ordnung deß Alphabets verfaſſet.
A
Ein Ay Baith Ein Aug Ayn Angeſicht Ochſe Arm Doraa oder Zende Apffel Toffaha Auffgang Beſtan Altar Bukhell
B
Brodt Khobs od’ Khorban Bitter Morr Brunn Any oder Soheb Bueb Valeth Barth Takhen Raͤtzenbarth Soareph Blaw Aſrak Bruſt Sadar Bauch Khreſs Bawer.
Vlach Berg Eceb Bruder Achb Buch Kheteb Boͤß Sar oder Morfus Brieſter Kheliem Baumb Segara.
C
Ciſtern Birr Chriſt Nazęren Citron. Toronze
D
Dorff Khafier oder Dayan Dinten Hebr Der Hadack.
E
Eſſig Khall Erbs Helie Eyſen Hadit Erd Arth Eſel Hamar Engel Melakh Eſſen Akull
F
Fleiſch Lahem oder Zahem Fiſch Somek oder Khamek Feigen Thin oder Thine Fraw Marra oder Rabbe Fueß Resl Fingeꝛ Zabeth Fluß Nahar Fenſter Tackha Freundt Meheb Freydthof Meyba Fewer Lumen
G
Gut Sid oder Meli Gerſten Sayr Granatapfl Rummam Ein Guͤrtl Rhoſamb oder Zennar Geld Flus Gott Ahalla Grien Achdar Gelb Aſsfar Ein Gaiß Anſe Ein Grab Caper
H
Holtz Vd oder Hadab Heut Stabrim Himmel Zahamma Ein Han Dick Ein Henn Diſachs oder Tefeſſe Hund Khelp Haß Arneph Haiß Harr Hart Iabs Hauß Bahit oder Behit Ein Handzweil Futta Huet Takhie Hoſen Lebbos Hemmet Khamis Ein Hafen Deſt Ein Hammer Khadum Herꝛ Iaſady oder Arrab Haar Schar Handt Yeth oder Idi Halß Angkh Hertz Khalib
J
Junckfraw VVintbeker Juͤngling Scheph Junger Senſebill Jch Enna Jhr Endom Ja Ey
K
Kuchel Madpach Kranck Gehennem Kloſter Huſs Kirchen Khamiſſe Kammer Menſell Koch Thobach Koͤnig Meleck Kaͤß Sibne oder Iobn Knoblauch Thaum Kraut Haſis Kaſtraun Kharuff Khue Bachura Kalb Eſchitt oder Heſell Kamel Simel Katz Khatt Kalt Parth Ein Koltar od’ Deck Lokhat Kugel Bendokhat Knecht Thaben Kopff Raſs Knye Rokhube Kauffſtadt Vezar oder VVazar
L
Linſen Ades Lufft Rech oder Soheb Leylach Melaiat Ein Liecht Daro oder Darr Leinwat Khotnaſch oder Khet- (tan Loͤffel Malaka Lefftzen Scheffa oder Soffe Ein Lamb Bedri Loͤw.
Eſt
M
Meel Dehnik Milch Labann Mon Khamar Meſſer Sichin Ein lãger mantl Riſa Madratz Khar Menſch Raſill Ein Maͤdl Bemgie Ein alter Mann Schech Mutter Hemm oder Homm Mund Fomm Magen Bathan Mauß Farra Mein Methain oder Ly Mantl Goffara Morgen Bukara oder Gadaa
N
Nuß Iaus Nacht Leill oder Zaill Ein Neſtl VVando Ein Nadl Ebre Nagl Meſsmar Naſen Menchar oder Onff Nein oder Nit La oder le
O
Oel Seit Oepfl Toffna Ochs Thaur Ohr Voden oder Eden
P
Ponen Full Piern Enias oder Engaſa Pomerantz Narenx Pfeffer Veluell Ein Peckh Khobas Ein Poͤth Feraſch Polſter Mokhat Puͤchſen VVendokhys Poͤcher Katach Pulfer Baruth Pley Roſaſs Papir Varakh
R
Raͤttig Fegill Roß Farras Ein vberꝛock Faraſie Ein vnderꝛock Khaffethan Ein kurtz Roͤckl Sybbunn Ein Ring Hatem Rot Achmar Ein Rock Taub Reuten Tarchhabb
S
Sein Luu Spital Mariſtan Schweſter Ocht Schwartz Aſſuet Schoͤn Kayes Saltz Melch Sonn Sembs oder Ebn Stern Neſme Suͤß Helu Sawer Hamoth Stadt Belath oder Medine Schneider Khaiat Schuſter Eſcheff Saluer Teſtimall Schuech Sarbum, ſarmuſa (der Sarbull Schiff Trirem Saͤbl Seyff Spiegl Meraye Schluͤſſel Meffa Stein Hashar Stecken Aſſa Sattel Sars Stegreyff Rekhab Schreibfeder Kalam Schon Eben oder Schyem Stirn Sebin oder Sahala
T
Traid Khamh Tag lahum oder Nahar Tiſch Meyde Thuch Schok Teuffel Sagithan Thurn Barſo Thuͤr Babb Thal VVodin Tieb Heramy
V
Vatter Ebb Vogl Thayr Vill Ketir
W
Wein Nebet oder Sanap Waſſer Muya Weintraub Arnep Waich Retheb Wachs Schema Alts Weib Aſus Weiß Abiath Wolff Thyb Wind Hauba Weg Trik Wolcken Gehar Wenig Khanyſuya
Z
Zwiffel Baſſall Zucker Zukhar Zimmet Kerfe Zwiern Hayor Zaum Makuuot oder Sarima Zaͤhn Eſnam Zung Leſann Zehen Behim
Romb her Thale haune
Gehe weg Roho
Laß mich raiten Rekhebin alla ell farras
Gib mir trincken Atini Neſch robb
Gib mir zu eſſen Hatna Khull
Jch wil auffſitzen Nahab netla
Jch wil abſitzen Nahab nennſel
Jch wil ſchlaffen Nahab nerkhot
Jch wil auffſtehen Nahab nerkhumb
Zuͤnd mir die Kertzenan Okhet ellkhan- (dil
Zünd das Fewer an Eſch all ell nar
Wie theuer diſes Beekham hada.
Gehe mit mir Thale mein.
Bring her Hat hauna.
Legs dort hin Hot henakh.
Zaig mir die Sachen Aurini del haſcha.
Laß mir das Hemmet waſchen Achſel
Ruff jhm Ayeth Lu. (Camis.
Ein guten Morgen Subba ell khayr
Ein gute Nacht Maſſa ell khayr.
Jch will zu hauß gehen Nahab nerotlell (beyth.
Jch will außgehen.
Nahab nechroſs (men ell beyth.
Jch will kauffen Nahab Neſtæri.
Jch empfind mich vbel Anna ma an- (na tayeb.
Warumb ſchlegſt du mich Leſte terobin
Jch will nicht Annan nehab.
Jch will Annan hab.
Jch hab kein Geld Mandiflus.
Wechſel mir das Geld Eſroffly dellflus.
Das Geld iſt nit gut.
Dell flus mannfa
Das Geld iſt gut Dell flus melaha.
Zuuil Ketir.
Zu wenig Khaniſuya
Behend oder geſchwind Fiſſa
Verzeuch Esber
Mich duͤrſt Annaſtndi adaſch
Mich hungert Annaſy ann.
1 VVohait
2 Etnein
3 Telate
4 Arba
5 Khambſe
6 Seite
7 Sabba
8 Themanie
9 Thiſſa
10 Aſchara
11 Echta
12 Etnan
13 Telat
14 Arbata
15 Khambs
16 Sett
17 Sabba
18 Themann
19 Theſsa
Taſch
20 Aſcharin.
21 VVohait
22 Etnet
23 Telatet
24 Arbata
25 Khambſt
26 Silb
27 Sabbt
28 Themant
29 Theſſa
Aſcharin.
30 Thelatin
40 Arbain
50 Khambſni
60 Settin
70 Sabbatin
80 Themanin
90 Theſſain
100 Mia
200 Miteni
300 Thelat mia
1000 Allff
2000 Allffain
Gebett fuͤr die ſo vber Landt raiſen.
OHerꝛ fuͤhre mich auff deinen weg/ ſo werde ich heꝛein gehn in deiner warheit.
Mein Hertz ſoll ſich frewen/ auffdaß es foͤrchte deinen Namen.
Das Lobgeſang Zacharie.
GEbenedeyet ſey der Herꝛ der Gott Jſrael:
Dann er hat ſein Volck heimbgeſucht vnd erloͤſet.
Vñ hat vns auffgericht ein Hoꝛn der Seligkeit: in dem Hauß Dauid ſeines Dieners.
Als er gered hat durch den Mund ſeiner H. Prophetẽ: die von anfang geweſen ſeind.
Daß er vns erloͤſet von vnſern Feinden:
vnd vom Gewalt aller die ſo vns haſſen.
Vñ dz er baꝛmhertzikeit erzeigte vnſern vaͤtteꝛn: vñ an ſeinen heiligen bund gedaͤchte.
Ja an den Aid den er geſchworẽ hat vnſerm Vatter Abraham: ſich ſelbſt vns zugebẽ.
Auff daß wir auß der hand vnſerer Feindt erloͤſet: jhm ohn forcht dienen.
Jn Heiligkeit vnd Gerechtigkeit vor jhmeꝛ all vnſer lebenlang.
Vnd du Kind wirſt genannt ein Prophet deß aller hoͤchſten:
dann du wirſt gehen vor dem Angeſicht deß Herꝛen/ dz du ſeine Weg beraiteſt.
Vnd erkantnus der Seligkeit ſeinem Volck gebeſt: zu verzeyhung jhrer Suͤnden.
Durch die hertzliche barmhertzigkeit vnſers Gottes:
damit er vns heimbgeſucht hat kommend auß der hoͤhe.
Zuerleuchten die da ſitzen in Finſternus vnd Schatten deß Todts: vnd zulaiten vnſere Fuͤß auff den Weg deß Friedens.
Ehr ſey dem Vatter vnd dem Sohn/ vnnd dem heiligen Geiſt.
Als er war im anfang/ vnd jetzt vnd allwegen/ vnd in ewigkeit/ Amen.
Antiphon.
Auff den Weg deß friedens/ heils vnnd gluͤcklichheit/ richt vñ laite vnſere gaͤng/ vñ dein guter Engel ſey vnſer beleiter zuweiſen vnſere fuͤß auff den weg deß fridens/ auff dz wir mit heil vnd gluͤckſeligkeit hingehen/ vñ widerumb heimkom̃en.
Kyrie eleiſon Chꝛiſte eleiſon/ Kyrie eleiſon.
Vatter vnſer/ ꝛc.
PRECES.
GEbenedeyet ſey der Herꝛ Gott alle tag.
Ein gluͤcklichen weg mach vnns vnſer Heylaͤd.
Gott vnſer Gott heylſam zumachẽ Vñ in dem namen deß Herꝛn iſt der anfang deß todts.
Der Feind moͤg nichts wider vns ſchaffen.
Vnd der Sohn der Boßheit moͤg vns kein ſchaden zulegen.
O Herꝛ biß vns ein Thurn der ſtaͤrcke.
Vor dem angeſicht deß Feinds.
Herꝛ erhoͤre mein Gebett.
Vnd mein Geſchrey komb zu dir.
Gebett.
OGott/ der du biſt ein fuͤhrer deiner Heiligen/ ordne den Engel deß Friedens mit deinen Dienern/ der vns zu dem fuͤrgenommen Ort friſch vnd geſund fuͤhr vnnd widerfuͤhr/ Er ſey vns ein froͤlicher Gefert/ vnd damit kein Feind vns den Weg abſtele, ſo ſey weit vnnd ferꝛ vonn vns der boͤſen Geiſter zugang.
Vnnd der H. Geiſt woͤll vnſer Gefehrt ſeyn.
Durch vnſern Herꝛn/ ꝛc.
OGott/ d’ du die drey Weiſen von Orient/ Caſparn/ Melchiorn/ vnd Balthaſarn/ zu deiner Kindtlichen Krippen/ ohn allen verzug durch laitung deß Sterns gefuͤhret haſt/ auff daß ſie dich mit Geheimbnusgaben ehreten: Verleyhe gnaͤdigklich/ durch diſer dreyer Koͤnig gaben/ guͤtige fuͤrbitt vñ verdienſt/ vns deinen Dienern auff dieſem Weg den wir gehen/ Behendigkeit/ Frewd Gnad vnnd Friedt/ daß wir durch dich/ der du die wahre Sonn/ der wahre Stern/ vnnd das wahre Liecht ſelbſt biſt/ mit heyl zu dem verordneten Ort kommen/ vnd nach wol verꝛichten Geſchefften/ mit aller Glaͤckſeligkeit friſch vnd geſund widerkommen moͤgen.
Der du lebeſt vnnd regiereſt Gott von Welt zu Welt/ Amen.
Darauff ſprich
Auff den Weg deß Friedens vnnd der gluͤckſeligkeit/ fuͤhr vns die Krafft der heiligen Dreyfaltigkeit/ vnd der Engel der mit Tobia gieng/ mache vnns diſe Fahrt leicht vnd ring.
Ein Gebett ſo du auff dem Waſſer fehreſt.
ALlmechtiger ewiger Gott/ der du die Kinder Jſraels inn aller Sicherheit auß Egypten belaitet/ dieſelben auch geſund vnnd vnbeſchaͤdigt durch das rotte Meer/ vñ durch den Jordan gefuͤhrt haſt/ ich bitte dich demuͤtigklich/ du woͤlleſt mich armen Suͤnder auff diſem Waſſer fahꝛent/ vor aller Widerwertigkeit bewahren/ vnd zu dem begerten Landt vnnd Geſtadt mit Geſundtheit vnd Frewden kommen laſſen.
Durch vnſern HErꝛn JEſum CHriſtum/ Amen.
ILLVSTRIS ET GENE- ROSI Dn. D.
GEORGII ANTIgoni francipanii de castello & Tergento, &c. Sereniſſ.
Archid.
Maximiliani Erneſti, &c. Cubicularii.
Elegia AD ILLVSTREM ET STRENVVM Virum, Dominum D. Bernhardum VValtherum, in VValters VVeil & Tuerbach.
&c. Sereniſſ.
Arch. Maximiliani Erneſti, &c. ſupremum Stabuli Præfectum & Cubicularium.
ARua petunt alij ſolio contermina Phæbi, Claraq́; diuerſo ſidere prata Vident, Nec piget Indorū latebras luſtrare nec Aduerſam remis ſollicitare Thetym, (borrẽt Terras hi Tyrias adeunt Seresq́; beatos, Ruſtica ſic arui pectora ringit amor.
Inuictos animos peragit veſana libido, O vanum ſtudium ſtoliditasq́; virûm, Gratia cœleſtis:
non hac tu compede vinctuss, Lora fatigaſti quadrupedantis equi.
Oras diuerſas, varios Regumq́; Ducumq́; Vidiſti mores, oppida, Regna, manus.
Nexas verticibus agros per mille notaſte Sublimes tædas, barbaricasq́; comas.
Voces horrendas dederat quas barbarus ore, Auribus bauſiſti, terribilesq́; ſonos.
Singula quid memorem post multa periculæ terræ Et maris Iſacidum terra petita tibi est.
Flexis diuinæ ſobolu mortale ſepulchrum Oraſti genibus: quod tibi cauſæ viæ Roma, triumphantum diuûm iactata ſepulchruns Chriſtigerum tellus barbara marmor habet.
Ab quid gens Chriſti torpes? vlciſcere Regem Chriſtigerum tellus barbara marmor habet.
Nil agitis fortes Aquilæ Galliq́; feroces?
Hæc vos Martis aues, debita regna manent.
Grande decus mundi, leo quid generoſe moraris?
Hæc bæc ſunt armis digna trophæa tuis.
Id marmor VValther, patriis te traxit ab oris, Et te te longam compulit ire viam.
Pectore fudiſtimiſto ſuſpiria fletu, Cum pes Chriſtigeram conſtitit ante domuns.
Alcides terras, terras peragrauit Vlyſſes, At iſtos mouit gloria vana viros.
Non bæte cauſæ:
Pietas ſed feruida duxit, Duxit & ad patrios illa reduxit auos.
Victis incolumem lætor te ſtare periclis, Te penes antiquos gratulor eſſe lares.
Soleſt, poſt nimbos, dulcis poſt æquora tellus, Poſt Boream Zephyrus, poſt iter alma Quies.
IN LIBRVM. ILLVSTRISS.
Dn. D.
SVI OBSERV ANDISS. D.
BERNH ARDI VValtheri, &c Sereniſſ.
Archiducis Maximiliani E. ſupremi Stabuli Præfecti, &c. EPIGRAMMA. M. IOHAN. CROESELII V. S. THEO. log. Licen.
Sereniſſ.
Archiducis Ferdinandi, &c. Bibliothecarij, Sereniſſ. q́; Archiduciſſ. P. & Sacellani.
DVx Laertiades, poſt diruta Pergama Troiæ, Luſtrauit variis diſſitaregna plagis.
Cur mendax ideo cumulas tot Græcia Plauſus?
Quidquidiis effers plauſibus, error erat.
Debetur laus vera tuo, VValibere, labori, Trans mare quem Solymas iuuit inire domos:
Non etenim tumidis ventoſa ſuperbia pennis, Non te præcipiti ſors Vaga puppe tulit: Vnica diuini Vexit te Numinis auræ, Quod ſibi calcatam viſere iuſſit humum.
Hæc eadem ſpirat tibi nunc quoque cœlitus auræ.
Quando alios in tam nobile ducis iter. Pande viam, quæ ſancta Dei veſtigia monſtret, Ille tibi facilem pandet in aſtra viam.
FINIS.
DEO GLORIA.
