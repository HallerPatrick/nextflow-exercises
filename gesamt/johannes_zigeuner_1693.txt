VOn GOTTES Genaden Johann Lucharius Biſchoffe und deß Heiligen Roͤmiſchen Reichs Fuͤrſt zu Aychſtaͤtt/ ꝛc. Obwohlen in deß Heil:
Rom: Reichs-Abſchieden/ Und Conſtitutionen haylſamblichen verordnet/ und von Unſern Hoch: Loͤblichen Vorfahrern/ als Uns ſelbſten mit geſchaͤrpfften Ernſt wiederholt/ und neuerlich gebotten/ daß dem armen Landt-Mann uͤberlaͤſtige/ auf Dieb- und Rauberey herumb Schwaiffige/ und zumahl mit allerhand zauberiſchen Stuͤcklen umbgehendt-loſe Zuͤgeuͤner-Wuͤpper- und Jauner-Geſuͤndel in Unſern Hoch-Stiffts-Landten nicht zugedulten/ weniger zu behoͤrbergen/ oder Underſchlaiff zugeben/ ſonderen mit aller Strenge nechſt Abnam bey ſich habender Sachen/ und Geraͤth zuverjagen/ und fern von Unſern Graͤntzen zuhalten/ nicht weniger auch die ſtarcke/ geſunde/ ohnkruͤpplhaffte Gartirer/ und andere frembde außlaͤndiſche Bethler ab- und in jhre Herꝛſchafften/ Laͤndter/ und Gerichte (gleich auch goͤgen die Unſerige in anderwaͤrthigen Chur und Fuͤrſtenthumben beſchihet) zuverweiſen/ und den Jnhaimiſchen das Heil: Allmueſen nicht entziehen/ noch ſchmaͤhleren zu laſſen/ ꝛc.
Und nun aber mit ſonderbar groſſen Unſern Mißfallen vernemmen/ und thails ſelbſten mit Augen vuͤhlfaltig ſehen muͤſſen/ daß ſowolen die Unſers Hoch-Stiffts ſo offt- und manigfaͤltig-verwieſene Zuͤgeuͤner verſchiedener Orthen ahngetroffen/ wol gar gelithen/ und nicht außgejagt werden/ als auch ſich umb Unſer Reſidenz-Statt ſo gar auſſer Maͤrckt- und Feſt- Zeiten ein Maͤnge frembde Bethler/ jhewels auch nicht ohne Ungeſtuͤmme zu nicht geringem Ungemach/ und Verdruß eintringen/ und uͤberlaͤſtig vor Kirchen/ und Haͤuſſern umbſtreichen: Ebenfalls/ und gleicher geſtalten vuͤhl/ und zerſchiedene Wildtpraͤth-Schuͤtzen zuſpuͤhren/ welche hin/ und wieder jhre gewiſe Hoͤrbergen/ und gleichſamb Laͤg-Staͤtte haben/ das Wildtpraͤth/ und anderen Raub zuverhandlen/ oder weck zubringen/ ohne daß bißherig vorgenom̃ene ernſtliche Beſtraffungen was erklaͤckliches nachgeben.
Als erklaͤren/ gebiethen/ ſchaffen/ und wollen Wir hiemit durch gegenwaͤrtig in Truck gegebenes offentlich aller Orthen/ und Endten Unſers Hoch-Stiffts angeſchlagenes Mandat, daß obgedachtes ſchaͤdliches/ an keine Gebott/ noch Verbott/ Straff/ noch Trohung ſich kehrendes hail-loſes Zuͤgeuͤner-Wuͤpper- und verꝛuffenes Jauner-Geſuͤndel/ ſo nichts anders/ als gleichſam gehoͤgte/ und von Profeſſion-gewidmete Landts-Dieb/ und Rauber abgeben/ in Krafft diß aller Unſer Hoch-Stiffts-Landten proſcribirt, und verwieſen/ auch nicht anderſt zuachten ſeye/ als wann ſie alle nach diſer alſo publicirten Banniſirung/ und deren Anzaig weiters Betrettene ſambt und ſonders darauf ein wuͤrckliche Urphedt geſchworen; Derowegen/ ſo viel deren nach Verflieſſung eines Viertel Jahrs von Publication diß Unſers Verweiſung- und Proſcriptions-Mandats (welches jhnen durch offentliche Anſchlag: und Andeutung bekandt werden ſoll/ und muß) ertappet werden/ wuͤrcklich auf die Galeeren unnachlaͤßig verurtheilt/ auch die Weiber nacher Venedig ins Werck- und Schiff-Bau-Hauß mitgeſchickt werden ſollen; Allen Unſern Ober- und Under-Beambten bey Verlurſt jhrer Dienſten auferladente/ auf mehr-beruͤhrtes Geſindel ein wachtſambes Auge zuhaben/ auf wenigſtes deſſen Verſpuͤhren darauf loß zugehen/ hand voͤſt zumachen/ und nach Unſerer Reſidenz- Statt zu weitherer Execution obigen Galeern-Straff einzuliffern/ Unſern Underthanen/ und Schutz-Verwandten/ Chriſten/ und Juden bey Einziehung jhrer Lehen- und Guͤtern/ auch nach Beſchaffenheit/ Außſchaffung auß dem Landt befelchlichen einbindendte/ da ſie dergleichen Geſindt auf Einoͤden/ in Waͤldtern/ oder ſonſten/ was Orthen es ſeye/ ſehen/ wiſſen/ oder erfahren/ und verkundſchafften/ unter Vermeydung obiger Straffen dem nechſten Beambten ſo Tag/ als Nachts anzuzaigen/ da es aber einer verſchweigte/ und ein ander wuͤſte/ der ſolle auf gleiches Stillſchweigen mit dem erſten Ubertretter auf Kundtwerdung deſſen in gleicher Straff ſeyn/ da ers aber anzaigt/ ohnoffenbahrt bleiben/ und noch von der Straff einen dritten Thail zur Belohnung haben; nechſt deme Wuͤr denen Beambten/ und Underthanen alles/ was ſolche Leuthe bey ſich haben (außgenommen geſtollne Sachen/ die anderwaͤrthig erweißlich/ und erkaͤndtlich hingehoͤrig) Preyß geben/ und jhnen/ was uͤber Abzug der Einfangs-Koͤſten uͤberig/ zur Vergeltnuß unter ſich zuthailen uͤberlaſſen haben wollen.
Anlangendt aber die Wildtpraͤth-Schuͤtzen/ und Wildterer/ da wahrnen Wuͤr die Jnhaimiſche dahin/ ſich deſſen zuenthalten/ und vor Schaden/ und Verderben zu ſeyn/ dann Wuͤr goͤgen ſye/ ſonderlich auf mehr wiederholtes Betrethen nim̃er mit Gelt-Straffen/ ſonder Landts-Verweiſung/ und/ da ſie daruͤber wiederumben ertapt werden/ ebenfals mit jhnen endlichen wol gar zu Verdammung in Ungariſche Graͤnitz-Voͤſtungen/ und nach Schwaͤhre der Umbſtaͤndt/ oder oͤfftern Wiederkommen/ noch ſchaͤrpffer zuverfahren entſchloſſen/ den Frembden aber verkuͤnden Wuͤr hierdurch ein geſchwindere und ſchnellere Execution erſtgemelter Straffen unaußbleiblich ahn/ und wollen deren Underſchlaiffer/ Vertraͤgeꝛ/ und Verthuſcher mit den Delinquenten ſelbſt nach Beſchaffenheit der erſt/ andern/ oder oͤffters wiederholten Uberfahrung in gleiche Straff verfaͤllt haben.
Schließlichen zu Abhaltung der ſtarcken/ geſunden/ ohnkruͤppelhafften Gartirer/ und anderer frembder Bethler (darunder Wuͤr aber die arme vertriebene Leuthe vom Rheinſtromb/ Pfaltz/ und ſelbiger (leyder) verdoͤrbter Landten/ auch in ſpecie die wandrende arme Handwercks-Purſch nicht verſtehen/ doch ſolche bald forth befuͤrderet verlangen/ und nicht geſtatten wollen/ daß ſie mehr Taͤge/ ja wohl gar gantze Wochen herumb ſtreichen/ und mit taͤglichen Haiſchen importun ſeyen) verordnen Wuͤr diſes bey unaußbleiblichen Einſehen/ daß in jeden Ambt ſowol die arme Anſitz habende/ als die ſonſten Hinderſaͤßige/ oder Mundt-Leuth klein/ und groß/ jung/ und alt/ namentlich mit jhren Zuſtaͤnden und Gebraͤchen beſchrieben/ und zu Unſern Hoff-Rath/ umb nach befundener Anzahl und deren Beſchaffenheit/ wo es noͤthig/ weitere Verfuͤgung zuthun/ in außfuͤhrlichen Regiſtern eingeſchicket/ im uͤbrigen aber nach Exempel benachbarten Landten darob gehalten werde/ daß jede Arme in jhren Ambts-Bezuͤrck allein das Allmuſen ſamblen/ und auſſer Jahr- Maͤrckten/ und hocher Feſten/ oder Ablaß-Zeiten anderwaͤrtig/ auch jnner Landts nicht außlauffen/ die Frembde aber durch die Bethel-Richter/ Ampt-Knecht/ und Schoͤrgen forthgewieſen/ auch ſolchen nichts vor den Haͤuſſern geraichet werde/ als den Unſerigen anderwaͤrtig auch wiederfahret.
Diß alles vermaynen Wuͤr ernſtlich/ und wollen es bey inverleibten Straffen/ auch ſchwaͤhren Unſern Ungnaden auf das genauiſte gehorſambſt vollzogen haben.
Es wuͤſſe demnach ſich maͤniglich darnach zurichten/ und vor Schaden zuhuͤtten.
Urkundlichen haben Wuͤr goͤgenwaͤrthiges Pœnal-Mandat aigenhaͤndig unterſchrieben/ und mit Unſern groͤſſern Jnſigel betrucken laſſen: in Unſerer Reſidenz-Statt Aychſtaͤtt den 10. Aug. 1693.
