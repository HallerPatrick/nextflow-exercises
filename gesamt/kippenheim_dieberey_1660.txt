WIr Heinrich Balthaſar von Kippenheim/ der Meiſter und der Raht deß H. Reichs Freyen Statt Straßburg/ ſampt Vnſern Freunden den Ein und Zwantzigen thun hiemit kund und zuwiſſen; Demnach nun eine geraume zeit hero maͤnniglich mit groſſem mißfallen wahrnemmen muͤſſen/ was vor ohnverantwortlichen muhtwillen/ dieberey und andere grobe inſolentien, das liederliche geſindel der ſo genandten Zigeuͤner in dem Land hin und wider ohne ſchew getrieben und veruͤbet/ Deme aber alſo laͤnger ſtillſitzend nachzuſchen/ bey den geſampten Verein-Staͤnden dieſes Bezuͤrcks/ ohnverantwortlich/ gleich wie hingegen zu deſſen kraͤfftiger abwendung/ am vortraͤglichſten zu ſeyn/ ermeſſen worden/ gedachte ſo genandte Zigeuͤner allerdings ab- und auß dem Land zuſchaffen/ und ſelbigen nirgends keinen underſchleiff mehr zugeſtatten; Daß auch Wir Vnſers orts zu erreichung ſolchen gemeinnutzigen zwecks/ nach vermoͤgen zu concurriten keines wegs underlaſſen oder ermanglen wollen.
Gebiethen und befehlen demnach allen Vnſern Amptleuthen/ Schultheiſſen/ Voͤgten/ Heimburgern/ Vnderthanen und Hinderſaſſen alles ernſts und wollen/ daß offterwehnte Zigeuͤner in keine Vnſerer Flecken und Dorffſchafften mehr eingelaſſen/ ſondern alſo fort weg- und abgewieſen/ und da ſie mit gewalt ſich einzutringen unterfangen wuͤrden/ denenſelbigen mit aller macht widerſtanden/ auch auff den nohtfall die Benachbarte zu ſendung verglichener huͤlff/ deſſen entweders mit etlich Schuͤtzen oder Leuͤtung der glocken/ benachrichtigt und adviſirt werden ſollen.
Solte ſich aber begeben/ daß ein oder der ander benachbarte ort von ſolchem geſindel angefallen/ und herberg darinnen gemacht werden wolte/ ſo ſollen die Vnſerige/ ſo balden ſie deſſen entweders durch Botten/ oder oberwehnte Zeichen kundſchafft erlangen/ demſelbigen hinwiderumb ohn verzug nach moͤglichkeit beyzuſpringen/ ſich alles fleiſſes angelegen ſeyn laſſen.
Vnd ſolches alles bey vermeidung Vnſerer ſchwaͤren Obrigkeitlichen ſtraff/ Warnach ſich maͤnniglich zurichten.
Decretum Samſtags den 8. Septembris Anno 1660.
