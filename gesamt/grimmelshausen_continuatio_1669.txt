CONTINUATIO des abentheurlichen SIMPLICIS- SIMI Oder Der Schluß deſſelben.
Durch German Schleifheim von Sulsfort.
Mompelgart/ Bey Johann Fillion / 1669 .
O wunderbares thun!
O unbeſtaͤndigs ſtehen Wann einer maͤhnt er ſteh/ ſo muß er fuͤrter gehen/ O ſchluͤpfferigſter Standt! dem vor vermeinte Ruh Schnell und zugleich der Fall ſich naͤhert zu Gleich wie der Todt ſelbſt thut; was ſolch hin fluͤchtig Weſen Mir habe zugefuͤgt/ wird hierinnen geleſen; Worauß zuſehen iſt daß Unbeſtaͤndigkeit Allein beſtaͤndig ſey/ immer in Freud und Leid.
Das 1. Capitel.
Jſt ein kleine Vorꝛede und kurtze Erzehlung/ wie dem neuen Einſidler ſein Standt zuſchlug.
Das 2. Capitel.
Wie ſich Lucifer verhielte/ als er friſche Zeitung vom geſchloßnen Teutſchen Frieden kriegte.
Das 3. Capitel.
Seltzambe auffzuͤg etliches hoͤlliſchen Hoffgeſinds und dergleichen Burſch.
Das 4. Capitel.
Wettſtreit zwiſchen der Verſchwendung und dem Geitz; und iſt ein wenig ein laͤnger Capitel als das vorige.
Das 5. Capitel.
Der Einſidel wird auß ſeiner Wildtnuß zwiſchen Engelland und Franckreich auff das Meer in ein Schiff verſetzt.
Das 6. Capitel.
Wie Iulus vnd Avarus nach Paris rayſen/ und dort ihre Zeit vertreiben.
Das 7. Capitel.
Avarus findet auff ohngekehrter Banck/ und Iulus hingegen macht Schulden/ deſſen Vatter aber rayſet in ein andere Welt.
Das 8. Capitel.
Iulus nimbt ſeinen Abſcheid in England auff Edelmaͤnniſch/ Avarus aber wird zwiſchen Himmel und Erden arreſtirt
Das 9. Capitel.
Baldanders kombt zu Simpliciſſimo, und lernet ihn mit mobilien und immobilien reden und ſelbige verſtehen.
Das 10. Capitel.
Der Eremit wird auß einem Waldt- ein Wali-Bruder.
Das 11. Capitel.
Simplici ſeltzſamer Diſcurs mit einem Schermeſſer.
Das 12. Capitel.
Obige Materia wird continuirt und das Urthel exequirt.
Das 13. Capitel.
Was Simpilicius ſeinem Gaſt-Herꝛen fuͤr das Nacht-Laͤger vor eine Kunſt gelernet.
Das 14. Capitel.
Allerhand Auffſchneidereyen deß Pilgers/ die einem auch in einem bitzigen Fieber nicht ſeltzſamer vorkommen koͤnnen.
Das 15. Capitel.
Wie es Simplicio in etlichen Nachtherbergen ergangen.
Das 16. Capitel.
Wie der Pilger wiederumb auß dem Schloß abſcheidet.
Das 17. Capitel.
Was maſſen er uͤber das Mare mediterraneum in Egypten faͤhrt/ vnd an das rothe Meer verfuͤhrt wird.
Das 18. Capitel.
Der wilde Mann kombt mit groſſem Gluͤck und vielem Geld wiederumb auff freyem Fuß.
Das 19. Capitel.
Simplicius und der Zimmermann kommeñ mit dem Leben darvon/ und werden nach dem erlittenen Schiffbruch mit einem aignen Land verſehen.
Das 20. Capitel.
Was ſie vor eine ſchoͤne Koͤchin dingen/ und wie ſie ihrer mit Gottes Hilff wieder loß werden.
Das 21. Capitel.
Wie ſie beyde nach der Hand miteinander bauſen/ und ſich in den Handel ſchicken.
Das 22. Capitel. Fernere folg obiger Erzehlung/ und wie Simon Meron das Leben ſambt der Jnſul quitirt/ darin Simplicius allein Herꝛ verbleibt.
Das 23. Capitel.
Der Monachus beſchluͤſt ſeine Hiſtori und macht dieſen 6. Buͤchern das Ende.
Das 24. Capitel.
Iean Corneliſen ein Hollaͤndiſcher Schiff-Capitain kombt auff die Jnſul/ und macht mit ſeiner Relation dieſem Buch einen Anhang.
Das 25. Capitel.
Die Hollaͤnder empfinden ein poſſirliche Veraͤnderung/ als ſich Simplicius in ſeiner Veſtung enthielte.
Das 26. Capitel.
Nach dem Simplicius mit ſeinem Belaͤgerern accordirt/ kommen ſeine Gaͤſt wieder zu ihrer Vernunfft.
Das 27. Capitel.
Beſchluß dieſes gantzen Werck/ und Abſcheid der Hollaͤnder.
Das I. Capitel.
WAnn ihm jemand einbildet/ ich erzehle nur darumb meinen Lebens-Lauff/ damit ich einem und anderem die Zeit kuͤrtzen: oder wie die Schalcks-Narꝛn und Poſſen-Reiſſer zu thun pflegen/ die Leut zum lachen bewoͤgen moͤchte; ſo findet ſich derſelbe weit betrogen! dann vie. lachen iſt mir ſelbſt ein Eckel/ und wer die edle ohnwiederbringliche Zeit vergeblich hinſtreichen laͤſt/ der verſchwendet die jenige Goͤttliche Gaab ohnnuͤtzlich/ die uns verliehen wird/ unſerer Seelen Hail in: und vermittelſt derſelbigen zuwuͤrcken; Warumb ſolte ich dann zu ſolcher eytelen Thorheit verholffen: und ohne Urſach vergebens anderer Leut kurtzweiliger Rath ſeyn?
Gleichſamb als ob ich nicht wiſte/ daß ich mich hierdurch frembder Suͤnden theilhafftig machte mein lieber Leſer/ ich beduͤncke mich gleichwohl zu ſolcher Profeſſion umb etwas zugut zu ſeyn/ wer derowegen einen Narꝛen haben will/ der kaufft ihm zween ſo hat er einen zum beſten; daß ich aber zu zeiten etwas poſſierlich auffziehe/ geſchiehet der Zaͤrthling halber/ die keine heilſame Pillulen koͤnnen verſchlucken/ ſie ſeyen dann zuvor uͤberzuckert vnd verguͤlt geſchweige daß auch etwann die aller gravitetiſchte Maͤnner/ wann ſie lauter ernſtliche Schrifften leſen ſollen/ das Buch ehender hinweg zulegen pflegen/ als ein anders/ daß bey thnen bißweilen einen kleines Laͤchlen herauß preſſet; Jch moͤchte vielleicht auch beſchuldigt werden/ ob gienge ich zuviel Satyricè drein, deſſen bin ich aber gar nicht zuverdencken/ weil maͤnniglich lieber gedultet/ daß die allgemeine Laſter Generaliter durch gehechlet uñ geſtrafft: als die aigne Untugenden freundlich corrigirt werden; So iſt der Theologiſche Stylus beym Herꝛn Omne (dem ich aber dieſe meine Hiſtori erzehle) zu jetzigen Zeiten leyder auch nicht ſo gar angenehm/ daß ich mich deſſen gebrauchen ſolte; ſolches kan man an einem Marckſchreyer oder Quackſalber (welche ſich ſelbſt vornehme Aertzt/ Oculiſten/ Bruͤch: und Steinſchneider nennen/ auch ihre gute pergamentine Brief und Sigel druͤber haben) augenſcheinlich abnehmen/ wann er am offnen Marckt mit ſeinem Hanß Wurſt oder Hanß Supp auftritt/ und auf den erſten Schray und phantaſtiſchen krummen Sprung ſeines Narꝛen mehr Zulauffs und Anhoͤrer bekombt/ als der eyferigſte Seelen-Hirt/ der mit allen Glocken dreymahl zuſammen leuthen laſſen/ ſeinen anvertrauten Schaͤfflein ein fruchtbare heilſame Predig zuthun.
Dem ſey nuu wie ihm wolle/ ich proteſtire hiemit vor aller Welt/ kein ſchuld zuhaben/ wann ſich jemand deßwegen aͤrgert/ daß ich den Simpliciſſim um auf die jenige mode außſtaffirt/ welche die Leut ſelbſt erfordern/ wann man jhnen etwas nutzlichs bey bringen will; laͤſt ſich aber in deſſen ein und anderer der Huͤlſen genuͤgen und achtet deß Kernen nicht/ der darinnen verborgen ſteckt/ ſo wird er zwar als von einer kurtzweiligen Hiſtori ſeine Zufriedenheit:
Aber gleich wohl das jenig bey weitem nicht erlangen/ was ich ihn zuberichten aigentlich bedacht geweſen; fahe demnach widerum an/ wo ichs im End deß fuͤnfften Buchs erwinden laſſen.
Daſelbſt hat der geliebte Leſer verſtanden/ daß ich widerumb ein Einſidler worden/ auch warumb ſolches geſchehen; gebuͤhret mir derowegen nunmehr zuerzehlen/ wie ich mich in ſolchem Standt verhalten; die erſte baar Monat alldieweil auch die erſte Hitz noch tauret/ giengs treflich wol ab/ die Begierde der fleiſchlichen Wolluͤſte oder beſſer zuſagen/ Vnluͤſte/ denen ich ſonſt treflich ergeben geweſen/ daͤmpffte ich gleich anfangs mit zimblicher geringer Muͤhe/ dann weil ich dem Baccho vnd der Cerera nit mehr dienete/ wolte Venus auch nicht mehr bey mir einkehren; aber damit war ich drumb bey weitem nit vollkommen/ ſonder hatte ſtuͤndlich tauſendſaͤltige Anfechtungen; wann ich etwan an meine alte begangne loſſe Stuͤcklein gedachte und eine Reu dardurch zuerwecken/ ſo kamen mir zugleich die Wolluͤſte mit ins Gedaͤchtnuß/ deren ich etwan da und dort genoſſen/ welches mir nit allemal geſund war/ noch zu meinem geiſtlichen Fortgang aufferbaulich; wie ich mich ſeithero erinnert/ und der Sach nachgedacht/ iſt der Muͤſſiggang mein groͤſter Feind:
Und die Freyheit (weil ich keinem Geiſtlichen underworffen/ der meiner gepflegt und wargenommen haͤtte.) die Urſach geweſen/ daß ich nicht in meinem angefangenen Leben beſtaͤndig verharꝛet; ich wohnete auff einem hohen Gebuͤrg die Moß genant/ ſo ein ſtuͤck vom Schwartzwald: und uͤberal mit einem ſinſtern Dannen-Wald uͤberwachſen iſt/ von demſelben hatte ich ein ſchoͤnes Außſehen gegen Auffgang in das Oppenauer Thal und deſſen Neben-Zincken; gegen Mittag in das Kintzinger Thal und die Grafſchafft Geroltzeck/ alwo daſſelbe hohe Schloß zwiſchen ſeinen benachbarten Bergen das Anſehen hat/ wie der Koͤnig in einem auffgeſetzten Kegel-Spill; gegen Nidergang kondte ich das Ober und Unter Elſaß uͤberſehen/ und gegen Mitternacht der Nidern Marggraffſchafft Baaden zu/ den Rheinſtrom hinunter; in welcher Gegend die Statt Straßburg mit ihrem hohen Muͤnſter-Thum gleichſamb wie das Hertz mitten mit einem Leib beſchloſſen hervor pranget; mit ſolchem Außſehen und Betrachtungen ſo ſchoͤner Lands-Gegend delectirte ich mich mehr als ich eyferig bettete; warzu mir mein Perſpectiv dem ich noch nicht reſignirt, treflich anfriſchte; wann ich mich aber deſſelbigen wegen der duncklen Nacht nicht mehr gebrauchen kondte/ ſo nahm ich mein Jnſtrument/ welches ich zu Staͤrckung des gehoͤrs erfunden/ zu handen/ und horchte dardurch/ wie etwan uff etlich Sundt Wegs weit von mir die Bauren Hund bellen/ oder ſich ein Gewilt in meiner Nachbarſchafft regte; mit ſolcher Thorheit gieng ich umb/ und lieſte mit der Zeit zugleich arbeiten und betten bleiben/ wordurch ſie hiebevor die alte Egyptiſche Einſidel beydes Leib und Geiſtlicher Weiß erhalten; Anfaͤnglich als ich noch neu war/ gieng ich zu Hauß zu Hauß in den naͤchſten Thaͤlern herumb/ und ſuchte zu Auffenthaltung meines Lebens das Allmoſen/ nahm auch nit mehr als was ich ploͤßlich bedorffte/ und ſonderlich verachte ich das Gelt/ welches die umbligende Nachbaren vor ein groß Wunder:
Ja fuͤr ein ſonderbare Apoſtoliſche Heiligkeit an mir ſchaͤtzten; ſo bald aber meine Wohnung bekandt wurde/ kam kein Waldgenoß mehr in Wald/ der mir nit etwas von Eſſen-Speiſſen mit ſich gebracht hette; dieſe ruͤhmten meine Heyligkeit und ungewoͤhnliches Einſidleriſches Leben auch anderwerts/ alſo daß auch die etwas weiters wohnende Leuth entweder auß Fuͤrwitz oder Andacht getriben/ mit groſſer Muͤhe zu mir kamen/ und mich mit ihren Verehrungen beſuchten/ da hatte ich an Brodt/ Butter/ Saltz/ Keß/ Speck/ Eyern und dergleichen nit allein keinen Mangel/ ſonder auch einen Vberfluß; wurde aber darumb nit deſto gottſeliger/ ſonder je laͤnger je kaͤlter/ ſaumſeliger und ſchlimmer/ alſo daß man mich beynahe einem Heuchler oder heiligen Schalck hett nennen moͤgen; doch underlieſſe ich nicht/ die Tugenden und Laſter zubetrachten/ und zugedencken was mir zuthun ſeyn moͤchte/ wann ich in Himmel wolte; Es geſchahe aber alles unordenlich/ ohne rechtſchaffenen Rath und einen veſten Vorſatz/ hierzu einen Ernſt anzulegen/ welchen mein Stand und deſſen Verbeſſerung von mir erforderte.
Das II. Capitel.
WJr leſen daß vor zeiten bey dem GOtt ergebenen heiligen Gliedern der Chriſtlichen Kirchen die Mortification oder Abtoͤdtung deß Fleiſches/ vornemblich in betten/ faſten und wachen beſtanden; gleichwie nun aber ich mich der erſten beyden Stuck wenig beflieſſe; alſo lieſe ich mich auch die ſuͤſte Betoͤherung deß Schlaffs ſtracks uͤberwinden/ ſo offt mir nur zugemuthet ward/ ſolche Schuldigkeit (daß wir dann mit allen Thieren gemein haben) der Natur abzulegen; einmahls faullentzte ich unter einer Thannen im Schatten/ vnd gab meinen unnuͤtzen Gedancken gehoͤr/ die mich fragten/ ob der Geitz oder die Verſchwendung das groͤſte oder aͤrgſte Laſter ſeye?
ich habe geſagt meinẽ unnuͤtzẽ Gedancken! und das ſag ich noch!
dann lieber was hatte ich mich umb die Verſchwendung zubekuͤmmern/ da ich doch nichts zu verſchwenden vermochte? und was gieng mich der Geitz an/ in dem mein Stand/ den ich mir ſelbſt frey willig erwoͤhlet/ von mir erfordert/ in Armuth und Doͤrfftigkeit zuleben? aber O Thorheit/ ich war dannoch ſo hart verbaiſt/ ſolches zuwiſſen/ daß ich mir dieſelbige Gedancken nicht mehr außſchlagen kondte/ ſonder daruͤber einſchlummerte! womit einer wachent handiert/ damit pflegt einer gemeiniglich auch traument vexirt zu werden/ und ſolches wiederfuhr mir damals auch! dann ſo bald ich die Augen zugethan hatte/ ſahe ich in einer tieffen abſcheulichen klingenden hoͤlliſchen Groß-Fuͤrſten Luciferum zwar auff ſeinem Regiments-Stul ſitzen/ aber mit einer Ketten angebunden/ daß er ſeines Gefallens in der Welt nicht wuͤtten koͤndte; die viele der hoͤlliſchen Geiſter mit denen er umbgeben/ begnuͤgten durch ihr fleiſſigs auffwarten/ die groͤſte ſeiner hoͤlliſchen Macht/ als ich nun dieſes Hoff-Geſind betrachtete/ kam ohnverſehens ein ſchneller Poſtilion durch die Lufft geflogen/ der lieſe ſich vorm Lucifer nider und ſagte/ O groſſer Fuͤrſt/ der geſchloſſene teutſche Frieden hat bey nahe gantz Europam wiederumb in Ruhe geſetzt; das Gloria in excelſis und Te Deum Laudamus erſchallet aller Orten gen Himmel/ und jedermann wird ſich befleiſſen unter ſeinem Weinſtock und Feigenbaum hinforder GOtt zu dienen ſo bald Lucifer dieſe Zeitung kriegte/ erſchrack er anfaͤnglich ja ſo ſehr/ als hefftig er den Menſchen ſolche Gluͤckſeeligkeit mißgoͤnnet; in dem er ſich aber wieder ein wenig erhollete/ und bey ihm ſelbſt erwas/ was vor Nachtheil und Schaden ſein hoͤlliſches Reich am bißhero gewohnten intereſſe leyden muͤſte/ grießgrammet er ſchroͤcklich!
er knarbelt mit den Zaͤhnen ſo greulich/ daß er weit und breit forchterlich zuhoͤren war/ und ſeine Augen funckelten ſo grauſam vor Zorn und Ungedult/ daß ihm gleichſam ſchweffellichte Feurflammen gleichſam wie der Plitz herauß ſchlugen und ſein gantze Wohnung erfuͤlleten; alſo daß ſich nicht allein die arme verdambte Menſchen und geringe hoͤlliſche Geiſter; ſonder auch ſeine vornembſte Fuͤrſten und gehaimbſte Raͤth ſelbſt darvor entſetzlen; zuletzt lieffe er mit den Hoͤrnern wider die Felſſen daß die gantze Hoͤll darvon zitterte/ und fieng dergeſtalt an zu wuͤtten und toben/ daß die ſeinige ſich nichts anders einbilden kondten/ als er wuͤrde entweder gar abreiſen/ oder gantz toll und thoͤricht werden; maſſen ſich ein Zeitlang niemand erkuͤhnen dorffte ſich zu ihm zu nahen/ weniger ein einziges Woͤrtlein mit ihm zuſprechen.
Endtlich wurde Belial ſo keck und ſagte/ großmaͤchtiger Fuͤrſt was ſeynd das vor Gebaͤrden von einer ſolchen unvergleichlichen Hochheit? wie? hat der groͤſte Herꝛ ſeiner ſelbſt vergeſſẽ? ode was ſoll uns doch dieſe ungewoͤhnliche Weiß bedeuten/ die eurer herꝛlichen Majeſtaͤt weder nutzlich noch ruͤhmlich ſeyn kan?
Ach! antwortet Lucifer, ach! ach wir haben alleſambt verſchlaffen und durch unſere aigene Faulheit zugelaſſen das lerna malorum unſer liebſtes Gewaͤchs/ das wir auff dem gantzen Erdboden hatten/ und mit ſo groſſer Muͤhe gepflantzt:
Mit ſo groſſem Fleiß erhalten/ und die Fruͤchte davon jeweils mit ſo groſſem Wucher eingeſamblet/ nunmehr auß den teutſchen Graͤntzen gereuttet:
Auch wann wir nicht anders darzu thun/ beſorglich auß gantz Europa geworffen wird! und gleichwohl iſt keiner unter euch allen der ſolches recht behertzige!
Jſts uns nicht allen eine Schand/ daß wir die wenige Taͤglin welche die Welt noch vor ſich hat/ ſo liderlich verſtreichen laſſen?
ihr ſchlaͤfferige Maulaffen/ wiſt ihr nicht daß wir in dieſer letzten Zeit unſere reichſte Erndt haben ſollen? das iſt mir gegen dem Endt der Welt auff Erden ſchoͤn dominirt, wann wir wie die alte Hund zur Jacht vertroſſen und untuͤchtig werden wollen; der Anfang und Fortgang deß Kriegs ſahe unſerm verhofften Fettenſchnitt zwar gleich/ was haben wir aber jetzt zuhoffen?
da Mars Europam biß auff Polen quitirt/ dem lerna malorum auff dem Fuß nachzufolgen pflegt.
Als er dieſe Meynung vor Boßheit und Zorn mehr herauß gedonnert:
Als geredet hatte/ wolte er die vorige Wuth wieder angehen; aber Belial machte daß er ſichs noch enthielte/ da er ſagte/ wir muͤſſen deßwegen den Muth nicht ſincken laſſen/ noch ſich gleich ſtellen wie die ſchwachen Menſchen die ein wiederwertiger Wind anblaͤſt/ weiſt du nicht/ O groſſer Fuͤrſt/ daß mehr durch den Wein als durchs Schwerdt fallen? ſolte dem Menſchen/ und zwar den Chriſten/ ein geruhigen Fried/ welcher den Wolluſt auff dem Rucken mit ſich bringt/ nicht ſchaͤdlicher ſeyn als Mars?
iſt nicht gnug bekandt/ daß die Tugenden der Braut Chriſti nie heller leuchten als mitten in hoͤchſtem Truͤbſal?
mein Wunſch und Will aber iſt/ antwortet Lucifer/ daß die Menſchen ſowohl in ihrem zeitlichen Leben in lauter Ungluͤck:
Als nach ihrem Hinſterben in ewiger Qual ſeyn ſollen; dahingegen unſere Saumſahl endlich zugeben wird/ daß ſie zeitliche Wohlfart genieſſen:
Und endlich noch darzu die ewige Seeligkeit beſitzen werden; ha; antwortet Belial, wir wiſſen ja beyde mein profeſſion, vermittelſt deren ich wenig Feyertaͤg halten: Sonder mich dergeſtalt thumlen werde/ deinen Willen und Wunſch zuerlangen/ das lerna malorum noch laͤnger bey Europa verbleiben:
Oder doch dieſe Dam andere Kletten ins Haar kriegen ſoll; allein wird deine Hochheit auch bedencken/ daß ich nichts erzwingen kan/ wann ihr das Numen ein anders goͤnnet.
Das III. Capitel.
DAs freundlich Geſpraͤch dieſer zweyen hoͤlliſchen Geiſter war ſo ungeſtuͤmm und ſchroͤcklich/ daß es einen Haubt Lermen in der gantzen Hoͤllen erꝛegte/ maſſen in einer geſchwinde das gantze hoͤlliſch Heer zuſammen kam/ umb zu vernemmen/ was etwann zuthun ſeyn moͤchte da erſchiene Lucifers erſtes Kind/ die Hoffart mit ihren Toͤchtern; der Geitz mit ſeinen Kindern; der Zorn ſambt Neyd und Haß/ Rachgier/ Mißgunſt/ Verleumbdung/ und ihnen weiters verwandt war/ ſo dann auch Wolluſt mit ſeinem Anhang/ als Geilheit/ Fraß Muͤſſiggang und dergleichen/ item die Faulheit/ die Untreu/ der Muthwill/ die Lugen/ der Fuͤrwitz ſo Jungfern theuer macht/ die Falſchheit mit ihrem lieblichen Toͤchterlein der Schmeicheley die an ſtatt der Windfach einen Fuxſchwantz trug/ welches alles ein ſeltzamen Auffzug abgab/ und verwunderlich zuſehen war/ dann jedes kam inſonderbarer aigner Lieberey daher; ein theil war auffs praͤchtigſt herauß gebutzt/ das ander gantz bettelhafftig angethan/ und das dritte/ als die Unſchamhafftig und dergleichen/ gieng bey nahe uͤberall nackent; ein theil war ſo fett und wohl leibig wie ein Bacchus, das ander ſo gelb plaich und mager wie ein alte doͤrꝛe Ackermeer; ein theil ſchiene ſo lieblich und anmuthig wie eine Venus, das ander ſahe ſo ſaur wie Saturnus; das dritte ſo grimmig wie Mars, das vierdte ſo tuͤckiſch und dockmaͤuſig wie Mercurius, ein theil war ſtarck wie Hercules, oder ſo gerad und ſchnell wie Hippomenes, das ander lahm und hinckent wie Vulcanus; alſo daß man ſo unterſchiedlicher ſeltzſamen Arten und Auffzuͤg halber vermeynen haͤtte moͤgen es waͤre das wuͤttig Heer geweſen/ davon uns die alte ſoviel wunderlichs Dings erzehlt haben; und ohne dieſe obgenannte erſchienen noch viel die ich nicht kante noch zu nennen waiß/ maſſen auch etliche gantz vermummet und verkappt auffzogen.
Zu dieſem ungeheuren Schwarm thaͤt Lucifer eine ſcharpffe Rede/ in welcher er dem gantzen Hauffen in genere und einer jeden Perſon inſonderheit ihre Nachlaͤſſigkeit verwiſſe/ und allen auffrupffte/ daß durch ihre Saumſal lerna malorum Europam ſaumen; er muſtert auch gleich die Faulheit auß/ als einen untuͤchtigen Banckert/ der ihm die ſeinige verderbe/ ja er verwiſſe ihr ſein hoͤlliſches Reich auff ewig/ mit Befelch daß ſie gleichwohl ihren unterſchlaiff auff dem Erdboden ſuchen ſolte;
Demnach hetzte er die uͤbrige alles Ernſts zu groͤſſerem fleiß/ als ſie bißhero bezeugt/ ſich bey den Menſchen einzuniſtelen? betrohete darbeneben ſchroͤcklich/ mit was vor Straffen er die jenige anſehen wolte/ von welchen er kuͤnfftig im geringſten verſpuͤre/ daß durch deren Ambts-Geſchaͤffte ſeiner intentio gemaͤß nicht eyferig genug verfahren worden waͤre; er theilet ihnen henebens auch neue inſtructiones und memorial auß/ und that ſtattliche promeſſen gegen denen die ſich tapffer gebrauchen wuͤrden.
Da es nun ſahe/ als wann dieſe Reichs Verſamblung ſich endigen:
Und alle hoͤlliſche Staͤnde widerumb an ihre Geſchaͤffte gehen wolten! ritte ein zerlumbter: und von Angeſicht ſehr blaicher Kerle auff einem alten ſchaͤbigen Wolff hervor/ Roß und Mann ſahe ſo verhungert/ mager/ matt und hinfaͤllig auß/ als wann beydes ſchon ein lange Zeit in einem Grab oder auff der Schintgruben gelegen waͤre! dieſer beklagte ſich uͤber eine anſehenliche Dame, die ſich auff einem neapolitaniſchen Pferdt von 100 Piſtolen werth/ tapffer vor ihm tumlete; alles an ihren und deß Pferds Klaidungen und Zierten glaͤntzte von Perlen und Edelgeſteinen/ die Stegraiff/ die Buckeln/ die Stangen/ alle Rincken das Mundſtuͤck oder Gebiß ſambt der Kinketten war von purem Gold/ die Hueffbeſchlaͤg aber an deß Pferdts Fuͤſſen von feinem Silber: Dahero man ſie auch keine Hueffeyſen nennen kan; ſie ſelbſt ſahe gantz herꝛlich/ praͤchtig und trotzig auß/ bluͤhete darneben im Angeſicht wie eine Roſe am Stock/ oder war doch wenigiſt anzuſehen/ als wann ſie einen halben Rauſch gehabt hette/ maſſen ſie ſich auch ſonſt in allen ihren Geberdten ſo friſch ſtellet; es roche umb ſie herumber ſo ſtarck nach Haarpulver Balſamb/ Biſtamb Ambra und andern Arom̃aten/ daß wohl einer andern als ſie war/ die Mutter hett rebelliſch werden moͤgen.
In Summa es war alles ſo koſtbarlich umb ſie beſtelt/ daß ich ſie vor die allermaͤchtigſte Koͤnigin gehalten hette/ wann ſie nur auch gecroͤnet geweſen waͤre/ wie ſie dann auch eine ſeyn mueß/ weil man vor ihr ſagt/ ſie allein herꝛſche uͤber das Geld und das Geld nit uͤber ſie:
Gab mich derowegen anfaͤnglich wunder/ daß obengedachter ellende Schindhundt auff dem Wolff wider ſie mutzen dorffte/ aber er machte ſich mauſiger/ als ich ihm zugetraut.
Das 4. Capitel.
Dann er trang ſich vor dem Lucifer ſelbſten und ſagte/ großmaͤchtiger Fuͤrſt! beynahe auff dem gantzen Erdthoden iſt mir niemand mehr zuwider als eben gegenwertige Braͤckin/ die ſich bey den Menſchẽ vor die Freygebigkeit außgibt umb under ſolchem Nam̃en mit huͤlff der hoffart:
Deß wolluſts und deß Fraſſes mich allerdings in Verachtung zubringen vnd zuuntertrucken; dieſe iſt/ die ſich uͤberal wie das boͤſte in einer Wannen hervor wirfft/ mich in meinen Wercken und Geſchaͤfften zuverhindern/ und wieder nieder zureiſſen/ was ich zu Auffnehmung und Nutzen deines Reichs mit groſſer Muͤhe und Arbeit aufferbaue! iſts mit dem gantzen hoͤlliſchen Reich bekandt/ daß mich die Menſchen-Kinder ſelbſt eine Wurtzel alles Ubels nennen; was vor Freud oder was vor Ehr hab ich mich aber von einem ſolchen herꝛlichen Titul zugetroͤſten/ wann mir dieſe junge Rotz-Naſe vorgezogen werden will? ſoll ich erleben daß ich!
ich ſage ich!
ich! der wohlverdientſten Raths-Perſonen und vornembſten Diener einer! oder groͤſſer befoͤrderer deines Staats und hoͤlliſchen intereſſe, dieſer Jungen:
Waͤrſt bey meinem Gedencken von Wolluſt und Hoffart erzeugten thun jetzt erſt in meinem Alter weichen:
Und ihr den Vorzug laſſen muͤſte? nimmermehr nit!
Großmaͤchtiger Fuͤrſt/ wuͤrde es deiner Hochheit anſtehen/ noch deiner intention nachgelebt ſeyn/ die du haſt/ das Menſchlich Geſchlecht ſowol hie als dort zuquaͤlen/ wann du dieſer allemode Naͤrꝛin gewonnen gebeſt/ daß ſie in ihrer Verfahrung wider mich recht handele; ich hab zwar mißredet/ in dem ich geſagt/ recht handele; dann mir iſt recht und unrecht eins wie das ander; ich wolte ſo viel damit ſagen/ es gereiche zu Schmaͤhlerung deines Reichs/ wann mein Fleiß/ den ich von unvordencklichen Jahren hero biß auff dieſe Stund ſo unverdroſſen vorgeſpannet/ mit ſolcher Verachtung belohnet: Mein Anſehen/ æſtimation und Valor bey den Menſchen dardurch verꝛingert:
Und endtlich ich ſelbſten auff ſolche weiß auß ihrer aller Hertzen gar außgeloͤſcht und vertrieben werden ſolte; befehle derohalben dieſer jungen unverſtaͤndigen Landlaͤufferin/ daß ſie mir als einem Aeltern weichen: Forthin meinem Beginnen nachgeben:
Und mich in deinen Reichs-Geſchaͤfften unverhindert fuͤrfahren laſſen ſolle/ in aller Maß und Form als vor dieſem beſchehen/ da man in der gantzen Welt von ihr nichts wuſte.
Demnach der Geitz dieſe Mainung mit noch weit mehrern Umbſtaͤnden vorgebracht hatte; antwortet die Verſchwendung/ es verwundere ſie nichts mehrers/ alß daß ihr Großvatter ſo unverſchaͤmbt in ſein eigen Geſchlecht hinein gleich wie ein anderer Herodes Aſcalonita in das ſeinige wuͤthen doͤrffe; er nennet mich (ſagt ſie) eine Braͤckin; ſolcher Titul gebuͤhret mir zwar weil ich ſein Encklin bin/ meiner aignen Qualitaͤten halber aber wird mir derſelbe nimmermehr zugeſchriben werden koͤnnen; Er rucket mir auff/ daß ich mich bißweilen vor die Freygebigkeit außgebe/ und unter ſolchem Schein meine Geſchaͤffte verrichte; ach einfaͤltiges Anbringen eines alten Gecken! welches mehr zuverlachen als meine Handlungen zu beſtraffen; weiß der alte Narꝛ nicht/ daß keiner vnder allen hoͤlliſchen Geiſtern iſt/ der ſich zu Zeiten nit nach geſtaltſame der Sach und erheiſchender Nothdurfft nach in ein Engel deß Liechts verſtelle? zwar mein ehrbarer Herꝛ Aehne nehme ſich bey der Naſen; uͤberredet er nit die Menſchen wann er anklopfft Herberg bey ihnen zuſuchen/ er ſeye die Geſparꝛſamkeit? ſolte ich ihn drum deßwegen tadeln oder gar verklagen?
Nein mit nichten; ich bin ihm deßwegen nit einmal gehaͤſſig! ſintemalen wie ſich alle mit dergleichen Voͤrtheln und Betruͤgereyen behelffen muͤſſen/ biß wir bey den Menſchen ein Zutritt bekommen/ und ſich unvermerckt eingeſchleicht haben; und moͤchte ich mir wol einen rechtſchaffenen frommen Menſchen (die wir aber allein zu hindergehen haben/ dann die Gottloſe werden uns ohne das nit entlauffen) hoͤren was er ſagte/ wann einer von uns angeſtochen kaͤme/ und ſagten ich bin der Geitz/ ich will dich zur Hoͤllen bringen!
ich bin die Verſchwendung/ ich will dich verderben; Jch bin der Neid/ folg mir ſo kombſtu in die ewige Verdambnuß; ich bin die Hoffart/ laſſe mich bey dir einkehren/ ſo mache ich dich dem Teufſel gleich/ der von GOttes Angeſicht verſtoſſen worden; ich bin dieſer oder der/ wann du mir nachaͤhmeſt/ ſo wird es dich viel zu ſpat reuen/ weil du alßdann der ewigen Pein nimmermehr wirſt entrinnen koͤnnen; meineſtu nit/ ſagte ſie zum Lucifer/ groß maͤchtiger Fuͤrſt/ ein ſolcher Menſch werde ſagen/ troll dich geſchwind in aller hunderten taufenden Namen in Abgrund der Hoͤllen zu deinem Großvatter hinunter/ der dich geſandt hat? und laſſe mich zufrieden; wer iſt unter euch allen/ ſprach ſie darauff zum gantzen Umbſtandt/ dem nit ſolcher Geſtalt abgedanckt worden/ wann er mit der Warheit/ die ohne das uͤberall verhaſſt iſt/ auffzuziehen ſich unterſtanden?
Solte ich dann allein der Narꝛ ſeyn/ mich mit der Warheit ſchleppen? und unſer aller Großvattern nicht nachfolgen doͤrffen? deſſen groͤſte Arcana die Luͤgen iſt.
Eben ſo kahl kombts/ wann der alte Pfetzpfenning zu meiner Verkleinerung vorgeben will/ die Hoffart und der Wolluſt ſeyen meine Beyſtaͤndt; und zwar wann ſie es ſeyn/ ſo thun ſie erſt was ihre Schuldigkeit und die Vermehrung deß hoͤlliſchen Reichs von ihnen erfordert; das gibt mich aber wunder/ daß er mir mißgoͤnnen will/ was er ſelbſt nit entberen kan! weiſet es nit das hoͤlliſche Prototoll auß/ daß dieſe beyde manchen armen Tropffen ins Hertz geſtigen und den Geitz den Weeg beraitet/ ehe er/ der Geitz/ einmahl gedachte oder ſich erkuͤnnen doͤrffte einen ſolchen Menſchen zu attaquirn?
Man ſchlage nur nach/ ſo wird man finden/ daß denen ſo der Geitz verfuͤhrt/ entweder zuvor die Hoffart eingeblaſſen/ ſie muͤſſen zuvor etwas haben/ ehe ſie ſich ſehen laſſen zuprangen: oder daß ihnen die Raitzung deß Wolluſts gerathen/ ſie muͤſſen zuvor etwas zuſamen ſchaͤchern/ ehe ſie in Freuden und Wolluſt leben koͤndten; warumb will mir dann nun dieſer mein ſchoͤner Großvatter die jenige nit helffen laſſen/ die ihm doch ſelbſt ſo manchen guten Dienſt gethan/ was aber den Fraß und die Fuͤllerey anbelangt/ kan ich nichts davor/ daß er Geitz ſeine Unterſaſſen ſo hart haͤlt/ daß ſie ſich ihrer wie die meinige nit eben ſo wohl auch annehmen doͤrffen; ich zwar halte ſie darzu/ weil es meiner Profeſſion iſt; und er laͤſt ſie die ſeinige auch nit außſchlagen/ wann es nur nit uͤber ihren Seckel gehet; und ich ſage dan- noch nicht/ daß er etwas ungereimts daran begehe/ ſintemahl es in unſerem hoͤlliſchen Reich ein altes Herkommen/ daß je ein Mitglied dem andern die Hand bieten: und wir alleſamen gleichſamb wie ein Kette aneinander hangen ſollen; betreffend meines Anherꝛn Titul/ daß er nemblich je und allweg/ wie dann auch noch/ die Wurtzel alles uͤbels genennet worden/ und daß ich beſorglich ihne durch mein Aufnemmen verkleinern: oder ihm gar vorgezogen werden moͤchte; daruͤber iſt mein Antwort/ daß ich ihm ſeine gebuͤhrende und wolhergebrachte Ehr/ die ihm die Menſchenkinder ſelbſt geben/ weder mißgoͤnne noch ihm ſolche abzurauben trachte; allein wird mich auch niemand unter allen hoͤlliſchen Geiſtern verdencken/ wann ich mich befleiſſe/ durch meine eigene Qualitaͤten meinen Großvatter zu uͤbertreffen oder ihm doch wenigſt gleich geſchaͤtzt zuwerden; welches ihm dann mehr zur Ehr als Schand geraichen wird/ weil ich auß ihm meinen Urſprung zuhaben bekenne; zwar hat er meines Herkommens halber etwas irrigs auff die Bahn gebracht/ weil er ſich meiner ſchaͤmet; in dem ich nicht wie er vorgibt/ deß Wolluſts/ ſonder eigentlich ſeines Sohns deß Uberfluſſes Tochter bin; welcher mich auß der Hoffart deß allergroͤſten Fuͤrſten älteſten Tochter: und eben damals den Wolluſt auß der Thorheit erzeiget; dieweil ich dann nun Geſchlechts und Herkommens halber eben ſo Edel bin/ als Mamon immer ſehn mag/ zumahlen durch meine Beſchaffenheiten (ob ich zwar nit ſo gar klug zuſeyn ſcheine) eben ſo viel ja noch wol mehr als dieſe alte Kracher zunutzen getraue; als gedencke ich ihm nicht allein nicht zuweichen/ ſonder noch gar den Vorzug zubehaupten; verſehe mich auch gaͤntzlich der Großfuͤrſt und das gantze hoͤlliſche Heer werde mir Beyfall geben/ und ihm aufferlegen/ daß er die wider mich außgegoſſene Schmaͤhwort widerruffen: mich hinfort in meinem thun unmoleſtirt: und als einen hohen Stand und vornehmſtes Mitglied deß hoͤlliſchen Reichs paſſiren laſſen ſoll.
Welchen wolte es nicht ſchmirtzen/ antwortet der Geitz auff dem Wolff/ wann einer ſo widerwerdige Kinder erzeugt/ die ſo gar auß ſeiner Art ſchlagen; und ich ſoll mich noch darzu verkriechen unnd ſtillſchweigen/ wann dieſer Schlepſack mir nit allein alles/ was er nu: erdencken kan/ zuwider thut/ ſonder was mehr iſt/ noch druͤberhin durch ſolche Widerſpaͤnſtigkeit mein anſehenlich Alter zuvernitzen: und uͤber mich ſelbſt zuſteigen gedenckt; O Alter antwortet die Verſchwendung es hat wol ehe ein Vatter Kinder erzeugt/ die beſſer geweſen als er!
aber noch oͤffter/ antwortet Mammon/ haben die Eltern uͤber ihre ungerathene Kinder zu klagen gehabt!
Warzu dienet diß gezaͤnck/ ſagte Lucifer, jedes Theil erweiſe was es vor dem andern unſerm Reich vor nutzen ſchaffe/ ſo wollen wir darauß judiciren, welchem under euch der Vorzug gebuͤhre/ als umb welchen es vornemblich zuthun; vnd in ſolchem unſerm Urthel wollen wir weder Alter noch Jugent/ noch Geſchlecht noch ichtwas anders anſehen; dann wer dem groſſen Namen am allermaiſten zuwider vnd den Menſchen am ſchaͤdlichſten zuſeyn befunden wird/ ſoll unſerem alten Gebrauch/ und herkom̃en nach auch der vornembſt Haan im Korb ſeyn.
Seintemahl groſſer Fuͤrſt/ mir zugelaſſen iſt/ antwortet Mammon, meine Qualitaͤten vnd auff wie vielerley weiß ich mich dardurch bey dem hoͤlliſchen Staat verdient mache/ an Tag zulegen; ſo zweifelt mir nicht wann ich anders recht gehoͤret:
Und alles umbſtaͤndlich und gluͤcklich genug vorbringen wuͤrde/ daß mir nit allein das gantze hoͤlliſche Reich den Vorzug vor der Verſchwendung zuſprechen: ſonder noch darzu die Ehr und den Sitz des alten abgangnen Plutonis, under welchem Namen ich ehemalen vor das hoͤchſte Oberhaupt alhier reſpectirt worden/ widerumb goͤnnen und einraumen werde/ als welcher Standt mir billich gebuͤhrt; Zwar will ich nit ruͤhmen/ daß mich die Menſchen ſelbſt die Wurtzel alles uͤbels:
das iſt einen Urſprung Cloac und Grundſuppe nennen/ alles deß jenigen was ihnen an Leib und Seel ſchaͤdlich/ und hingegen unſerem hoͤlliſchen Reich nutz ſeyn mag; dann ſolches ſeynd nun allbereit ſo bekandte Sachen/ daß ſie auch bereiis die Kinder wiſſen! will auch nit herauß ſtreichen/ wie mich deßwegen die ſo dem groſſen Numen beygethan ſeyn/ taͤglich loben und wie das ſaure Bier außſchreyen/ mich bey allen Menſchen verhaſt zumachen; wiewol mirs zu nicht geringer Ehr geraicht/ wann hierauß erſcheinet/ daß ich ohnangeſehen aller ſolchen Numinaliſchen Verfolgungen/ dennoch bey dem Menſchen meinen Zugang erpracticire; mir ein veſten Sitz ſtelle; und auch endlich wider alle ſolche Sturmwinde behaubte; waͤre mir dieſes allein nit Ehr genug/ das ich die jenige gleichwol beherſche/ denen das Numen ſelbſt treuhertziger Warnnungsweiß ſagte/ ſie koͤndtẽ ihm uñ mir nit zu gleich dienen; und daß ſein Wort unter mir wie der gute Samen unter den Doͤrnẽ erſtickt; hiervon aber/ will ich durch auß ſtillſch weigen/ weil es wie gemelt/ ſchon ſo alte Poſten ſeyn/ die bereits gar zubekandt! aber deſſen/ deſſen/ ſage ich/ will ich mich ruͤhmen/ daß keiner vnter allen Geiſtern und Mitglidern deß hoͤlliſchẽ Reichs die Intention unſers Groß-Fuͤrſten beſſer ins Werck ſetze als eben ich; den derſelbe will vnd wuͤnſcht nichts anders/ als daß die Menſchen ſo wohl in ihrer Zeitlichkeit kein geruhiges vergnuͤgſambes nnd fridliches:
als auch in der Ewigkeit kein ſeeliges Leben haben und genieſſen ſollen;
Sehet doch alle euren plauten wunder; wie ſich die jenige anfahen zu quelen/ bey denen ich nur einen geringen Zutritt bekome; wie unablaͤſſig ſich die jenige aͤngſtigen/ die mir ihr hertz zum Quartier beginnen einzuraumen; vnd betꝛachtet nur ein wenig/ die wegẽ deſſen den ich gantz beſitze und eingenom̃en; darnach ſagt mir/ ob auch ein ellendere Creatur auff Erden lebe/ oder ob jemahlen ein einiger hoͤlliſcher Geiſt einen groͤſſern oder ſtandthafftigern Martyrer vermoͤgt unnd zugerichtet habe/ als eben derſelbig einer iſt/ den ich zu unſerem Reich ziehe; ich benemme ihm continuirlich den Schlaff/ welchen doch ſein aigne Natur ſelbſt ſo ernſtlich von ihm erfodert/ und wann er gleich ſolche Schuldigkeit nach Nothdurfft abzulegen gezwungen wirdt/ ſo tribuliert und veriere ich ihn jedoch hingegen dergeſtalt mit allerhandt ſorgſamben unnd beſchwerlichen Traͤumen/ daß er nit allein nit ruhen kan/ ſonder auch ſchlaffent viel mehr:
Als mancher wachent ſuͤndigt; mit Speiß und Tranck auch allen andern angenehmen Leibs verpflegungen tractire ich die wohlhaͤbige viel ſchmaͤler/ als andere doͤrfftigſte zugenieſſen pflegen; und wann ich der Hoffart zugefallen nit bißweilen ein Aug zuthaͤte ſo muͤſten ſie ſich auch elender beklaiden/ als die aller armſeeligſte Bettler; ich goͤnne ihnem keine Fꝛeud/ keine Ruhe/ keinen Fried/ keine Luſt und in Summa nichts das gut genennet:
Und ihren Leiben geſchweige den Seelen zum beſten gedeyen mag; ja auch auffs euſſerſt die jenige Wolluͤſte nit/ die andere Welt-Kinder ſuchen und ſich dardurch zu uns ſtuͤrtzen; die fleiſchliche Wohluͤſte ſelbſt/ denen doch alles von Natur nachhaͤngt/ was ſich nur auff Erden regt/ verſaltze ich ihnen mit Biterkeit; in dem ich die bluͤhende Juͤngling mit alten abgelebten unfruchtbaren garſtigen Vetteln:
Die allerholdſeeligſte Jnngfrauen aber mit Eißgrauen eyferſichtigen Hanereuern verkuppele und beunſeelige, ihr groͤſte Eꝛgetzung muß ſeyn/ ſich mit Sorg und Bekuͤmmernuß zu graͤmen/ und ihr hoͤchſtes Contentament, wann ſie ihr Leben mit ſchwerer ſaure Muͤhe und Arbeit verſchleiſſen/ ſich umb ein wenig rothe Erden/ die ſie doch nicht mitnehmen koͤnnen/ die Hoͤll haͤrtiglich zuerarmen.
Jch geſtatte ihnen kein rechtſchaffenes Gebett/ noch weniger daß ſie auß guter Meinung Allmoſen geben/ und ob ſie zwar offt faſten oder beſſer zureden Hunger leyden/ ſo geſchihet jedoch ſolches nit Andacht halber/ ſonder mir zugefallen etwas zuerſparꝛen; ich jage ſie in Gefaͤhrlichkeit Leibs und Lebens/ nit allein mit Schiffen uͤber Meer/ ſonder auch gar unter die Wellen in deſſelbigen Abgrund hinunter/ ja ſie muͤſſen mir das innerſte Eingeweid der Erden durchwuͤhlen/ und wann etwas im Lufft zufiſchen waͤr/ ſo muͤſten ſie mir auch fiſchen lerneu/ ich will nit ſagen von den Kriegen die ich anſtiffte/ noch von dem Ubel das darauß entſtehet/ dann ſolches iſt aller Welt bekandt! will auch nicht erzehlen/ wievil Wucherer Beutel ſchneider/ diß/ Rauber und Moͤrder ich mache; weil ich mich deſſen zum hoͤchſten ruͤhme/ das ſich alles was mir beygethan iſt/ mit bitterer Sorg/ Angſt/ Noth/ Muͤhe unnd Arbeit ſchlaͤppen muß; und gleich wie ich ſie an Leib ſo greulich martere/ daß ſie keines andern Henckers bedoͤrffen/ alſo peynige ich ſie auch in ihrem Gemuͤth das kein anderer hoͤlliſcher Geiſt weiters vonnoͤthen/ ſie den Vorgeſchmack der Hoͤllen empfinden zulaſſen/ geſchweige in vnſerer Andacht zubehalten; ich aͤngſtige den Reichen!
ich untertrucke den Armen! ich verblaͤnde die Iuſtitiam, ich verjage die Chriſtliche Liebe/ ohne welche niemand ſeelig wird/ die Barmhertzigkeit findt bey mir keine ſtatt!
Das V. Capitel.
JN dem der Geitz ſo daher plauterte ſich ſelbſt zuloben/ und der Verſchwendung vorzuziehen/ kam ein hoͤlliſcher Gaſt daher gefladert/ der vor Alter gleichſamb hinfaͤllig/ außgemergelt/ lahm und bucklet zu ſeyn ſchiene/ er ſchnauffte wie ein Beer/ oder wann er ein Haaſen erloffen haͤtte; weßwegen dann alle Anweſende die Ohren ſpitzten/ zuvernehmen was er Neus braͤchte oder vor ein Wildpraͤt gefangen haͤtte/ dann er hatte hierzu vor andern Geiſtern den Ruhm einer ſonderbaren dexteritaͤt; da ſie es aber beym Liecht beſahen war es nihil und ein niſt darhinder/ daß ihn an ſeiner Verꝛichtung verhindert/ dann da ihm ſtatt geben ward/ relation zuthun/ verſtunde man gleich/ daß er Iulo einem Edelmann auß England vnd feinem Diener avaro (die miteinander auß ihrem Vatterland in Franckreich raiſten) vergeblich auffgewartet entweder beyde: oder einen allein zuberuͤcken; dem erſten haͤtte er wegen ſeiner edlen Art und tugentlichen Aufferziehung:
Dem andern aber wegen ſeiner einfaltig Frommkeit nicht beykommen moͤgen/ batt derowegen den Lucifer daß er ihme mehr Succurs zuordnen wolte.
Eben damals hatte es das Anſehen als wann Mammon ſeinen Diſcurs beſchlieſſen:
Und die Verſthwendung den ihrigen haͤtte anfahen woklen Aber Lucifer ſagte/ es bedarff nicht vicler Wort/ das Werck lobt den Meiſter/ einem jeden von euch beyden Gegentheilen ſey aufferlegt/ einen von dieſen Englaͤndern vor die Hand zunehmen/ ihn anzuwenden/ zuverſuchen/ zuhetzen/ und durch ſeine Kunſt und Geſchicklichkeit anzuſechten/ ſo lang und ſo viel/ biß daß ein oder ander Theil den ſeinigen angefeſſelt/ in ſeine Strick gebracht und unſerem hoͤlliſchen Reich einverleibt habe; und welches Theil den ſeinigen alsdann am gewiſſeſten und fetteſten herſchafft oder heimbringt/ der ſoll den Preiß gewonnen: und die Præminentz vor dem andern haben; dieſen Beſcheid lobten alle hoͤlliſche Geiſter und die beyde ſtreitige Partheyen verglichen ſich ſelbſt guͤtlich/ auß Rath der Hoffart/ daß Mammon den Avarum und die Verſchwendung den Iulum vor die Hand nehmen ſolten/ mit dem außtruͤcklichen Geding und Vorbehalt/ daß kein Theil dem andern bey dem ſeinigen den geringſten Eintrag nicht thun: noch ſich unterſtehen ſolte/ ſolchen auff ſeine anderwertige Art zuneigen/ es ſeye dann Sach/ daß des hoͤlliſch Reichs interreſſe daſſelbig außtruͤcklich erfordere.
Da ſolte man wunder geſehen haben/ wie die andere Laſter dieſen beyden Gluͤck wuͤnſchtẽ und ihnẽ ihrer Geſellſchafft/ Hilf und Dienſt anbotten; mit hin ſchiede die gantze hoͤlliſche Verſamblung von einander/ worauff ſich ein ſtarcker Wind erhube/ der mich mit ſambt der Verſchwendung und dem Geitz ſambt ihren Anhaͤngern und Beyſtandern in einem nun zwiſchen Engelland und Franckreich fuͤhret und in das jenige Schiff niederlieſe/ worin beyde Engellaͤnder uͤberfuhren und gleich außſteigen wolten.
Die Hoffart machte ſich den gerathen Weg zum Iulo und ſagte/ tapfferer Cavallier ich bin die Reputation, und weil ihr jetzt ein frembt Land betrettet/ wird mich nicht uͤbel anſtehen wann ihr mich zur Hoffmeiſterin behaltet; hier koͤndt ihr die Einwohner durch eine ſonderbare perelegans ſehen laſſen/ daß ihr kein ſchlechter Edelmann:
ſondern auß dem Stammen der alten Koͤnig entſproſſen ſeyd!
und wann gleich ſolches nicht waͤre/ ſo wuͤrde euch jedoch gebuͤren/ eurer Nation zu ehren den Frantzoſen zu weiſen/ was Engelland vor wackere Leut trage;
Darauff lieſe Iulus durch Avarum ſeinen Diener dem Schiff-Patronen die Fracht in lauter wiewol groben: jedoch anmuͤthig und holdſeelig Goldſorten entrichten weßwegen dann der Schiff-Herꝛ dem Iulo einen demuͤthig Buͤckling machte/ und ihn gar vielmahl einen gnaͤdigen Herꝛen nennete; ſolches machte ihm die Hoffart zu nutz/ und ſagte zum Avaro, ſchaue wie einer geehrt wird der dieſer Geſellen viel herbergt! der Geitz aber ſagte zu ihm/ haͤtteſtu ſolcher Gaͤſte ſo viel beſeſſen/ als dein Herꝛ nur jetzt außgibt/ du ſolteſt ſie wol anders angelegt haben; dann weit beſſer iſts/ der Vorꝛath und Uberfluß werde zu Hauß auff ein gewiſſes intereſſe angelegt/ damit man kuͤnfftig etwas davon zugenieſſen habe/ als daß man denſelbigen auff einer Raiß/ die ohne das voller Muͤhe/ Sorg und Gefahr ſteckt/ ſo unnuͤtzlich durchjagt.
So bald betratten beyde Juͤngling das veſte Land nicht/ als Hoffart die Verſchwendung vertreulich acciſirte/ daß ſie nicht allein ein Zutritt: ſonder allem Vermuthen nach/ einen unbeweglichen Sitz auff ihr erſteres anklopffen in deß Iuli Hertzen bekommen; mit angehenckter Erinnerung/ ſie moͤchte noch mehrerer anderwertlichen aſſiſtenz ſich bewerben/ damit ſie deſto ſicherer und gewiſſer ihr Vorhaben ins Werck ſtellen koͤndte; ſie wolie ihr zwar nit weit von der Hand gehen/ aber gleichwol muͤſte ſie ihrem Gegentheil dem Geitz eben ſo groſſe Hilff laiſten/ als ſie die Verſchwendung von ihr zuhoffen:
Mein großguͤnſtiger hochgeehrter Leſer/ wann ich eine Hiſtori zuerzehlen haͤtte/ ſo wolte ichs kuͤrtzer begreiffen und hier nicht ſoviel Umbſtaͤnd machen:
ich muß ſelbſt geſtehen daß mein aigner Vorwitz von jedem Geſchicht Schreiber ſtracks erfordert/ mit ſetnen Schrifften niemand lang auffzuhalten; aber dieſes was ich vortrage iſt ein Viſion oder Traum/ und alſo weit ein anders ich darff nicht ſo geſchwind zum Ende eylen/ ſondern muß etliche geringe Particularitaͤten/ und Umbſtaͤnde mit einbringen/ damit ich etwas vollkommner erzehlen moͤge/ was ich den Leuten dieß Orts zu communicirn vorhabens; welches dann nichts anders iſt/ als ein Exempel zu weiſen/ wie auß einen geringen Fuͤncklein allgemach ein groß Feur werde/ wann man die Vorſichtigkeit nicht beobachtet; dann gleich wie ſelten jemand in dieſer Welt auff einmal den hoͤchſten Gradum der Heiligkeit erlangt/ alſo wird auch keiner gehling und ſo zuſagen in einem Augenblick auß einem Frommen zu einem Schelmen/ ſonder jeder theil ſteigt allgemach/ ſacht und ſach fein Staffel weiß hinan; welche Staffeln deß Verberbens dann in dieſem meinem Geſchichte billich nicht auſſer Acht zulaſſen/ damit ſich ein jeder zeitlich darvor zuhuͤtten wiſſe; zu welchem end ich dann vornembliche ſolche beſchreibe; maſſen es dieſen beyden Juͤnglingen gangen wie einem jungen Stuͤck Wild/ welches/ wann es den Jaͤger ſiehet/ anfaͤnglich nicht weiß ob es fliehen oder ſtehen ſoll/ oder doch ehender gefaͤllt wird/ als es den Schuͤtzen erkennet; zwar giengen ſie etwas geſchwinder als gewoͤhulich/ ins Netz/ aber ſolches war die Urſach/ daß bey jedem der Zunder bequem war/ die Funcken des einen und andern Laſters alſo gleich zufangen; dann wie das junge Viehe/ wann es wel außgewintert iſt/ und im Fruͤling auß dem vertruͤßlichen Stall auff die luſtige Waydt gelaſſen wird/ anfahet zu gumpen/ und ſolte es auch zu ſeinem Verderben in einen Spalt: oder Zaunſtecken ſpringen/ alſo machts auch die unbeſonnene Jugend/ wann ſie ſich nicht mehr unter der Ruthen vaͤtterlicher Zucht:
Sonder auß der Eltern Augen in der lang erwuͤnſchten Freyheit befindet:
Als deren gemeiniglich Erfahrenheit und Vorſichtigkeit manglet.
Das obgemeldte ſagte die Hoffart nicht nur vor die lange Weil zu der Verſchwendung/ ſonder wendet ſich gleich zu dem Avaro ſelbſten/ bey deme ſie den Neyd und Mißgunſt fande/ welche Cammerꝛathen der Geitz geſchickt hatte/ ihm den Weg zubereiten; derowegen richtet ſie ihren Diſcurs darnach ein/ und ſagte zu ihm: Hoͤre du Avare, biſt du nicht ſowohl ein Menſch als dein Herꝛ? biſt du nicht ſowohl ein Engellaͤnder als Iulius? was iſt dann das? daß man ihn einen gnaͤdigen Herꝛn: und dich ſeinen Knecht nennet? hat ench beyde dann nicht Engelland: und zwar den einẽ wie den andern geborn uñ auff die Welt gebracht?
wo kombt es her/ daß er hier im Land/ da er ſo wenig aignes hat als du/ vor einen gnaͤdigen Herꝛen gehalten:
du aber als ein Sclav tractirt wuͤrdeſt! ſeynd nicht ihr beyde einer wie der ander uͤber Meer herkommen? haͤtte er nicht ſowohl als du und ihr beyde als Menſchen/ zugleich erſauffen muͤſſen/ wann euer Scheff unter Wegs geſcheittert? oder waͤre er/ weil er ein Edelmann iſt/ etwann wie ein Delphin unter den Wellen der Ungeſtuͤmme in ein ſichern Porth entrunnen? oder haͤtte er ſich vielleicht als ein Adler uͤber die Wolcken (darinnen ſich der Anfang und die grauſame Urſach eures Schiffbruchs enthalten) ſchwingen: und alſo dem Untergang entgehen koͤnnen? nein Avare!
Iulus iſt ſowohl ein Menſch als du/ und du biſt ſowohl ein Menſch als er! warumb wird er dir aber ſo weit vorgezogẽ? mit dem fiel Mammon der Hoffart in die Red und ſagt/ was iſt das vor ein Handel einem zum fliehẽ anzu ſpohrẽ ehe ihm die Federn gewachſen? gleichſam als wann man nicht wuͤſte/ daß ſolches das Geld ſey was Iulus iſt! ſein Geld: ſein Geld iſts/ was er iſt; und ſonſt iſt er nichts! nichts ſag ich/ iſt er; als was ſein Geld auß ihm macht; der gute Geſell harꝛe nur ein wenig/ und laſſe mich gewaͤhren/ ob ich dem Avaro durch Fleiß und Gehorſambkeit nicht eben ſo viel Geld/ als Iulus verſchwendet/ zu wegen bringen: und ihn dardurch zu einem ſolchen Stutzer/ wie Iulus einer iſt/ gleich machen moͤchte?
So hatten deß Avari erſtere Anfechtungen eine Geſtalt/ denen er nicht allein fleiſſig Gehoͤr gabe/ ſonder ſich auch entſchloſſe/ denſelben nach zuhaͤngen; ſo unterlieſſe Iulus auch nicht dem jenigen mit allem fleiß nach zuleben/ was ihm die Hoffart eingab.
Das VI. Capitel.
DEr gnaͤdige Herꝛ/ das iſt Herꝛ Iulus, uͤbernachtet an dem jenigen Ort da wir angelaͤndet/ und verblieb den andern Tag und die folgende Nacht noch darzu daſelbſten/ damit er außruhen/ ſeinen Wexel empfahen/ und Anſtalt machen moͤchte/ von dar durch die Spanniſche Niderland in Holland zu paſſiren/ welche verainigte Provintzien er nicht allein zubeſehen verlangte/ ſonder auch/ daß er ſolches thun ſolte/ von ſeinem Herꝛn Vattern außtruͤckenlichen Befelch hatte; hierzu dingte er ein ſonderbare Land-Kutſchen/ zwar nur allein vor ſich und ſeinen Diener Avarum, aber beydes Hoffart und Verſchwendung ſambt dem Geitz und ihrer aller Anfaͤnger wolten gleichwol nicht zuruck verbleiben/ ſonder ein jeder Theil ſetzte ſich wohin er kondte/ Hoffart oben an die Decke/ Verſchwendung an deß Iuli Seiten/ der Geitz in deß Avari Hertz/ und ich hockte und behalff mich auff dem Narꝛen-Kiſtlein/ weil Demuth nicht vorhanden war/ denſelbigen Platz einzunehmen.
Alſo hat ich das Gluͤck im Schlaff viel ſchoͤne Staͤtt zubeſchauen/ die unter tauſenden kaum einem wachent ins Geſicht kommen/ oder zuſehen werden; die Raiß gieng gluͤcklich ab/ und wann ſchon gefaͤhrliche Ungelegenheiten ſich eraigneten/ ſo uͤberwuͤnde jedoch des Iulij ſchwerer Saͤckel ſolche all; weil er ſich kein Geld tauren lieſſe/ und ſich umb ſolches (weil wir durch unterſchiedliche wiederwertige Guarniſonen rayſen muſten) aller Orten mit nothwendigen Convoyen und Paß-Brieffen verſehen lieſte; ich achtet der jenigen Sachen ſo ſonſt in dieſen Landen ſehens wuͤrdig ſeyn/ nicht ſonderlich/ ſonder betrachtet nur/ wie beyde Juͤngling nach und nach von den obgemeldten Laſtern je mehr und mehr eingenommen wurden/ zu welchen ſich je laͤnger je mehr ſambleten; da ſahe ich wie Iulus auch von dem Vorwitz und der Unkeuſchheit (welche darvor gehalten wird/ das ſie eine Suͤnd ſey/ damit die Hoffart geſtrafft werde) angerennet und eingenommen wurde/ weßwegen wie dann offt an den Oertern da ſich leichte Dirnen befanden/ laͤnger ſtill liegen muſten und mehr Gelds verthaͤten als ſonſt wol die Nothdurfft erforderte; andern theils quelte ſich Avarus Geld zuſammen zuſchrappen wie er mochte/ er bezwackte nicht allein ſeinen Herꝛen ſonder auch die Wirth und Gaſtgeber wo er zukommen mochte; gab mithin einen trefflichen Cuppler ab/ und ſcheute ſich nicht hie und da unterwegs unſere Herberger zu beſtehlen/ und haͤtte es auch nur ein ſilberner Leffel ſeyn ſollen/ ſolcher Geſtalt paſſirten wir durch Flandern/ Brabant/ Hennegau/ Holland/ Seeland/ Zuͤtphen/ Geltern/ Mecheln/ und folgends an die Frantzoͤſiſche Graͤntz/ endlich gar auff Paris/ allwo Iulus das luſtigſte und bequembſte Loſament beſtelte/ das er haben kondte; ſeinen Avarum kleydet er Edelmaͤnniſch und nennet ihn einen Juncker damit jederman ihn ſelbſt deſto hoͤher halten und gedencken ſolte/ er muͤſte kein kleiner Hanß ſeyn/ weil ihm einer vom Adel auffwartete/ der ihn einen gnaͤdigen Herꝛen hieſſe; maſſen er auch vor einen Graſen gehalten wurd; er verdingte ſich gleich einem Lauteniſten/ einem Fechter/ einem Tantzmeiſter/ einem Bereiter und einem Ballmeiſter/ mehr ſich ſehen zulaſſen als jhnen ihre Kuͤnſte und Wiſſenſchafften abzulernen; dieſe waren lauter ſolche Keutz/ die dergleichen neu außgeflogenen Gaͤſten das ihrig abzulauſen vor Meiſter paſſirten; ſie machten ihn bald beym Frauenzimmer bekandt/ da es ohne ſpendiren nicht abgieng/ und brachten ihn auch ſonſt zu allerley Geſellſchafften/ da man dem Beuthel zuſchroͤpffen pflegte/ und er allein den Riemen ziehen muſte; dann die Verſchwendung hatte bereits den Wolluſt mit allen ſeinen Toͤchtern eingeladen/ dieſen Iulum beſtreiten; und caput machen zuhelffen;
Anfaͤnglich zwer lieſe er ſich nur mit dem Ballen ſchlagen/ Ringel rennnen/ den Comœdien/ Balleten und dergleichen zulaͤſſigen und ehrlichen Ubungen/ denen er beywohnet/ und ſelbſt mitmachte/ genuͤgen; da er aber erwarmet und bekandt wurde/ kam er auch an die jenige Ort/ da man ſeinem Geld mit Wuͤrffeln und Karten zuſetzte; biß er entlich auch die vornembſte Huren-Haͤuſer durch ſchwirmbte; in ſeinem Loſament aber/ gieng es zu/ wie bey deß Koͤnigs Arturi Hof-Haltung/ da er taͤglich viel Schmarotzer nicht ſchlecht hinweg mit Kraut oder Stuͤben: Sonder mit theuren frantzoͤſiſchen Bottagien und ſpaniſchen Olla Battriden koͤſtlich tractirte; maſſen ihn offt ein eintziger Jmbs uͤber 25. Piſtolen geſtunde/ ſonderlich wann man die Spilleuth rechnete/ die er gemeiniglich dabey zuhahen pflegte; uͤber dieſes brachten ihn die neue Moden der Klaydungen/ welche geſchwind nach einander folgten und auffſtunden/ und ſich bald wider veraͤnderten/ umb ein groſſes Geld/ mit welcher Thorheit er deſto mehr brangte/ weil ihm als einem frembden Cavalier keine Tracht verbotten war; da muſte alles mit Gold geſtickt und verpraͤmbt ſeyn/ uud vergieng kein Monat in dem er nit ein neues Kleid angezogen: und kein Tag daran er nit ſeine Baruͤcke etlich mal gepudert haͤtte; dann wiewol er von Natur ein ſchoͤnes Haar hatte/ ſo beredet ihn die Hoffart doch/ daß er ſolches abſchneident und ſich mit frembden ziehren laſſen/ weil es ſo der Brauch war; dann ſie ſagte/ die Soͤnderling/ ſo ſich mit ihrem natuͤrlichen Haar behelffen/ wann ſolches gleichwol ſchoͤn ſey/ geben damit nichts anders zuverſtehen/ als das ſie arme Schurchen ſeyen die nit ſo vil vermoͤchten/ ein kal hundert Dugaten an ein bar ſchoͤne Baruͤcken zuverwenden In Summa es muſte alles ſo koſibarlich hergehen und beſtelt ſeyn/ als es die Hoffart jm̃ermehr erſinnen; und ihm die Verſchwendung eingehen konte.
Ob nun zwar dem Geitz/ welcher den Avarum ſchon gantz beſaſſe/ ein ſolche Art zuleben durchauß widerwertig zuſeyn ſchiene; ſo lieſſe er Avarus ihm jedoch ſolche wolgefallen/ weil er ſie ihn wol zunutz zumachen gedachte dann Mammon hatte ihn allbereit bewegt/ ſich der Untreu zuergeben/ wann er anders etwas proſperiren wolte; weßwegen er dañ keine Gelegenheit veruͤber lauffẽ lieſte/ ſeinem Herꝛn/ der ohne das ſein Geld ſo unnuͤtzlich hinauß ſchlauterte/ abzuzwacken was er konte; im wenigſten bezahlte er keine Naͤherin oder Waͤſcherin/ deren er ihren gewohnlichen Lohn nicht ringerte/ und was er denen abbrach/ heimlich in ſeinen Beutel ſteckte; kein Kleidflicker: oder Schuhſchmirerlohn war ſo klein den er ſeinen Herꝛn nicht vergroͤſſerte und den Uberfluß zu ſich ſchobe; geſchweige wie er in groſſen Außgaben per fas & nefas zu ſich rapte und ſackte/ wo er nur kont und moͤchte; die Saͤſſeltraͤger/ mit denen ſein Herꝛ vil Geld hinrichtete/ veraͤndert er gleich/ wann ſie ihm nit Part an ihren Verdienſt gaben/ der Baſtedenbeck/ der Garkoch/ der Weinſchaͤnck/ der Holtzhaͤndler/ der Fiſchverkauffer/ der Beck und alſo andere Victualiſten muſten beynahe ihren Gewinn mit ihm theilen/ wolten ſie anders an dem Iulo laͤnger einen guten Kundten behalten; dann er war dergeſtalt eingenommen/ ſeinem Herꝛen durch beſitzung viles Gelds und Guts gleich zuwerden/ als etwan hiebevor Lucifer/ da er wegen ſeiner vom allerhoͤchſten verlihenẽ Gaben erkuͤhnete/ ſeinem Stul an den maͤchtigen Thron des groſſen GOttes zuſetzen; alfo lebten beyde Juͤngling ohne alle andere Anfechtungen zwar dahin/ ehe ſie wahrnamen wie ſie lebten; dann Iulus war an zeitlicher Haab ja ſo Reich als Avarus bedoͤrfftig/ und deßwegen vermeinte jeder er verfahre ſeinen Stand nach gar recht und wol/ ich wil ſagen/ wie es eines jeden Stand und Gelegenheit erfordere; jener zwar ſeinen Reichtumb gemaͤß ſich herꝛlich und praͤchtig zuerzaigen/ dieſer aber ſeiner Armuth zuhuͤlff zukom̃en/ und etwas zu proſperirn und ſich der gegenwertigen Gelegenheit zubedienen/ die ihm ſein verthunlicher Herꝛ an die Hand gab; jedoch unterlieſſe der jnnerliche Waͤchter das Liecht der Vernunfft/ der Zeuͤg der nim̃er gar ſtillſchweigt/ nemblich das Gewiſſen indeſſen nicht/ einem jeden ſeine Fehler zeitlich genug vorzuhalten/ und ihm eines andern zuerinnern.
Gemach! gemach! wurde zu dem Iulo geſprochen/ halte ein das jenig ſo ohnnuͤtzlich zuverſchwenden/ welches deine vorderen villeicht mit ſaurer Muͤhe und Arbeit:
Ja villeicht mit Verluſt ihrer Seeligkeit erworben: und dir ſo getreulich vorgeſpart haben; vilmehr lege es alſo an/ damit du kuͤnfftig deßwegen beydes vor GOtt/ der erbarn Welt: und deinen nachkom̃en beſtehen und rechenſchafft darumb geben moͤgeſt! ꝛc.
Aber dieſem und dergleichen heylſamen Erinnerungen oder jnnerlichẽ guten Einſprechung die Iulum zur Maͤſſigkeit reitzen wolten/ wurde geantwortet/ was!
ich bin kein Bernheuter noch Schim̃el-Jud ſonder ein Cavalier; ſolte ich meine adeliche Exercitia in Geſtalt eines Bettelhunds oder Schurcken begreiffen? nain das iſt nit der Gebrauch noch herkom̃ens!
ich bin nit hier Hunger und Durſt zuleyden vil weniger wie ein alter karger Filtz zuſchachern/ ſonder als ein rechtſchaffner Kerl von meinen Renten zuleben! wann aber die gute Einfaͤll/ die er melancholiſche Gedancken zunennen pflegte/ auff ſolche Gegenwuͤrff dannoch nit ablaſſen wolten/ ihn auffs beſte zuermahnen; ſo lieſte er ihm das Lied/ laſt uns vnſer Tag genieſſen/ GOtt weiß wo wir Morgen ſeyn ꝛc. auffſpilen/ oder beſuchte das Frauenzimmer/ oder ſonſt ein luſtige Geſellſchafft/ mit deren er ein Rauſch ſoffe/ warvon er je laͤnger je aͤrger:
und entlich gar zu einem Epicurer ward.
Nicht weniger wurde andern Theils Avarus von jnnerlichen zuſprechen erinnert/ daß dieſer Weg/ den er zum Beſitz der Reichthumb zugehen antrete/ die allergroͤſte Untreu von der Welt ſey; mit fernerer Ermahnung/ er ſeye ſeinen Herꝛn nit allein mitgeben worden ihm zudienen/ ſonder auch durchauß ſeinen Schaden zuwenden/ ſeinen Nutzen zufoͤrdern/ ihn zu allen ehrlichen Tugenden anzuraitzen/ vor allen ſchaͤndlichen Laſtern zuwarnen und vornemblich ſein zeitliche Haab nach muͤglichiſten Fleiß zuſammen zuheben und beobachten; welche er aber im Gegentheil ſelbſt zu ſich reiſſe und ihne Iulum noch darzu in allerhand Laſter ſtuͤrtzen helffe; item auff was weiß er wol vermeine/ das er ſolches gegen GOtt/ dem er umb alles rechenſchafft geben muͤſte: gegen deß Iulj frommen Eltern/ die ihm ihren einigen Sohn anvertraut nnd getreulich zubeobachten befohlen; und entlich gegen dem Iulo ſelbſten zuverantworten getraue; wann derſelbe zu ſeinen Tagen kommen: und heut oder morgen verſtehen werde/ daß auß ſeiner Verwahrlaſung und Vntreu beydes ſeine Perſohn zu allen guten verderbt: und ſeine Reichthumb unnuͤtzlich verſchwendet worden? hiemit zwar/ O Avare iſts noch nicht genug! dann uͤber ſolche ſchwere Verantwortung/ die du dir deß Iuli Perſohn und Gelds wegen auffbirdeſt/ beſudelſtu dich ſelbſt auch mit dem ſchaͤndlichen Laſter deß Diebſtals und machſt dich deß Strangs und Galgens wuͤrdig; du unterwirffſt deine vernuͤnfftige ja himmliſche Seel dem Schlam der jrdiſchen Guͤter/ die du ungetreuer und hochſtraͤfflicher Weiß zuſammen zuſcharꝛen gedenckeſt/ welche doch der Hayd Crates Thebanus ins Meer warffe/ damit ſie ihn nit verderben ſolten/ wiewol er ſolche rechtmaͤſſig beſaſſe; wie vil mehr/ kanſtu wol erachten/ werden ſie dein Undergang ſeyn/ in dem du ſolche im Gegenſpil auß dem groſſen Meer deiner Untreu erfiſchen wilſt! ſolteſtu dir wol einbilden doͤrffen/ ſie werden dir wol gedeyen?
Solche und dergleichen mehr guter Ermahnungen beydes von der geſunden Vernunfft und ſeinem Gewiſſen empfande zwar Avarus in ſich ſelbſtẽ; aber es manglet ihm hingegen mit nichten an Entſchuldigungen/ ſein boͤſtes Beginnen zubeſchoͤnen und gut zuſprechen; was? ſagte er mit Salomone Proverbior: 26. Wegen deß Iuli Perſon/ was ſoll dem Narꝛen Ehr/ Geld und gute Tage? ſie koͤnnens doch nicht brauchen! zu dem hat er ohne das genug! und wer weiß wie es ſeine Eltern gewonnen haben? iſts nicht beſſer/ ich packe ſelbſt das jenige an/ das er doch ſonſt ohne mich verſchwendet/ als daß ichs unter frembde kommen laſſe?
Dergeſtalt folgten beyde Juͤngliug ihren verblaͤnten Begterden/ und erſaͤufften ſich mithin in Abgrund deß Wolluſt/ biß entlich Iulus die liebe Frantzoſen bekam/ und eine Woch oder 4. Schwitzen: und beydes ſeinen Leib und Beuͤtel purgirn laſſen muſte/ welches ihn drumb nit beſſer machte/ oder ihm zur Warnung gedeyete: dann er machte das gemeine Sprichwort war/ da der Kranck wider genaß/ je aͤrger er was.
Das VII. Capitel.
AVarus ſtahl ſoviel Geld zuſammen daß ihm angſt darbey ward/ maſſen er nicht wuſte wo er damit hin ſolte/ damit dem Iulo ſein Untreu verborgen bliebe; er ſonne derowegen dieſen Liſt ihm ein Aug zuverkleiben/ er verwechſelt zum theil ſein Gold in grobe teutſche ſilberne Sorten/ thaͤt ſolche in ein groſſes Velleyſen/ und kam damit bey naͤchtlicher Weil vor ſeines Herꝛen Beth geloffen/ mit gelehrten Worten daher luͤgente oder hoͤchlicher zureden/ daher erzehlende was ihm vor ein Fund gerathen waͤre; gnaͤdiger Herꝛ/ ſagte er/ ich ſtolperte uͤber dieſe Beuth/ als ich von etlichen von dero Liebſten Loſament gejagt wurde/ und wann der Thon des gemuͤntzten Metals nicht einen andern Klang von ſich geben haͤtte als das Eingewaidt eines Abgeſtorbenen nicht thut/ ſo haͤtte ich geſchworen/ ich waͤre uͤber einen Todten geloffen; damit ſchuͤtte er das Geld auß/ und ſagt ferner/ was geben mir Eur Gn. wol fuͤr ein Rath/ daß diß Geld ſeinem rechtmaͤſſigen Herꝛen wieder zukombt; ich verhoffe derſelbe ſolte mir wol ein ſtattlich Trinckgeld davon zukommen laſſen; Narꝛ/ Antwortet Iulus, haſt du was ſo behalts; was bringſt du aber vor eine reſolution von der Jungfer?
ich kondte/ antwortet Avarus dieſen Abend mit ihr nicht zuſprechen kommen/ weil ich wie gehoͤrt/ etlichen mit groſſer Gefahr enttrinnen muͤſſen/ und mir dieſes Geld ohnverſehens zugeſtanden; alſo behalffe ſich Avarus mit Lugen ſo gut er kondte/ wie es alle junge angehende Dieb zumachen pflegen/ wann ſie vorgeben ſie haben gefunden was ſie geſtohlen.
Eben damal bekam Iulus von ſeinem Vatter Briefe/ und in denſelbigen einen ſcharpffen Verweiß/ daß er ſo aͤrgerlich lebe und ſo ſchrecklich viel Gelds verſchwende; dann er hatte von dem Engliſchen Kauffherꝛn die mit ihm Correſpondirten/ und den Iulo jeweils ſeine Wechſel entrichteten/ alles deß Iuli und ſeines Avari Thun erfahren/ ohne das dieſer ſeinen Herꝛn beſtohle/ jener aber ſolches nicht merckte; weßwegẽ er ſich dann ſolcher Geſtalt bekuͤmmerte/ daß er daruͤber in ein ſchwere Kranckheit fiel; er ſchriebe bemeldten Kauffherꝛn daß ſie forthin ſeinem Sohn mehrers nicht geben ſolten/ als die bloſſe Nothdurfft/ die ein gemeiner Edelmann haben muͤſte/ ſich in Paris zubehelffen; mit dem Anhang/ wofern ſie ihm mehr reichen wuͤrden/ daß er ihnen ſolches nicht wieder gut machen wolte: Den Iulum aber betrohet er/ wofern er ſich nicht beſſern und ein ander Leben anſtellen wuͤrde/ daß er ihn alsdann gar enterben und nimmermehr vor keinen Sohn halten wolte.
Iulus wurde zwar daruͤber trefflich beſtuͤrtzt/ faſte aber drumb keinen Vorſatz geſparſamer zuleben; und wann er gleich ſeinem Vattern zubenuͤgen vor den gewoͤhnlichẽ groſſen Ausgabẽ haͤtte ſeyn wollen/ ſo waͤre es ihm vor dismal doch ohnmuͤglich geweſen/ weil er ſchon allbereit viel zu tieff in den Schulden ſtacke; er haͤtte dann ſeinen Credit erſtlich bey ſeinen Creditoren: und conſequenter auch bey jedermann verliehren wollen/ welches ihm aber die Hoffart maͤchtig widerꝛiehte/ weil es wider ſein Reputation war/ die er mit vielen ſpendiren erworben; derowegen redet er ſeine Lands-Leute an und ſagte:
Jhr Herꝛen wiſt/ daß mein Herꝛ Vatter an vielen Schiffen die beydes nach Oſt- und Weſt-Jndien gehen/ nicht allein part: ſonder auch in unſerem Heimat auff ſeinen Guͤtern jaͤhrlich bey 4. oder 5000.
Schaaf zuſchaͤrꝛen hat/ alſo daß es ihm auch kein Cavallter im Land noch weniger vorzuthun vermag; geſchweige jetzt Barſchafft und der liegenden Guͤter ſo er beſitzt! auch wiſt ihr/ daß ich alles ſeines Vermoͤgens heut oder morgen eineinziger Erbe bin/ und das gedachter mein Herꝛ Vatter allerdings auff der Gruben gehet; wer wolte mir dann nun zumuthen/ das ich hier als ein Bernheuter leben ſolte? waͤre ſolches/ wann ichs thaͤt/ nicht unſerer gantzen Nation ein Schandt?
jhr Herꝛen ich bitt/ laſt mich mich in ſolche Schand nicht gerathen/ ſonder helffet mir auß/ wie bißher/ mit einem ſtuͤck Geld/ welches ich euch wider danckbarlich erſetzen: und biß zur Bezahlung mit Kauffmanns Intereſſe verpenſioniren:
Auch einem jeden inſonderheit mit einer ſolchen Verehrung begegnen will/ daß er mit mir zu frieden ſeyn wird:
Hieruͤber zogen etliche die Achſeln ein und entſchuldigten ſich/ ſie hetten der Zeit nit uͤbrige Mittel; in warheit aber waren ſie ehrlich geſinnet/ und wolten des Juli Vettern nit erzoͤrnen; die andere aber gedachten was ſie vor einen Vogel zurupffen bekaͤmen/ wann ſie den Julum in die Klauen kriegten; wer weiß ſagten ſie zu ſich ſelbſten/ wie lang der alte lebt/ zu dem will ein Sparrer ein Verzehrer haben; will ihn der Vatter gleich enterben/ ſo kan er ihm doch das Muͤtterlich nicht nehmen; Jn Summa dieſe ſchoſſen dem Julo noch 1000.
Ducaten dar/ warvor er ihnen verpfaͤndet was ſie ſelbſt begehrten/ und ihnen jaͤhrlich acht pro cento verprach/ welches dann alles in beſter Form verſchriben wurde; damit raichte Julus nit weit hinauß/ dann biß er ſeine Schulden bezahlte und Avarus ſein Part hinweck zwackte/ verblieb wenig mehr uͤbrig; maſſen er in baͤlde wider entlehnen: und neue Unterpfand geben muſte; welches ſeinen Vattern von andern Engellaͤndern die nit intereſſirt waren/ zeitlich aviſirt wurde/ daruͤber ſich der Alte dergeſtalt erzoͤrnte/ daß er denen ſo ſeinem Sohn uͤber ſein Ordre Geld geben hetten/ eine Proteſtation inſiviren: und ſie ſeines vorigen Schreibens eriñern: benebens andeuten lieſſe/ daß er ihnen kein Haͤller widerumb darvor gutmachen: ſonder ſie noch darzu/ wann ſie wider in Engelland anlaugen wuͤrden/ als Verderber der Jugend: und die ſeinen Sohn zu ſolcher Verſchwendung verholffen geweſen/ vorm Parlament verklagen wolte; dem Iulo ſelbſt aber/ ſchriebe er mit aigner Hand/ daß er ſich hinfuͤro nit ſeinen Sohn mehr nennen: noch vor ſein Angeſicht kommen ſolte.
Alß ſolche Zeitungen einlieffen/ fieng deß Iuli Sach abermal an zuhincken/ er hatte zwar noch ein wenig Geld/ aber viel zuwenig/ weder ſeinen verſchwenderiſchen Pracht hinauß zufuͤhren/ noch ſich auff eine Reiß zu mondiren/ irgends einem Herꝛn mit einen baar Pferdten im Krieg zudienen/ warzu ihm beydes Hoffart und Verſchwendung anhetzte; und weil ihm auch hierzu niemand nichts vorſetzen wolt; flehet er ſeinen getreuen Avarum an/ ihme von dem was er gefunden/ die Nothdurfft vorzuſtrecken; Avarus antwortet/ Eur Gnaden wiſſen wohl/ daß ich ein armer Schuler bin geweſen/ und ſonſt nichts vermag/ als was mir neulich GOTT beſcherꝛt (ach heuchleriſcher Schalck gedachte ich/ hett dir das nun GOtt beſcherꝛt/ was du deinem Herꝛn abgeſtohlen haſt? ſolteſtu ihm in ſeinen Noͤthen nit mit dem ſeinigen zu huͤlff kommen? und das umb ſovil deſto ehenter/ dieweil du/ ſo lang er etwas hatte/ mitgemacht/ und das ſeinige haſt verfreſſen/ verſauffen/ verhurꝛen/ verbuben/ verſpielen und verpancketiren helffen?
O Vogel gedachte ich/ du biſt zwar auß Engelland kommen wie ein Schaaf/ aber ſeit dich/ der Geitz beſeſſen/ in Franckreich zu einen Fuchs: ja gar zu einem Wolff worden.)
Solte ich nun/ ſagte er weiter/ ſolche Gaben GOttes nicht in acht nehmen und zu meines kuͤnfftigen Lebens Auffenthalt anlegen/ ſo muͤſte ich ſorgen/ ich moͤchte mich darduꝛch alles meines kuͤnftigen Gluͤcks unwuͤrdig machen/ daß ich noch etwan zuhoffen; wen GOtt gruͤſt/ der ſoll ihm dancken/ es doͤrffte mir villeicht mein Lebenlang kein ſolcher Fund wider gerathen; ſoll ich nun dieſes an ein Orth hingeben/ dahin auch reiche Engellaͤnder nichts mehr lehnen wollen/ weil ſie die beſte Unterpfand bereits hinweg haben/ wer wolte mir ſolches rathen?
Zu dem haben mir Euer Gnaden ſelbſt geſagt/ wann ich etwas habe/ ſo ſolte ichs behalten; und uͤber diß alles ligt mein Geld auff der Wechſelbanck/ welches ich nit kriegen kan wann ich will/ ich wolte mich dann eines groſſen Intereſſe verzeyhen.
Diſe Wort waren dem Iulo zwar ſchwer zuvertauen/ als deren er ſich weder von ſeinem getreuen Diener verſehen; noch von andern zuhoͤren gewohnt war; aber der Schuh/ den ihn Hoffart und Verſchwendung angelegt/ truckte ihn ſo hart/ daß er ſie leichtlich verſchmirtzte/ vor billich hielte: und durch bitten ſoviel vom Avaro brachte; daß er ihm alles ſein erſchundenes und abgeſtohlenes Geld vorlyhe; mit dem Geding daß ſein deß Avari Lidlohn ſambt dem jenigen ſo er noch in 4. Wochen an intereſſe davon haben koͤnnen/ zur Haubt Summa geſchlagen: mit 8. procento jaͤhrlich verzinſet: und/ damit er umb Haubt Summa und Penſion verſichert ſeyn moͤchte/ ihme ein frey adelich Gut/ ſo Iulo von ſeiner Mutter Schweſter vermacht worden/ verpfendet werden ſolte; welches auch alſobalden in Gegenwart der andern Engellaͤnder als erbettene Zeugen in der allerbeſten Form geſchahe und belieffe ſich die Summa allerdings auff ſechshundert Pfundt Sterling; welches nach unſerer Muͤntz ein nahmhaffts ſtuͤck Geld macht.
Kaum war obiger Contract gemacht/ die Verſchreibung verfertigt/ und das Geld dargezehlet/ da kam Iulo die Berkuͤndigung eins erfreulichen Layds/ daß nemblich ſein Herꝛ Vatter die Schuld der Natur bezahlt hette; weßwegen er dann gleichſamb eine Fuͤrſtliche Trauer anlegte/ und ſich gefaſt machte/ ehiſtens nach Engelland zuverraiſen/ mehr die Erbſchafft anzutretten als ſeine Mutter zutroͤſten; da ſahs ich meinen Wunder wie Iulus wider einen Hauffen Freund bekam/ weder er vor etlich Tagen gehabt; auch wuͤrde ich gewahr wie er heuchlen kondte/ dann wann er bey den Leuthen war/ ſo ſteller er ſich umb ſeinen Vatter gar laidig; aber beym Avaro allein ſagte er/ waͤre der Alte noch laͤnger lebendig bliben/ ſo hette ich endlich heim bettlen muͤſſen; ſonderlich wann du Avare mir mit deinem Gelt nicht waͤreſt zuhuͤlff kommen.
Das VIII. Capitel.
DEmnach machte ſich Iulus mit Avaro ſchleinig auff den Weeg; nach dem er zuvor ſein ander Geſind/ als Laquayen, Pagen und dergleichen unnuͤtzer gefraͤſſiger oder verthunlicher Leut mit guten Ehren abgeſchafft wolte ich nun der Hiſtori ein End ſehen/ ſo muͤſte ich wol mit/ aber wir raiſen mit gar ungleicher Commoditet; Iulus ritte auff einem anſehenlichen Hengſt/ weil er nunmehr nichts beſſers als das Reuten gelchrut hatte/ und hinder ihm ſaſſe die Verſchwendung/ gleichſamb als ob ſie ſein Hochzeiterin oder Liebſte geweſen waͤre; Avarus ſaſſe uff einen Minchen oder Wallachen/ wie man ſie nennet/ und fuͤhrte hinderſich den Geitz/ das hatte eben ein Anſehen als wann ein Marckſchreyer oder Storger mit ſeinem Afen auff eine Kirchmeß geritten waͤre; die Hoffart hingegen floh hoch in der Lufft daher/ eben als wann ſie die Raiß nit ſonderlich angangen haͤtte; die uͤbrige aſſiſt ende Laſter aber marchirten beneben her/ wie die Beylaͤuffer zuthun pflegen/ ich aber hielte mich bald da/ bald dort einem Pferd an den Schwantz/ damit ich auch mit fortkommen/ und Engelland beſchauen moͤchte/ dieweil ich mir einbildete/ ich hette bereits vil Laͤnder geſehen/ wargegen mir dieſes Enge ein ſeltener Anblick ſeyn wurde; mir erlangten bald den Orth der Schifflaͤnde/ alwo wir hiebevor auch außgeſtigen waren/ und ſegelten in kurtzer Zeit mit gutem Wind gluͤcklich uͤber.
Iulus fande ſeine Frau Mutter zu ſeiner Ankunfft auch in letzten Zuͤgen/ maſſen ſie noch gleich denſelben Tag ihren Abſcheid nam/ alſo daß er als ein eintziger Erb der nunmehr auß ſeinen vogtbaren Jahren getreten/ einsmahls Herꝛ und Meiſter uͤber ſeiner Eltern Verlaſſenſchafft wurde; da gieng nun das gute Leben wider beſſer an als zu Paris/ weil er ein namhaffte Parſchafft ererbt; er lebte wie der reich Mann Luce am 16. Ja wie ein Printz/ bald hatte er Gaͤſt/ und bald wurde er wider zu Gaſt geladen; faſt taͤglich zu/ er fuͤhrte Waſſer oder Land anderer Leuth Toͤchter und Weiber nach Engellaͤndiſchen Gebrauch ſpatziren/ hielte einen aignen Trompeter/ Bereiter/ Cammerdiener/ Schalcksnarꝛen/ Reitknecht/ Kutſcher/ zween Laquayen/ einen Page/ Jaͤger/ Koch und dergleichen Hoffgeſind/ gegen ſolchen (jnſonderheit aber gegen dem Avaro/ den er als ſeinen getreuen Raiß-Geſellen zu ſeinem Hoffmeiſtern und Factor oder Factotum gemacht hatte) erzaigte er ſich gar mild wie er dann auch gedachtem Avaro das jenige adeliche Guth ſo er ihm zuvor in Franckreich ver hypothicirt, vor Haupt Summa, intereſſe und ſeinen Liedlohn vor freyledig und aigen gab und verſchreiben lieſe/ wiewol es viel ein mehrers werth war; in Summa er verhielte ſich gegen jederman/ das ich nit allein glaubte er muͤſte auß dem Geſchlecht der alten Koͤnige geboren worden ſeyn/ wie er ſich deſſen in Franckreich offt geruͤhmt/ ſonder ich hielte veſtiglich darvor/ er waͤre auß dem Stammen Arturiſentſproſſen/ welcher das Lob ſeiner Freygebigkeit biß ans End der Welt behalten wird.
Andern theils vnterlieſſe Avarus nicht in ſolchem Waſſer zu fiſchen/ und ſeine Schantz in acht zunehmen/ er beſtahl ſeinen Herꝛn mehr als zuvor/ und ſchacherte darneben aͤrger als ein 50jaͤhriger Jud; das loſſeſte Stuͤcklein aber daß er dem Iulo thaͤt/ war diſes/ daß er ſich mit einer Dam von ehrlichem Geſchlecht verplemperte/ folgends ſelbige ſeinem Herꝛn kupplete/ und demſelben uͤber drey viertel Jahr den jungen Balg zuſchreiben lieffe/ den er ihn doch ſelbſt angehenckt hatte und weil ſich Iulus gar nit entſchlieſſen kondte/ ſelbige zuehelichen/ gleichwol aber ihrer Befreunden halber in Gefahr ſtehen muſte/ tratt der auffrichtige Avarus ins Mittel/ lieſſe ſich bereden die jenige wider zu Ehren zubringen deren er ehender und mehr als Iulus genoſſen/ und ſie ſelbſt zu Fahl gebracht/ wardurch er abermahlen ein nahmhaffts von des Iuli Guͤtern zu ſich zwackte/ und durch ſolche Treu ſeines Herꝛn Gunſt verdoppelte; und dannoch underlieſſe er nit da und dort zurupffen/ ſo lang Pflaumfedern vorhanden/ und als es auff die Stupfflen loß gieng/ verſchont er deren auch nit.
Einsmahls fuhr Iulus auff der Tems in einem Luſt-Schiff mit ſeinen negſten Verwandten ſpatziren/ unter welchen ſich ſeines Vatters Bruder ein ſehr weiſer und verſtaͤndiger Herꝛ/ auch befande; diſer redete damahl etwas vertreulicher mit ihm als ſonſten/ und fuͤhret ihm mit hoͤflichen Worten und glimpflicher Straff zu Gemuͤth/ daß er keinen guten Haußhalter abgeben werde/ er ſolte ſich und das ſeinig beſſer beobachten/ als er bißhero gethan ꝛc. wañ die Jugend wuͤſte/ was das Alter braucht/ ſo wuͤrde ſie eine Ducat ehe 100. mahl vmbkehren als einmal außgeben ꝛc.
Iulus lachte druͤber/ zoge einen Ring vom Finger warff ihm in die Tems und ſagte/ Herꝛ Vatter ſo wenig als mir diſer Ring wider zuhanden kommen mag/ ſo wenig werde ich das menig verthun koͤnnen; aber der Alte ſeufftzete und antwortet/ gemach/ gemach Herꝛ Vetter/ es laͤſt ſich wol eines Koͤnigs Gut verthun/ und ein Brunnen erſchoͤpffen/ ſehet was ihr thut: aber Iulus kehrte ſich von ihm/ und haſſte ihn ſolcher getreuen Vermahnung wegen mehr als er ihn darumb ſolte geliebt haben.
Ohnlaͤngſt hernach kamen etliche Kauffherꝛen auß Franckreich die wolten umb das Haubtgut ſo ſie ihm zu Pariß vorgeſetzt/ ſambt dem Intereſſe bezahlt ſeyn/ weil ſie gewiſſe Zeitung hatten wie Iulus lebte/ und daß ihm ein reich beladenes Schiff/ ſo ſeine Eltern nach Alexandriam geſchickt hatten/ von den Seeraubern auff dem Mittellaͤndiſchen Meer weggenommen worden waͤre; er bezahlte ſie mit lauter Eleinodien/ welches ein gewiſſe Anzeigung war daß es mit der Baarſchafft an die Neige gieng; uͤber das kam die gewiſſe Nachricht ein/ daß ihm ein ander Schiff am Geſtatt von Praſilien geſcheittert/ und ein Engliſche Flott an deren des Iuli Eltern am allermaiſten Intereſſirt geweſen/ nnweit den Molucciſchen Jnſulen von den Hollaͤndern zum theil ruinirt, und der Reſt gefangen worden waͤre; ſolches alles wurde bald landkuͤndig/ dannenhero ein jeder der etwas an Iulum zu prætentiren hatte/ ſich umb die Bezahlung anmeldete/ alſo daß es das Anſehen hatte/ als wann ihn das Ungluͤck von allen Enden der Welt her beſtreitten wolte; Aber alle ſolche Stuͤrm erſchroͤckten ihn nicht ſo ſehr als ſein Koch/ der ihm wunders wegen einen guldenen Ring wieſete/ den er in einem Fiſch gefunden/ weil er denſelbigen gleich vor den ſeinigen erkandte/ und ſich noch nur zuwol zuerinnern wuſte/ mit was vor Worten er denſelbigen in die Tems geworffen.
Er war zwar gantz betruͤbt und beynahe deſperat, ſchaͤmte ſich aber doch vor den Leuten ſcheinen zulaſſen wie es ihm umbs Hertz war; in dem vernimbt er daß deß enthaubten Koͤnigs aͤltiſter Printz mit einer Armee in Schottland ankommen waͤre/ hette auch gluͤckliche Succeß und gute Hoffnung ſeines Herꝛn Vattern Koͤnigreich widerumb zuerobern! ſolche Occaſion gedachte ihm Iulus zunutz zumachẽ/ und ſein Reputation dardurch zuerhalten; derowegen mondirte er ſich und ſeine Leut mit dem jeniſo er noch uͤbrig hatte und brachte ein ſchoͤne Compagniæ Reuter zuſammen/ uͤber welche er Avarum zum Leutenant machte und ihm guldene Berge verhieſſe daß er mit gienge/ alles underm Vorwandt/ dem Protector zudienen; aber als er ſich reißfertig befande/ gieng er mit ſeiner Compagnia in ſchnellem March dem jungen ſchottiſchen Koͤnig entgegen und conjungirte ſich mit deſſen Corpo/ hette auch wol gehandelt gehabt/ wann es dem Koͤnig damahls gegluͤckt; als aber Crommel dieſelbe Kriegsmacht zerſtoͤbert/ entrañen Iulus und Avarus kaum mit dem Leben/ und dorffen ſich doch beyde nirgents mehr ſehen laſſen; derowegen muſten ſie ſich wie die wilde Thier in den Waͤldeꝛn behelſſen/ und ſich mit rauben und ſtehlen ernehren/ biß ſie entlich daruͤber erdapt und gerichtet wurden; Iulus zwar mit dem Beyl und Avarus mit dem Strang welchen er vorlaͤngſt verdient hatte.
Hieruͤber kam ich wider zu mir ſelber/ oder erwachte auffs wenigſt auß dem Schlaff und gedachte meinem Traum oder Geſchichte nach; hielte entlich darfuͤr daß die Freygebigkeit leichtlich zu einer verſchwendung: und die geſparſambkeit leichtlich zum geitz werden koͤnne/ wann die weißheit nit vorhanden/ welche freygebigkeit und geſparſambkeit durch maͤſſigkeit regiere und im Zaum halte.
Ob aber der Geitz oder die verſchwendung den Preyß darvon getragen/ kan ich nit ſagen/ glaube aber wol daß ſie noch taͤglich mit einander zu Felde ligen/ und umb den Vorzug ſtreitten.
Das IX. Capitel.
JCh ſpatzierte einsmahls im Wald herumber meinen eitelen Gedancken Gehoͤr zugeben/ da fande ich ein ſteinerne Bildnuß ligen in Lebens Groͤſſe/ die hatte das Anſehen als wann ſie irgends eine Statua eines alten teutſchen Helden geweſen waͤr/ dann ſie hatte ein Altfraͤnckiſche Tracht von Romaniſcher Soldaten Kleydung/ vornen mit einem groſſen Schwaben-Latz/ und war meinem beduncken nach uͤberauß kuͤnſtlich und natuͤrlich außgehauen; wie ich nun ſo da ſtunde/ das Bild betrachtete und mich verwundert/ wie es doch in diſe Wildnuß kommen ſeyn moͤchte/ kam mir in Sinn/ es muͤſte irgends auff diſem Gebuͤrg vor langen Jahren ein Haydniſcher Tempel geſtanden: und diſes der Abgott darinnen geweſen ſeyn; ſahe mich derowegen umb/ ob ich nichts mehr von deſſen Fundament ſehen kundte/ wurde aber nichts dergleichen gewahr/ ſonder/ dieweil ich einen Hebel fande/ den etwan ein Holtzbaur ligen laſſen/ nahme ich denſelben und ſtunde an diſe Bildnuß/ ſie umbzukehren/ umbzuſehen wie ſie auff der andern Seiten eine Beſchaffenheit hette; ich hatte aber derſelben den Hebel kaum unterm Halß geſteckt/ und zulupffen angefangen/ da fieng ſie ſelbſt an ſich zuregen und zuſagen/ laſſe mich mit frieden ich bin Baltanders/ ich erſchrack zwar hefftig/ doch erholte ich mich gleich widerumb/ und ſagte/ ich ſihe wol daß du bald anders biſt; dann erſt wareſtu ein todter Stein/ jetzt aber biſt du ein beweglicher Leib/ wer biſt du aber ſonſt/ der Teuffel oder ſein Mutter?
Nein antwortet er/ ich bin deren keins/ ſonder bald anders/ maſſen du mich ſelbſt ſo genant und darvor erkandt haſt; und koͤndte es auch wol moͤglich ſeyn/ daß du mich nicht kennen ſolteſt/ da ich doch alle Zeit und Taͤge deines Lebens bin bey dir geweſen? daß ich aber niemahl mit dir muͤndlich geredt hab wie etwan Anno 1534. den letzten Julij mit Hanß Sachſen dem Schuſter von Noͤrnberg/ iſt die Urſach/ daß du meiner niemahlen geachtet haſt; unangeſehen ich dich mehr als ander Leut bald groß/ bald klein/ bald reich bald arm/ bald hoch bald nider/ bald luſtig bald traurig/ bald boͤß bald gut/ und in ſumma bald ſo und bald anders gemacht hab; ich ſagte/ wann dir ſonſt nichts kanſt als diß/ ſo waͤreſtu wohl vor dißmahl auch von mir bliben; Baldanderſt antwortet/ gleich wie mein Urſprung auß dem Paradeiß iſt/ und mein Thun und Weſen beſtehet ſo lang die Welt bleibt/ alſo werde ich dich auch nimmermehr gar verlaſſen biß du wider zur Erden wirſt davon du herkommen/ es ſeye dir gleich lieb oder laid; ich fragte ihn ob er den Menſchen dann zu ſonſt nichts tauge/ als ſie und alle ihre Haͤndel ſo manigfaltig zuveraͤndern?
O ja/ antwortet Baldanders/ ich kan ſie eine Kunſt lernen/ dardurch ſie mit allen Sachen ſo ſonſt von Natur ſtumm ſeyn/ als mit Stuͤhlen und Baͤncken/ Keſſeln und Haͤffen ꝛc. reden koͤnnen/ maſſen ich ſolches Hanß Sachſen auch vnderwiſen/ wie dann in ſeinem Buch zuſehen/ dariñ er ein baar Geſpraͤch erzehlet/ die er mit einen Ducaten und einer Roßhaut gehalten; auch ſagte ich/ lieber Baldanderſt/ wann du mich diſe Kunſt mit GOttes huͤlff auch lernen koͤndeſt/ ſo wolte ich dich mein Lebtag lieb haben/ ja freylich/ antwortet er/ das will ich gern thun; nahm darauff mein Buch ſo ich eben bey mir hatte/ und nachdem er ſich in einen Schreiber verwandelt/ ſchribe er mir nachfolgende Wort darein.
Jch bin der Anfang und das End/ und gelte an allen Orthen.
Manoha gilos, timad, iſaſer, ſale, lacob, ſalet, enni nacob idil dadele neuaco ide eges Eli neme meodi eledid emonatan deſi negogag editor goga naneg eriden, hohe ritatan auilac, hohe ilamen eriden diledi ſiſac uſur ſodaled auar, amu ſalif ononor macheli retoran; Vlidon dad amu oſſoſſon, Gedal amu bede neuavv, alijs, dilede ronodavv agnoh regnoh eni tatæ hyn lamini celotah, iſis toloſtabas oronatah aſſis tobulu, VViera ſaladid egrivi nanon ægar rimini ſiſac, helioſole Ramelu ononor vvindelishi timinitur, bagoge gagoe hananor elimitat.
Alß er diß geſchriben/ wurde er zu einem groſſen Atchbaum/ bald darauff zu einer Sau/ geſchwind zu einer Bratwurſt/ und unverſehens zu einen groſſen Baurentreck (mit Gunſt) er machte ſich zu einem ſchoͤnen Kleewaſen/ und ehe ich mich verſahe/ zu einem Kuͤhefladen; item zu einer ſchoͤnen Blum oder Zweig/ zu einem Maulbeerbaum/ und darauff in einem ſchoͤnen ſeidenen Teppich ꝛc. biß er ſich endlich wider in menſchliche Geſtalten veraͤndert/ und dieſelbe oͤffter verwechſelt/ als ſolche gedachter Hanß Sachs von ihm beſchriben; und weil ich von ſo underſchidlichen ſchnellen Verwandlungen weder im Ovidio noch ſonſten nirgends geleſen (dann den mehrgedachten Hanß Sachſen hatte ich damahls noch nit geſehen) gedachte ich der alte Protheus ſey wider von den Todten aufferſtanden/ mich mit ſeiner Gauckeley zuaͤffen; oder es ſey villeicht der Teuffel ſelbſt/ mich als einen Einſidler zuverſuchen/ und zubetruͤgen; nachdem ich aber von ihm verſtanden/ daß er mit beſſern Ehren den Mon in ſeinem Wappen fuͤhre/ als der Tuͤrckiſch Kaͤiſer/ item daß die Unbeſtaͤndigkeit ſein Auffenthalt: die Beſtaͤndigkeit aber ſeine aͤrgſte Feindin ſeye/ umb welche er ſich gleichwol keine Schnall ſchere/ weil er mehrentheils ſie fluͤchtig mache; veraͤndert er ſich in einen Vogel/ flohe ſchnell darvon/ und lieſſe mir das nachſehen.
Darauff ſetzte ich mich nider in das Graß/ und fieng an die jenige Wort zubetrachten/ die mir Baldanders hinderlaſſen hatte/ die Kunſt ſo ich von ihm zulernen darauß zubegreiffen/ ich hatte aber nit das Hertz ſelbige außzuſprechen/ weil ſie mir vorkamen/ wie die jenige damit die Teuffelsbanner die hoͤlliſche Geiſter beſchweren/ und andere Zauberey treiben/ maſſen ſie dann auch eben ſo ſeltzamb/ unteutſch und unverſtaͤndlich ſcheinen ich ſagte zu mir ſelber/ wirſtu ſie anfahen zureden/ wer weiß was dir alßdann vor Hexengeſpenſt damit herbey lockeſt; villeicht iſt dieſer Baldanders der Sathan geweſt/ der dich hierdurch verfuͤhren will; weiſtu nit wie es den alten Einſidlern ergangen?
Aber gleichwol underlieſſe mein Vorwitz nicht/ die geſchribene Wort ſtettig anzuſchauen und zubetrachten/ weil ich gern mit ſtummen Dingen hette reden koͤnnen/ ſintemahlen auch andere die unvernuͤnfftige Thier verſtanden haben ſollen; wurde demnach je laͤnger je verbichter darauff/ und weil ich ohne Ruhm zumelden/ ein zimblicher Zifferant bin/ und mein geringſte Kunſt iſt/ einen Brieff auff einen Faden: oder wohl gar auff ein Haar zuſchreiben/ den wohl kein Menſch wird außſinnen oder erꝛathen koͤnnen/ zumahlen auch vor laͤngſten wohl andere verborgene Schrifften außſpeculirt, als die Steganographiæ Trythenio ſeyn mag; alſo ſahe ich auch dieſe Schrifft mit andern Augen an/ und fande gleich daß Baldanders mir die Kunſt nit allein mit Exempeln: ſonder auch in obiger Schrifft mit guten teutſchen Worten viel auffrichtiger communicirt, als ich ihm zugetraut/ damit war ich nun wol zufrieden/ und achtet meiner neuen Wiſſenſchafft nit ſonderlich/ ſonder gieng zu meiner Wohnung/ und laſe die Legenten der alten Heyligen/ nit allein durch gute Beyſpiel mich in meinem abgeſonderten Leben geiſtlich zu erbauen/ ſonder auch die Zeit zu paſſiren.
Das X. Capitel.
DAs Leben deß heiligen Alexij kam mir im erſten Grif unter die Augen/ als ich das Buch auffſchlug; da fande ich mit was vor einer Verachtung der Ruhe er das reiche Hauß ſeines Vattern verlaſſen/ die heilige Oerter hin und wieder mit groſſer Andacht beſucht und endtlich beydes ſein Pilgerſchafft und Leben unter einer Stiegen in hoͤchſter Armut: ohnvergleichlicher Gedult und wunderbarer Beſtaͤndigkeit ſeeliglich beſchloſſen haͤtte; ach! ſagte ich zu mir ſelbſt/ Simplici was thuſt du?
du ligſt halt hier auff der faulen Berꝛenhaut und dieneſt weder GOtt noch den Menſchen!
wer allein iſt/ wann derſelbe faͤlt/ wer wird ihm wieder auffhelffen? iſts nicht beſſer du dieneſt deinen Neben-Menſchen und ſie dir hingegen hinwiederumb/ als daß du hier ohn alle Leutſeeligkeit in der Einſambe ſitzeſt wie ein Nach- Eul? biſt du nicht ein todtes Glied deß Menſchlichen Geſchlechts wann du hier verharꝛeſt? und zwar wie wirſtu den Winter außdauren koͤnnen/ wann diß Gebirg mit Schnee bedeckt: und dir nit mehr wie jetzt von dẽ Nachbarn dein Unterhalt gebrachtwird? zwar dieſe ehren dich jetzunder wie ein Oracul/ wann du aber verneujahren haſt/ werden ſie dich nit mehr wuͤrdigen uͤber ein Achſel anzuſchauen/ ſonder an ſtatt deſſen das ſie dir jetzt hertragen/ dich vor ihren Thuͤren mit helff die GOtt abſpeyſen; villeicht iſt dir Baldanderſt darumb perſoͤhnlich erſchinen/ damit du dich bey zeiten vorſehen: und in Unbeſtaͤndigkeit dieſe Welt ſchicken ſolleſt/ mit ſolchen und der gleichen Anfechtungen und Gedancken wurde ich gequaͤlet/ als biß ich mich entſchloß auß einem Wald ein Wallbruder oder Pilger zuwerden;
Demnach erdapte ich ohnverſehens mein Scheer/ und ſtutzte meinen langen Rock der mir allerdings auff die Fuͤß gienge (und ſo lang ich ein Einſidel geweſen/ an ſtatt eines Klayds auch unter und Oberbetts gedient hatte) die abgeſchnittene Stuͤck aber ſetzte ich darauff und darunter/ wie es ſich ſchickte/ doch alſo/ daß es mir zugleich Saͤck und Taſchen abgabe/ das jenig ſo ich etwan erbettlen moͤchte darinnen zuverwahren; und weil ich keinen proportionirlichen Jacobs Stab mit feinen getrehten Knoͤpffen haben konte/ uͤberkam ich einen wilten Aepffel-Stammen/ damit ich einem/ wann er gleichwol Degen in der Fauſt gehabt/ gar wol ſchlaffen zuleichten getraut; welchen boͤmiſchen Ohrleffel mir folgents ein frommer Schloſſer auff meiner Wanderſchafft mit einem ſtarcken Spitz trefflich verſehen/ damit ich mich vor den Woͤlffen die mir etwann unterwegs begegnen moͤchten/ erwoͤhren konte;
Solcher geſtalt außſtaffirt/ machte ich mich in das wilde Schappach/ und erbettle von ſelbigen Paſtor einen Schein oder Urkunt/ daß ich mich ohnweit ſeiner Pfarꝛ als ein Eremit erzeigt und gelebt haͤtte nunmehr aber Willens waͤre/ die heilige Oerter hin und wider andaͤchtig zubeſuchen; ohnangeſehen mir derſelbe vorhielte/ daß er mir nit recht traue; ich ſchaͤtzte/ mein Freund/ ſagt er/ du habeſt entweder ein ſchlim Stuͤck begangen/ daß du deine Wohnung ſo urplaͤtzlich verlaͤſt/ oder habeſt im Sinn einen anderen Empedoclem Agrigentinum abzugeben/ welcher ſich in den Feuerberg Ætnam ſtuͤrtzte/ damit man glauben ſolte/ er waͤre/ weil man ihn ſonſt nirgends finden koͤndte/ gen Himmel gefahren; wie waͤre es/ wann es mit die eine von ſolchen Meinungen haͤtte/ und ich die Mit-Ertheilung meiner beſſeren Zeugnus darin huͤlffe?
ich wuſte ihm aber mit meinen guten Maul-Leder unter dem Schein frommer einfalt und heiliger auffrichtiger Meinung dergeſtalt zubegegnen/ daß er mir gleichwol angeregten Urkundt mittheilete/ und bedunckte mich ich ſpuͤrete einen heiligen Neyd oder Eyfer an ihm/ und daß er meine Weg-Kunfft gern ſehe/ weil der gemeine Mann wegen eines ſo ohngewoͤhnlichen ſtrengen und exemplariſchen Lebens mehr von mir hielte/ als von etlichen Geiſtlichen in der Nachbarſchafft/ ohnangeſehen ich ein ſchlimmer liederlicher Kundt war/ wann man mich gegen den rechten wahren Geiſtlichen und Dienern GOttes haͤtte abſchaͤtzen ſollen:
Damals war ich zwar noch nicht ſo gar gottloß wie ich hernach wurde/ ſonder haͤtte mich noch wol vor einen ſolchen vergangen/ der eine gute Meinung und Vorſatz; ſo bald ich aber mit andern alten Landſtoͤrtzern bekandt wurde/ und mit denſelben vielfaltig umbgienge und converſirte, wurde ich je laͤnger je aͤrger; alſo daß ich zuletzt gar wol vor einen Vorſteher/ Zunfftmeiſter und Præceptor der jenigen Geſellſchafft haͤtte paſſiren moͤgen/ die auß der Landfahrerey zu keinem andern endt eine profeſſion machen/ als ihre Nahrung damit zugewinnen; hierzu war mein Habit und Leibs-Geſtalt faſt bequem und befuͤrderlich/ ſonderlich die Leut zur Freygebigkeit zubewegen; wann ich dann in einen Flecken kam/ oder in ein Statt gelaſſen wurde/ vornemblich an den Sonn: und Feyertaͤgen/ ſo kriegte ich gleich von Jungen und Alten einen groͤſſern Umbſtand als der beſte Marckſchreyer/ der ein par Narꝛen/ Affen und Meerkatzen mit ſich fuͤhret; alsdann hielten mich theils wegen meines langen Haars und wilten Barts vor einen alten Propheten/ weil ich/ es war gleich Wetter wie es wolte/ barhaͤubtig gieng/ andere vor ſonſt einen ſeltzamen Wundermann/ die allermeiſte aber vor den ewigen Juden/ der biß an den juͤngſten Tag in der Welt herumb lauffen ſoll; ich nam kein Geld zum Allmoſen an/ weil ich wuſte was mir ſolche Gewohnheit in meiner eremitage genutzt/ und wann mich jemand deſſen etwas zu nennen tringen wolte/ ſagte ich/ die Bettler ſollen kein Geld haben; damit brachte ich zuwegen/ wo ich etwann ein par Heller verſchmaͤhete/ daß mir hingegen beydes an Speiß und Tranck mehrers geben wuͤrde/ als ich ſonſt umb ein par Kopffſtuck haͤt kauffen moͤgen.
Alſo marchirte ich die Gutach hinauff uͤber den Schwartzwald auff Villingen dem Schweitzerland zu/ auff welchem Weg mir nichts notabels oder ohngewoͤhnlichs begegnete/ als was ich allererſt gemeldet; von dannen wuſte ich den Weg ſelbſt auff Einſidlen daß ich deßwegen niemand fragen dorffte; und da ich Schaffhauſen erlangte/ wurde ich nicht allein eingelaſſen/ ſonder auch nach vielem Fatzwerck ſo das Volck mit mir hatte/ von einem ehrlichen wolhaͤbigen Burger freundtlich zur Herberg auffgenommen; und zwar ſo war es Zeit daß er kam und ſich meiner/ als ein wolgereiſter Juncker/ der ohnzweiffel in der Frembde auff ſeinen Raiſen viel ſaurs und ſuͤſſes erfahren/ erbarmte/ weil etliche boͤſe Buben anfiengen mich gegen Abend mit Gaſſen-Koth zuwerffen.
Das XI. Capitel.
MEin Gaſt-Herꝛ hatte ein halbes Tuͤmmelgen da er mich heimbrachte/ dahero wolte er deſto genauer von mir wiſſen/ woher/ wohin/ was profeſſion und dergleichen; und da er hoͤrete/ daß ich ihm von ſo vielen underſchiedlichen Laͤndern die ich mein Tage durchſtrichen/ zuſagen wuſte/ welche ſonſt nicht bald einem jeden zuſehen werden/ als von der Moſcau/ Tartarey/ Perſien/ China, Tuͤrckey/ und unſern Antipotibus, verwundert er ſich trefflich und tractirte mich mit lauter Veltliner und Oedtſch-Wein/ er hatte ſelbſt Rom/ Venedig/ Raguſa/ Conſtantinopel und Alexandriam geſehen/ als derowegen ich ihm viel Warzeichen und Gebraͤuch von ſolchen Oertern zu ſagen wuſte/ glaubte er mir auch was ich ihm von ferneren Laͤndern und Staͤtten auffſchniede/ dann ich regulierte mich nach Samuels von Golau Reumen/ wann er ſpricht
Wer luͤgen will der leug von ferne!
Wer zeugt dahin erfaͤhrets gerne?
Und da ich ſahe daß es mir ſo wol gelunge/ kam ich mit meiner Erzehlung faſt in der gantzen Welt herumber; da war ich ſelbſt in deß Plinij dicken Wald geweſen/ welchen man bißweilen bey den Aquis Curiliis antreffe/ denſelben aber hernach/ wann man ihn mit hoͤchſtem Fleiß ſuche/ gleichwol weder bey Tag noch Nacht mehr finden koͤnne; ich hatte ſelbſt von dem lieblichen Wunder-Gewaͤchs Borametz in der Tartarey geſſen; und wiewol ich daſſelbe mein Tage nicht geſehen/ ſo kondte ich jedoch meinem Wirth von deſſen anmuͤthigem Geſchmack dermaſſen diſcuriren/ daß ihm das Maul waͤſſerig davon wurde; ich ſagte/ es hat ein Fleiſchlein wie ein Krebs/ das hat ein Farb wie ein Rubin oder rother Pferſig/ und einen Geruch der Sach beydes den Melonen und Pomerantzen vergleicht; benebens erzehlte ich ihm auch in was Schlachten/ Scharmuͤtzlen und Belaͤgerungen ich mein Tage geweſen waͤr/ log aber auch etwas mehrers darzu/ weil ich ſahe daß ers ſo haben wolte; maſſen er ſich mit ſolchen uñ dergleichen Geſchwaͤtz wie die Kinder mit den Maͤhrlein auffziehen lieſſe/ biß er daruͤber entſchlieffe/ und ich in eine wohl accommodirte Cammer zu Beth gefuͤhrt wurde/ da ich dann in etnem ſanfften Beth ohneingewieget einſchlieffe/ welches mir lange nicht widerfahren war.
Jch erwachte viel fruͤher als die Hauß-Genoſſen ſelbſt/ kandte aber drumb nicht auß der Cammer kommen/ einer Laſt abzulegen/ der zwar nicht groß/ aber doch ſehr beſchwerlich war/ ihn uͤber die beſtimbte Zeit zutragen; fande mich aber hinder einer Tapezerey mit einem hierzu beſtimbten Ort/ welchen etliche eine Cantzeley zunennen pflegen/ viel beſſer verſehen/ als ich in ſolcher Noth haͤt hoffen doͤrffen; daſelbſt hinſetzte ich mich eilents zu Gericht/ und bedachte wie weit meine edle Wildnus dieſer wohlgezierten Cammer vorzuziehen waͤre/ als in welcher beydes frembt und heimiſch an jeden Orten und Enden ohne Erdultung einer ſolchen Angſt und Trangſal/ die ich dazumal uͤberſtanden hatte/ ſtracks niederhocken koͤndte; nach Eroͤrtherung der Sach/ als ich eben an des Baltanderſt Lehr und Kunſt gedachte/ langte ich auß einem neben mir hangenden Garvier ein Octav von einem Bogen Pappier/ an demſelbigen zu exequiren warzu es/ neben andern mehr ſeinẽ Cammerꝛathen/ contemnirt/ und daſelbſt gefangen war; ach! ſagte daſſelbige/ ſo muß ich dann nun auch/ vor meine treue geleiſte Dienſte und lange Zeit uͤberſtandene vielfaltige Peinigungen/ zugenoͤthigte Gefahren/ Arbeiten/ Aengſte/ Elend und Jammer/ nun ererſt/ dem allgemainen Danck der ungetreuen Welt erfahren und einnehmen? ach warumb hat mich nit gleich in meiner Jugend ein Funck oder Goll auffgefreſſen/ und alſobald Dreck auß mir gemacht/ ſo hette ich doch meiner Mutter der Erden gleich widerumb dienen: und durch meine angeborne Feiſtigkeit ihro ein liebliches Waldbluͤmlein oder Kraͤutlein herfuͤr bringen helffen koͤnnen/ ehe daß ich einem ſolchen Landfahrer den Hindern hett wiſchen: und meinen endlichen Undergang im Scheißhauß nehmen muͤſſen; oder warumb werde ich nicht in eines Koͤnigs von Franckreich Secret gebraucht/ dem der von Nanara den Arſch wiſcht? warvon ich dann viel groͤſſer Ehr gehabt hette/ als einem entloffenen Monacho zu Dienſt zuſtehen?
Jch antwortet/ ich hoͤre an deinen Reden wol/ daß du ein nichtswertiger Geſell: und keiner andern Begraͤbnuß wuͤrdig ſeyeſt/ als eben der jenigen/ darin ich dich jetzunder ſenden werde; und wird gleich gelten/ ob du durch einen Koͤnig oder Bettler an ein ſolchen ſtinckend Orth begraben wirſt/ davon du ſo grob und unhoͤflich ſprechen darffſt/ deſſen aber ich mich hingegen hertzlich gefreuet; haſtu aber etwas deiner Unſchuld: und dem Menſchlichen Geſchlecht treugeleiſter Dienſte wegen vorzubringen/ ſo mugſtu es thun/ ich will dir gern/ weil noch jederman im Hauſe ſchlaͤfft/ Audienz geben/ und dich nach befindenden Dingen von deinem gegenwertigen Untergang und Verderben conſerviren.
Hierauff antwortet das Scheermeſſer/ meine Voreltern ſeynd erſtlich nach Plinij Zeugnuß lib. 20. cap. 23 in einem Wald/ da ſie auff ihrem aignen Erdreich in erſter Freyheit wohnten/ und ihr Geſchlecht außbraiteten/ gefunden: in menſchliche Dienſte als ein wildes Gewaͤchs gezwungen und ſamentlich Hanff genennet worden, von denſelbigen bin ich zu Zetten Wenceslai in dem Dorff Goldſcheur als ein Saamen entſproſſen und erziehlt: von welchem Ort man ſagt/ daß der beſte Hanffſaamen in der Welt wachſe; daſelbſt nahm mich mein Erzihler von den Stengeln meiner Eltern/ und verkauffte mich gegen dem Fruͤhling einem Krammer der mich unter andern frembden Hanffſamen miſchte und mit uns ſchacherte; derſelbe Kramer gab mich folgends einem Bauren in der Nachbarſchafft zukauffen/ und gewann an jedem Seſter einen halben Goldguͤlden/ weil wir unverſehens auffſchlugen und theuer wurden; war alſo gemelter Kramer der zweyte ſo an mir gewann/ weil mein Erzihler der mich anfaͤnglich verkauffte/ dem erſten Gewinn ſchon hinweg hatte; der Bauer aber ſo mich vom Kramer erhandelt/ warff mich in einem wolgebauten fruchtbaren Acker/ alwo ich im Geſtanck des Roß-Schwein- Kuͤhe- und anders Miſſts vermodern und erſterben muſte; doch brachte ich auß mir ſelbſten einen hohen ſtoltzen Hanffſtengel hervor/ in welchen ich mich nach und nach veraͤnderte/ und ſtracks zu mir ſelbſt in meiner Jugend ſagte/ nun wirſtu gleich deinen Urahnen ein fruchtbarer Vermehrer deines Geſchlechts werden/ und mehr Koͤrnlein Samen hervor bringen/ als jemahls einer auß ihnen nicht gethan; aber kaum hatte ſich meine Frechheit mit ſolcher eingebildeten Hoffnung ein wenig gekitzelt/ da muſte ich von vilen Voruͤbergehenden hoͤren: Schauet: was vor ein groſſer Acker voll Galgenkraut! welches ich und meine Bruͤder alſobalden vor kein gut Omen vor uns hielten/ doch troͤſteten uns hinwiderumb/ etlicher ehrbaren alten Bauren Reden/ wann ſie ſagten/ Sehet! was vor ein ſchoͤner treflicher Hanff iſt das? aber leyder! wir wurden bald hernach gewahr/ daß wir von den Menſchen beydes wegen ihres Geitzes und ihrer armſeligen Bedoͤrfftigkeit/ nit da gelaſſen wuͤrden/ unſer Geſchlecht ferners zu propagiren; Allermaſſen als wir bald Samen zubringen vermeinten/ wir von vnderſchiedlichen ſtarcken Geſellen gantz unbarmhertziger weiß auß dem Erdreich gezogen: und als gefangene Vbelthaͤter in groſſe Gebund zuſammen gekuppelt worden/ vor welche Arbeit ſie dann ihren Lohn: und alſo den dritten Gewinn empfingen ſo die Menſchen von vns einzuziehen pflegen.
Damit wars aber noch lang nit genug/ ſonder unſer Leyden und der Menſchen Tiranney fieng ererſt an; auß uns/ einem nahmhafften Gewaͤchs! ein pures Menſchen-Gedicht (wie etliche das liebe Bier nennen) zuverkuͤnſtlen; dann man ſchleppte uns in eine tieffe Gruben/ packte uns uͤbereinander und beſchwerte uns dermaſſen mit Stainen/ gleichſamb als wann wir in einer Preß geſtocken waͤren und hiervon kam der vierdte Gewinn den jenigen zu/ die ſolche Arbeit verrichteten; folgends lieſſe man die Gruben voll Waſſer lauffen/ alſo daß wir uͤberal uͤberſchwembt wuͤrden/ gleichſamb als ob man uns ererſt hette ertraͤncken wollen/ unangeſehen allbereit ſchwache Kraͤfften mehr bey uns waren; in ſolcher Paiſſe lieſſe man uns ſitzen biß die Zierde unſerer ohne das bereits verwelckten Blaͤtter folgends verfaulte/ und wir ſelbſt beynahe erſtickten und verdurben; alßdann lieſſe man ererſt das Waſſer wider ablauffen/ trug uns auß/ und ſetzte uns auff einen gruͤnen Waſen/ allwo uns bald Sonn/ bald Regen/ bald Wind zuſetzte/ alſo daß ſich die liebliche Lufft ſelbſten ab unſeren Ellend und Jammer entſetzte/ veraͤnderte/ und alles umb uns herumb verſtenckerte/ daß ſchier niemand bey uns voruͤber gieng/ der nit die Naſen zuhielte/ oder doch wenigiſt ſagte pfuy Teuffel; Aber gleichwol bekamen die jenige ſo mit uns umbgiengen dem fuͤnfften Gewinn zu Lohn; Jn ſolchem Standt muſten wir verharꝛen/ biß beydes Sonn und Wind uns unſerer letzterem Feuchtigkeit beraubt: und uns mit ſambt dem Regen wol geblaicht hatten; darauff wurden wir von unſeren Bauren/ einem Haͤnffer oder Hanffbereiter umb den ſechſten Gewinn verkaufft.
Alſo bekamen wir den vierten Herꝛn/ ſeit ich nur ein Samkoͤrnlein geweſen war; derſelbe legte uns unter einen Schopff in eine kurtze Ruhe/ nemblich ſolang biß er anderer Geſchaͤfften halber der weil hatte und Tagloͤhner haben koͤndte/ uns ferners zuquellen; da dann der Herbſt und alle andere Feldarbeiten verbey waren/ nahme er uns nacheinander heꝛvor/ ſtellte uns zweydutzet weiß in ein kleines Stuͤbel hinder dem Ofen/ und heitzte dermaſſen ein/ als wann wir die Frantzoſen hetten außſchwitzen ſollen/ in welcher Hoͤlliſchen Noth und Gefahr ich offt gedachte/ wir wuͤrden dermal eins ſambt dem Hauß in Flammen gen Him̃el fahren/ wie dann auch offt geſchihel; wann wir dañ durch ſolche Hitz viel feuer-faͤhiger wurden als die beſte Schwebel-Hoͤltzlein/ uͤberantwortet er uns noch einem ſtrengeren Hencker/ welcher uns handvollweiß under die Prech nahm/ und alle unſere innerliche Gliedmaſſen hundert tauſendmal kleiner zerſtieſſe/ als man dem aͤrgſten Ertz-Moͤrder mit dem Rad zuthun pflegt; uns hernach auß allen Kraͤfften umb einen Stock herumb ſchlagende/ damit unſere zerbrochene Gliedmaſſen ſauber herauß fallen ſolten/ alſo daß es ein anſehen hatte/ als wañ er unſinig worden waͤre/ und ihm der Schweiß: und zu Zeiten auch ein Ding ſo ſich darauff reimet/ daruͤber außgieng; hierdurch wurde diſes der ſibende/ ſo unſertwegen einen Gewinn hintrug.
Wir gedachten/ nunmehr koͤndte nichts mehr erſonnen werden/ uns aͤrger zupeinigen/ vornemblich weil wir dergeſtalt von einander ſeparirt: und hingegen doch mit einander alſo conjungirt und verwirꝛet waren/ daß jeder ſich ſelbſt und das ſeinig nicht mehr kandte; ſonder jedweder Haar oder Baſt geſtehen muſte/ wir waͤren gebraͤchter Hanff; aber man brachte uns ererſt auff eine Plaul/ allda wir ſolcher maſſen geſtampfft/ geſtoſſen/ zerquetſcht/ geſchwungen/ und mit einem Wort zuſagen/ zerꝛieben nnd abgeplaulet worden/ als wann man lauter Amianthum, Asbeſton, Biſſinum, Seyden/ oder wenigſt einen zarten Flachs/ auß uns haͤtte machen wollen; und von ſolcher Arbeit genoß der Plauler den achten Gewinn/ den die Menſchen von mir und meins gleichen ſchoͤpffen.
Noch ſelbigen Tag wurde ich als ein wohl geplauleter und geſchwungner Hanff ererſt etlichen alten Weibern und jungen Lehr-Dienern uͤbergeben/ die mir ererſt die allergroͤſte Marter anthaͤtten/ als ich noch nie erfahren/ daun ſie anatomirten mich auff ihren unterſchiedlichen Hechlen dermaſſen/ daß es nicht außzuſprechen iſt; da hechelt man erſtlich den groben Kuder/ folgends den Spinnhanff und zuletzt den ſchlechten Hanff von mir hinweg/ biß ich endtlich als ein zarter Hanff und feines Kauffmanns-Gut gelobt: und zum Verkauff zierlich geſtrichen: eingepackt und in einen feuchten Keller gelegt wurde/ damit ich im Angrieff deſto linder: und am Gewicht deſto ſchwerer ſeyn ſolte; ſolcher geſtalt erlangte ich abermal eine kurtze Ruhe/ und freute mich/ daß ich dermaleins durch Uberſtehung ſo vieles Leydts und Leydens zu einer Materi worden/ die euch Menſchen ſo noͤthig und nutzlich waͤre: Jndeſſen hatten beſagte Weibs-Bilder den neunten Lohn von mir dahin/ welches mir einen ſonderbaren Troſt und Hoffnung gab/ wir wuͤrden/ nunmehr (weil wir die neunne als eine Engliſche und allerwunderbarlichſte Zahl erlangt und erſtritten haͤtten) aller Marter uͤberhoben ſeyn.
Das XII. Capitel.
DEn naͤchſten Marck Tag trug mich mein Herꝛ in ein Zimmer/ welches man eine Faß Cammer nennet wurde ich geſchauet/ vor gerechte Kauffmanns-Wahr erkandt und abgewogen/ folgends einem Fuͤrkaͤuffler verhandelt/ verzolt/ auff einen Wagen verdingt/ nach Straßburg gefuͤhrt/ ins Kauffhauß gelieffert abermals geſchauet/ vor gut erkandt/ verzolt und einen Kauffherꝛn verkaufft/ welcher mich durch die Kaͤrchelzieher nach Hauß fuͤhren und in ein ſauber Zimmer auffheben lieſe; bey welchem Actu mein geweſener Herꝛ der Haͤnffer/ den zehenden: der Hanff-Schauer den elfften: der Waͤger den zwoͤlfften: der Zoller den dreyzehenden: der Vorkaͤuffler den vierzehenden: der Fuhrmann den fuͤnffzehenden das Kauffhauß den ſethszehenden und die Kaͤrchelzieher die mich dem Kauffmann heimfuͤhrten/ den ſiebenzehenden Gewinn bekammen/ dieſelbe nahmen auch mit ihrem Lohn den achtzehenden Gewinn hin/ da ſie mich auff ihren Kaͤrchen zu Schiff brachten/ auff welchem ich den Rhein hinunter biß nach Zwoll gebracht wurde/ und iſt mir unmuͤglich alles zuerzehlen/ wer als unterwegs ſein Gebuͤr an Zoͤllen und anderen und alſo auch einen Gewinn von meinetwegen empfangen/ dann ich war dergeſtalt eingepackt/ das ichs nicht wiſſen kondte.
Zu Zwoll genoſſe ich wiederumb ein kurtze Ruhe/ dann ich wurde daſelbſten von der Mittlern oder Englaͤndiſchen Wahr außgeſondert/ wiederumben von neuem anatomirt und gemartert/ in der Mitten von einander geriſſen/ gekolpfft und gehechelt/ biß ich ſo rein und zart wurde/ daß man wohl reiner Ding als Kloſter-Zwirn auß mir haͤt ſpinnen moͤgen/ darnach wurde ich nach Ambſterdam gefertigt/ alldorten gekaufft und verkaufft und dem Weiblichen Geſchlecht uͤbergeben/ welche mich auch zu zartem Garn machten/ und mich unter ſolcher Arbeit gleichſamb all Augenblick kuͤſten und leckten; alſo daß ich mir einbilden muͤſte/ alles mein Leyden wuͤrde dermal eins ſein Endtſchafft erꝛaicht haben; aber kurtz hernach wuxde ich gewaſchen/ gewunden/ dem Weber unter die Haͤnd geben/ geſpuhlt/ mit einer Schlicht geſtrichen/ an Weber-Stul geſpannet/ geweben und zu einem feinen Hollaͤndiſchen Leinwad gemacht/ folgends geblaicht und einem Kauffherꝛn verkaufft/ welcher mich wiederumb Elenweiß verhandelte/ biß ich aber ſo weit kam/ erlitte ich viel Abgang; das erſte und groͤbſte Werck ſo von mir abgieng/ wurde zu Lundten geſponnen/ in Kuhetreck geſotten und hernach verbrandt/ auß dem andern Abgang ſpannen die alte Weiber ein grobes Garn/ welches zu Zwilch und Sacktaffel geweben wurde/ der dritte Abgang gab ein zimblich grobes Garn/ welches man Baͤrdtlen Garn nennet/ und doch vor Haͤnffin verkaufft wurde/ auß dem vierten Abgang wurde zwar ein ſpiner Garn und Tuch gemacht/ es mochte mir aber nicht gleichen (geſchweige jetzt der gewaltigen Saͤuler/ die auß meinen Cammerꝛathen den anderen Hanffſtengelen (darauß wan Schleiß- Hanff machte) zugerichtet wurden.
Alſo daß mein Geſchlecht den Menſchen trefflich nutz/ ich auch bey nahe nicht erzehlen kan/ was ein und anders vor Gewinn von denſelbigen ſchoͤpffet) den letzten Abgang litte ich ſelbſt/ als der Weber ein par Kneul Garn von mir nach den diebiſchen Maͤuſen warffe.
Von obgemeldtem Kauffherꝛen erhandelte mich eine Edel Frau/ welche das gantze ſtuͤck Tuch zerſchnitte und ihrem Geſind zum neuen Jahr verehrete/ da wurde der jenige Particul davon ich mehrentheils meinen Urſprung hab/ der Cammer- Magd zutheil/ welche eine Hembt darauß machte/ und trefflich mit mir prangte; da erfuhr ich/ daß es nicht alle Jungfern ſeynd die man ſo nennet/ dann nicht allein der Schreiber ſonder auch der Herꝛ ſelbſten wuſten ſich bey ihr zu behelffen weil ſie nicht heßlich war; ſolches hatte aber die laͤng keinen Beſtandt/ dann die Frau ſahe einsmals ſelbſten/ wie ihre Magd ihre Stell vertratt/ ſie bollert aber deßwegen drumb nicht ſo gar greulich/ ſonder thaͤt als eine vernuͤnfftige Dame, zahlt ihre Magd auß und gab ihr einen freundlichen Abſchied; dem Junckern aber gefiele es nicht beym beſten/ daß ihm ſolch Fleiſch auß den Zaͤhne- gezogen wurde/ ſagte derowegen zu ſeiner Frauen/ warumb ſie dieſe Magd abſchaffe/ die doch ein ſo hurtig/ geſchicktes und fleiſſigs Menſch ſeye; ſie aber antwortet/ lieber Juncker/ ſeyt nur ohnbekuͤmmert/ ich will hinfort ihre Arbeit ſchon ſelber verſehen;
Hierauff begab ſich meine Jungfer mit ihrer Bagage, darunter ich ihr beſtes Hembd war/ in ihr Heimat nach Cammerich/ und brachte einen zimblichen ſchweren Beurel mit ſich/ weil ſie vom Herꝛn und der Frauen zimlich viel verdienet und ſolchen ihren Lohn fleiſſig zuſammen geſpart hatte/ daſelbſt fande ſie keine ſo fette Kuͤchen als ſie eine verlaſſen muͤſſen/ aber wol etliche Buler die ſich in ſie vernarreten/ und ihr beydes zu waͤſchen und zu naͤhen brachten weil ſie ein Profeſſion darauß machte und ſich darmit zuernaͤhren gedachte; under ſolcher war ein junger Schnautzhann dem ſie das Seil uͤber die Hoͤrner warff/ und ſich vor ein Jungfer verkauffe; die Hochzeit wurde gehalten; weil aber nach verfloſſenem Kuͤßmonat genugſamb erſchiene das ſich beyden jungen Eheleute vermoͤgen und einkommen nit ſo weit erſtreckte/ ſie zu unterhalten/ wie ſie bißher bey ihren Herꝛn gewohnet geweſen/ zumahlen eben damahl im Land von Luͤtzemburg mangel an Soldaten erſchiene; als wurde meiner jungen Frauen Manu ein Cornet/ villeicht deßwegen/ weil ihm ein anderer den Raum abgehoben/ und Hoͤrner auffgeſetzt hatte; Damahl fieng ich an zimblich duͤrꝛ und brechhafftig zuwerden/ derowegen zerſchnitte ich meine Frau zu Windeln/ weil ſie ehiſtes eines jungen Erben gewaͤrtig waͤr/ von demſelbigen Banckert wurde ich nachgehends als ſie geneſen/ taͤglich verunrainigt/ und eben ſo offt wider außgewaſchen/ welches uns dann endlich ſo bloͤd machte/ daß wir hierzu auch nichts mehr taugten:
Und derowegen von meiner Frauen gar hingeworffen: von der Wuͤrthin im Hauß aber (welche gar ein gute Haußhalterin war) wider auffgehoben:
außgewaͤſchen und zu andern dergleichen alten Lumpen auff die obere Buͤhn gelegt wurden; daſelbſt muſten wir verharren biß ein Kerl von Spinal kam/ der uns von allen Orthen und Enden her verſamblet/ und mit ſich heim in eine Papiermuͤhl fuͤhrte/ daſelb wurden lichen alten Weibern uͤbergeben/ die uns gleichſamb zu lauter Streichpletzen zerriſſen/ allwo wir dann mit einem rechten Jammer-Geſchrey unſer Ellend einander klagten; damit hats aber drum noch kein End/ ſondern wir wurden in der Papiermuͤhl gleich einem Kinderbrey zerſtoſſen/ daß man uns wohl vor kein Hanff- oder Flachsgewaͤchs mehr hette erkennen moͤgen/ ja endlich eingebeitzt in Kalch und Alaun und gar im Waſſer zerfloͤſt/ alſo daß man wohl von uns mit Warheit hette ſagen koͤnnen/ wir ſeyen gantz vergangen geweſen; aber unverſehens wurde ich zu einem feinen Bogen Schreibpapier creirt, durch andere mehr arbeiten neben anderen meinen Cameraden mehr erſtlich in ein Buch/ endlich in ein Riß/ und alßdann ererſt wider unter die Preß gefuͤrdert/ zuletzt zu einen Ballen gepackt und die einſtehende Meß nach Zurzach gebracht/ daſelbſt einem Kauffmann von Zuͤrch verhandelte/ welcher uns nach Hauß brachte/ und das jenige Riß darinn ich mich befande/ einem Factor oder Haußhalter eines groſſen Herꝛn wider verkauffte/ der ein groß Buch oder Iournal auß mir machte; biß aber ſolches geſchahe/ gienge ich den Leuthen wohl ſechs und dreiſſigmahl durch die Haͤnde/ ſeyt ich ein Lump geweſen.
Dieſes Buch nun/ worin ich als ein rechtſchaffner Bogen Pappier auch die Stell zweyer Blaͤtter vertratte/ liebte der Factor ſo hoch/ als Alexander Magnus den Homerum; es war ſein Virgilius, darin Auguſtus ſo fleiſſig ſtudirt/ ſein Oppianus darin Antonius Keyſers Severi Sohn ſo embſich geleſen; ſeine Commentarij Plinij Iunioris, welche Largius Licinius ſo werth gehalten; ſein Tertullianus, den Cyptianus allzeit in Haͤnden gehabt, ſeie pædia Cyri, welche ihm Seipio ſo gemein gemacht; ſein Philolaus Pithagoricus daran Plato ſo groſſen Wolgefallen getragen; ſein Speuſippus den Ariſtoteles ſo hoch geliebt; ſein Cornelius Tacitus, der dem Kayſer Tacitum ſo hoͤchlich erfreut/ ſein Comminæus den Carolus Quintus vor allen Scribenten hochgeachtet/ und in ſumma ſummarum ſeine Bibel/ darinnen er Tag und Nacht ſtudirte; zwar nit deßwegen/ daß die Rechnung auffrichtig und juſt ſeyn: ſonder daß er ſeine Diebsgriff bemaͤnteln: ſeine Untreu und Bubenſtuͤck bedecken: und alles dergeſtalt ſetzen moͤchte/ daß es mit dem Iournale uͤberein ſtimme.
Nach dem nun bemeltes Buch uͤberſchriben war/ wurde es hingeſtellt biß Herꝛ und Frau den Weeg aller Welt giengen/ und damit genoſſe ich ein zimbliche Ruh/ als aber die Erben getheilt hatten/ wurde das Buch von denſelben zerriſſen und zu allerhand Pack-Papier gebraucht/ bey welcher Occaſion ich zwiſchen einen verprembten Rock gelegt wurde; damit beydes Zeug und Poſſamenten keinen Schaden litten/ und alſo wurde hieher gefuͤhrt/ und nach der wider Außbackung an dieſen Ort contemnirt, den Lohn meiner: dem Menſchlichen Geſchlecht treu geleiſten Dienſten/ mit meinem endlichen Untergang und Verderben zuempfangen; warvor du mich aber wohl erretten koͤndteſt.
Jch antwortete/ weil dein Wachsthum und Fortzihlung auß Feiſtigkeit der Erden/ welche durch die excrementa der animalien erhaltẽ werden muß/ ihren Urſprung/ Herkommen und Nahrung empfangen/ zumahlen du auch ohne das ſolcher Maten gewohnet: und von ſolchen Sachen zureden ein grober Geſell biſt ſo iſt billich daß du wider zu deinẽ Urſprung kehreſt; warzu dich dann auch dein aigner Herꝛ verdambt hat/ damit exequirte ich das Urthel; aber das Scheermeſſer ſagt/ gleich wie du jetzunder mit mir procedireſt/ alſo wird auch der Todt mit dir verfahren/ wann er dich nemblich wider zur Erden machen wird/ davon du genommen worden biſt; und darvor wird dich nichts friſten moͤgen/ wie du mich vor dißmahl hetteſt erhalten koͤnnen.
Das XIII. Capitel.
JCh hatte den Abend zuvor eine Specification verlohren aller meiner gewiſſen Kuͤnſte/ die ich etwan hiebevor geuͤbet und auffgeſchriben hatte/ damit ich ſolche nicht ſo leichtlich vergeſſen ſolte/ es ſtund aber drumb nit darbey/ welcher geſtalt und durch was Mittel ſolche zu practiciren; zum Exempel ſetze ich den Anfang ſolcher Verzaichnuß hieher.
Lundten oder Zintſtrick zu zurichten/ daß er nicht rieche/ als durch welchen Geruch offt die Mußquetirer verꝛathen: und dero Anſchlaͤg zu nichts werden;
Lundten zu zurichten daß er brenne wann er gleich naß wird.
Pulver zu zurichten/ daß es nicht brenn/ wann man gleich einen gluͤhenden Stahl hinein ſteck/ welches den Veſtungen nutzlich/ die deß geſaͤhrlichen Gaſts eine groſſe quantitaͤt herbergen muͤſſen;
Menſchen oder Voͤgel allein mit Pulver zuſchieſſen/ daß ſie ein Zeitlang vor todt liegen bleiben/ hernach aber ohne allen Schaden wieder auffſtehen.
Einem Menſchen eine doppelte Staͤrck ohne Ebers-Wurtzel und dergleichen verbottene Sachen zu wegen zubringen.
Wann man in Außfaͤllen verhindert wird/ dem Feind ſeine Stuͤck zuvernaglen/ ſolche in eyl zu zurichten/ daß ſie zerſpringen muͤſſen.
Einem ein Rohr zu verderben/ daß er alles Wildbret damit zu Holtz ſcheuſt/ biß es wiederumb mit einer andern gewiſſen Materi außgebutzt wird.
Das Schwartze in der Scheiben ehender zutreffen/ wann man das Rohr auff die Achſel legt und der Scheiben den Rucken kehrt/ als wann man gemeinem Gebrauch nach aufflegt und anſchlaͤgt;
Ein gewiſſe Kunſt/ daß dich keine Kugel treffe.
Ein Jnſtrument zu zurichten/ vermittelſt deſſen man/ ſonderlich bey ſtiller Nacht/ wunderbarlicher Weiß alles hoͤren kan/ was in unglaublicher Ferne thoͤnet/ oder gered wird (ſo ſonſt ohnmenſchlich und ohnmuͤglich) den Schildtwachten: und ſonderlich in den Belaͤgerungen ſehr nuͤtzlich/ ꝛc.
Solchergeſtalt waren in beſagter Specification viel Kuͤnſte beſchrieben/ welche mein Gaſt- Herꝛ gefunden un auffgehabẽ hatte; derowegen tratte er ſelber zu mir in die Cammer/ wiſe mir die Verzaichnus/ und fragte/ obs wol muͤglich ſey/ daß dieſe Stuͤck natuͤrlicher Weiſe verꝛichtet werden koͤndten; er zwar koͤndte es ſchwerlich glauben/ doch muͤſſe er geſtehen/ daß in ſeiner Jugent/ als er ſich Knabenweiß bey dem Feldmarſchalen von Schauenburg/ in Jtalia auffgehalten/ von etlichen außgeben worden waͤre/ die Fuͤrſten von Savoya ſeyen alle vor den Kuglen verſichert; ſolches haͤtte gedachter Feldmarſchall an Printz Thome verſuchen wollen/ den er in einer Veſtung belaͤgert gehalten; dann als ſie einsmals beyderſeits eine Stundt Stillſtandt beliebt/ die Todte zubegraben und Unterꝛedung miteinander zupflegen/ haͤtte er einem Corporal von ſeinem Regiment/ der vor den gewiſſeſten Schuͤtzen unter der gantzen Armee gehalten worden/ Befelch geben/ mit ſeinem Rohr/ damit er auff fuͤnfftzig Schritt ein brennente Kertzen ohnaußgelecht butzen koͤnnen/ gedachtem Printzen/ der ſich zur conferenz auff die Bruſtwehr deß Walls begeben/ auff zupaſſen/ und ſo bald die beſtimbte Stundt deß Stillſtands verfloſſen/ thme ein Kugel zu zuſchicken; dieſer Corporal haͤtte nun die Zeit fleiſſig in acht genommen/ und mehr ermeldten Printzen die gantze Zeit deß Stillſtands fleiſſig im Geſicht und vor ſeinem Abſehen behalten; auch/ als ſich der Stillſtand mit dem erſten Glockenſtreich geendet/ und jeder von beyden theilen ſich in Sicherheit rettirtrt/ auff ihn loß getruckt; das Rohr haͤtte ihm aber wider alles Vermuthen verſagt/ und ſeye der Printz/ biß der Corpotal wieder geſpannt/ hinder die Bruſtwehr kommen; warauff der Corporal dem Feldmarſchall/ der ſich auch zu ihm in den Lauffgraben begeben gehabt/ einen Schweitzer auß des Printzen Quarti gewiſen/ auff welchen er gezielt/ und denſelben dergeſtalt getroffen/ daß er uͤber und duͤber geburtzelt; warauß dann handgreifflich abzunehmen geweſen/ daß etwas an der Sach ſey/ daß nemblichen kein Fuͤrſt von Savoya von Buͤchſen-Schuͤſſen getroffen oder beſchaͤdigt werden moͤge; ob nun ſolches auch durch dergleichen Kuͤnſte zugienge oder ob vielleicht daſſelbe hohe Fuͤrſtl. Hauß ein abſenderliche Gnad von Gott habe/ weil es wie man ſagt/ auß dem Geſchlecht deß Koͤniglichen Propheten Davids entſproſſen/ koͤndte er nicht wiſſen.
Jch antwortet/ ſo weiß ichs auch nicht; aber diß weiß ich gewiß/ daß die verzaichnete Kuͤnſte natuͤrlich und keine Zauberey ſeyn/ und wann er ja ſolches nicht glauben wolte/ ſo ſolte er mir nur ſagen welche er vor die verwunderlichſte und ohnmuͤglichſte halte/ ſo wolte ich ihm dieſelbige gleich probiren doch ſo ferne es eine ſey/ die nicht laͤngere Zeit und andere Gelegenheit erfordere/ als ich uͤbrig haͤtte ſolche ins Werck zuſetzen/ weil ich gleich fort wandern: und meine vorhabende Raiß befuͤrdern muͤſte; darauff ſagte er/ diß kame ihm am unmoͤglichſten vor/ daß das Buͤchſen-Pulver nicht brennen ſoll/ wann Feur darzu komme/ ich wuͤrde dann zuvor das Pulver ins Waſſer ſchuͤtten; wann ich ſolches natuͤrlicher Weiß ſo probiren koͤnne/ ſo wolle er von den andern Kuͤnſten allen/ deren gleichwol uͤber die 60. waren/ glauben was er nicht ſehe/ und vor ſolcher Prob nicht glauben koͤnne; ich antwortet/ er ſolte mir nur geſchwind einen einigen Schuß Pulver und noch eine Materia die ich darzu brauchen muͤſte/ ſambt Feuer herbey bringen/ ſo wuͤrde er gleich ſehen daß die Kunſt juſt ſeye; alß ſolches geſchahe lieſſe ich ihn der gehoͤrde nach procediren/ folgends anzuͤnden aber da vermochte er nit mehr als etwan nach und nach ein baar Koͤrnlein zuverbrennen/ wiewol er ein viertel Stund damit umbgieng/ und damit nichts anders außrichtete/ alß daß er ſowol gluͤende Eyſen als Lunden und Kohlen im Pulver ſelbſt uͤber ſolcher Arbeit außloͤſchte; ja ſagte er zuletzt/ jetzt iſt aber das Pulver verderbt; ich aber antwortet ihm mit dem Werck/ und macht das Pulver ohne einigen Coſten ehender man 16. zehlen kondte/ daß es hinbrannte/ da ers mit dem Feur kaum anruͤhrte; Ach! ſagte er/ hette Zuͤrch diſe Kunſt gewuͤſt/ ſo hetten ſie verwichen ſo groſſen Schaden nit gelitten/ als das Wetter in ihren Pulver-Thurn ſchlug.
Wie er nun die Gewißheit dieſer natuͤrlichen Kunſt geſehen/ wolte er kurtzumb auch wiſſen/ durch was Mittel ein Menſch ſich vor den Buͤchſen-Kuglen verſichern kondte; aber ſolches ihm zu communiciren war mir ungelegen; er ſetzte mir zu mit Liebkoſſungen und Verheiſſungen/ ich aber ſagte/ ich bedoͤrffe weder Gelt noch Reichthumb; er wendet ſich zu Betrohungen/ ich aber antwortet/ man muͤſte die Pilger nach Einſidlen paſſiren laſſen; er ruckte mir vor die Undanckbarkeit vor empfangne freundliche Bewuͤrthung/ hingegen hielte ich ihm vor er hette bereits genug von mir darvor gelernet; demnach er aber gar nicht von mir ablaſſen wolte/ gedachte ich ihn zubetruͤgen; dann wer ſolche Kunſt von mir entweder mit Lieb oder Gewalt erfahren woͤllen/ hette ein hoͤhere Perſohn ſeyn muͤſſen; und weil ich merckte/ daß ers nicht achtete/ obs mit Woͤrtern oder Creutzen zugieng/ wann er nur nicht geſchoſſen wuͤrde; beſchlug ich ihn auff dem Schlag wie mich Baldanderſt beſchlagen/ damit ich gleichwohl nicht zum Luͤgner wurde/ und er doch die rechte Kunſt nit wuͤſte; maſſen ich ihm folgenden Zettel darvor gab.
Das Mittel folgender Schrifft behuͤt/ daß dich kein Kugel trifft.
Aia, vitom, rahoremarhi, ahe, menalem renah, oremi, naſiore ene, nahores, ore, eldit, ita, ardes, inabe, ine, nie, nei, alomade, ſas, atri, ita, ahe, elime, arnam, aſa, locre, rahel, nei, vivet, aroſeli, ditan, Veloſelas, Herodan, ebi, meniſes, aſa elitira, eve, hat ſatierida, ſacer, elachimai, nei, cleriſa.
Alß ich ihm dieſen Zettel zuſtellte/ ſtellte er demſelbigen auch Glauben zu/ weil es ſo kauderwelſche Wort waren die niemand verſtehet/ wie er vermeintete; aber gleichwol wuͤrckte ich mich ſolcher geſtalt von ihm loß/ und verdiente die Gnad/ daß er mir ein baar Thaler auff den Weeg zur Zehrung mitgeben wolte/ aber ich ſchlug die Annehmung ab/ und lieſſe mich mehr als gehen nur mit einem Fruͤſtuck abfertigen.
Alſo marchirte ich den Rhein hinunter auff Egliſau zu/ unterwegs aber blibe ich ſitzen wo er der Rhein ſeinen Fall hat/ und mit groſſen ſauſſen und prauſſen theils ſeines Waſſers gleichſamb in Staub verwandelt.
Damals fienge ich an zubedencken/ ob ich der Sach nit zuvil gethan/ in dem ich meinen Gaſt- Herꝛn/ der mich gleichwol ſo freundlich bewuͤrdet/ mit Dargebung der Kunſt hinders Liecht gefuͤhrt; villeicht/ gedachte ich/ wird er diſe Schrifft und naͤrriſche Woͤrter kuͤnfftig ſeinen Kindern oder ſonſt ſeinen Freunden als ein gewiſſe Sach/ communicirn, die ſich alßdann darauff verlaſſen: in unnoͤthige Gefahr geben: und daruͤber ins Graß beiſſen werden/ ehe ſie zettig/ wer waͤre alßdann an ihrem fruͤhen Todt anders ſchuldig als du? wolte derowegen widerumb zuruͤck lauffen/ einen Widerꝛuff zuthun/ weil ich aber ſorge muſte/ wann ich ihm wider in die Kluppen kaͤme wuͤrde er mich haͤrter als zuvor halten/ oder mir doch wenigſt den Betrug eintraͤncken; als begab ich mich ferners nach Eglißau/ daſelbſt erbettelt ich Speiß/ Tranck/ Nachtherberg und einen halben Bogen Pappier/ darauff ſchriebe ich folgends:
Edler und frommer hochgeehrter Herꝛ/ ich bedancke mich nachmalen der guten Herberg/ und bitte GOtt daß ers dem HErꝛn wieder tauſendfaltig vergelten wolle/ ſonſt hab ich ſorg/ der Herꝛ moͤchte ſich vielleicht kuͤnfftig zu weit in Gefahr wagen und Gott verſuchẽ/ weil er ſo eine treffliche Kunſt von mir wider das Schieſſen gelernet; als habe ich dẽ Herren warnen: und ihm die Kunſt erlaͤutern wollen/ damit ſie ihm vielleicht nicht zu unſtatten und ſchaden gereiche; ich hab geſchrieben.
Das Mittel der folgent Schrifft/ behuͤt daß dich kein Kugel trifft.
Solches verſtehe der Herꝛ recht/ und nehme auß jedem unteutſchen Wort/ als welche weder zauberiſch noch ſonſt von Kraͤfften ſeyn/ den mittlern Buchſtaben herauß/ ſetze ſie der Ortnung nach zuſammen ſo wird es heiſſen/ ſteh an ein Ort da niemand hinſcheiſt/ ſo biſtu ſicher.
Dem folge der Herꝛ/ dencke meiner zum beſten/ und bezeihe mich keines Betrugs/ warmit ich uns beyderſeyts Gottes Schutz befehle/ der allein beſchuͤtzet welchen er will dat: ꝛc.
Deß andern Tags wolte man mich nicht paſſiren laſſen/ weil ich kein Geld hatte/ den Zoll zuentrichten/ muſte derowegen wol zwo Stund ſitzen bleiben biß ein ehrlicher Mann kam/ der die Gebuͤhr Gottes-Willen vor mich darlegte; daſſelbe muß mir aber ſonſt niemand als ein Hencker geweſen ſeyn; dann der Zoller ſagte zu ihm/ wie dunckt euch Meiſter Chriſtian/ getraute ihr wol an dieſem Kerl einen zeitlichen Feyerabent zu machen?
ich weiß nit? antwortet Maiſter Chriſtian/ ich hab meine Kunſt noch nie an den Pilgern probirt/ wie an euers gleichen Zollern; davon kriegte der Zoller ein lange Naß/ ich aber trolte fort Zuͤrch zu; allwo ich auch ererſt mein Schreiben zuruck auff Schaffhauſen beſtelte/ weil mir nit geheur bey der Sach war.
Das XIV. Capitel.
DAmahl erfuhr ich daß einer nit wol in der Welt fort kombt der kein Geld hatt/ wann einer deſſen zu ſeines Lebens Auffenthalt gleich gern entbehren wolte an die Pilger/ die Geld hatten und auch nach Einſidlen wolten/ ſaſſen zu Schiff und lieſen ſich den See hinauff fuͤhren/ da hingegen muſte ich durch Umbweeg zu Fuß fort tantzen/ keiner andern Urſachen halber/ als weil ich den Fergen nit zubezahlen vermochte; ich lieſte mich ſolches aber mit nichten anfechten/ ſonder machte deſto kuͤrtzere Tagraiſen/ und nam mit allen Hoͤrbergen verlieb wie ſie mir anſtunden/ und hette ich auch in einen Bain Haͤuſel uͤbernachten ſollen; wann mich aber jrgents ein Fuͤrwitziger meiner Seltzamkeit wegen auffnam/ umb etwas wundeꝛlichs von mir zuhoͤren/ ſo tractirte ich denſelben wie ers haben wolte/ und erzehlte ihm allerhand ſtorgen die ich hin und wider auff meinen weiten Raiſen geſehen/ gehoͤrt und erfahren zuhaben vorgab; ſchaͤmte mich auch gar nicht/ die Einfall/ Lugen und Grillen der alen Scribenten und Pœten vorzubringen/ und vor eine Warheit darzugeben/ als wann ich ſelbſt uͤberal mit und darbey geweſt waͤre; Exempels weiß; ich hatte ein Geſchlecht der pontiſchen Voͤlcker/ ſo Thyby genant/ geſehen; die in einen Aug zween Aug-Aepffel: in dem andern die Bildnuß eines Pferds haben/ und bewiſe ſolches mit Philatchi Zeugnus; ich war/ beym Vrſprung deß Fluß Gangis/ bey dem Aſtomis geweſen/ die weder eſſen noch Meuͤler haben/ ſonder nach Pliny Zeugnns allein durch die Naſe von Geruch ſich ernaͤhren; jtem bey den bitiſchen Weibern in Scythia, und den Tribalis in Illyria die zween Aug Acpffel in jeden Aug haben; maſſen ſolches Appollonides und Heſigonus bezeugen; ich hatte vor etlichen Jahren mit den Einwohnern deß Berg Mili gute Kundſchafft gehabt/ welche wie Megaſtenes ſagt/ Fuͤſſe haben wie die Fuͤchs/ und an jeden Fuß achtzehen; bey den Troglotidis gegen Nidergang warhafftig/ hatte ich mich auch ein weil auffgehalten/ welche wie Cteſias bezeugt/ weder Kopff noch Halß: ſonder Augen Maul und Naſe auff der Bruſt ſtehen haben; nicht weniger bey den Monoſcelis oder Sciopodibus/ die nur einen Fuß haben/ damit ſie den gantzen Leib vor Regen und Sonnenſchein beſchirmen: und dannoch mit ſolchem einigen groſſen Fuß ein Hirſch uͤberlauffen koͤnnen; ich hatte geſehen die Antropophagi in Seythia und die Caffres in Jndia die Menſchen Fleiſch freſſen; die Andabati ſo mit zugethanen Augen ſtreitten und in den Hauffen ſchlagen; die Agriophani/ die Loͤwen und Panterthier Fleiſch freſſen; die Arimphei ſo unter den Baͤumen ohn alle Verwahrung ſicher hinein ſchlaffen/ die Bactriani/ welche ſo maſſig leben/ daß bey ihnen kein Laſter verhaffter iſt/ als Freſſen und Sauffen; die Samogeden die hinder der Moſcau unter dem Schnee wohnen/ die Jnſulaner im ſinu Perſarum als zu Ormus/ die wegen groſſer Hitz im Waſſer ſchlaffen; die Gruͤnlaͤnder/ deren Weiber Hoſen tragen; die Berbeti/ welche alle die ſo uͤber 50. Jahr leben/ ſchlachten und ihren Goͤttern opffern; die Jndianer hinder der Magelaniſchen Straſſen/ am Mare Pacificè/ deren Weiber kurtze Haar die Maͤnner ſelbſt aber lange Zoͤpff tragen; die Condei, die ſich von Schlangen ernaͤhren; die unteutſche hinder Liffland/ die ſich zu gewiſen Zeiten deß Jahrs in Werwoͤlff verwandlen/ die Gapij welche ihre alte nach erlangten ſibenzigſten Jahr mit Hunger hinrichten; die ſchwartze Tartern/ deren Kinder ihre Zaͤhn mit auff die Welt bringen; die Geta ſo alle Ding/ auch die Weiber gemein haben die Himatopodes/ welche auff der Erden kriechen wie die Schlangen/ Braſilianer ſo die frembte mit Wainen: und die Moſineci ſo ihre Gaͤſt mit Pruͤgeln empfangen; ja ich hatte auch die ſelenitiſche Weiber geſehen/ welche (wie Herodotu behaubtet) Eyer legen und Menſchen drauß hecken/ die zehenmal groͤſſer werden als wie in Europa.
Alſo hatte ich auch viel wunderbarliche Brunnen geſehen/ als am Vrſprung der Weixel einen/ deſſen Waſſer zu Stein wird/ darauß man Haͤuſer bauet; jtem den Brunnen bey Zepuſio in Ungarn/ welches Waſſer Eiſen verzehrt/ oder beſſer zureden/ in eine Materiam verendert/ auß deren hernach durchs Feur Kupffer gemacht wird/ da ſich der Regen in Victril veraͤndert mehr daſelbſt einen gifftigen Brunnen/ deſſen Waſſer/ wo der Erdboden damit gewaͤſſert wird/ nichts anders als Wolffskraut herfor bringt/ welcher wie der Mon ab:
und zunimbt/ mehr daſelbſt einen Brunnen/ der Winterszeit warm:
im Sommer aber nichts als lauter Eiß iſt/ den Wein damit zu kuͤhlen; ich hatte die zween Bruͤnnen in Jrrland geſehen/ darinnen das eine Waſſer wann es getruncken wird/ alt und grau:
das ander aber huͤbſch jung macht; den Brunnen zu Aengſtlen im Schweitzerland/ welcher nie laufft/ als wann das Viehe auff der Wait zur Traͤncke kombt; item vnterſchiedliche Brunnen in Jßland/ da ein heiß: der ander kalt Waſſer der dritte Schweſſel/ der vierte geſchmoltzen Wax herfor bringt; mehr die Waſſer Gruben zu S. Stephen gegen Sanen Land in der Eidgroſſchafft/ welche die Leut vor ein Kalender brauchen/ weil das Waſſer truͤb wird/ wann es regnen wil/ und hingegen ſich klar erzaigt/ wann ſchoͤn Wetter obhanden; nicht weniger den Schantlibach bey ober Naͤhenheimb im Ellſaß/ welcher nit ehe fleuſt/ es ſolle dann ein groß Unglick/ als Hunger/ Sterben oder Krieg uͤbers Land geben; den gifftigen Brunn in Arcadia/ der Alexandrum Magnum umbs Leben brachte; die Waffer zu Sibaris, welche die graue Haar wider ſchwartz machen/ die Aquæ Sueflanæ die den Weibern die Unfruchtbarkeit benemmen; die Waſſer in der Jnſul Enaria welche Grieß und Stein vertreiben/ die zu Clytumno, darinn die Ochſen weiß werden/ wann man ſie damit badet/ die zu Solennio, welche die Wunden der Liebe heylen; den Brunnen Aleos dardurch das Feur der Liebe entzuͤndet wird; den Brunnen in Perſia darauß lauter Oehl: und einen ohnfern von Cronweiſſenburg darauß mir Karchſalb und Wagenſchmir quilt; die Waſſer in der Jnſul Naxo/ darinn man ſich kan truncken trincken; den Brunnen Arethuſam/ darinnen lauter Zucker Waſſer; auch wuſte ich alle beruͤmbte Palludes/ See/ Suͤnpff und Lachen zubeſchreiben/ als den See bey Zirckmitz in Kaͤrnten/ deſſen Waſſer zwo Elen lang/ hinderlaͤſt; folgents wann ſolche gefangen/ von den Bauren beſambt/ abgemaͤhet und eingeaͤrndet: hernach aber auff den Herbſt wider von ſich ſelbſt 18. Ellen tieff mit Waſſer angefuͤllt wird/ welches den kuͤnfftigen Fruͤhling abermal ein ſolche Maͤnge Fiſch zum beſten gibt; daß Todt Meer in Judea! den See Leomondo in der Landſchafft Lennos, welcher 2. Meilen lang und vil Jnſuln: darunter auch eine ſchwimmende Jnſul hatt/ die mit Viehe und allem was drauff iſt/ vom Wind hin und her getriben wird; ich wuſte zu ſagen vom Feder See in Schwaben/ vom Bodenſee bey Coſtnuͤtz/ vom Pilatus See auff dem Berg Fractmont, vom Camarin in Sicilia, von dem Lacu Bebeide in Theſalia, vom Gigeo in Tydia; vom Marette in Ægypten, vom Stymphalide in Arcadia vom Laſconio in Bythinia, vom Icomede in Æthiopia; vom Theſprotio in Ambratia; vom Traſimeno in Umbria; vom Meotide in Scytſia; und vilen andern mehr.
So hatte ich auch alle namhaffte Fluͤß in der Welt geſehen/ als Rhein und Thonau in Teutſchland/ die Elb in Sachſen/ die Moldau in Boͤhmen; den ihn in Bayern/ die Wolgau in Neuſſen/ die Jems in England/ den Tagum in Hiſpannia; dem Amphriſum in Theſalia; den Nilum in ægypten, den Iordan in Iudea; den Hippanim in Scythia; den Bagradam Africa; den Gangem in India; Rio dela platta in America; den Eurotam in Laconia; den Euphratem in Meſopotamia; die Tyber in Italia; den Cidnum in Cilitia; den Acheloum zwiſchen Ætolia und Arcarnania; den Boriſtenem in Thracia, und den Sabatſicum in Syria, der nur 6. Tag fleuſt/ und den ſibenden verſchwindet/ item in Sicilia einen Fluß/ in welchem nach Ariſtoreli Zeugnuß die erwirgte und erſtuͤckte Voͤgel und Thier wider lebendig werden ſo dann auch den Gallum in Phrygia welcher nach Ovidy Mainung unſinnig macht wann man drauß trinckt; ich hatt auch deß Pliny Brunnen zu Dodona geſehen/ und ſelbſt Probiert/ daß ſich die brennente Kertzen außleſchen: die außgeleſchte aber anzuͤnden/ wann man ſolche nur darn haͤlt, ſo war ich auch bey den Brunnen zu Appollonia geweſen/ deß Nymphæi Becher genant welcher denen ſo drauß trincken/ wie Theopompus meldet/ alles Ungluͤck zuverſtehen gibt ſo ihnen noch begegnen wird.
Gleichermaſſen wuſte ich auch von andern wunderbarlichen Dingen in der Welt auff zuſchneiden/ als von den Calaminiſchen Waͤlden/ die ſich von einem Qrt znm andern treiben laſſen/ wo man ſie nur hin haben will; ſo war ich auch in den Ciminiſchen Wald geweſen/ allwo ich meinen Pilgerſtab nit in die Erde ſtecken dorffe/ weil alles was dort in die Erde kombt ſtrachs einwurtzelt/ daß mans nit wider herauß kriegen kan/ ſonder geſchwind zu einen groſſen Baum wird; ſo hatte ich auch die zween Waͤld geſehen/ deren Prinius gedenckt welche bißweilen dreyeckicht/ biß weilen viereckicht und bißweilen Stund ſeynt/ nichtweniger den Felſen/ den man zu zeiten mit einem finger: biß weilen aber mit keinen Gewalt bewegen kan;
In Summa Summarum ich wuſte von ſeltzamen und verwunderungs wuͤrdigen Sachen nit allein etwas daher zuluͤgen/ ſonder hatte alles ſelbſt mit meinen aignen Augen geſehen/ und ſolten es auch beruͤhmbte Gebaͤu als die ſieben Wunder-Werck der Welt/ der babilaniſch Thuren/ und dergleichen Sachen geweſen ſeyn/ ſo vor vilen hundert Jahren abgangen; alſo machte ichs auch/ wann ich von Voͤgeln/ Thieren/ Fiſchen und Erdgewaͤchſen zureden kam; meinen behoͤrbergern die ſolches begehrten die Ohren damit zu grauen/ wann ich aber verſtaͤndige Leut vor mir hatte/ ſo hiebe ich bey weitem nit ſo weit uͤber die Schnur/ und alſo brachte ich mich nach Einſidlen/ verꝛichtete dort meine Andacht/ uñ begab mich gegen Bern zu/ nicht allein auch dieſelbe Statt zu beſchauẽ/ ſonder von dar durch Savoya in Italia zugehẽ.
Das XV. Capitel
Es gluͤckte mir zimlich auff dem Weeg/ weil ich treuhertzige Leut fand die mir von ihrem Uberfluß beydes Herberg und Narꝛung gern mittheylten und daß umb ſo vil deſto Lieber/ weil ſie ſahen daß ich nirgents weder Geld fordert noch an namb/ wann man mir gleich ein Angſter oder zween geben wolte; in der Statt ſahe ich einen noch ſehr jungen wolgebutzten Menſchen ſtehen/ umb welchen etliche Kinder lieffen die ihn Vatter nenneten/ weßwegen ich mich dann verwundern muſte/ dann ich wuſte noch nicht/ daß ſolche Soͤhn darumb ſo Jung heyrrathen/ damit ſie deſto ehenter Statts-Perſonen abgelegen/ und deſto fruͤher auff die Prafecturen geſetzt werden moͤchten; diſer ſahe mich vor etlichen Thuͤren bettlen/ und da ich mit einem tieffen Buͤckling (dann ich konte keinen Hut vor ihm abziehen weil ich barhauptig gieng) bey ihm veruͤber paſſiren wolte/ ohne daß ich etlicher unverſchaͤmbten Bettler- Brauch nach auff der Gaſſen angeloffen haͤtte/ grieffe er in Sack/ und ſagte/ ha: warumb forderſt mir kein Allmoſen ſeh hier da haſt du auch ein Lutzer; ich antwortet Herꝛ/ ich kondte mir leicht einbilden daß er kein Brodt bey ſich traͤgt/ drumb hab ich ihn auch nicht bemuͤhet; ſo trachte ich auch nicht nach Geld/ weil den Bettlern ſolches zuhaben nicht gebuͤrt; indeſſen ſamblete ſich ein Umbſtandt von allerhand Perſonen/ deſſen ich dann ſchon wol gewohnt war/ er aber antwortet mir/ du magſt mir wol ein ſtoltzer Bettler ſeyn/ wann du das Geld verſchmaͤheſt; nein Herꝛ/ er belieb nur zuglauben ſagte ich/ daß ich daſſelbe darumb verachte damit es mich nicht ſtoltz machen ſoll er fragte/ wo wilſtu aber herbergen wann du kein Geld haſt?
ich antwortet/ wann mir GOtt und gute Leut goͤnnen/ unter dieſem Schopff mein Ruhe zunehmen/ die ich jetzt trefflich wol bedarff/ ſo bin ich ſchon verſorgt und wol content, er ſagte/ wann ich wuͤſte daß du keine Laͤufe haͤtteſt/ ſo wolte ich dich herbergen und in ein gut Beth legen; ich hingegen antwortet ich hette zwar ſo wenig Laͤuß als Helleꝛ/ wuͤſte aber gleichwol nicht/ ob mir rathfam waͤr in einẽ Beth zuſchlafſen/ weil mich ſolches verleckern: und von meiner Gewohnheit hart zuleben/ abziehen moͤchte; mit dem kam noch ein feiner reputirlicher alter Herꝛ daher/ zu dem ſagte der Junge/ ſchauet umb Gotteswillen einen andern diogenem Cinnam!
ey: ey:
Herꝛ Vetter/ ſagt der Alte/ was redet ihr/ hat er dann ſchon jemand angebollen oder gebiſſen/ gebt ihm darvor ein Allmoſen und laſt ihn ſeins Wegs gehen; der Junge antwortet/ Herꝛ Vetter er will kein Geld/ auch ſonſt nichts annehmen/ was man ihm guts thun will, erzehlte dem Alten darauff alles was ich gered und gethan hatte; ha: ſagt der Alt viel Koͤpff viel Sinn; gab darauff ſeinen Dienern Befelch/ mich in ein Wirthshauß zufuͤhren/ und dem Wirth gutzuſprechen vor alles was ich dieſelbe Nacht verzehren wuͤrde; der Junge aber ſchriehe nur nach/ ich ſolte bey Leib und Leben morgen fruͤhe wieder zu ihm kommen/ er wolte mir ein gute kalte Kuͤch mit auff den Weg geben.
Alſo endtranne ich auß meinem Umbſtand/ da man mich mehr gehetzt/ als ich beſchreibe; kam aber auß dem Fegfeur in die Hell/ dann das Wirthshauß ſtack voller trunckner und toller Leute/ die mir mehr Dampfs anthaͤten als ich noch nie auff meiner Pilgerſchafft erfahren; jeder wolte wiſſen wer ich waͤre; der eine ſagte ich waͤre ein Spion oder Kundtſchaffter/ der ander ſagte ich ſey ein Widdertauffer/ der dritte hielte mich vor einen Narꝛen/ der vierdte ſchaͤtzte mich vor ein heiligen Propheten/ die allermeiſte aber glaubten ich waͤre der ewig Jud/ davon ich bereits oben Meldung gethan; als daß ſie mich bey nahe dahin brachten auffzuweiſſen daß ich nicht beſchnitten waͤr; endlich erbarmbt ſich der Wirth uͤber mich/ ruͤſte mich von ihnen und ſagte/ laſt mir den Mann ungeheyet/ ich weiß nicht ob er oder ihr die groͤſte Narꝛen ſeindt/ und damit liſe er mich ſchlaffen fuͤhren.
Den folgenden Tag verfuͤgte ich mich vor deß jungen Herꝛn Hauß/ das verſprochen Fruͤhſtuͤck zuempfahen; aber der Herꝛ war nicht daheimen/ doch kam ſeine Frau mit ihren Kindern herunter/ vielleicht meine Seltzſamkeit zu ſehen/ davon ihr der Mann geſagt haben moͤchte; ich verſtunde gleich auß ihrem Diſcurs (gleichſamb als ob ichs haͤtte wiſſen muͤſſen) daß ihr Mann beym Senat waͤre/ und ohngezweiffelte Hoffnung haͤtte/ denſelben Tag die Stell eines Land-Vogts oder Land-Ambtmanns zubekommen/ ich ſolte/ ſagte ſie/ nur noch ein wenig verziehen/ er wuͤrde bald wieder daheimen ſeyn; wie wir nun ſo miteinander redeten/ tritt er die Gaſſen dort her/ und ſahe meinem beduncken nach bey weitem ſo luſtig nicht auß als geſterabend; ſo bald er unter die Thier kam ſagte zu ihm.
Ach Schatz was ſeyt ihr worden/ er aber lieffe die Stiegen hinauff/ und im vorbey gehen ſagte er zu ihr/ ein Hundsfutt bin ich worden; da gedachte ich/ hie wirds vor dißmal ſchlechten guten Willen ſetzen/ ſchlich derowegen allgemach von der Thier hinweg/ die Kinder aber folgten mir nach ſich uͤber genug zuverwundern/ denn es geſelleten ſich andere zu/ welchen ſie mit groſſen Freuden ruͤmbten was ihr Vatter vor ein Ehren-Ambt bekommen; ia: ſagten ſie zu jeglichen das zu ihnen kam/ unſer Vatter iſt ein Hundsfutt worden/ welcher Einfalt und Thorheit ich wol lachen muſte.
Da ich nun merckte/ daß es mir in den Staͤdten bey weiten nicht ſo wol gieng als auff dem Land/ ſchaͤtzte ich mir vor auch in keine Stadt mehr zu kommen/ wann es anders muͤglich ſeyn koͤndte ſolche umbzugehen; alſo behalff ich mich auff dem Land mit Milch/ Kaͤß/ Ziger/ Butter und etwan ein wenig Brod/ das mir der Landtmann mittheilete/ biß ich bey nahe die Savoyſche Craͤntzen uͤberſchritten hatte; einsmals wandelt ich in ſelbiger Gegent im Koth daher biß uͤber die Knoͤchel/ gegen einem adelichen Sitz/ als es eben regnete/ als wann mans mit Kuͤbeln herunter gegoſſen haͤtte; da ich mich nun demſelben adelichen Hauſe naͤherte/ ſahe mich zu allem Gluͤck der Schloß-Herꝛ ſelbſten/ dieſer verwundert ſich nicht allein uͤber meinen ſeltzſamen Auffzug/ ſonder auch uͤber meine Gedult; und weil ich in ſolchem ſtarcken Regenwetter nicht einmal unterzuſtehen begehrte/ ohnangeſehen ich daſelbſt Gelegenheit genug darzur hatte/ hielte er mich bey nahe vor einen puren Narꝛen; doch ſchickte er einen von ſeinen Dienern zu mir herunter/ nicht weiß ich ob es auß Mitleyden oder Fuͤrwitz geſchahe/ der ſagte/ ſein Herꝛ begere zu wiſſen wer ich ſeye/ und was es zubedeuten habe/ daß ich ſo in dem grauſamen Regenwetter umb ſein Hauß daherumb gehe.
Jch antwortet/ mein Freundt/ ſagt eurem Herꝛn widerumb/ ich ſeye ein Ball deß wandelbaren Gluͤcks; ein Exemplar der Veraͤnderung/ und ein Spiegel der Unbeſtaͤndigkeit deß Menſchlichen Weſens; daß ich aber ſo im Ungewitter wandele/ bedeute nichts anders/ als daß mich ſeyt es zu regnen angefangen/ noch niemand zur Herberg eingenommen; als der Diener ſolches ſeinem Herꝛn wieder hinderbrachte/ ſagte er/ diß ſeynd keine Wort eines Narꝛen/ zu dem iſts gegen Nacht/ und ſo ellend Wetter daß man keinen Hund hinauß jagen ſolte? lieſe mich derowegen ins Schloß und in die Geſind Stuben fuͤhren/ allwo ich meine Fuͤſſe wuſch/ und meinen Rock wieder troͤcknete;
Diſer Cavalter hatte einen Kerl/ der war ſein Schaffner/ ſeiner Kinder Præceptor und zugleich ſein Schreiber/ oder wie ſie jetzt heiſſen wollen ſein Secretarius; der Examminirte mich woher/ wohin/ was Lands und was Stands? ich aber bekant ihm alles wie mein Sach beſchaffen/ wo ich nemblich haußhaͤblich: und auch als ein Einſidler gewohnet und daß ich nun mehr Willens waͤre/ die heylige Oerter hin und wider zu beſuchen/ ſolches alles hinterbrachte er ſeinem Herꝛn widerumb/ derowegen lieſſe mich derſelbe beym Nachteſſen an ſeine Taffel ſitzen/ da ich nit uͤbel tractitt wurde und auff deß Schloß-Herꝛen begehren alles widerhollen muſte/ was ich zuvor ſeinem Schreiber von meinen Thun und Weſen erzehlt hatte; er fragte auch allen Particularitaͤten ſo genau nach/ als wann er auch dort zu Hauß geweſen waͤre; und da man mich ſchlaffen fuͤhrte/ gieng er ſelbſten mit dem Diener der mir vorleuͤchte/ und fuͤhrte mich in ein ſolch wol geriſtes Gemach/ daß auch ein Graff darin hette verlieb nemmen koͤnnen; uͤber welche all zu groſſe Hoͤfflichkeit ich mich verwunderte und mir nichts anders einbilden konte/ als thaͤte ſolches gegen mir auß lauter Andacht/ weil ich meiner Einbildung nach das Anſehen eines gottſeeligen Pilgers haͤtte; aber es ſtack ein ander que darhinter/ dann da er mit dem Licht und ſeinem Diener unter die Thier kam/ ich mich auch bereits gelegt hatte/ ſagte er; nun wolan Herꝛ Simplici!
er ſchlaffe wol; ich weiß zwar daß er kein Geſpaͤnſt zu foͤrchten pflegt/ aber ich verſichere ihn/ daß die jenige ſo in diſem Zimmer gehen/ ſich mit keiner Karbatſch verjagen laſſen; damit ſchloſſe er daß Zimmer zu/ und lieſe mich in Sorg und Angſt ligen.
Jch gedachte hin und her und konte lang nit erſinnen woher mich diſer Herꝛ kennen muͤſte/ oder gekant haben moͤchte/ daß er mich ſo aͤigentlich mit meinen vorigen Nammen nennete; aber nach langem Nachdencken fiele mir ein/ daß ich einsmals/ nach dem mein freund Hertzbruder geſtorben/ im Saur-Brunnen von den Nachtgeiſtern mit etlichen Cavallieren und Studenten zu reden kommen; unter welchen zween Schweitzer/ ſo gebruͤder geweſen/ wunder erzehlt/ welcher Geſtalt es in ihres Vattern Hauſe nicht nur bey Nacht ſonder auch offt bey Tag romore, denen ich aber widerpart gehalten/ und mehr als vermeſſen behaubtet/ daß der jenige ſo ſich vor Nachtgeiſtern foͤrchte/ ſonſt ein faiger Tropff ſey; darauff ſich der eine auß ihnen weiß angezogen/ ſich bey Nacht in mein Zim̃er practicirt- und angefangen zu rumpeln/ der Meinung mich zu aͤngſtigen und alsdann/ wann ich mich entſetzen: und auß Forcht ſtill ligen bleiben wuͤrde/ mir die Decke zu nem̃en/ nachgehents aber wann der Paß ſolcher Geſtalt abgehe/ mich ſchrecklich zu vexiren und alſo meine Vermeſſenheit zuſtraffen; aber wie diſer anfieng zu agiren, alſo daß ich druͤber erwachte/ wiſchte ich auß dem Bette und erdapte ohngefehr eine Karbatſch/ Kriegte auch gleich den Geiſt beym Fluͤgel und ſagte/ holla Kerl/ wann die Geiſter weiß gehen/ ſo pflegen die Maͤgd wie man ſagt/ zu Weibern zu werden; aber hier wird der Herꝛ Geiſt jrꝛ ſeyn gangen/ ſchlug damit tapffer zu/ biß er ſich entlich von mir entriſſe und die Thier traff.
Da ich nun an dieſe Hiſtorj gedachte/ und meines Gaſt-Herꝛen laͤſtere Wort betrachtete/ konte ich mir ohnſchwer einbilden/ was die Glocke geſchlagen; ich ſagte zu mir ſelber/ haben ſie von den forchterlichen Geſpaͤnſtern in ihres Vatters Hauß die Warheit geſagt/ ſo ligſtu ohn zweiffel in eben dem Jenigen Zimmer/ darin ſie am alleraͤrgſten poldern; haben ſie aber nur vor die lange weil auffgeſchnitten/ ſo werden ſie dich gewißlich wider Karbaitſchen laſſen/ daß du ein weil dran zu tauen haben wirſt; in ſolchen Gedancken ſtunde ich auff/ der Meinung jrgents zum Fenſter hinauß zuſpringen/ es war aber uͤberall mit Eyſen ſo wol vergittert/ daß mirs ohnmuͤglich ins Werck zuſetzen/ und was das aͤrgſte war/ ſo hatte ich auch kein Gewaͤhr:
Ja auffs euſſerſt auch meinen kraͤfftigen Pilgerſtab nit bey mir/ mit welchem ich mich auff den Nothfall trefflich gewehrt haben wolte; legte mich derowegen wider ins Bette/ wiewol ich nicht ſchlaffen konte/ mit Sorg und Angſt erwartende/ wie mir diſe herbe Nacht gedeyen wuͤrde.
Als es nun umb Mitternacht wurde/ oͤffnete ſich die Thier/ wiewol ich ſie inwendig wol verrigelt hatte/ der erſte ſo hinein tratte/ war ein anſehenliche gravitetiſche Perſohn/ mit einem langen weiſſen Bart auff die antiquiteliſche Manier mit einem langen Talar von weiſſen Atlas und guldenen Blummen mit Genet gefuͤttert/ beklaidet; ihm folgten drey auch anſehenliche Maͤnner; und in dem ſie eingiengen/ wurde auch das gantze Zimmer ſo hell/ als wann ſie Fackeln mit ſich gebracht hetten/ obwollen ich aigentlich kein Liecht oder etwas dergleichen ſahe; ich ſteckte die Schnauppe unter die Decke und behielte nichts hauſſen als die Augen/ wie ein erſchrockenes und forchtſambs Meuͤßlein daß da in ſeiner Hoͤle ſitzet und auff paſſet/ zu ſehen ob es plaſy ſey oder nicht/ hervor zu kommen; ſie hingegen tratten vor mein Bette und beſchauen mich wol und ich ſie hingegen auch/ als ſolches ein gar kleine weil gewaͤret hatte/ tratten ſie mit einander in ein Eck deß Zimmers/ huben eine ſteinene Platten auff/ damit der Ort beſetzt war/ und langten dort alle Zugehoͤr herauß/ die ein Barbierer zu brauchen Pflegt/ wann er jemand den Bart butzet; mit ſolchen Jnſtrumenten kamen ſie wider zu mir/ ſetzten ein Stul in die mitte deß Zimmers/ und gaben mit wincken und deuten zu verſtehen/ daß ich mich auß dem Bethe begeben: auff dem Stul ſitzen: und mich von ihnen parbieren laſſen ſolte; weil ich aber ſtill ligen blieb/ griffe der Vornehmbſte ſelbſt an das Deckbeth/ ſolches auffzuheben und mich mit Gewalt auff den Stul zu ſetzen; da kan jeder wol dencken wie mir die Katz den Rucken hinauff geloffen; ich hielte die Decke feſt und ſagte/ ihr Herꝛn was wolt ihr was habt ihr mich zuſcheren?
ich bin ein armer Pilger der ſonſt nichts als ſeine aigne Haar hatt/ ſeinen Kopff beydes vor Regen/ Wind und Sonnenſchein zu beſchirmen; zu dem ſihe ich euch auch vor kein ſcherer Geſindel an? drumb laſt mich ungeſchoren darauff antwortet der Vornembſte/ wir ſeynt freylich Ertz Schaͤrer aber du kanſt uns helffen/ muſt uns auch zuhelffen verſprechen wann du anderſt ungeſchorn bleiben wilſt; ich antwortet/ wann euer Hilff in meiner Macht ſtehet/ ſo verſprech ich zuthun alles was mir muͤglich und zu euer Hilff vonnoͤthen ſey; werdet mir derowegen ſagen wie ich euch helffen ſoll; hierauff ſagte der alte/ ich bin deß jetzigen Schloß-Herꝛn Vraͤhne geweſen/ und hab mit meinem Vettern von Geſchlecht N: umb zwey Doͤrffer N: N: die er rechtmaͤſſig inhatte/ einen unrechtmaͤſſigen Hader angefangen und durch Argliſt und Spitzfindigkeit die Sach dahin gebracht/ daß diſe drey zu unſerm wilkuͤhrlichen Richtern erwoͤhlet wurden/ welche ich ſo wol durch Verheiſſung als Betrohung dahin brachte/ daß ſie mir bemelte beyde Doͤrffer zuerkanten; darauff fienge ich an/ denſelbigen Unterthanen dergeſtalt zu ſchaͤren/ ſchrepffen und zwagen/ daß ich ein mercklich Stuͤck Geld zuſammen brachte/ ſolches nun ligt in jenem Eck und iſt bißher mein Schaͤrzeuͤg geweſen/ damit mir meine Schaͤrerey widergolten werde; wann nun diß Geld wider unter die Menſchen kombt (dann beyde Dorffſchafften ſeynt gleich nach meinem Todt wider an ihre rechtmaͤſſige Herꝛn gelangt) ſo iſt mir ſo weit geholffen als du mir helffen kanſt/ wann du nemblich diſe Beſchaffenheit meinem Vraͤnckel erzehleſt/ und damit er dir deſto beſſeren Glauben zuſtelle/ ſo laſſe dich Morgen in den ſo genannten gruͤnnen Saal fuͤhren/ da wirſt du mein Conterfeyt finden/ vor demſelben erzehle ihm/ was du von mir gehoͤrt haſt:
da er ſolches vorbracht hatte/ ſtreckt er mir die Hand dar/ und begerte ich ſolte ihm mit gegebener Hand-Treu verſichern/ daß ich ſolches alles verꝛichten wolte/ weil ich aber vielmal gehoͤrt hatte/ daß man keinem Geiſt die Hand geben ſolte/ ſtreckte ich ihm den Zipfel vom Leylachen dar/ das brannt alſobald hinweg ſo weit ers in die Hand kriegte/ die Geiſter aber trugen ihre Scherꝛ-Jnſtrumenten wieder an vorigs Ort/ deckten den Stein wieder druͤber/ ſtellten auch den Stul hin wo er zuvor geſtanden/ und giengen wieder nach einander zum Zimmer hinauß; indeſſen ſchwitzte ich wie ein Braten beym Feur/ und war doch noch ſo kuͤhn in ſolcher Angſt ein zuſchlaffen.
Das XVI. Capitel.
ES war ſchon zimblich lang Tag geweſen/ als der Schloß-Herꝛ mit ſeinem Diener wieder vor mein Bethe kam; wohl!
Herꝛ Simplici, ſagte er/ wie hats ihm heint Nacht zugeſchlagen/ hat er keine Karbatſch vonnoͤthen gehabt/ nein Monſieur, antwortet ich/ dieſe ſo hierinnen zu wohnen pflegen/ brauchtens nicht wie der jenige ſo mich im Saurbrunnen foppen wolte; wie iſts aber abgangen? fragte er weiters/ foͤrchtet er ſich noch nicht vor den Geiſtern?
ich antwortet/ daß es kein kurtzweilig Ding umb die Geiſter ſey/ werde ich nimmermehr ſagen; daß ich ſie darumb eben foͤrchte werde ich immermehr geſtehen; aber wie es abgangen/ bezeugt zum Theil diß verbrennte Leylachen/ und ich werde es dem Herꝛn erzehlen/ ſo bald er mich nur in ſeinen gruͤnen Saal fuͤhret/ alwo ich ihm deß Principal Geiſts/ der bißher hierinnen gangen/ wahres Conterfeit weiſen ſoll er ſahe mich mit Verwunderung an/ und konte ſich leicht einbilden/ daß ich mit den Geiſtern geredt haben muͤſte/ weil ich nicht allein vom gruͤnen Saal zuſagen wuſte/ den ich noch nie ſonſt von jemand hatte nennen hoͤren/ ſonder auch weil das verbrennete Leylachen ſolches bezeugte; ſo glaubt er dann nun/ ſagte er/ was ich ihm hiebevor im Saur-Brunnẽ erzehlt hab?
ich antwortet/ was bedarff ich deß Glaubens/ wann ich ein Ding ſelbſt weiß und erfahren habe? ja ſagte er weiters/ tauſend Gulden wolte ich drumb ſchuldig ſeyn/ wann ich diß Creutz auß dem Hauß haͤtte; ich antwortet/ der Herꝛ geb ſich nur zufrieden/ er wird darvon erledigt werden/ ohne daß es ihn ein Heller koſten ſolle; ja er wird noch Geld darzu empfangen.
Mithin ſtunde ich auff/ und wir giengen ſtracks mit einander dem gruͤnen Saal zu/ welches zugleich ein Luſt-Zimmer und Kunſt-Kammer war; unterwegs kam deß Schloß-Herꝛn Bruder an/ den ich im Saurbrunnen karbeitſcht hatte/ dann ihn ſein Bruder meinetwegen von ſeinem Sitz/ der etwann zwo Stund von dannen lage/ eylends hollenlaſſen; und weil er ein zimlich muͤrꝛiſch außſahe/ beſorgte ich mich/ er ſeye etwann auff eine Rach bedacht/ doch erzaigte ich im geringſten keine Forcht/ ſonder als wir in den gedachten Saal kamen/ ſahe ich under anderen Kunſtreichen Gemaͤhlen und Antiquitaͤten eben das jenig Conterfeth das ich ſuchte; dieſer/ ſagte ich zu beyden Gebruͤdern/ iſt euer Uraͤhne geweſen/ und hat dem Geſchlecht von N. zwey Doͤrffer als N und N. unrechtmaͤſſiger Weiß abgetrungen/ welche Doͤrffer aber jetzunder ihre rechtmaͤſſige Herꝛn wieder inhaben; von denſelbigen Doͤrffern hat euer Uraͤhne ein namhaffteſ ſtuͤck Geld erhoben/ und bey ſeinen Lebzeiten in dem jenigen Zimmer darinnen ich heunt gebuͤſt/ was ich hiebevor im Saurbrunnen mit der Karbeitſch begangen/ einmauren laſſen weßwegen er dann ſambt ſeinen Helffern bißhero in hieſigem Hauſe ſo ſchroͤcklich ſich erzeigt; wolten ſie nun daß er zur Ruhe komme und das Hauß hinfort geheur ſey/ ſo moͤchten ſie das Geld erheben/ und anlegen wie ſie vermeinten/ daß ſie es gegen GOtt verantantworten koͤnnen/ ich zwar wolte ihnen weiſen wo es lege/ und alsdann in GOttes Namen meinen Weg weiters ſuchen; weilen ich nun wegen der Perſon ihres Uraͤhne und beyder Doͤrffer die Warheit geredet hatte gedachten ſie wohl ich wuͤrde deß verborgenen Schatzes halber auch nicht luͤgen; verfuͤgten ſich derowegen mit mir wiederumb in mein Schlaff- Zimmer/ allwo wir das Steinere Platt erhuben varauß die Geiſter den Schaͤrer-Zeug genommen und wieder hingeſteckt hatten/ wir fanden aber anders nichts als zween jrꝛdene Haͤfen/ ſo noch gantz neu ſchienen/ davon der eine mit rothem: der ander aber weiſſem Sandt gefuͤlt war/ weßwegen beyde Bruͤder die gefaſte Hoffnug dieß Orts einen Schatz zufiſchen/ allerdings fallen lieſſen; ich aber verzagte drumb nicht/ ſonder freute mich dermaleins die Gelegenheit zuhaben/ daß ich probieren koͤnde/ was der wunderbarliche Theophraſtus Paracelſus in ſeinen Schrifften Tom. 9. in Philoſophia occulta von der Transmutation der verborgenen Schaͤtze ſchreibt; wanderte derowegen mit dẽ beyden Haͤfen und in ſich habenden Materien in die Schmide/ die der Schloß-Herꝛ im Vor-Hoff deß Schloſſes ſtehen hatte/ ſetzte ſie ins Feur/ und gab ihnen ihre gebuͤhrliche Hitz/ wie man ſonſt zu procediren pflegt/ wann Metall ſchmeltzen will/ und nach dem ichs von ſich ſelbſten erkalten lieſe/ fanden wir in dem einen Hafen eine groſſe Maſa Ducaten Golt/ in dem andern aber einen Glumpen vierzehen Loͤthig Silber/ und kondten alſo nicht wiſſen/ was es vor Muͤntze geweſen war; biß wir nun mit dieſer Arbeit fertig wurden/ kam der Mittag herbey/ bey welchent Jmbs mir nicht allein weder Eſſen noch Trincken ſchmaͤcken wolte/ ſonder mir wurde auch ſo uͤbel/ daß man mich zu Beth bringen muſte/ nicht weiß ich/ war es die Urſach/ daß ich mich etliche Tag zuvor im Regenwetter gar zu unbeſcheiden mortificirt oder daß mich die verwichne Nacht die Geiſter ſo erſchroͤckt hatten.
Jch muſte wol zwoͤlff Tag deß Bethes huͤtten/ und haͤtte ohne ſterben nicht kraͤncker werden koͤnnen; ein eintzige Aderlaͤſe bekam mir trefflich neben der Gutwartung die ich empfienge; indeſſen hatten beyde Gebruͤder ohne mein Wiſſen einen Goldſchmid hollen: und die zuſammen geſchmoltzene Maſſaten probiren laſſen/ weil ſie ſich eines Betrugs beſorgten; nachdem ſie nun dieſelbige juſt befunden/ zumahlen ſich kein Geſpenſt im gantzen Hauſe mehr mercken lieſe/ wuſten ſie bey nahe nicht zuerſinnen/ was ſie mir nur vor Ehr und Dienſt erweiſen ſolten/ ja ſie hielten mich allerdings vor einen heiligen Mann/ dem alle Heimlichkeiten ohnverborgen/ und der ihnen von GOtt inſonderheit zugeſchickt worden waͤre/ ihr Hauß widerumb in richtigen Stand zuſetzen; derowegen kam der Schloß-Herꝛ ſelbſt ſchier nie von meinem Bethe/ ſonder freute ſich wann er nur mit mir diſcuriren konde/ ſolches wehrete/ biß ich meine vorige Geſundheit wieder voͤllig erlangte.
Jn ſolcher Zeit erzehlte mir der Schloß-Herꝛ gantz offenhertzig/ das (als er noch ein junger Knab geweſen) ſich ein freffler Landſtoͤrtzer bey ſeinem Herꝛn Vattern angemeldet/ und verſprochen den Geiſt zufragen/ und dardurch das Hauß von ſolchem Ungeheuer zuentledigen/ wie er ſich dann auch zu ſolchem Ende in das Zimmer/ darin ich uͤber Nacht liegen muͤſſen/ einſperꝛen laſſen; da ſeyen aber eben die jenige Geiſter in ſolcher Geſtalt wie ich ſie beſchrieben haͤtte/ uͤber ihn hergewiſcht; haͤtten ihn auß dem Bethe gezogen/ auff ein-Seſſel geſetzt/ ihme feines Bedunckens gezwagt/ geſchoren und bey etlichen Stunden dergeſtalt tribuliert und geaͤngſtigt/ daß man ihn am morgen halb todt dort liegend gefunden; es ſeye ihm auch Bart und Haar dieſelbe Nacht gantz gran worden/ wiewol er den Abend als ein dreiſſig jaͤhriger Mann mit ſchwartzen Haarn zu Bethe gangen ſeye; geſtunde mir auch darneben/ daß er mich/ keiner andern Urſachen halber in ſolches Zimmer gelegt/ als ſeinen Bruder an mir zu revangiren/ und mich glauben zumachen/ was er vor etlichen Jahren von dieſen Geiſtern erzehlet/ und ich nicht glauben wollen; hatte mich mithin zugleich umb Verzeihung und obligirte ſich die Tag ſeines Lebens mein getreuer Freund und Diener zuſeyn.
Als ich nun widerumb allerdings geſundt worden/ und meinen Weg ferner nehmen wolte/ offerirte er mir die Pferd/ Klaydung und ein ſtuͤck Geld zur Zehrung; weil ich aber alles Rund abſchlug/ wolte er mich auch nicht hinweg laſſen; mit Bitt/ ich wolte ihn doch nicht zum aller undanckbarſten Menſchen in der Welt machen; ſonder auffs wenigſt ein ſtuͤck Geld mit auff den Weg annehmen/ wann ich je in ſolchem armſeeligen Habit meine Wallfart zu vollenden bedacht waͤre; wer weiß ſagte er/ wo es der Herꝛ bedarff?
ich muſte lachen/ und ſagte mein Herꝛ/ es gibt mich wunder wie er mich einen Herꝛn nennen mag/ da er doch ſiehet daß ich mir fleiß ein armer Bethler zuverbleiben ſuche; wohl: antwortet er/ ſo verbleibe er dann ſein Lebtag bey mir/ und nehme ſein Allmoſen taͤglich an meiner Tafel; Herꝛ/ ſagte ich hingegen/ wann ich ſolches thaͤt/ ſo waͤre ich ein groͤſſerer Herꝛ als er ſelbſten? wie wuͤrde aber alsdann mein thierlicher Leib beſtehen/ wann er ſo ohne Sorg wie der Reiche Mann auff den alten Kayſer hinein lebte/ wuͤrden ihn ſo gute Tage nicht gumpen machen? will mein Herꝛ mir aber je eine Verehrung thun/ ſo bitte ich er laſſe mir meinen Rock fuͤrtern weil es jetzt auff den Winter loß gehet:
Nun GOtt lob/ antwortet er/ daß ſich gleichwol etwas findet meine Danckbarkeit zubezeugen/ darauff lieſe er mir einen Schlaffbeltz geben/ biß mein Rock gefuͤtert wurde/ welches mit wuͤllenem Tuch geſchahe/ weil ich kein ander Futer annehmen wolte; Als ſolches geſchehen/ lieſe er mich paſſiren und gab mir etliche Schreiben mit/ ſelbige unterwegs an ſeine Verwandte zubeſtellen/ mehr mich ihnen zu recommendiren als daß er viel noͤthigs zuberichten gehabt haͤtte.
Das XVII. Capitel.
ALſo wandert ich dahin/ deß Vorſatzes die allerheiligſte und beruͤmbteſte Oerter der Welt in ſolchem Armen Stand zubeſuchen/ dann ich bildete mir ein daß Gott einen ſonderbaren gnaͤdigen Blick auff mich geworffen/ ich gedachte er haͤtte ein Wohlgefallen an meiner Gedult und freywilligen Armut/ und wuͤrde mir derowegen wol durchhelſſen/ wie ich dann in gemeltem Schloſſo deſſen Goͤttliche Hilff und Gnad handgreifflich verſpuͤrt und genoſſen/ in meiner erſten Nacht-Herberg geſellete ſich ein lauffer Botte zu mir/ der vorgab/ er ſeye bedacht eben den Weg zugehen/ den ich vor mir haͤtte/ nemblich auff Loretten; weilen ich nun den Weg nicht wuſte noch die Sprach recht verſtunde/ er aber vorgab/ daß er kein ſonderlicher ſchneller Lauffer waͤre/ wurden wir eins/ beyeinander zubleiben und einander Geſellſchafft zuleiſten; dieſer hatte gemeiniglich auch an den Enden zuthun/ wo ich meines Schloß-Herꝛn Schreiben abzulegen hatte/ allwo man uns dann Fuͤrſtl. tractirte, wann er aber in einem Wirthshauß einkehren muſte/ noͤthigte er mich zu ihm und zahlte vor mich auß/ welches ich die laͤnge nicht annehmen wolte/ weil mich teuchte ich wuͤrde ihm auff ſolche weiß ſeinen Lohn den er ſo ſaͤurlich verdienen muſte/ verſchwenden helffen; er aber ſagte/ er genieſſe meiner auch wo ich Schreiben zubeſtellen habe/ als wo er meinetwegen ſchmarotzen: und ſein Geld ſparen koͤnnen; ſolcher geſtalt uͤberwanden wir das hohe Gebuͤrg und kamen miteinander in das fruchtbare Jtalia da mir mein Gefaͤhrt ererſt erzehlete/ daß er von obgedachtẽ Schloß-Herꝛẽ abgefertigt waͤre mich zubegleitten und zehrfrey zuhalten/ batte mich derowegen/ daß ich ja bey ihm verlieb nehmẽ/ und das fꝛeywillige Allmoſen das mir ſein Herꝛ nachſchickte/ nit verſchmaͤhen: ſonder lieber als das jenige gemeſſẽ wolte das ich ererſt von allerhand ohnwilligen Leuten erpreſſen muͤſte; ich verwundert mich uͤber dieſes Herꝛen redlich Gemuͤth/ wolte aber drumb nicht/ daß der verſtelte Bott laͤnger bey mir bleiben: noch etwas mehrers vor mich außlegen ſolte mit Vorwandt/ daß ich allbereit mehr als zuviel Ehr und Gutthaten von ihme empfangen/ die ich nicht zuwider gelten getraute; in Warheit aber hatte ich mir vorgeſetzt/ allen Menſchlichen Troſt zuverſchmaͤhen/ und in niedrigſter Demuth/ Creutz und Leyden mich allein an den lieben GOtt zulaſſen; ich haͤtte auch von dieſem Gefaͤhrten weder Weg- Weiſung noch Zaͤhrung angenommen/ wann mir bekandt geweſt/ daß er zu ſolchem Endt abgefertigt worden waͤre;
Als er nun ſahe daß ich kurtz rund ſeine Beywohnung nicht mehr haben wolte/ ſonder mich von ihm wandte/ mit Bitt ſeinen Herꝛen meinetwegen zugruͤſſen/ und ihm nachmahlen vor alle erzeigte Wohlthaten zu dancken; nam er einen traurigen Abſcheid und ſagt/ nun wolan dann werther Simplici, ob ihr zwar jetzt nicht glauben moͤchtet/ wie hertzlich gern euch mein Herꝛ guts thun moͤchte/ ſo werdet ihrs jedoch erfahren/ wann euch das Futer im Rock zerbricht/ oder ihr denſelben ſonſt außbeſſeren wolt; und damit gieng er darvon als wann ihn der Wind hin jagte.
Jch gedachte was mag der Kerl mit dieſen Worten andeuten; ich will ja nimmermehr glauben/ daß ſeinen Herꝛen diß Futer reuen werde; nein Simplici, ſagte ich zu mir ſelbſt/ er hat dieſen Botten ein ſo weiten Weg auff ſeinen Koſten nicht geſchickt/ mir ererſt hier auffzurupffen/ daß er meinen Rock fuͤttern laſſen/ es ſtecket etwas anders darhinder; wie ich nun den Rock viſitirte, befand ich daß er unter die Naͤth eine Ducat an die ander hatte naͤhen laſſen/ alſo daß ich ohne mein Wiſſen ein groß ſtuͤck Geld mit mir davon getragen; davon wurde mir mein Gemuͤth gantz unruhig/ alſo daß ich gewolt/ er haͤtte das ſeinig behalten; ich machte allerhand Gedancken/ worzu ich ſolches Geld anlegen und gebrauchen wolte/ bald gedachte ichs wieder zuruck zutragen/ und bald vermeinte ich wider eine Haußhaltung damit anzuſtellen/ oder mir jrgent ein Pfrundt zukauffen; aber endlich beſchloſſe ich/ durch ſolche Mittel Jeruſalem zubeſchauen/ welche Raiß ohne Geld nicht zuvollbringen.
Demnach begab ich mich den geraden Weg auff Loreten und von dannen nach Rom; als ich mich daſelbſt ein zeitlang auff gehalten/ meine Andacht verꝛichtet und Kundſchafft zu etlichen Pilgern gemacht hatte/ die auch geſinnet waren/ das hettig Land zu beſchauen/ gieng ich mit einem Geneſer auß ihnen in ſein Vatterland; daſelbſt ſahen wir ſich nach Gelegenheit umb/ uͤber das mittellaͤndiſche Meer zu kommen; traffen auch auff geringe Nachfrag gleich eingeladen Schiff an/ welches fertig ſtunde mit Kauffmans Guͤttern nach Alexandriam zu fahren/ und nur auff gute Wind wartete ein wunderlichs: ja goͤttlichs Ding iſt umbs Geld bey den Weltmenſchen? der Patron oder Schiffherꝛ hette mich meines ellenden auffzugs halber nit angenommen/ wann ich gleich eine guͤldene Andacht: und hingegen nur pleyern Geld gehabt hette/ dann da er mich das erſte mal ſahe und hoͤrete/ ſchlug er mein Begehren rund ab; ſo bald ich ihm aber eine Handvol Ducaten wiſe/ die zu meiner Raiß employrt werden ſollen/ war der Handel ohn einige fernes Bitten bey ihn ſchon richtig/ ohne das wir ſich umb den Schifflohn mit einander verglichen; warauff er mich ſelber inſtruirte/ mit was vor proviant und andern Notwendigkeit ich mich auff die Raiß verſehen ſolte; ich folgte ihme wie er mir gerathen/ und fuhr alſo in GOttes Nahmen mit ihm dahin.
Wir hatten auff der gantzen Fart Ungewitters: oder widerwertigen Winds halber keine eintzige Gefahr/ aber den Meerraubern/ die ſich etliche mal mercken lieſſen und Minen machten uns anzugreiffen/ muſte unſer Schiffherꝛ offt entgehen/ maſſen er wol wuſt/ daß er wegen ſeines Schiffs Geſchwindigkeit mehr mit der Flucht: als ſich zuwehren/ gewinnen koͤnte; und alſo langten wir zu Alexandria an/ ehender als ſichs alle Seefarer auff unſerem Schiff verſehen hatten/ welches ich vor ein gut Omen hielte; meine Raiß gluͤcklich zu vollenden.
Jch bezahlte mein Fracht und kehrte bey den Frantzoſen ein/ die aldorten jeweils ſich auffzuhalten pflegen/ von welchen ich erfuͤhr/ das vor diß mal meine Raiß nach Jeruſalem fort zu ſetzen ohmuͤglich ſeye/ in dem der tuͤrckiſche Baſſa zu Damaſco eben damals in Armis begriffen und gegen ſeinem Kayſer rebeliſch war/ alſo daß keine Carawane ſie waͤre gleich ſtarck oder ſchwach geweſen/ auß Egypten in in Iudeam paſſiren moͤgen/ ſie hette ſich dann frevenlich alles zu verliehren in Gefahr geben wollen;
Es war damals eben zu Alexandria/ welches ohne das ein ungeſunden Lufft zuhaben pflegt/ eine gifftige Contagion eingeriſſen/ weßwegen ſich vil von dar anderwertlichen hin reterirten/ ſonderlich Europeiſche Kauffleut ſo das Sterben mehr foͤrchten als Tuͤrcken und Araber; mit einer ſolchen Compagniæ begab ich mich uͤberland auff Roſſeten/ einen groſſen Flecken am Nilo gelegen; daſelbſt ſaſſen wir zu Schiff und fuhren auff dem Nilo mit voͤlligem Segel auffwerts/ biß an ein Ort ſo ohngefaͤhr ein Stund Wegs von der groſſen Statt Alkayer gelegen/ auch alt Alkayr genent wird; und nach dem wir alda ſchir umb Mitternacht außgegeſtigen unſere Hoͤrbergen genommen und deß Tags erwartet/ begaben wir uns vollents nach Alkayer der jetzigen rechten Statt/ in welcher ich gleichſamb allerhand Nationen antraffe/ daſelbſt gibt es auch eben ſo villerley ſeltzame Gewaͤchs als Leute/ aber was mir am allerſeltzambſten vorkam/ war diſes/ daß die Einwohner hin und wider in darzu gemachten Oefen vil hundert junge Huͤner auß brietetten/ zu welchen Eyern nit eimal die Hennen kammen ſeyt ſie ſolches gelegt hatten/ und ſolchem Geſchaͤfft warten gemeiniglich alte Weiber ab.
Jch hab zwar niemalen keine ſo groſſe volckreiche Statt geſehen/ da es wohlfeiler zuzehren als eben an diſem Ort; gleich wie aber nichts deſto weniger meine uͤbrige Ducaten nach und nach zuſammen giengen/ wans ſchon nit teur war/ alſo konte ich mir auch leicht die Rechnung machen/ das ich nit erharren wuͤrde koͤnnen/ biß ſich der Auffruhr deß Baſſæ von Damaſco legen: und der Weeg ſicher werden wuͤrde/ meinem vorhaben nach Jeruſalem zubeſuechen; verhaͤngte derowegen meinen Begirden den Zigel andere Sachen zubeſchauen/ warzu mich der Vorwitz anraitzte; unter andern war jenſeit deß Nili ein Ort da man die Mumia graͤbt/ das beſichtigt ich etlich mal/ item an einem Ort die beyde Pyramides Pharaonis und Rodope; machte mir auch den Weeg dahin ſo gemein/ das ich frembde unkennlich alleinig dahin fuͤhrn dorffte; aber es gelung mir zum leſten mal nit beim beſten; dann als ich einsmals mit etlichen zu den Egyptiſchen Graͤbern gieng/ Mumia zuhollen/ warbey auch fuͤnff Pyramides ſtehen/ kamen uns einige Arabiſche Rauber auff die Haube/ welche der Orten die Strauſſenfaͤnger zufangen außgangen waren/ diſe kriegten uns bey den Koͤpffen und fuͤhrten uns durch Wiltnuſſen und Abweeg an das rothe Meer/ allwo ſie den einen hier den andern dort verkauffen.
Das XVIII. Capitel.
Jch allein blieb uͤberig/ den, als vier vornembſte Rauͤber ſahen/ das die naͤrriſche Leute ſich uͤber meinen großmaͤchtigen Schweitzer: oder Cappuciner Bart und langes Haar/ dergleichen ſie zuſehen nicht gewohnt waren/ verwunderten gedachten ſie ihnen ſolches zu Nutz zumachen; nahmen mich derowegen vor ihren Part/ ſoͤnderden ſich von ihrer uͤbrigen Geſellſchafft/ zogen mir meinen Rock auß und bekleydeten mich umb die Scham mit einer ſchoͤnen Art Moß ſo in Arabia Fælice in den Waͤlden an etlichen Baͤumen zu wachſen pflegt/ und weil ich ohne das barfuß: und barhaͤubtig zugehen gewohnet war/ gab ſolches ein uͤberauß ſeltzames und frembdes Anſehen; ſolcher Geſtalt fuͤhrten ſie mich als einen wilden Mamn in den Flecken und Staͤtten an rothen Meer herumber und lieſſen mich umb Geld ſehen; mit vorgeben/ ſie haͤtten mich in Arabia deſertæ fern von aller menſchlichen Wohnung gefunden und gefangen bekommen; ich dorffte bey den Leuten kein Wort reden weil ſie mir/ wann ichs thun wuͤrde/ den Tod trauten/ welches mich ſchwer ankam/ die weil ich albereit etwas wenigs Arabiſch lallen koͤnte/ hingegen war mirs erlaubt/ wann ich mich allein bey ihnen befant; da lieſſe ich mich dann gegen ihnen vernemmen/ das mir ihr Handel wol gefalle/ welches ich auch genoſſe/ dann ſie unterhielten mich mit Speiß und Tranck ſo gut als ſie es ſelbſt gebrauchten/ welches gemeiniglich Reiß und Schafffleiſch war; ſo erhielte ich auch von ihnen/ das ich mich bey Nacht und ſonſt unter Tags auff der Raiß wann es etwas kalt war/ mit meinem Rock beſchirmen dorffte/ in welchen noch etliche Ducaten ſtacken.
Solcher Geſtalt fuhr ich uͤber das rotte Meer/ weil meine 4. Herꝛn den Staͤtten und Marckflecken die beyderſeyts daran gelegen/ nachzogen; diſe ſambleten mit mir in kurtzer Zeit ein groſſes Geld/ biß wie entlich in eine gröſſe Handelſtatt kammen/ allwo ein tuͤrckiſcher Baſſa Hof haͤlt/ und ſich ein Maͤnge Leut von allerhand Nationen auß der gantzen Welt befinden/ weil aldorten die Jndianiſche Kauffmans-Guͤtter auß geladen und von dannen uͤber Land nach Aleppo und Alkayr; von dorten aber fuͤrders auff das Mittelaͤndiſche Meer geſchafft werden; daſelbſten giengen zween von meinen Herꝛn nach dem ſie Erlaubtens von der Obrigkeit bekommen/ mit Schalmeyen an die fuͤrnembſte Oerter der Statt/ und ſchryen ihrer Gewonheit nach auß/ wer einen wilten Mann ſehen wolte/ der in der Wuͤſteney deß Steinigen Arabiæ gefangen worden waͤre/ der ſolte ſich da und dahin verfiegen; in deſſen ſaſſen die andere beyde bey mir im Loſament und Zierten mich/ das iſt/ ſie kaͤmpeln mir Haar und Bart beim zierlichſten und hatten groͤſſere Sorg darzu als ich meine Tage jemal gethan/ damit ja kein Haͤrlin darvon verlohren wuͤrde weil es ihnen ſo vil eintrug; hernach ſamblete ſich das Volck in unglaublicher Menge mit groſſem Getraͤng/ unter welchem ſich auch Herꝛn befanden dennen ich an der Klaydung wol anſahe/ daß es Europeer waren; Nun/ gedachte ich jetz wird deine Erloͤſung nahen/ und deiner Herꝛn Betrug und Buberey offenbaren; jedoch ſchwige ich noch ſo lang ſtill/ biß ich etliche auß ihnen hoch: und nider Teutſch/ etliche Frantzoͤſiſch und ander italiuniſch reden hoͤrte; als nun einer diß und der ander jenes Vrthel von mir falte konte ich mich nicht laͤnger enthalten/ ſonder brachte noch ſo vil verlegen Latein (damit mich alle Nationes in Europa auff einmal verſtehen ſollen) zuſammen/ daß ich ſagen konte/ ihr Herꝛn ich bitte euch alleſamb umb Chriſti unſers Erloͤſers Willen/ das ihr mich auß den Haͤnden diſer Rauber erretten wollet/ die ſchelmiſcher weiß ein Spectacul mit mir auſtellen; ſo bald ich ſolches geſagt/ wiſchte einer von meinen Herꝛn mit dem Sebel herauß/ mir das reden zulegen wiewol er mich nicht verſtanden; aber die redliche Europeer verhinderten ſein Beginnen; darauff ſagte ich ferner auff Frantzoͤſiſch:
ich bin ein Teutſcher/ und als ich Pilgers Weiß nach Jeruſalem walfarten wolte/ auch mit genugſam̃en Paßbrieffen von den Baſſen zu Alexandria und dem zu Alkayr zu verſehen geweſen/ aber wegen deß Damaſceniſchen Kriegs nicht fortkommen moͤchte/ ſonder mich ein zeitlang zu Alkayr auffhielte Gelegenheit zuerwarten; meine Raiß zu volenten/ haben mich diſe Kerl ohnweit beſagter Statt neben andern mehr ehrlichen Leuten diebiſcher Weiß hinweg gefuͤhrt/ und bißher Geld mit mir zuſammen/ vil 1000.
Menſchen betrogen; folgents batte ich die Teutſche/ ſie wolten mich doch der Landsmanſchafft wegen nicht verlaſſen; interim wolten ſich meine unrechtmeſſige Herꝛn nicht zu friden geben/ weilen aber unterm Umbſtand Leut von der Obrigkeit von Alkayr hervor/ die bezeugten/ daß ſie mich vor einen halben Jahr in ihren Vatterland beklaydet geſehen hetten; hierauff berufften ſich die Europeer vor den Baſſa/ vor welchem zuerſcheinen meine 4. Herꝛn genoͤttigt worden; von demſelben wurde nach gehoͤrter Klag und Antwort auch der beyden Zeugen Auſſag zu recht erkant und außgeſprochen daß ich wider auff freyen Fuß geſtellt: die vier Rauber/ weil ſie der Baſſen Paßbrieff violiert auff die Galleren im mittellaͤndiſchen Meer verdambt: jhr zuſammen gebrachtes Geld halber dem F ſco verfallẽ ſeyn: der ander halb Theil aber in zwey Theil getheilt: mir ein Theil vor mein außgeſtanden Ellend zugeſtelt auß dem andern aber die jenige Perſonen ſo mit mir gefangẽ und verkaufft worden/ wider außgeloͤſcht werden ſolten; diß Urtel wurde nicht allein offentlich außgeſprochen ſonder auch alſobald vollzogen/ wardurch mir neben meiner Freyheit mein Rock und ein ſchoͤne Summa Gelds zuſtunde.
Als ich nun meiner Ketten daran mich die Maußkoͤpff wie einen wilden Mann herumb geſchlept/ entledigt: mit meinem alten Rock widerumb beklaydet: und mir das Geld das mir der Baſſa zuerkant/ eingehaͤndigt worden/ wolte mich einer jeden Europeiſchen Nation vorſteher oder Reſidenz mit ſich heimfuͤhren; die Hollaͤnder zwar darumb weil ſie mich vor ihren Landsmann hielten/ die uͤbrige aber/ weil ich ihrer Religion zuſeyn ſchiene, ich bedancke mich gegen allen/ vornemblich aber darumb/ daß ſie mich geſambter Hand ſo Chriſtlich auß meiner zwar naͤrriſchen:
aber doch gefaͤrlichen Gefangenſchafft entledigt hatten/ wie ich etwann mein Sach anſtellen moͤchte/ weil ich nun mehr auch wider meinen Willen und Hoffnung widerumben vil Geld und Freuͤnd bekommen hatte.
Das XIX. Capitel.
MEine Lantsleut ſprachen mir zu/ daß ich mich anders kleyden lieſſe/ und weil ich nichts zuthun hatte/ machte ich Kundſchafft zu allen Europeern/ die mich beydes auß Chriſtlicher Liebe und meiner wunderbarlichen Bezeugnuß halber geren umb ſich hatten und offt zu Gaſt luden; und demnach ſich ſchlechte Hoffnung erzaigte/ daß der Damaſceniſche in Syria und Iudea bald ein Loch gewinnen wuͤrde/ damit ich meine Raiß nach Jeruſalen widerumb vornemmen und vollenden moͤchte/ wurde ich anders Sinns/ und entſchloß mich mit einer groſſen Portugeſiſchen Kracke (ſo wegfertig ſtunde mit Kauffnanſchatz nach Hauß zu fahren) in Portugal zu begeben/ und an ſtatt der wahlfart nach Jeruſalem S. Jacob zu Compoſtel zubeſuchẽ/ nachgehents aber mich jrgents in Rhue zuſetzen/ und das jenige ſo mir GOtt beſchert/ zu verzehren; und damit ſolches ohne meinen ſonderen Coſten (dann ſo bald ich ſoviel Geld kriegte/ fieng ich an zu kargen) beſchehen koͤndte/ uͤberkam ich mit dem Portugeſiſchen Ober-Kauffmann auff dem Schiff/ daß er alles mein Geld annehmen: ſelbigs in ſeinen Nutzen verwenden: mir aber ſolches in Portugal wieder zuſtellen: und interim an ſtatt intereſſe mich auff das Schiff an ſeine Taffel nehmen/ und mit ſich nach Hauß fuͤhren ſolte; dahingegen ſolte ich mich zu allen Dienſten zu Waſſer und Land wie es die Gelegenheit und deß Schiffs Nothdurfft erfordern wuͤrde/ unverdroſſen gebrauchen laſſen; alſo machte ich die Zech ohne den Wirth/ weil ich nicht wuſte was der liebe GOtt mit mir zuverſchaffen vorhatte; und nahm ich dieſe weite und gefaͤhrliche Raiß umb ſoviel deſto begieriger vor/ weil die verwichne auff dem Mittellaͤndiſchen Meer ſo gluͤcklich abgangen.
Als wir nun zu Schiff gangen/ vom Sina Arabico oder Rothen Meer auff den Occanum kommen und erwuͤnſchten Wind hatten/ namen wir unſern Lauff das Caput bonæ ſperanzæ zu paſſirn, ſegelten auch etliche Wochen ſo gluͤcklich dahin/ daß wir uns kein ander Wetter haͤtten wuͤnſchen koͤnnen; da wir aber vermeinten/ nunmehr bald gegen der Jnſul Madagaſcar uͤber zu ſeyn/ erhube ſich gehling eine ſolche Ungeſtuͤmme daß wir kaum Zeit hatten die Segel einzunehmen; ſolche vermehrte ſich je laͤnger je mehr/ alſo daß wir auch die Maſſt abhauen und das Schiff dem Willen und Gewalt der Wellen laſſen muſten/ dieſelbe fuͤhrten uns in die Hoͤhe gleichſamb an die Wolcken/ und im Augenblick ſenckten ſie uns widerumb biß auff den Abgrund hinunder/ welches bey einer halben Stund waͤrete und uns trefflich andaͤchtig betten lernet/ endlich warffen ſie uns auff eine verborgene Stein Klippe mit ſolcher ſtaͤrcke/ daß das Schiff mit grauſamen Krachen zuſtuͤcken zerbrach/ warvon ſich ein jaͤmmerlichs und ellendes Geſchrey erhub/ da wurde dieſelbe Gegent gleichſamb in einem Augenblick mit Kiſten Ballen und Truͤmmern vom Schiff uͤberſtreut; da ſahe und hoͤrete man hie und dort oben auff den Wellen und unten in der Tieffe die ungluͤckſeelige Leut an den jenigen Sachen hangen/ die ihnen in ſolcher Noth am allererſten in die Haͤnde gerathen waren/ welche mit ellendem Geheul ihren Untergang bejammerten/ und ihre Seelen GOtt befohlen; ich und ein Zimmerman lagen auff einem groſſen Stuͤck vom Schiff/ welches etliche Zwerch- Hoͤltzer behalten hatte/ daran wir ſich feſt hielten und einander zuſprachen; mithin legten ſich die grauſame Wind allgemach/ davon die wuͤttende Wellen deß zornigen Meers ſich nach und nach beſanfftigten und geringer wurden; hingegen aber ſolgte die ſtickfinſtere Nacht mit einem ſchroͤcklichen Platz- Regen/ daß es das Anſehen hatte/ als haͤtten wir mitten im Meer von oben herab erſaufft werden ſollen; das waͤhrete biß umb Mitternacht/ in welcher Zeit wir groſſe Noth erlitten hatten; darauff wurde der Himmel wider klar/ alſo daß wir das Geſtirn ſehen kodten/ an welchem wir vermerckten/ daß uns der Wind je laͤnger je mehr von der ſeiten Africæ in das weite Meer gegen Terram Auſtralem incognitam hinein triebe/ welches uns beyde ſehr beſtuͤrtzt machte/ gegen Tag wurde es abermal ſo dunckel/ daß wir einander nicht ſehen kondten wiewol wir nahe beyeinander lagen; in dieſer Finſternus und erbaͤrmlichen Zuſtand trieben wir immer fort/ biß wir ohnverſehens innen wurden/ daß wir auff dem Grund ſitzen blieben und ſtillhielten; der Zimmermann hatte ein Axt in ſeinem Guͤrtel ſtecken/ damit viſitirt er die Tieffe deß Waffers und fande auff der einen Seiten nicht wol Schuh tieff Waſſers/ welches uns hertzlich erfreute und ohnzweiffeliche Hoffnung gabe/ GOtt haͤtte uns jrgends hin an Land geholffen/ daß uns auch ein lieblicher Geruch zuverſtehen gab/ den wir empfanden/ als wir wieder ein wenig zu uns ſelbſt kamen; weil es aber ſo finſter und wir beyde gantz abgemattet zumahlen deß Tags ehiſtes gewertig waren/ hatten wir nicht das Hertz ſich ins Waſſer zulegen und ſolches Landt zuſuchen/ ohnangeſehen wir allbereit weit von uns etliche Voͤgel ſingen zuhoͤren vermeinten/ wie es dann auch nicht anders war; ſo bald ſich aber der liebe Tag im Oſten ein wenig erzeigte/ ſahen wir durch die Duͤſtere ein wenig Land mit Boͤſchen bewachſen allernechſt vor uns liegen/ derowegen begaben wir ſich alſobalden gegen demſelbigen ins Waſſer/ welches je laͤnger je ſeichter wurde/ biß wir endlich mit groſſen Freuden auff das truckene Land kamen; da fielen wir nieder auff die Knie/ kuͤſten den Erdboden und dancken Gott im Himmel/ daß er uns ſo Vaͤtterlich erhalten und ans Land gebracht; und ſolcher geſtalt bin ich in dieſe Jnſul kommen.
Wir kondten noch nicht wiſſen ob wir auff einem bewohnten oder unbewohnten: auff einem feſten Land: oder nur auff einer Jnſul waren; Aber das merckten wir gleich/ daß es ein trefflicher fruchtbarer Erdboden ſeyn muͤſte/ weil alles vor uns gleichſamb ſo dick wie ein Hanff-Acker mit Buͤſchen und Baͤumen bewachſen war/ alſo daß wir kaum dardurch kommen konden; als es aber voͤllig Tage worden/ und wir etwann ein viertel Sundt Wegs vom Geſtadt an durch die Buͤſche geſchloffen/ und der Orten nicht allein keine eintzige Anzeigung einiger Menſchlichen Wohnung verſpuͤren konden/ ſonder noch darzu hin und wieder viel frembde Voͤgel/ die ſich gar nichts vor uns ſcheuten/ ja mit den Haͤnden fangen lieſen/ antraffen/ kondten wir ohnſchwer erachten/ daß wir auff einer zwar ohnbekandten: aber jedoch ſehr fruchtbaren Jnſul ſeyn muͤſten:
wir fanden Citronen/ Pomerantzen/ und Coquos, mit welchen Fruͤchten wir ſich trefflich wohl erquickten/ und alſo die Sonne auffgienge/ kamen wir auff eine Ebne/ welche uͤberall mit Palmen (davon man den Vin de Palm hat) bewachſen war; welches meinen Cammerꝛathen/ der denſelbigen nur viel zu gern tranck/ auch mehr als zuviel erfreute; daſelbſthin ſetzten wir ſich nieder an die Sonne/ unſere Kleyder zutruͤcknen/ welche wir außzogen: und zu ſolchem Endt an die Baͤum auff haͤnckten/ vor uns ſelbſt aber in Hembtern herumb ſpacierten; mein Zimmerman hieb mit ſeiner Axt in einem Palmiten Baum/ und befande das ſie Reich von Wein waren/ wir hatten aber drumb kein Geſchirꝛ ſolchen auffzufangen/ wie wir dann auch beyde unſere Huͤt im Schiffbruch verlohrn;
Als die liebe Sonne nun unſere Klayder wieder getruͤcknet/ zogen wir ſelbige an/ und ſtiegen auff das Felſechtige hohe Gebuͤrg ſo auff der rechten Hand gegen Mitternacht zwiſchen dieſer Ebne und dem Meer liegt/ und ſahen ſich umb: befanden auch gleich daß wir auf keinen feſten Landen ſonder nur in dieſer Jnſul waren welche im Umbgraiß uͤber anderhalbe Stund gehens nicht begriffe; und weil wir weder nahe noch fern keine Landtſchafft: ſonder nur Waſſer und Himmel ſahen/ wurden wir beyde betruͤbt/ und verluhren alle Hoffnung ins kuͤnfftig wiederumb Menſchen zuſehen; doch troͤſtete uns hinwiederumb/ daß uns die Guͤte GOttes an dieſen gleichſamb ſichern: und allerfruchtbarſten: und nicht an einen ſolchen Ort gefaͤndet hatte/ der etwann unfruchtbar: oder mit Menſchen-Freſſern bewohnet geweſen waͤre; darauff fiengen wir an zugedencken was uns zuthun oder zulaſſen ſeyn moͤchte; und weil wir gleichſamb wie Gefangne in dieſer Jnſul beyeinander leben muſten/ ſchwuren wir einander beſtaͤndige Treu; das beſagte Gebuͤrg ſaſſe und flohe nicht allein voller Voͤgel von underſchiedlichen Geſchlechten/ ſonder es lag auch ſo voll Neſter mit Eyern/ daß wir ſich nicht genugſamb daruͤber verwundern kondten; wir trancken deren Eyer etliche auß/ und namen noch mehr mit uns das Gebuͤrg herunter/ an welchem wir die Quell deß ſuͤſſen Waſſers fanden/ welches ſich gegen Oſten ſo ſtarck/ daß es wohl ein geringes Muͤhl-Rath treiben koͤndte/ in das Meer ergeuſt/ daruͤber wir abermal eine neue Freud empfiengen/ und miteinander beſchloſſen/ bey derſelbigen Quell unſere Wohnung anzuſtellen.
Zur ſolcher neuen Haußhaltung hatten wir beyde keinen andern Hauß-Rath als eine Art/ einen Leffel/ drey Meſſer eine Piron oder Gabel/ und eine Scheer/ ſonſt war nichts vorhanden/ mein Cammerꝛath hatte zwar ein Ducat oder dreyfig bey ſich/ welche wir gern vor ein Feurzeug gegeben wann wir nur ein darvor zu kauffen gewuͤſt haͤtten; aber ſie waren uns nirgends zu nichts nutz/ ja weniger werth als mein Pulver-Horn/ welches noch mit Zintkraut gefuͤllt/ daſſelbe duͤrꝛete ich (weil es ſo weich als ein Brey war) an der Sonnen/ zettelte davon auff einen Stein/ belegte es mit leichtbrennender Materia deren es von Mos und Baumwoll von den Coquos-Baumen genugfamb gab/ ſtrich darauff mit einem Meſſer durch Pulver und fieng alſo Feur/ welches uns ſo hoch erfreute/ als die Erloͤſung auß dem Meer; und wann wir nur Saltz Brod und Geſchirꝛ gehabt haͤtten/ unſer Getraͤnck hinein zufaſſen/ ſo haͤtten wir ſich vor die allergluͤckſeeligſte Kerlin der Welt geſchaͤtzt/ obwohl wir vor 24. Stunden unter die ungluͤcklichſte gerechnet werden moͤgen/ ſo gut Getreu und Barmhertzig iſt GOtt/ dem ſey Ehr in Ewigkeit/ Amen.
Wir fiengen gleich etwas von Gefluͤgel/ deſſen die Maͤnge bey vns ohne ſcheu herumb gienge/ truptens/ waͤſchtens/ und ſteckens an ein hoͤltzernen Spiß; da fieng ich an braten zuwenden/ mein Cammerꝛath aber ſchaffte mir indeſſen Holtz herbey und verfertigte eine Huͤtte/ uns/ wann es vielleicht wider regnen wuͤrde/ vor demſelben zubeſchirmen weil der Jndianiſche Regen gegen Africa ſehr ungeſund zuſeyn pflegt/ und was uns an Saltz abgieng/ erſetzten wir mit Citronen-Safft/ unſer Speiſen geſchmackfamb zumachen.
Das XX. Capitel.
DJſes war der erſte Jmbs/ den wir auff unſerer Jnſul einnahmen; und nach dem wir ſolchen vollbracht/ thaͤten mir nichts anders/ als doͤrꝛ Holtz zuſammen ſuchen unſer Feur zu unterhalten; wir haͤtten gern gleich die gantze Jnſul vollents beſichtigt/ aber wegen uͤberſtandener Abmattung trengte uns der Schlaff das wir ſich zur Rhue legen muſten/ welche wir auch continuirten biß an den lichten Morgen; als mir ſolchen erlebt/ giengen wir den Baͤchlein oder refier nach hinunter/ biß an Mund da es ſich ins Meer ergeuͤſt/ und ſahen mit hoͤchſter Verwunderung/ wie ſich eine unſaͤgliche Maͤnge Fiſche in der groͤſſe als muͤttelmaͤſſige Salmen oder groſſe Karpffen dem ſieſten Waſſer nach ins Fluͤſſlein hinauff zoge/ alſo das es ſchiene/ als ob man eine groſſe Haͤrdt Schwein mit Gewalt hinein getriben hette; und weil wir auch etliche Bonanas Battades antraffen ſo treffliche gute Fruͤchten ſeyn/ ſagten wir zuſammen/ wir hetten Schlauraffenland genug/ (ob zwar kein vierfieſſig Thier verhanden) wann wir nur Geſellſchafft haͤtten/ beydes die Fruchtbarkeit: als auch die vorhandene Fiſch und Voͤgel diſer edlen Jnſul genieſſen zuhelffen; wir konten aber kein eintzig Merckzeichen ſpiren/ das jemahlen Menſchen daſelbſt geweſen waͤren.
Als wir derowegen anfiengen zuberatſchlagen/ wie wir unſer Haußhaltung ferner anſtellen: und wo wir Geſchirꝛ nehmeu wolten/ ſo wol darinn zukochen als den Wein von Palmen hinein zufangen und ſeine Art nach verjaͤhren zulaſſen/ damit wir ihn recht genieſſen koͤnten/ und im ſolchem Geſpraͤch ſo am Uffer herumb ſpatzierten; ſahen wir auff der weitte deß Meers etwas daher treiben welches wir in der ferne nit erkennen konten/ wiewol es groͤſſer ſchiene als es an ſich ſelbſten war; dann nach dem es ſich naͤhret und an unſerer Jnſul geſtrandet/ war es ein halb todtes Weibsbilde/ welches auff einer Kiſten lag/ und beyde Haͤnde in die Handhaben an der Kiſten eingeſchloſſen hatte; wir zogen ſie auß Chriſtlicher Liebe auff trucken Land/ und demnach wir ſie beydes wegen der Klaydung und etlicher Zaichen halber die ſie im Angeſicht hatte/ vor eine Abyſiner Chriſtin hielten/ waren wir deſto geſchaͤftiger ſie wider zu ſich ſelbſt zu bringen; maſſen wir ſie/ jedoch mit aller Erbarkeit/ als ſich ſolches mit ehrlichen Weibsbildern in ſolchen faͤllen zuthun gezimbt/ auff den Kopff ſtelleten/ biß ein zimliche menge Waſſer von ihr geloffen; und ob wir zwar nichts lebhafftigs zu ferner Erquickung bey uns hatten/ als Citronen/ ſo lieſſen wir doch nicht nach/ ihro die ſpiritualiſche Feuͤchtigkeit die ſich in den euſſerſten Enden der Citeronen Schaͤllen enthaͤlt/ unter die Naſe zutruͤcken/ und ſie mit ſchuͤttlen zubewegen/ biß ſie ſich entlich von ſich ſelbſt regte und Portugeſiſch anfieng zu reden; ſo bald mein Cammerat ſolches hoͤrete/ und ſich in ihrem Angeſicht widerumb ein lebhaffte Farb erzaigts/ ſagte er zu mir/ diſe Abyſſinerin iſt einmal auff unſerm Schiff bey einer vornehmen Portugeſiſchen Frauen eine Magd geweſen/ dann ich hab ſie beyde wol gekant/ ſie ſeynt zu Anacao auffgeſeſſen/ und waren willens mit uns in die Jnſul Annabon zu ſchiffen; ſo bald jene diſen Reden hoͤrete/ erzeigte ſich ſehr froͤlich/ nennete ihn mit Nammen/ und erzehlte nit allein ihre gantze Raiß/ ſonder auch wie ſie ſo wol daß ſie und er noch im Leben/ als auch/ daß ſie als bekante einander auff Trucknem Land und auſſer aller Gefahr wider angetroffen haͤtten; hierauff fragte mein Zimmerman was wol vor Wahren in der Kiſten ſein moͤchten/ darauff antwortet ſie/ es waͤren etliche hineſiſche Stuͤck gewant/ etliche Gewehr und Waffen/ und dann unterſchidliche ſo groſſe als kleine Porcelanen Geſchirꝛ ſo in Portugal einen vornehmen Fuͤrſten von ihrem Herꝛn hette geſchickt werden ſollen/ ſolches erfreute uns trefflich/ weil es lauter Sachen/ deren wir am allermaiſten beduͤrfftig waren.
Demnach erſuchte ſie uns/ wir wolten ihro doch ſolche Leutſeeligkeit erweꝛſen/ und ſie bey uns behalten/ ſie wolte uns gern mit kochen/ waͤſchen und andern Dienſten als eine Magt an die Hand gehen und uns als ein leibaigne Sclavin unterthaͤnig ſeyn/ wann wir ſie nur in unſerem Schutz behalten: und ihr den Lebens Unterhalt ſo gut als es das Gluͤck und diſer Natur in diſer gegent beſcherte/ neben uns mit zugenieſſen goͤnnen wolten.
Darauff trugen wir beyde mit groſſer Muͤhe und Arbeit die Kiſte an den jenigen Ort/ den wir uns zur Wohnung außerkohren hatten; daſelbſten offneten wir ſie/ und fanden ſo beſchaffene Sachen darinnen/ die wir zu unſerem damaligen Zuſtand und Behueff unſerer Haußhaltung nimmermehr anders hetten wuͤnſchen moͤgen; wir packten auß und truͤckneten ſolche Wahr an der Sonnen/ warzu ſich unſer neue Koͤchin gar fleiſſig und dienſtbar erzaigte; folgents fiengen wir an Gefluͤgel zumetzgen/ zu ſiden und zu braten/ und in dem mein Zimmerman hingieng/ Palm Wein zu gewinnen/ ſtige ich auffs Gebuͤrg vor uns/ Eyer auß zunem̃en/ ſolche hart zu ſiden/ und an ſtatt deß lieben Brods zubrauchen/ unterwegs betrachtete ich mit hertzlicher Danckſagung die groſſe Gaben und Gnaden GOttes/ die uns deſſen barmhertzige Vorſehung ſo Vaͤtter miltiglich mitgetheilt/ und ferners zugenieſſen vor Augen ſtellere; ich fiele nider auff das Angeſicht und ſagte mit außgeſtreckten Armen und erhobenem Hertzen ach! ach! du allerguͤetigſter himmliſcher Vatter/ nun empfinde ich im Werck ſelbſten/ daß du williger biſt uns zu geben/ als wir von dir zu bitten? ja allerliebſter Herr!
du haſt uns mit dem Uberflus deiner Goͤttlichen Reichtuͤmber ehender und mehrers verſehen/ als wir arme Creaturen bedacht waren/ im geringſten etwas dergleichen von dir zubegehren; Ach getreuer Vatter deiner unaußſprechlichen Barmhertzigkeit wolle allergnaͤdigiſt gefallen/ uns zuverleyhen/ das wir diſe deine Gaben und Gnaden nicht anders gebrauchen/ als wie es deinem allerheiligſten Willen und Wolgefallen beliebt/ und zu deines groſſen unaußſprechlichen Namens Ehr geraicht/ damit wir dich neben allen Außerwoͤhlten hie zeitlich und dort ewig/ loben ehren und preiſen moͤgen; mit ſolchen und vielmehr dergleichen Worten/ die alle auß dem jnnerſten Grund meiner Seeelen gantz hertzlich und andaͤchtig daher floſſen/ gienge ich umb/ biß ich die Nothdurfft an Eyern hatte/ und damit widerumb zu unſerer Huͤtten kam/ allwo die Abendmahlzeit auff der Kiſten (die wir ſelbigen Tag ſambt der Koͤchin auß dem Meer gefiſcht/ und mein Cammerꝛath an ſtatt eines Tiſches gebrauchte) beſtens bereit ſtunde.
Jndeſſen ich nun umb obige Eyer außgeweſen/ hat mein Cammerꝛath (welcher ein Kerl von etlichwenig-und-zwantzig Jahren:
ich aber uͤber die viertzig Jahr alt geweſen) mit unſerer Koͤchin einen Accord gemacht/ der beydes zur ſeinem und meinem Verderben geraichen ſolte; dann nach dem ſie ſich in meiner Abweſenheit allein befanden/ und von alten Geſchichten: zugleich aber auch von der Fruchtbarkeit und groſſer Nutznieſſung dieſer uͤberauß geſegneten: ja mehr als gluͤckſeeliger Jnſul miteinander geſprochen/ wurden ſie ſo vertreulich daß ſie auch von einer Trauung zwiſchen ihnen beyden zureden begundten/ von welcher aber die vermeinte Abiſſinerin nichts hoͤren wolte/ es waͤre dann ſach daß mein Cammerꝛath der Zimmerman ſich allein zum Herꝛn der Jnſul machte und mich auß dem Weg raumbte; es waͤre/ ſagte ſie/ ohnmuͤglich daß ſie ein friedſambe Ehe miteinander haben koͤnnen/ wann noch ein Unverheurather neben ihnen wohnen ſolte; er bedencke nur ſelbſt/ ſagte ſie ferner zu meinem Cammerꝛathen/ wie ihr Argwohn und Eyferſucht plagen wuͤrde/ wann er mich heurathet/ und der Alte taͤglich mit mir converſirt, ob er gleich ihn zum Cornuto zumachen niemal in Sinn nehme? zwar weiß ich einen beſſeren Rath/ wann ich mich je vermaͤhlen: und auff dieſer Jnſul (die wol 1000. oder mehr Perſonen ernaͤhren kan) das Menſchlich-Geſchlecht vermehren ſoll; nemblich dieſen/ daß mich der Alte eheliche; dann wann ſolches geſchehe/ ſo waͤre es nur umb ein Jahr oder 12. oder laͤngſt 14. zuthun/ in welcher Zeit wir etwan eine Tochter miteinander erzeugen werden/ ihme ſolche verſtehe dem Zimmerman ehlich beyzulegen; alsdann wird er nicht ſo bey Jahren ſeyn/ als jetzunder der jetzige Alte iſt; und wuͤrde interim zwiſchen euch beyden die ohnzweifentliche Hoffnung daß der erſte deß andern Schwer-Vatter: und der ander deß erſten Tochtermann werden ſolte/ allen boͤſen Argwohn auß dem Weg thun:
und mich aller Gefahr/ darin ich anderwerths gerathen moͤchte/ befreyen; zwar iſts natuͤrlich/ daß ein jungs Weibs- Bild wie ich bin/ lieber einen jungen als alten Mann nehmen wird; aber wir muͤſſen ſich jetzunder miteinander in die Sach ſchicken/ wie es unſer gegenwertiger Zuſtand erfordert/ umb vorzuſehen/ daß ich und die ſo auß mir geboren werden moͤchten/ das ſichere ſpielen/ durch dieſen diſcurs der ſich weit ein mehrers erſtreckte und außeinander zohe/ als ich jetzunder beſchreibe/ wie auch durch der vermeinten Abiſſinerin Schoͤnheit (ſo beym Feur in meines Cammerꝛathen Augen viel vortrefflicher herumb glantzte als zuvor) und ihre hurtige Geberden/ wurde mein guter Zimmerman dergeſtalt eingenommen und bethoͤrt/ daß er ſich entbloͤdete zuſagen/ er wolte ehe den Alten (mich vermeinende) ins Meer werffen und die gantze Jnſul ruiniren/ ehe er eine ſolche Dame wie ſie waͤre/ uͤberlaſſen wolte und hierauff wurde auch oben gedachter Accord zwiſchen ihr beyden beſchloſſen; doch dergeſtalt/ daß er mich hinderꝛucks oder im Schlaff mit ſeiner Axt erſchlagen ſolte/ weil er ſich ſowohl vor meiner Leibs Staͤrcke als meinen Stab den er mir ſelbſt wie einen Boͤhmiſchen Ohrleffel verfertigt/ entſetzte.
Nach ſolchem Verglich zeigte ſie meinem Cammerꝛathen zunegſt an unſerer Wohnung eine ſchoͤne Art Haffrier Erde/ auß welchem ſie nach Art der Jndianiſch-Weiber ſo am Guineiſchen Geſtat wohnen/ ſchoͤn jrꝛden Geſchirꝛ zumachen getraute/ thaͤte auch allerley Vorſchlaͤg wie ſie ſich und ihr Geſchlecht auff dieſer Jnſul außbringen: ernaͤhren: und biß in das hunderſte Glied ihnen ein geruhigs und vergnuͤgſambes Leben verſchaffen wolte; da wuſte ſie nicht genugſamb zuruͤhmen/ was ſie vor Nutzen auß den Coquos Baͤumen ziehen: und auß der Baumwoll ſo ſelbige tragen oder hervor bringen/ ſich und aller ihrer Nachkoͤmmlingen Nachkoͤmmling mit Kleydungen zuverſehen.
Jch armer Stern kam und wuſte kein Haar von dieſem Schluß und Laugen-Guß ſonder ſetzte mich zugenieſſen/ was zugerichtet da ſtunde/ ſprach auch nach Chriſtlichem und Hochloͤblichem Brauch das Benedicite; ſo bald ich aber das Creutz beydes uͤber die Speiſen und meine Mit-Eſſer machte/ und den Goͤttlichen Seegen anruffte/ verſchwende beydes unſere Koͤchin und die Kiſte/ ſambt allem dem was in beſagter Kiſten geweſen war/ und lieſe einen ſolchen grauſamen Geſtanck hinder ſich/ daß meinem Cammerꝛathen gantz unmaͤchtig darvon wurde.
Das XXI. Capitel.
SObald er ſich wiederumb erkobert hatte und zu ſeinen ſieben Sinnen kommen war/ kniete er vor mir nieder/ faltete beyde Haͤnd und ſagte wohl ein halbe Viertelſtundt nacheinander/ ſonſt nichts/ Als: ach Vatter!
ach Bruder; ach Vatter!
ach Bruder! und fieng darauff an mit Widerholung ſolcher Wort ſo inniglich zuwainen/ daß er vor Schluchſen kein verſtaͤndlichs Wort mehr herauß bringen kondte; alſo daß ich mir einbildetete/ er muͤſte durch Schroͤcken und Geſtanck ſeines Verſtandts beraubt worden ſeyn; wie er aber mit ſolcher weiß mit nachlaſſen wolte/ und mich immerhin umb Verzeihung batte; antwortet ich/ liebſter Freundt/ was ſoll ich euch verzeihen/ da ihr mich doch euer Lebtag niemahl belaidigt habt?
ſagt mir doch nur wie es euch zuhelffen ſey?
Verzeihung ſagte er/ bitte ich:
dann ich hab wider Gott: wider euch und wider mich ſelbſt geſuͤndigt! und damit fienge er ſein vorige Klag wider an/ continuirte ſie auch ſo lang/ biß ich ſagte/ ich wuͤſte nichts boͤſes von ihm/ und dafern er gleichwol etwas begangen/ deßwegen er ſich ein Gewiſſen machen moͤchte/ ſo wolte ichs ihm nicht allein ſo viel es mich betraͤffe/ von Grundt meines Hertzens verziehen und vergeben haben/ ſonder auch wann er ſich wider GOtt vergriffen/ neben ihne deſſen Barmhertzigkeit umb Begnaͤdigung anruffen; auff ſolche Wort faſſte er meine Schenckel in ſeine Arm: kuͤſte meine Knie: und ſahe mich ſo ſaͤhnlich und drauff an/ daß ich druͤber gleichſamb erſtummete/ und nicht wiſſen oder erꝛathen kondte/ was es doch immermehr mit dem Kerl vor eine Beſchaffenheit haben moͤchte; demnach ich ihn aber freundlich in die Arme nam und an meine Bruſt trucke/ mit Bitt mir zuerzehlen was ihm anlege und wie ihm zuhelffen ſeyn moͤchte/ beichtet er mir alles haarklein herauß/ was er mit der vermeinten Abiſſinerin vor ein Diſcurs gefuͤhrt: und uͤber mich/ beydes wider GOtt: wider die Natur: wider die Chriſtliche Liebe/ und wider das Geſetz getreuer Freundtſchafft/ die wir einander ſolenniter geſchworen/ bey ſich ſelbſt beſchloſſen gehabt hatte; und ſolches that er mit ſolchen Worten und Geberden/ darauß ſein inbruͤnſtige Reu und zerknirſchtes Hertz leicht zumuthmaſſen oder abzunehmen war.
Jch troͤſtete ihn ſo gut ich immer kondte/ und ſagte GOtt haͤtte vielleicht ſolches zur Warnung uͤber uns verhaͤnckt/ damit wir ſich kuͤnfftig vor deß Teuffels Stricken und Verſuchungen deſto beſſer vorſehen: und in ſtaͤtter Gottesforcht leben ſolten; er hatte zwar Urſach ſeiner boͤſen Einwilligung halber Gott hertzlich umb Verzeihung zubitten; aber noch ein groͤſſere Schuldigkeit ſeye es/ daß er ihme umb ſeine Guͤte und Barmhertzigkeit dancke; in dem er ihn ſo Vaͤtterlich auß deß leidigen Sathans Luͤſt und Fallſtrick geriſſen: und ihn vor ſeinem zeitlichen und ewigen Fall behuͤttet haͤtte; es wuͤrde uns vonnoͤthen ſeyn vorſichtiger zuwandlen/ als wann wir mitten in der Welt unter dem Volck wohneten; dann ſolte einer oder der ander oder wir alle beyde fallen/ ſo wuͤrde niemand vorhanden ſeyn/ der uns wiederumb auffhuͤlffe/ als der liebe GOtt/ den wir derowegen deſto fleiſſiger vor Augen haben: und ihne an unterlaß umb Hilff und Beyſtand anflehen muͤſten.
Von ſolchen und dergleichen zuſprechen wurde er zwar umb etwas getroͤſt/ er wolte ſich aber nichts deſtoweniger nicht allerdings zufriden geben/ ſonder batte auffs demuͤtigſte/ ich wolte ihm doch wegen ſeines Verbrechens eine Buß aufflegen; damit ich nun ſein nider geſchlagenes Gemuͤth nach Muͤglichkeit wiederumb etwas auffrichten moͤgte; ſagte ich/ dieweil er ohne das ein Zimmerman ſeye/ und ſeine Axt noch im Vorꝛath hatte/ ſo ſolte er an dem jenigen Ort wo ſo wohl wir als unſere teuffliſche Koͤchin geſtrandet am Ufer deß Meers ein Creutz auffrichten/ damit wuͤrde er nicht allein ein Gott wohlgefaͤllig Bußwerck verꝛichten/ ſonder auch zuwegen bringen/ daß kuͤnfftig der boͤſe Geiſt/ welcher das Zeichen deß H. Creutzes ſcheue/ unſere Jnſul nicht mehr ſo leichtlich anfallen wuͤrde/ ach: antwortet er/ nicht nur ein Creutz in die Nidere ſonder auch zwey auff das Gebuͤrg ſollen von mir verfertigt und auffgerichtet werden; wann ich nur O Vatter: deine Huld und Gnad wider habe/ und mich der Verzeihung von GOtt getroͤſten darff; er gieng in ſolchem Eyfer auch gleich hin und hoͤrete nicht auff zu arbeiten/ biß er die drey Creutz verfertigt hatte/ darvon wir eins am Strandt deß Meers und die andere zwey jedes beſonder auff die hoͤchſte Gipffel deß Gebuͤrgs mit folgender inſcription auffrichteten.
GOtt den Allmaͤchtigen zu ehren und den Feind deß Menſchlichen Geſchlechts zu Vertruß/ hat Simon Meron von Liſtaben auß Portugal mit Rath und Hilff ſeines getreuen Freunds Simplici Simpliciſſimi eines hochteutſchen/ diß Zeichen deß Leydens unſers Erloͤſers/ auß Chriſtlicher Wolmeinung verfertigt und hieher auffgerichtet.
Von daran fiengen wir an etwas Gottſeeliger zu leben als wir zuvor gethan hatten/ und damit wir den Sabath auch heiligen und feyern moͤchten/ ſchnitte ich an ſtatt eines Calenders alle Tag eine Kerb auff ein Stecken und am Sontag ein Creutz; als dann ſaſſen wir zuſammen und redeten miteinander von heiligen und goͤttlichen Sachen; und diſe Weiſe muſte ich gebrauchen/ weil ich noch nichts erſonnen hatte mich damit an ſtatt Papiers und Dinten zubehelffen dardurch ich etwas ſchrifftlichs hette zu unſerer Nachricht auffzaichnen moͤgen.
Hier muß ich zum Beſchluß diſes Capitels einer artlichen Sach gedencken/ die uns den Abend als unſer feine Koͤchin von uns abſchiede/ gewaltig erſchroͤckt und aͤngſtigte/ dern wir die erſte Nacht nicht wahrgenommen/ weil uns der Schlaff wegen uͤberſtandener Abmattung und groſſer Muͤdigkeit gleich uͤberwunden; es war aber diſes; als wir noch vor Augen hatten/ durch was vor tauſent Liſt uns der laidige/ Teuͤffel in Geſtalt der Abiſſinerin verderben wollen/ und dannenhero nicht ſchlaffen konten/ ſonder lang wachent die Zeit: und zwar mehrentheils im Gebett zubrachten/ ſahen wir ſo bald es ein wen g finſter wurde/ umb uns her einen unzaͤhligen Hauffen der Lichter im Lufft herumb ſchweben/ welche auch einen-ſolchen hellen Glantz von ſich gaben/ das wir die Fruͤchte an den Baumen vor dem Laub unterſcheydden konten; da vermeinten wir es waͤre abermal ein neuer Fund deß Widerſachers/ uns zu quelen/ wurden derowegen gantz ſtill und duſamb/ befanden aber entlich daß es eine Art der Jahanns Fuͤncklein oder Zintwuͤrmlein (wie man ſie in Teutſchland nennet) waren/ welche auß einer ſonderbaren Art faulen Holtzes entſtehen ſo auff diſer Jnſul waͤchſt; diſe leuchten ſo hell/ das man ſie gar wol an ſtatt einer hellbrennenden Kertzen gebrauchen kan; maſſen ich nachgehents diß Buch mehrentheils dabey geſchriben; und wann ſie in Europa, Aſia, und Affrica, ſo gemein waͤren als hier/ ſo wuͤrden die Lichter Kraͤmmer ſchlechte Loſung haben.
Das XXII. Capitel.
DJe weil wir nun ſahen daß wir verbleiben muſten wo wir waren/ fiengen wir auch unſere Haußhaltung anderſt an; mein Cammerad machte von einen ſchwartzen Holtz/ welches ſich beynahe dem Eyſen vergleicht wann es duͤrꝛ wird/ vor uns beyde hauen und ſchauffelen/ durch welche wir erſtlich die obgeſetzte drey Creutz eingruben/ zweytens das Meer in Gruben laitetten/ da es ſich/ wie ich zu Alexandria in Ægypten geſehen/ in Saltz verwandelt/ drittes fiengen wir an einen luſtigen Garten zumachen/ weil wir den Muͤſſiggang vor den Anfang unſers Verderbens ſchetzten/ viertens gruben wir das Baͤchlein ab/ alſo daß wir daſſelbe nach unſerm belieben anderwerts hinwenden: den alten Fluß gantz trucken legen; und Fiſch und Krebs ſo vil wir wolten/ gleichſamb mit trucknen Handen und Fuͤſſen darauff auffheben konten; fuͤnfftens fanden wir neben den beſagten Fluͤſſlein ein uͤberauß ſchoͤne Haffner Erde; und ob wir zwar weder Scheiben noch Rath: zumalen auch kein Bohrer oder andere Jnſtrumenten hatten/ uns dergleichen etwas zuzurichten/ umb uns allerhand Geſchirꝛ zu trehen/ ob wir wol das Handwerck nicht gelernet; ſo erſonnen wir doch einen Vortel/ durch welchen wir zuwegen brachten was wir wolten/ dann nach dem wir die Erde geknettet und zubereittet hatten wie ſie ſeyn ſolte/ machten wir wuͤrſt darauß in der dicke und lenge wie die Engliſche Tabacks Pfeiffen ſeyn/ ſolche kleibten wir ſchneckenweiß auffeinander und formirten Geſchirꝛ drauß wie wirs haben wolten/ beydes groß und klein/ Haͤffen und Schuͤſſlen/ zum kochen und trincken; wie uns nun der erſte Brand geriethe/ hatten wir keine Urſach mehr/ uns uͤber einigen Mangel zubeklagen/ dann ob uns wol das Brod abgieng/ hatten wir jedoch hingegen duͤrꝛe Fiſch vollauff/ die wir vor Brod brauchten/ mit der Zeit gieng uns der Vortel mit dem Saltz auch an/ alſo daß wir entlich gar nichts zu klagen hatten; ſonder wie die Leut in der erſten guͤldenen Zeit lebeten; da lehrten wir nach und nach wie wir auß Eyern/ duͤrꝛen Fuͤſchen und Citronen Schaͤlen/ welche beyde leſtere Stuͤck wir zwiſchen zweyen Steinen zu zartem Meel rieben/ in Voͤgel Schmaltz/ ſo wir von den Walchen ſo genanten Voͤgeln bekamen/ an ſtatt deß Brods wolgeſchmackte Kuchen bachen ſolten; ſo wuſte mein Cammerad den Palmwein gar artlich in groſſe Haͤffen zugewinnen/ und denſelben ein par Tag ſtehen zulaſſen biß er verjaren/ hernach ſoffe er ſich ſo voll darin/ das er dorckelte/ und ſolches thaͤt er auff die letzte gleichſamb alle Tage/ Gott geb was ich darwider redete; dann er ſagte/ wann man ihn uͤber die Zeit ſtehen lieſſe ſo wuͤrde er zu Eſſig/ welches zwar nit ohn iſt; antwortet ich ihm dann/ er ſolte auff einmal nit ſo vil ſonder die bloſſe Notdurfft gewinnen/ ſo ſagte er hingegen/ es ſeye Suͤnd/ wann man die Gaben GOttes verachte; man muͤſſe den Balmen beyzeiten zu aderlaſſen/ damit ſie nit in ihren aignen Blut erſtickten; alſo muſte ich ſeinen Begirten den Zaum laſſen/ wolte ich anderſt nit mehr hoͤren/ ich goͤnnete ihm nit was wir die voͤlle umbſonſt haͤtten.
Alſo lebten wir/ wie obgemeldet/ als die erſte Menſchen in der guͤldenen Zeit da der guͤtige Himmel denſelbigen ohne einige Arbeit alles guts auß der Erden hervor wachſen laſſen; gleich wie aber in diſer Welt kein Leben ſo ſuͤß und gluͤckſeelig iſt/ das nit bißweilen mit Gall deß Leydens verbittert werde/ alſo geſchahe uns auch; dann umb wie vil ſich taͤglich unſer Kuch und Keller beſſerte/ umb ſo vil wurden unſere Kleydungen von Tag zu Tag je laͤnger je ploͤder/ biß ſie uns entlich gar an den Leybern verfaulten; das beſte vor uns war diſes/ das wir bißhero noch niemal keinen Winter:
ja nicht die geringſte Kaͤlte innen worden/ wiewol wir damal als wir anfieng nackent zu werden/ meinen Kerbhoͤltzern nach bereits uͤber anderhalbe Jahr auff diſer Jnſul zugebracht/ ſonder es war jederzeit Wetter wie es bey den Europeern in May und Iunio zuſeyn pflegt/ auſſer das es ungefaͤhr im Auguſto und etwas Zeit zuvor gewaltig ſtarck zu regnen und zu wittern pflegt/ ſo wird auch alhier von einem Solſtitio zum andern Tag und Nacht nicht wol uͤber 5. virtel ſtund laͤnger oder kuͤrtzer/ als das andermal.
Wiewol wir nun allein ſich auff der Jnſul befanden/ ſo wolten wir doch nicht wie das unvernuͤnfftige Vihe nackent: ſonder als ehrliche Chriſten auß Europa beklaidet gehen; hetten wir nun vierfuͤſſige Thier gehabt/ ſo waͤre uns ſchon geholffen geweſen/ ihre Baͤlg zu Kleidung anzuwenden; in Mangel derſelbigen aber/ zogen wir dem groſſen Gefluͤgel/ als den Walchen und Pingwins die Haͤut ab und machten uns Niderkleider drauß/ weil wir ſie aber auß Mangel beydes der Jnſtrumenten und zugehoͤrigen Materialien nicht recht auff die Taur beratten konten/ wurden ſie hart/ unbequem und zerſtoben uns von Leib hinweg/ ehe wir ſich deſſen verſehen; die Coquos Baume trugen uns zwar Baunwol genug/ wir konten ſie aber weben noch ſpinnen/ aber mein Cammerad/ welcher etliche Jahr in Indien geweſen/ wiſe mir an denen Bletern fornen an den Spitzen ein Ding wie ein ſcharffer Dorn/ wann man ſelbiges abbricht und am Grad deß Blats hinzeugt/ gleichſamb wie man mit den Bonnen-Scheffen/ Phaſeoli genant/ umbgehet/ wann man ſelbige von ihren Graͤthen reinigt/ ſo verbleibt an dem ſelbigen ſpitzigen Dorn ein Faden hangen/ ſo lang als der Grad oder das Blad iſt/ alſo das man daſelbige an ſtatt Nadel und Faden brauchen kan; ſolches gab mir Urſach und Gelegenbeit an die Hand/ daß ich uns auß denſelben Blettern Niderkleider machte/ und ſolche mit obgemelten Faden ihres aignen Gewaͤchs zuſammen ſtach.
Jn dem wir nun ſo mit einander hauſen/ und unſer Sach ſo weit gebracht/ das wir keine Vrſach mehr hatten/ uns uber einige Arbeitſeeligkeit/ abgang/ Mangel oder Truͤbſal zubeſchwern/ zechte mein Cammerad im Palm Wein jmmerhin taͤglich fort wie ers angefangen:
und nunmehr gewohnt hatte/ biß er entlich Lung und Leber entzuͤntete und ehe ich michs recht verſahe/ mich/ die Jnſul und den Vin de Palm durch einen fruͤhzeitigen Todt zugleich quittirte; ich begrube ihn ſo gut als ich konte/ und in dem ich deß Menſchlichen Weſen Unbeſtaͤndigkeit und anders mehr betrachtete/ machte ich ihm folgende Grabſchrifft.
Daß ich hier: und nicht ins Meer bin worden begraben/ Auch nit in d’ Hoͤll; macht daß umb mich geſtritten haben/ Drey Ding! das erſte der wuͤthende Ocean!
Das zweit: der grauſamb Feind! der hoͤlliſche Sathan; Dieſen entranne ich durch GOttes Huͤlff auß mein Noͤthen Aber vom Palmwein/ dem dritten/ ließ ich mich toͤdten.
Alſo wurde ich allein ein Herꝛ der gantzen Jnſul/ und fieng widerumb ein Einſidleriches Leben an/ warzu ich dann nit allein mehr als genugſame Gelegenheit: ſonder auch ein ſteiffen Willen und Vorſatz hatte; ich machte mir die Guͤter und Gaben diſes Orts zwar wol zunutz/ mit hertzlicher Danckſagung gegen GOtt/ als deſſen Guͤtte und Almacht allein mir ſolche ſo reichlich beſcheret hatte; befliſſe mich aber darneben/ das ich deren Uberfluß nicht miſſbrauchte/ ich wuͤnſchte offt daß ehrliche Chriſten Menſchen bey mir waren/ die anderwerts Armut und Mangel leyden muͤſſen/ ſich der gegenwertigen Gaben GOttes zugebrauchen; weil ich aber wol wuſte/ daß GOtt dem Allmaͤchtigen mehr als muͤglich (dafern es anders ſein Goͤttlicher Will waͤr) mehr Menſchen leichtlicher und wunderbarlicher Weiß hieher zuverſetzen/ als ich hergebracht worden; gab mir ſolches offt Urſach/ ihme umb ſeine Goͤttliche vorſehung: und daß er mich ſo Vaͤtterlich vor andern vil 1000.
Menſchen verſorgt/ und in einen ſolchen geruhigen fridſamen Stand geſetzt hatte/ demuͤtig zudancken.
Das XXIII. Capitel.
MEin Cammerad war noch keine Woch Todt geweſen/ als ich ein Ungeheur umb meine Wohnung herumb vermerckte; nun wolan/ gedachte ich/ Simplici du biſt allein/ ſolt dich nicht der boͤſe Geiſt zu vexirn unterſtehen? vermeineſtu nicht diſer Schadefro werde dir dein Leben ſaur machen; was fragſtu aber nach ihm/ wann du GOtt zum freuͤnde haſt?
du muſt nur etwas haben das dich uͤbet/ dann ſonſt wuͤrde dich Muſiggang und Uberfluß zu fall ſtuͤrtzen; haſtu doch ohne diſen ſonſt niemand zum Feind als dich ſelbſten und diſer Jnſul Uberfluß und Luſtbarkeit/ drumb mach dich nur gefaſt zu ſtreitten/ mit dem jenigen der ſich am allerſtaͤrckſten zu ſeyn bedunckt/ wird derſelbige durch GOttes Hilff uͤberwunden/ ſo wuͤrdeſtu ja ob GOtt will vermittelſt deſſen Gnad auch dein aigner Meiſter verbleiben;
Mit ſolchen Gedancken gieng ich ein par Tag umb/ welche mich umb ein zimlichs beſſerten und andaͤchtig machten; weil ich mich einer Rencontra verſahe/ die ich ohnzweiffel mit dem boͤſen Geiſt außſtehen muͤſte/ aber ich betrog mich vor diß mal ſelbſten/ dann als ich an einem Abend abermal etwas vermercke/ das ſich hoͤren lieſſe/ gieng ich vor meine Huͤtte/ welche zu negſt an einen Felſen deß Gebuͤrgs ſtunde/ warunder die haubt Quel deß ſuͤſſen Waſſers/ das vom Gebuͤrg durch diſe Jnſul ins Meer rinnet/ da ſahe ich meinen Cammeraden an der ſteinen Wand ſtehen/ wie er mit den Fingern in deren Spalt gruͤbelte; ich erſchrack wie leicht zugedencken/ doch faſte ich ſtracks wider ein Hertz/ befahle mich mit Bezaichnung deß heiligen Creutzes in GOttes Schutz/ und dachte es muß doch einmahl ſeyn: beſſer iſts heut als morgen/ gieng darauff zum Geiſt/ und brauchte gegen ihm die jenige Wort die man in ſolchen Begebenheiten zureden pflegt; da verſtunde ich alſobalden/ daß es mein verſtorbener Cammerad war/ welcher bey ſeinen Lebzeiten ſeine Ducaten dorthin verborgen hatte/ der Meinung wann etwan uͤber kurtz oder lang ein Schiff an die Jnſul kommen wuͤrde/ daß er alßdann ſolche wider erheben: und mit ſich darvon nehmen wolte; er gab mir auch zuverſtehen/ daß er auff diß wenige Geld/ alß dardurch er wider nach Hauß zukommen verhoffet/ ſich mehr als auff GOtt verlaſſen/ weſſentwegen er dann mit ſolcher Unruhe nach ſeinem Todt buͤſſen: und mir auch wider ſeinen Willen Ungelegenheit machen muͤſſen; ich namb auff ſein begehren das Geld herauß/ achtete es aber weniger als nichts; welches man mir deſto ehenter glauben kan/ weil ichs auch zu nichts zugebrauchen wuſte; dieſes nun war der erſte Schroͤck den ich einnamb ſeit ich mich allein befande; aber nachgehends wurde mir wol von anderen Geiſtern zugeſetzt als dieſer einer geweſen; darvon ich aber weiters nichts melden/ ſonder nur noch dieſes ſagen will/ daß ich vermittelſt Goͤttlicher Huͤlff und Gnad dahin kam/ daß ich keinen eintzigen Feind mehr ſpuͤrꝛete/ als meine aigne Gedancken/ die offt gar variabel ſtunden/ dann diſe ſeynd nit zollfrey vor GOtt/ wie man ſonſt zuſagen pflegt/ ſonder es wird zu ſeiner Zeit ihrentwegen auch Rechenſchafft gefordert werden.
Damit mich nun dieſelbige deſtoweniger mit Suͤnden beflecken ſolten/ befliſſe ich mich nit allein außzuſchlagen was nichts taugte/ ſonder ich gab mir ſelbſt alle Tag ein leibliche Arbeit auff/ ſolche neben dem gewoͤhnlichen Gebett zuverrichten; dann gleich wie der Menſch zur Arbeit wie der Vogel zum fliehen geboren iſt/ alſo verurſacht hingegen der Muͤſſiggang beydes der Seelen und dem Leib ihre Kranckheiten/ und zuletzt wann mans am wenigſten warnimbt/ das endlich Verderben/ derowegen pflantze ich einen Garten deſſen ich doch weniger als der Wagen des fuͤnfften Raths bedorffte/ weilen die gantze Jnſul nichts anders als ein lieblicher Luſtgarten hette genant werden moͤgen; meine Arbeit taugte auch zu ſonſt nichts/ alß daß ich eins und anders in ein wolſtaͤndigere Ordnung bracht/ obwol manchem die natuͤrliche Vnordnung der Gewaͤchſe wie ſie da untereinander ſtunden/ anmuthiger vorkommen ſeyn moͤchte; und dann daß ich wie obgemelt/ dem Muͤſſiggang abſchaffte; O wie offt wuͤnſchte ich mir/ wañ ich meinen Leib abgemattet hatte und demſelben ſeine Ruhe geben muſte/ geiſtliche Buͤcher/ mich ſelbſt darinn zutroͤſten/ zuergoͤtzen und auffzubauen/ aber ich hatte ſolche drumb nit Demnach ich aber vor dieſem von einem heiligen Mann geleſen/ daß er geſagt/ die gantze weite Welt ſey ihm ein groſſes Buch/ darinnen er die Wunderwercke GOttes erkennen: und zu deſſen Lob angefriſcht werden moͤchte; Alß gedachte ich demſelbigen nachzufolgen/ wiewol ich/ ſo zuſagen/ nit mehr in der Welt war die kleine Jnſul muſte mir die gantze Welt ſeyn/ und in derſelbigen ein jedes Ding/ ja ein jeder Baum! ein Antrieb zur Gottſeligkeit: und eine Eriñerung zu denen Gedancken die ein rechter Chriſt haben ſoll; alſo! ſahe ich ein ſtachelecht Gewaͤchs/ ſo erinnerte ich mich der doͤrnen Cron Chriſtt/ ſahe ich einen Apffel oder Granat/ ſo gedachte ich an den Fall unſerer erſten Eltern und bejammert denſelbigen; gewanne ich ein Paͤlmwein auß einem Baum/ ſo bildet ich mir vor/ wie mildiglich mein Erloͤſer am Stammen deß H. Creutzes ſein Blut vor mich vergoſſen; ſahe ich Meer oder Berg/ ſo erinnerte ich mich des einen oder andern Wunderzeichens und Geſchichten/ ſo unſer Heyland an dergleichen Orthen begangen; fande ich einen oder mehr Stein ſo zum Werffen bequem waren/ ſo ſtellte ich mir vor Augen/ wie die Juden Chriſtum ſteinigen wolten; war ich in meinem Garten/ ſo gedachte ich an das aͤngſtig Gebett am Oelberg/ oder an das Grab Chriſti und wie er nach der Aufferſtehung Mariæ Magdalenæ im Garten erſchinen/ ꝛc.
Mit ſolchen und dergleichen Gedancken hanthierete ich taͤglich; ich aſſe nie daß ich nicht an das letzte Abendmahl Chriſti gedachte und kochte mir niemahl keine Speiß/ daß mich das gegenwertige Feur nicht an die ewige Peyn der Hoͤllen erinnert haͤtte.
Endlich fandt ich/ daß ich Præſilien Safft deren es vnderſchiedliche Gattung auff dieſer Jnſul gibt/ wann ſolche mit Citronen-Safft vermiſcht werden/ gar wol auff eine Art groſſer Palmblaͤtter zuſchreiben ſeye/ welches mich hoͤchlich erfreute/ weil ich nunmehr ordenliche Gebett concipirn und auffſchreiben kondte; zuletzt als ich mit hertzlicher Reu meinen gantzen gefuͤhrten Lebens-Lauff betrachtete/ und meine Bubenſtuͤck die ich von Jugend auff begangen/ mir ſelbſten vor Augen ſtellte/ und zu Gemuͤth fuͤhrete/ daß gleichwohl der barmhertzige GOtt unangeſehen aller ſolchen groben Suͤnden/ mich bißher nit allein vor der ewigen Verdambnuß bewahrt/ ſonder Zeit und Gelegenheit geben hat mich zu beſſern/ zubekehren/ Jhn umb Verzeyhung zu bitten/ und umb ſeine Gutthaten zudancken/ beſchriebe ich alles was mir noch eingefallen/ in dieſes Buch ſo ich von obgemelten Blaͤttern gemacht/ und legte es ſambt obgedachten meines Cammeraden hinderlaſſenen Ducaten an dieſen Orth/ damit wañ vielleicht uͤber kurtz oder lang Leuth hieher kommen ſolten/ ſie ſolches finden und darauß abnehmen koͤnten/ wer etwan hiebevor dieſe Jnſul bewohnet; wird nun heut oder Morgen entweder vor oder nach meinem Todt jemand diß finden und leſen/ denſelben bitte ich/ dafern er etwann Woͤrter darinn antrifft/ die einem/ der ſich gern beſſerte/ nit zureden geſchweige zuſchreiben wohl anſtehen/ er wolle ſich darum nit aͤrgern; ſondern gedencken/ daß die Erzehlung leichter Haͤndel und Geſchichten auch bequeme Wort erfordern ſolche an Tag zugeben; und gleich wie die Maur-Rauth von keinem Regen leichtlich naß wird/ alſo kan auch ein rechtſchaffnes gottſeliges Gemuͤth nicht ſo gleich von einem jedwedern Diſcurs, er ſcheine auch leichtfertig als er wolle/ angeſteckt/ vergifftet und verderbt werden; ein ehrlich geſinnter Chriſtlicher Leſer/ wird ſich vilmehr verwundern und die Goͤttliche Barmhertzigkeit preyſen/ wann er findet/ daß ſo ein ſchlimer Geſell wie ich geweſen/ dannoch die Gnad von GOtt gehabt/ der Welt zu reſignirn, und in einem ſolchen Standt zuleben/ darinnen er zur ewigen Glory zukommen/ und die ſeelige Ewigkeit nechſt dem heiligen Leyden deß Erloͤſers zu erlangen verhofft/ durch ein ſeeligs ENDE.
Relation Jean Carniliſſen von Harlem eines Hollaͤndiſchen Schiff- Capitains an German Schleiffheim von Sulsfort ſeinen guten Freund/ vom Sim pliciſſimo Das XXIV. Capitel.
ES weiß ſich ohnzweiffel derſelbe noch wol zuerinnern/ was maſſen ich bey unſerer Abraiß verſprochen/ ihme die allergroͤſte Raritet mitzubringen/ die mir in gantz Jndia/ oder auff unſerer Reiß zuſtahe; nun habe ich zwar etliche ſeltzame Meer- oder Erd-Gewaͤchs geſamblet/ damit der Herꝛ wohl ſein Kunſt-Cammer zieren mag; aber was mich am allermehreſten Verwunderungs und Aufhebens weꝛth zuſeyn beduncket/ iſt gegenwertiges Buch/ welches ein hochteutſcher Mann in einer Jnſul gleichſamb mitten im Meer allein wohnhafftig/ wegen Mangel Papiers auß Palmblaͤttern gemacht und ſeinen gantzen Lebens-Lauff darinn beſchriben; wie mir aber ſolches Buch zuhanden kommen/ auch was beſagter Teutſche vor ein Mann ſeye/ und was er vor ein Leben fuͤhre/ muß ich dem Herꝛn ein wenig außfuͤhrlich erzehlen/ ob er zwar ſelbſt ſolches in gemeltem ſeinem Buche zimblicher maſſen an Tag gegeben.
Alß wir in den Mollucciſchen Jnſulen unſere Ladung voͤllig bekommen/ und unſern Lauff gegen dem Capo bonæ Eſperanzæ zunahmen/ ſparꝛeten wir daß ſich unſere Heimreiſe nicht beſchleinigen wolte/ wie wir wol anfangs gehofft dann die Winde mehrentheils contrari und ſo variabel giengen/ daß wir lang umbgetriben und auffgehalten wurden; weſſentwegen dann alle Schiff auff der Armada mercklich vil Krancke bekamen; unſer Admiral thaͤt ein Schuß/ ſteckt eine Flacken auß und lieſſe alſo alle Capitains von der Flott auff ſein Schiff kommen/ da wurde gerathſchlagt und beſchloſſen/ daß man ſich die Jnſul S. Helena zuerlangen/ und daſelbſten die Krancke zuerfriſchen und anſtaͤndiges Wetter zuerwarten; Jtem es ſolten (wann die Armada villeicht durch Ungewitter deſſen wir uns nit vergebens vorſahen/ zertrennt wuͤrde) die erſte Schiff ſo an bemelte Jnſul kamen/ eine Zeit von 14. Tagen auff die uͤbrige warthen/ welches dann wol außgeſonnen und beſchloſſen worden; maſſen es uns ergieng wie wir beſorgt hatten/ in dem durch einen Sturm die Flotte dergeſtalt zerſtreut wurde/ daß kein einiges Schiff bey dem andern verblibe; alß ich mich nun mit meinem anvertrauten Schiff allein befande/ und zugleich mit widerwertigem Wind/ Mangel an ſuͤſſem Waſſer und vielen Krancken geplagt wurde/ muſte ich mich kuͤmmerlich mit laviren behelffen/ warmit ich aber wenig außrichtete/ mehrbeſagte Jnſul Helenæ zuerlangen (von deren wir noch 400. Meilen zuſeyn ſchaͤtzten) es hette ſich dann der Wind geaͤndert.
Jn ſolchem umbſchweiffen und ſchlechten Zuſtand/ in dem es ſich mit den Krancken aͤrgert/ und ihrer taͤglich mehr wurden/ ſahen wir gegen Oſten weit im Meer hinein unſers bedunckens einen eintzigen Felſen ligen/ dahin richteten wir unſeren Lauff der Hoffnung etwann ein Land der Enden anzutreffen/ wiewol wir nichts dergleichen in unſeren Mappen ang zeigt fanden/ ſo der Enden gelegen/ da wir ſich nun demſelben Felſen auff der Mittnaͤchtigen Seiten naͤherten/ ſchaͤtzten wir dem Anſehen nach daß es ein ſteinaͤchtigs hohes unfruchtbares Gebuͤrg ſeyn muſte/ welches ſo eintzig im Meer laͤge/ daß auch an derſelben Seiten zubeſteigen oder daran anzulaͤnden unmuͤglich ſchiene; doch empfanden wir am Geruch/ daß wir nahe an einem guten Gelaͤnd ſeyn muͤſten/ bemeltes Gebuͤrg ſaſſe und flohe voller Voͤgel/ und in dem wir dieſelbe betrachteten/ wuͤrden wir auff den hoͤchſten Gipffelen zweyer Creutz gewahr/ daran wir wol abnehmen kondten/ daß ſolche durch Menſchliche Haͤnd auffgerichtet worden/ und dannenhero das Gebuͤrg wol zubeſteigen waͤre; derowegen ſchifften wir offt hinumb und fanden auff der andern Seiten deß gemelten Gebuͤrgs ein zwar kleines:
aber ſolches luſtiges Gelaͤnd/ dergleichen ich mein Tage weder in Oſt- noch Weſt-Jndien nicht geſehen; wir legten ſich 10. Claffter tieff auff den Ancker/ guten Sandgrund/ und ſchickten einen Nachen mit 8. Mann zu Land/ umbzuſehen/ ob daſelbſten keine Erfriſchung zubekommen.
Dieſe kamen bald wider und brachten einen groſſen uͤberfluß von allerhand Fruͤchten/ als Citronen/ Pommerantzen/ Coquos, Bonanes, Batates: und was uns zum hoͤchſten erfreute/ auch die Zeitung mit ſich/ das trefflich gut Trinckwaſſer auff der Jnſul zubekommen Jtem/ ob ſie zwar einen Hochteutſchen auff der Jnſul angetroffen/ der allem anſehen nach ſich ſchon lange Zeit alda befunden/ ſo lauffe jedoch der Orth ſo voller Gefluͤgel/ die ſich mit den Haͤnden fangen laſſen/ daß ſie den Nachen voll zubekommen und mit Stecken todt zuſchlagen getraut hetten; von gemeltem Teutſchen glaubten ſie/ daß er irgends auff einem Schiff ein Ubelthat begangen/ und dannenhero zur Straff auff diſe Jnſul geſetzt worden; welches wir dann auch darvor hielten; uͤber das ſagten ſie vor gewiß/ daß der Kerl nicht bey ſich ſelbſt: ſonder ein purer Narꝛ ſeyn muſte/ als von welchem ſie keine eintzige richtige Red und Antwort haben moͤgen.
Gleichwie nun durch dieſe Zeittung das gantze Schiff-Volck/ inſonderheit aber die Krancke hertzlich erfreut wurden/ alſo verlangt auch jederman auffs Land/ ſich widerumb zuerquicken; ich ſchickte derowegen einen Nachen voll nach dem andern hin/ nit allein den Krancken ihre Geſundheit wider zuerhollen/ ſondern auch das Schiff mit friſchem Waſſer zuverſehen/ welches uns beydes noth war; alſo daß wir mehrentheils auff die Jnſul kamen; da fanden wir mehr ein Jrꝛdiſch Paradeiß als einen oͤden unbekandten Orth! ich vermerckte auch gleich/ daß bemelter Teutſche kein ſolcher Thor ſeyn muͤſte/ viel weniger ein Vbelthaͤter/ wie die unſerige anfangs darvor gehalten; dann alle Baͤum/ die von Art eine glatte Rinden trugen/ hatte er mit Bibliſchen und anderen ſchoͤnen Spruͤchen gezaichnet/ ſeinen Chriſtlichen Geiſt dardurch auffzumuntern/ und das Gemuͤth zu GOTT zuerheben; wo aber keine gantze Spruͤche ſtunden/ da befanden ſich wenigiſt die 4. Buchſtaben der Uberſchrifft Chriſti am Creutz/ als INRI oder der Nahmen JESU und Mariæ/ als irgends nur ein Jnſtrument deß Leydens Chriſti/ darauß wir muthmaſſeten/ daß er ohne zweiffel ein Papiſt ſeyn muͤſte/ weil uns alles ſo Paͤbſtiſch vorkam; da ſtund memento mori auff Latein; dorten Ieſchua Hanoſrum Melech Haichudim auff Hebreiſch/ an einem andern Ort dergleichen etwas auff griechiſch/ teutſch/ arabiſch oder malaiſch (welche Sprach durch gantz Jndien gehet) zu keinem anderen Ende/ als ſich der Himmliſchen Goͤttlilichen Dinge dabey Chriſtlich zuerinnern; wir fanden auch ſeines Cammerꝛathen Grabmal/ davon dieſer Teutſche ſelbſt in ſeines Lebens Erzehlung Meldung thut/ nicht weniger auch das dritte Creutz/ welche ſie beyde am Ufer deß Meers miteinander auffgerichtet/ weſſentwegen dann unſer Schiff- Volck den Ort (vornemblich weil ſie gleichſamb an allen Baumen auch Creutz eingeſchnitten ſtunden) die Creutz Jnſul nannten; doch waren uns alle ſolche kurtze und ſinnreiche Spruͤch lauter raͤtheriſch und dunckele Oracula, auß denen wir aber gleichwol abnehmen kondten/ daß ihr Author kein Narꝛ: ſonder ein ſinnreicher Poet: inſonderheit aber ein Gottſeeliger Chriſt ſeyn muͤſte/ der viel mit Betrachtung himmliſcher Ding umbgebe; folgender Reum den wir auch in einem Baum eingeſchnitten fanden/ bedunckte unſeren ſiegen Troͤſter/ der mit mir herumb gieng/ und viel auff ſchriebe was er fande/ den vornembſten zuſeyn/ vielleicht weil er ihm was neues war/ er lautet alſo.
Ach allerhoͤchſtes Gut! du wohneſt ſo im Finſtern Liecht!
Daß man vor Klarheit groß/ dem groſſen Glantz kan ſehen nicht.
dann er/ der Siegen Troͤſter/ welcher ein uͤberauß gelehrter Mann war/ ſagte/ ſo weit kombt ein Menſch auff dieſer Welt und nicht hoͤher/ es wolle ihm dann Gott das Hoͤchſte Gut auß Gnaden mehr offenbaren.
Jndeſſen durchſtriche meine geſunde Schiff- Burſch die gantze Jnſul/ allerhand Erfriſchung vor ſich und die Krancke zuſammen zubringen/ und bemelden Teutſchen zuſuchen/ den alle Principalen deß Schiffs zu ſehen und mit ihme zu conteriren ein groß Verlangen trugen; ſie traffen ihn dannoch nicht an/ aber wol ein ungeheure Hoͤle voller Waſſer im Steinfelſen/ darin ſie ſchaͤtzten daß er ſeyn muͤſte/ weil ein zimblicher aͤnger Fußpfadt hinein gienge/ in dieſelbe kondte man aber wegen deß darin ſtehenden Waſſers und groſſer Finſternuß nicht kommen; und wann man gleich Fackeln und Pech- Ring anzuͤndete/ ſich damit zubehelffen/ und die Hoͤle zu viſitiren/ ſo loͤſchte jedoch alles auß/ ehe ſie ein halben Stein-Wurff weit hinein kamen mit welcher Arbeit ſie viel Zeit umbſonſt hinbrachten.
Das XXV. Capitel.
ALs mir nun unſere Leut von dieſer ihrer vergeblicher Arbeit relation thaͤten/ und ich ſelb er hingehen wolte/ den Ort zubeſichtigen/ und zuſehen was etwan zuthun ſeyn moͤchte/ damit wir den beſagten Teutſchen zur hand bringen koͤndten; erꝛegte ſich nicht allein ein grauſamer Erdbidem/ das meine vermeinten die gantze Jnſul wuͤrde all Augenblick untergehen/ ſonder ich wurde auch eyligſt zum Schiff-Volck beruffen/ welche ſich mehrentheils ſo viel deren auff dem Land wahren/ in einem faſt wunderlichen und ſehr ſorgſamen Zuſtand befanden, dann da ſtund einer mit ploſem Degen vor einem Baum/ fochte mit demſelbigen und gab vor/ er haͤtte den allergroͤſten Riſen zubeſtreiten; an einem andern Ort ſahe einer mit froͤligem Angeſicht gen Himmel/ und zeigte den andern vor eine gruͤndliche Wahrheit an/ er ſehe GOtt und das gantze himmliche Heer/ in der himmliſchen Freud beyſammen; hingegen ſahe ein anderer auff den Erdboden/ mit Forcht und Zittern/ vorgebende/ er ſehe in vorſich habender ſchroͤcklichen Gruben den leitigen Teuffel ſambt ſeinem Anhang; die wie in einem Abgrund herumb wimmelten; ein anderer hatte ein Pruͤgel und ſchluge umb ſich/ daß ihm niemand naͤhern dorffte/ und ſchrye doch/ man ſolte ihm wider die viele Woͤlff helffen/ die ihn zerzeiſſen wolten/ hie ſaſſe einer auff einem Waſſer-Faß (als welche wir zu zurichten und zu fuͤllen an Landt gebracht hatten) gab demſelben die Sporen und wolte es wie ein Pferdt tumlen; dort fiſchte einer auff trucknem Land mit dem Angel/ und zeigte den andern was ihm vor Fiſche anbeiſſen wuͤrden; in ſumma/ da hieſſe es wohl viel Koͤpff viel Sinn/ dann eine jeder hatte ſeine ſonderbare Anfechtung/ welche ſich mit deß andern im wenigſten nicht vergleichte; es kam einer zu mir geloffen/ der ſagte gantz ernſtlich Herꝛ Capitain ich bitte ihn doch umb hundert tauend GOttes Willen/ er wolle Iuſtitiriam adminiſtriren/ und mich vor den grenlichen Kerlen beſchuͤtzen!
Als ich ihn nun fragte/ wer ihn dann belaydigt haͤtte/ antwortet er (und wiſe mil der Hand auff die uͤbrige die ebẽ ſo naͤrꝛiſch und verdollet in den Koͤpffen waren als er) dieſe Tyrannen wollen mich zwingen/ ich ſoll zwo Tonnen Hoͤring: ſechs weſtphaͤliſche Schuͤncken: und zwoͤlff hollaͤndiſche Kaͤß/ ſambt einer Tonnen Butter auff einmal auff freſſen; Herꝛ Capitain ſagte er ferner/ wie wolte das Ding ſeyn koͤnnen? es iſt ja unmuͤglich und ich muͤſte ja erworgen oder zerberſten! mit ſolchen und dergleichen Grillen giengen ſie umb/ welches recht kurtzweilig geweſen waͤre/ dafern man nur gewiſt haͤtte/ daß es auch wider ein End nehmen: und ohne Schaden abgehen wuͤrde; aber was mich und die uͤbrige ſo noch beym Verſtand waren/ anbelangt/ wurde uns rechtſchaffen Angſt/ vornemblichen weil wir dieſer verꝛuckten Leute je laͤnger je mehr kriegten und ſelbſten nicht wuſten/ wie lange wir vor ſolchem ſeltzſamen Zuſtand befreyt bleiben wuͤrden;
Unſer Siegen Troͤſter der ein ſanfftmuͤthiger frommer Mann war/ und etliche andere hielten darvor/ der offt beruͤhrte Teutſche/ denn die unſerige anfaͤnglich auff der Jnſul angetroffen/ muͤſte ein heiliger Mann: und Gottes wohlgefaͤlliger Diener und Freunde ſeyn; weßwegen wir dann/ weil ihm die unſerige mit Abhauung der Baum: Eroͤſung der Feuchten und Todtſchlagung deß Gefluͤgels ſeine Wohnung ruinirten/ mit ſolcher Straff vom Himmel herab belegt wuͤrden, hingegen aber ſagten andere officianten/ er koͤndte auch wol ein Zauberer ſeyn/ welcher uns durch ſeine Kuͤnſte mit Erdbidtmen und ſolcher Wohnwitzigkeit plage/ umb uns widerumb deſto ehender von der Jnſul zubringen/ oder uns gar darauff zuverderben es waͤre am beſten ſagten ſie/ daß man ihn gefangen kriegt/ und zwinge/ den unſerigen wider zum Verſtand zuhelffen; in ſolchem Zwyſpalt behaubte jedes theil ſeine Meinung/ die mich beyde aͤngſtigten; dann ich gedachte/ iſt er ein Freundt GOttes/ und dieſe Straff uns ſeinet halben zukommen/ ſo wird ihn auch Gott wohl vor uns beſchuͤtzen; iſt er aber ein Zauberer/ und kan ſolche Sachen verꝛichten die wir vor Augen ſehen und in den Leibern empfinden/ ſo wird er ohne zweiffel noch mehr koͤnnen/ daß wir ihn nicht erhaſchen moͤgen; und wer weiß! vielleicht ſtehet er unſichtbar unter uns? endlich beſchloſſen wir ihne zuſuchen und in unſeren Gewalt zubringen/ es geſchehe gleich mit Guͤte oder Gewalt; giengen demnach wider mit Fackelen/ Bech-Kraͤntzen/ und Liechtern in Laternen in obgenannte Hoͤle/ es gieng uns aber wider wie es zuvor den andern ergangen war/ daß wir nemblich kein Liecht hinein bringen: und alſo auch ſelbſt vor Waſſer/ Finſternuß und ſcharpffen Felſen nicht fuͤrders kommen kondten/ ob wir zwar ſolches offt probirten; da fienge ein theil an auß uns/ zubetten/ das andere aber vielmehr zuſchweren/ und wuſten wir nicht/ was wir zu dieſen unſern Aengſten thun oder laſſen ſolten;
Da wir nun ſo in der finſteren Hoͤlen ſtunden/ und wuſten nicht wo auß noch ein/ maſſen jeder nichts anders thaͤt/ als daß er lamentirte hoͤrten wir noch weit von uns den Teutſchen uns folgender Geſtalt; auß der finſtern Hoͤle zuſchreyen! ihr Herꝛn: ſagte er/ was bemuͤhet ihr euch umbſonſt zu mir oder ſonſt herein zukommen/ ſehet ihr dann nicht daß es ein pure Unmuͤglichkeit iſt? wann ihr euch mit denen Erfriſchungen die euch GOtt auff dem Land beſcheret/ nicht vergnuͤgen laſſen: ſonder an mir/ einem nackenden armen Mann der nichts als das Leben hat; reich werden wollet/ ſo verſichere ich euch/ daß ihr leer Stro treſchet; darumb bitte ich euch umb Chriſti unſers Erloͤſers Willen/ laſt ab von eurem Beginnen/ genieſſet gleichwohl die Fruͤchte deß Landts zu eurer Erfriſchung/ und laſt mich in dieſer meiner Sicherheit/ dahin mich euere beynahe tyranniſche und ſonſt betrohenliche Reden (die ich geſter in meiner Huͤtten vernehmen muͤſſen) zu fliehen verurſacht/ mit frieden/ ehe ihr (da der liebe GOtt vor ſeyn wolle) daruͤber in Ungluͤck kombt; da war nun guter Rath theuer; aber unſer Siechentroͤſter ſchrye ihm hinwider zu und ſagte/ hat euch geſter jemand moleſtirt, ſo iſts uns von Grund unſers Hertzens leyd/ es iſt vom grobem Schiff-Volck geſchehen/ das von keiner Diſcretion nichts weiß; wir kommen nicht euch zu pluͤndern noch Beut zu machen/ ſonder nur umb Rath zubitten/ wie den Unſerigen wider zuhelffen ſey/ die mehrentheils auff dieſer Jnſul ihre Sinne verlohren; ohne das wir auch gern mit euch als einen Chriſten und Landsman reden: euch dem letzten Gebott unſers Erloͤſers gemeß/ alle Lieb/ Ehr/ Treu und Freundtſchafft erweiſſen: und wanns euch beliebt/ wider mit uns in euer Vatterland heimfuͤhren moͤchten;
Hierauff kriegten wir zur Antwort/ er haͤtte geſter zwar wohl vernommen/ wie wir gegen ihm geſinnet waͤren; doch wolt er dem Geſetz unſers Heylands zu folg boͤſes mit gutem bezahlen/ und uns nicht verhalten wie den unſerigen wieder von ihrer Unſinnigen Wahnwitz zuhelffen ſeye; wir ſolten/ ſagte er/ die jenigen ſo mit ſolchem Zuſtand behafftet waͤren/ nur von den Pflaumen darin ſie ihren Verſtand verfreſſen/ die Kernen eſſen laſſen/ ſo wuͤrde es ſich mit allen in einem Augenblick wider beſſern/ welche wir ohne ſeinen Rath an den Pferſigen haͤtten abnehmen ſollen/ als an welchen die hitzige Kern/ wann man ſie mir genieſſe/ die ſchaͤdliche Kaͤlte deß Pferſigs ſelbſt hinderireibe; dafern wir auch vielleicht die Baͤum ſo ſolche Pflaumen trugen nicht kennen wuͤrden/ ſo ſolten wir nur Achtung geben/ an welchem geſchrieben ſtunde/
Verwunder dich uͤber meine Natur/ Jch mach es wie Circe die Zaubriſch Hur.
durch dieſe Antwort und deß Teutſchen erſte Red kondten wir uns wohl verſichert halten/ daß er von den unſerigen/ ſo wir erſtmals auff die Jnſul geſandt/ erſchreckt: und gemuͤſſigt worden/ in dieſe Hoͤle ſich zu retiriren; item daß er ein Kerl von rechtſchaffnen teutſchen Gemuͤth ſeyn muͤſte/ weil er uns/ ohnangeſehen er von den unſerigen moleſtirt worden/ nichts deſtoweniger anzeigte/ durch was die unſerige ihre Sinne verlohren und wordurch ſie wider zurecht gebracht werden moͤchten; da bedachten wir ererſt mit hoͤchſter Reu/ was vor boͤſe Gedancken und falſches Urthel wir von ihm gefaſt/ und deſſentwegen zu billicher Straff in dieſe gefaͤhrliche finſtere Hoͤle gerathen waͤren; auß welcher ohne Liecht zu kommen unmuͤglich zu ſeyn ſchiene/ weil wir uns viel zu weit hinein vertiefft hatten; derowegen erhub unſer Siechentroͤſter ſeine Stimm wiederumb gantz erbaͤrmlich und ſagte/ ach redtlicher Landsman! die jenige ſo euch geſter mit ihren ungeſchliffenen Reden beleydigt haben/ ſeynd grobe: und zwar die ungeſchliffneſte Leut von unſeren Schiffe geweſen; hingegen ſtehet jetzt hier der Capitain ſambt den vornembſten Officirn euch widerumb umb Verzeihung zubitten/ euch freundlich zubegruͤſſen und zu tractirn auch mit zutheilen was etwan in unſerem Vermoͤgen befindlich und euch dienlich ſeyn moͤchte; ja wann ihr ſelber woͤlt/ euch widerumb auß dieſer vertruͤßlichen Einſambkeit mit uns in Europam zunehmen; aber es wurde uns zur Antwort/ er bedanckte ſich zwar deß gut Anerbietens ſeye aber gantz nicht bedacht/ etwas von unſeren offerten anzunehmen; dann gleich wie er vermittelſt Goͤttlicher Gnaden nunmehr uͤber fuͤnffzehen Jahrlang mit hoͤchſter Vergnuͤgung aller Menſchlichen Hilff und Beywohnung an dieſem Ort entbaͤrẽ koͤnnen/ alſo begere er auch noch nicht wider in Europam zu kehren/ umb ſo thoͤrechter Weiß ſeinen jetzigen vergnuͤgſamen Staud durch eine ſo weite und gefaͤhrliche Reiſe in ein unruhiges jmmerwehrendes Ellend zuverwechslen.
Das XXVI. Capitel.
NAch Vernehmung dieſer Meinung waͤre uns der Teutſche zwar wol geſeſſen geweſen/ wann wir nur wider auß ſeiner Hoͤlen haͤtten kommen koͤnnen; aber ſolches uns unmuͤglich; dann gleich wie wirs ohne Liecht nicht vermochten/ alſo dorfften wir auch auff keine Hilff von den Unſerigen hoffen/ welche auff der Jnſul in ihrer Dollerey noch herumb raſeten.
Derowegen ſtunden wir in groſſen Aengſten/ und ſuchten die allerbeſte Wort herfuͤr/ den Teutſchen zu perſuadirn, daß er uns auß der Hoͤlen helffen ſolte/ welche er aber alle nichts achtete/ biß wir endlich (nach dem wir ihm unſeren und der unſerigen Zuſtand gar beweglich zu Gemuͤth gefuͤhrt/ er auch ſelbſt ermaſſe/ daß kein theil dem andern von uns ohne ſeinen Beyſtand nicht helffen wuͤrde koͤnnen) vor GOtt dem Allmaͤchtigen proteſtirten/ daß er uns auß Hartnaͤckigkeit ſterben und Verderben lieſe/ und daß er deſſentwegen am juͤngſten Gericht wuͤrde Rechenſchafft geben muͤſſen; mit dem Anhang/ wolte er uns nicht lebendig auß der Hoͤlen helffen/ ſo muͤſte er uns doch endlich wann wir darin verderben und geſtorben waͤren/ todt herauß ſchleppen; wie er dann auch beſorglich auff der Jnſul Todte genug finden wuͤrde/ die ewig Rach uͤber ihn zuſchreyen Urſach haͤtten/ umb willen er ihnen nicht zuhilffe kommen/ ehe ſie einander vielleicht/ wie zu foͤrchten/ in ihrem unſinnigen Zuſtand ſelbſten entleibten; durch diß Zuſprechen erlangten wir endlich/ daß er uns verſprach auß der Hoͤlen zufuͤhren jedoch muſten wir ihm zuvor folgende fuͤnff Puncten/ wahr/ ſtaͤtt/ veſt und unzerbruͤchlichen zuhalten/ bey Chriſtlicher Treu und Altteutſchem Bidermanns Glauben verſprachen.
Erſtlich daß wir die jenige ſo wir anfaͤnglich auff die Jnſul geſaͤndet/ wegen deſſen damit ſie ſich gegen ihm vergrieffen/ weder mit Worten noch Wercken nicht ſtraffen ſolten; zweyten daß hingegen auch vergeſſen todt und ab ſeyn ſolte/ daß er/ der Teutſche/ ſich vor uns verborgen/ und ſo lange nicht in unſer Bitten und Begehren verwilligen wollen; drittens daß wir ihn als eine freye Perſon die niemand unterworffen/ wider ſeinen Willen nicht muͤſſigen wolten/ mit uns wiederumb in Europam zuſchiffen/ vierdtens daß wir keinen auß den Unſerigen auff der Jnſul hinderlaſſen wolten/ und fuͤnfftens daß wir niemanden weder ſchrifft: noch muͤndich vielweniger durch eine Mappa kundt: oder offenbar machen wolten/ wo und unter welchem Gradu dieſe Jnſul gelegen; nach dem wir nun ſolches zuhalten betheuert/ lieſſe er ſich gleich mit vielen Liechtern ſehen/ welche auß den Finſtern wie die helle Stern hervor glaͤntzten/ wir ſahen wol daß es kein Feur war/ weil ihm Haar und Bart voll hinge/ welches auff ſolchen Fall verbrennt waͤre; hielten es derowegen vor eytel Carfunckelſtein/ die wie man ſagt/ im Finſtern leuchten ſollen; da ſtiege er einen Felſſen auff den andern ab/ und muſte auch an etlichen Orten durchs Waſſer watten/ alſo daß er durch ſeltzſame Gruͤme und Umbweg (welche uns unmuͤglich zufinden geweſt waͤren/ wann wir gleich wie er mit ſolchen Liechtern verſehen geweſt waͤren) ſich gegen uns naͤhern muſte; es ſahe alles mehr einem Traum: als einer wahren Geſchichte: der Teutſche ſelbſt aber mehr einem Geſpenſt: als einem wahrhafftigen Menſchen gleich; alſo daß ſich etliche einbildeten/ wir waͤren auch gleich unſeren Leuten auff der Jnſul mit einer aberwitzigen Wahnſucht behafftet.
Als er nun nach einer halben Stund (dann ſo lange Zeit muſte er mit auff und abſteigen zubringen/ ehe er zu uns kommen konte) bey uns anlangte/ gab er jedem nach teutſchen Gebrauch die Hand/ hieſſe uns freundlich willkommen/ und batt wir wolten ihm verzeihen/ daß er auß Mißtrauen ſo lang verzogen haͤtte/ uns wider an Tages-Licht zubringen; reichte darauff jedem eins von ſeinen Lichtern/ welches aber keine Edelgeſtein: ſonder ſchwartze Keffer waren in der groͤſſe als die ſchroͤter in Teutſchland/ diſe hatten untem am Hals einen weiſſen Flecken ſo groß als ein Pfenning/ da leuchtete in der finſtere vil heller als ein Kertze/ maſſen wir durch diſe wunderbarliche Lichter mit unſerm Teutſchen wider gluͤcklich auß der grauſammen Hoͤllen kamen/
Diſer war ein langer ſtarcker wol proportionirter Mann mit geraden Glidern/ Lebhaffter ſchoͤner Farb/ Corallen rothe Lefftzen/ lieblichen ſchwartzen Augen/ ſehr heller Stimm/ und einem langen ſchwartzen Haar und Bart hie nnd da mit ſehr wenigen grauen Haaren beſprengt/ die Haubthaar hiengen ihm biß uͤber die Huͤffte/ und der Bart biß uͤber den Nabel hinunter; umb die Scham hatte er einen Schurtz von Balm-Blaͤttern und auff dem Haupt einen breiten Hut hatte auß Bintzen geflochten/ und mit einem Gummi uͤberzogen/ der ihn wie ein Tyriſol/ beydes vor Regen und Sonnenſchein beſchuͤtzen konte; und im uͤbrigen ſahe er beynahe auß/ wie die Papiſten ihren Sanctum Onoffrium abzumahlen pflegen; er wolte in der Hoͤllen mit uns nit reden/ aber ſo bald er herauß kam/ ſagte er uns die Vrſach/ nemblich das ſie diſe Art an ſich: wann man darinn ein groß Getoͤß haͤtte/ daß alsdann die gantze Jnſul daruon erſchittere/ und einen ſolchen Erdbidem erzaige/ daß die jenige ſo darauff ſeyen/ vermeinen ſie wuͤrde untergehen/ ſo er bey Lebzeiten ſeines Cammeraden vil mal probirt haͤtte/ welches uns erinnerte an das jenige Loch in der Erden ohnweit der Statt Vieburg in Finnland/ darvon Johann Raun in ſeiner Coſmographia am 22. Cap: ſchreibet; er verwiſe uns darneben daß wir ſich fo frevenlich hinein begeben/ und erzehlte zugleich daß er und ſein Cammerad wol ein gantz Jahr zugebracht/ ehe ſie ſich deß Weegs hinein erkuͤndigt/ welches ihnen aber gleich wol ohne gedachte Keffern/ weil ſonſt alle Feur darin außloͤſchen/ in vilen Jahren nimmermehr muͤglich geweſen waͤre; mithin naͤherten wir ſich zu ſeiner Hitten/ die hatten die unſerige ſpolitt und allerdings ruinirt/ welches mich hefftig vertroſſe/ er aber ſahe ſie kaltſinnig an/ und thaͤt nicht dergleichen/ das ihm ein Layd dardurch widerfahren waͤre; doch troͤſtet ich ihn/ mit Entſchuldigung/ daß ſolches wider mein Willen und Befelch geſchehen/ GOtt geb auß was Verhaͤngnus oder Befelch/ villeicht ihm zuerkennen zugeben/ wieweit er ſich der Gegenwart und Beywohnung der Menſchen/ vornemblich aber der Chriſten und zwar ſeiner Europeiſchen Landsleut zuerfreyen; die beyde ſo die Zerſtoͤhrer ſeiner armen Wohnung gemacht haͤtten/ wuͤrde uͤber dreyſſig Ducaten in ſpccie nit ſeyn/ die er ihnen gern goͤnne/ hingegen waͤre der groͤſte Verluſt/ den er erlitten/ ein Buch das er mit groſſer Muͤhe von ſeinem gantzen Lebens Lanff: und wie er in diſe Jnſul kommen/ beſchrieben; doch koͤnte ers auch leicht verſchmirtzen/ weil er ein anders verfertigen koͤnte/ wann wir ihm anders die Palm-Baͤum nit alle abhauen: und ihm ſelbſt das Leben laſſen wuͤrden; darauff erinnerte er ſelbſt zueilen/ damit wir denen ſo ihre Vernunfft in den Pflaumen verfreſſen hatten/ fein zeitlich wider zuhilff kommen moͤchten.
Alſo gelangten wir zu angeregten Baumen darbey die unſerige beydes krancke und geſunde ihr Laͤger auffgerichtet; da ſahe man nun ein wunderbarlichs abentheurlichs Weſen; kein eintziger unter allen war noch bey Sinnen; die jenige aber ſo ihr Vernunfft noch hatten/ waren zerſtoben und von den verꝛuckten entweder auff das Schiff oder ſonſten hin in die Jnſul geflohen; der erſte der uns auffſtieſſe/ war ein Buͤchſenmeiſter/ der kroche auff allen vieren daher/ kraͤchſtete wie ein Sau/ und und ſagte jmmerfort/ Maltz/ Maltz; der Meinung weil er ſich einbildete/ er waͤre zu einer Sau worden/ wir ſolten ihm Maltz zufreſſen geben; derohalben gabe ich ihm auß Rath deß hochteutſchen ein par Kern von denen Pflaumen/ darin ſie alle ihre Witz verfreſſen/ mit verſprechen/ wann er ſolche geſſen haben wuͤrde/ daß ſolche zuſich genommen/ alſo das ſie kaum warm bey ihm worden/ richtet er ſich wider auff und fieng an vernuͤnfftig zureden; und ſolcher Geſtalt brachten wir alle ehender als in einer Stund wider zurecht/ da kan ſich nun jeder wol einbilden/ wie hoch mich ſolches erfreute/ und was Geſtalten ich mich obgedachten Hochteutſchen verbunden zu ſeyn erkennete/ ſeintemal wir ohne ſein Hilff und Rath mit allem Volck ſambt dem Schiff und Guͤttern ohn allen Zweiffel haͤtten verderben muͤſſen;
Das XXVII. Capitel.
DA ich mich nun widerumb in einem ſolchen guten Stand befande/ lieſſe ich durch den Trompeter dem Volck zuſammen plaſen/ weil die wenige geſunde ſo noch ihre Witz behalten/ wie obgemelt/ hin und wider auff der Jnſul zerſtreut vmbgiengen/ als ſie ſich nun ſambleten/ fande ich daß in ſolcher Dollerey kein einiger verlohren worden; derowegen thaͤt unſer Caplan oder Siechentroͤſter eine ſchoͤne Predig/ in deren er die Wunder GOttes prieſe/ vornemblich aber vilgemelten Teuͤtſchen der zwar alles beynahe mit einem Vertruß anhoͤrete/ dergeſtalt lobte/ das der jenige Matraſe/ ſo ſein Buch und 30. Ducaten angepackt/ ſolches von freyen Stuͤcken wider hervor brachte und zu ſeinen Fuͤſſen legte; er wolte aber das Geld nit wider annehmen/ ſonder batt mich/ ich wolte es mit in Holland nemmen und wegen ſeines verſtorbnen Cammeraden armen Leuten geben; dan wann ich/ ſagte er/ gleich vil Tonnen Golds haͤtte/ wuͤſte ichs doch nicht zubrauchen; was aber das gegenwertige Buch/ ſo der Herꝛ hiebey zuempfangen/ anbelangt/ ſchenckte er mir daſſelbig/ ſeiner dabey im beſten zugedencken.
Jch lieſſe vom Schiff Areca/ Spaniſchen Wein/ ein par weſtphaliſche Schuͤncken/ Reiß und anders bringen/ auch darauff ſiden und braten/ diſen teutſchen zu gaſtirn und ihm alle Ehr anzuthun/ aber er namb allerdings keine Lourboiſie an/ ſonder behalffe ſich mit ſehr wenigen: und zwar mit der allerſchlechtiſten ſpeiß/ welches wie man ſagt/ wider aller teutſchen Art und Gewonheit laufft; die unſerige hatten ihm ſeinen vorraͤthigen Vin de Palm außgeſoffen/ derowegen betrug er ſich mit Waſſer/ und wolte weder Spaniſchen noch Rheiniſchen Wein trincken/ doch erzeigte er ſich froͤlich/ weil er ſahe daß wir luſtig waren; ſein groͤſte Freud erw ſe er mit den Krancken umbzugehen/ die er alle einer ſchnellen Geſundheit vertroͤſtete/ und ſagte/ er erfreue ſich dermal eins daß er den Menſchen: vornemblich aber Chriſt und ſonderlich ſeinen Landsleuten einmal dienen koͤnte/ welcher ehe er ſchon lange Jahr beraubt geweſt waͤre; er war beydes ihr Koch und Artzt/ maſſen er mich unſerm Mecio und Balbierer fleiſſig conferirte/ was etwan an dem einen und amdern zuthun und zulaſſen ſein moͤchte/ weßwegen ihn dan beydes die Officianten und das Volck gleichſamb wie einem Abgott ehreten.
Jch ſelbſt bedachte mich weiln ich ihm dienen moͤchte; ich behielt ihn bey mir/ und lieſſe ohne ſein Wiſſen durch unſere Zimmerleut widerumb ein neue Huͤtte auffrichten in der Form wie die luſtige Garten-Haͤuſer bey uns ein Anſehen haben; dann ich ſahe wol daß er weit ein mehrers meritirte, alß ich ihm anthun kondte oder er annehmen wolte; ſeine Converſation war ſehr holdſeelig/ hingegen aber mehr als viel zu kurtz/ und wann ich ihm etwas ſeiner Perſohn halber fragte/ miſe er mich in gegenwertiges Buch/ und ſagte/ zu demſelbigen hette er noch genuͤge beſchriben davon ihn jetzt zugedencken verdrieſſen thaͤt; Alß ich ihn aber erinnerte/ er ſollte ſich gleichwol wider zu den Leuten begeben/ damit er nit ſo einſamb wie ein unvernuͤnfftig Vihe dahin ſterbe/ warzu er dann jetzt gute Gelegenheit hette/ ſich mit uns wider in ſein Vatterland zumachen? antwortet er mein GOtt was wolt ihr mich zeichen hier iſt Fried/ dort iſt Krieg; hier weiß ich nichts von Hoffart/ vom Geitz/ vom Zorn/ vom Neyd/ vom Eyfer/ von Falſchheit/ von Betrug/ von allerhand Sorgen beydes umb Nahrung und Klaydung noch umb Ehr und Reputation; hier iſt eine ſtille Einſame ohne Zorn/ Hader und Zanck; eine Sicherheit vor eitlen Begierden/ ein Veſtung wider alles undrdenliches verlangen; ein Schutz wider die vielfaͤltige Strick der Welt und ein ſtille Ruhe/ darinnen man dem Allerhoͤchſten allein dienen: ſeine Wunder betrachten/ und ihm loben und preyſen kan; als ich noch in Europa lebte/ war alles (ach Jammer! daß ich ſolches von Chriſten zeugen ſoll) mit Krieg/ Brandt/ Mord/ Raub/ Pluͤnderung/ Frauen- und Jungfrauen ſchaͤnden ꝛc. erfuͤllt; Alß aber die Guͤte GOTTes ſolche Plagen ſambt der ſchroͤcklichen Peſtilentz und dem grauſamen Hunger hinweck nahm/ und dem armen betrangten Volck zum beſten den edlen Frieden wider ſendete/ da kamen allerhand Laſter deß Wolluſts/ als Freſſen/ Sauffen und Spielen; huren/ buben und ehebrechen; welche den gantzen Schwarm der anderen Laſter alle nach ſich ziehen/ biß es endlich ſo weit kommen/ daß je einer durch Unterdruckung deß andern ſich groß zumachen/ offentlich practicirt, dabey dañ kein Liſt/ Betrug und Politiſche Spitzfindigkeit geſparꝛt wird; und was das alleraͤrgſte/ iſt dieſes/ daß keine Beſſerung zuhoffen/ in dem jeder vermeinet/ wann er nur zu acht Tagen wanns wol geraͤth dem Gottesdienſt beywohne/ und ſich etwan das Jahr einmahl vermeintlich mit GOtt verſoͤhne/ er habe es als ein frommer Chriſt/ nit allein alles wol außgerichtet/ ſondern GOtt ſeye ihm noch darzu umb ſolche laue Andacht viel ſchuldig; ſolte ich nun wider zu ſolchem Volck verlangen? muͤſte ich nit beſorgen wann ich dieſe Jnſul/ in welche mich der liebe GOtt gantz wunderbarlicher weiß verſetzt/ widerum̃ quittirte/ es wuͤrde mir auff dem Meer wie dem lonæ ergehen? nein! ſagte er/ vor ſolchen Beginnen wolle mich GOtt behuͤten.
Wie ich nun ſahe daß er ſo gar keinen Luſt hatte/ mit uns abzufahren/ fienge ich einen andern Diſcurs an/ und fragte ihn/ wie er ſich dann ſo einig und allein ernaͤhren und behelffen koͤndte?
Jtem ob er ſich/ in dem er ſovil hundert vnd tauſend Meilen von andern lieben Chriſten-Menſchen abgeſondert lebe/ nicht foͤrchte; ſonderlich ob er nicht bedencke/ wann ſein Sterbſtuͤndlein herbey komme/ wer ihm alßdann mit Troſt/ Gebett/ geſchweige der Handreichung/ ſo ihm in ſeiner Kranckheit vonnoͤthen ſeyn wuͤrde/ zu huͤlff und ſtatten kommen werde; ob er alßdann nit von aller Welt verlaſſen ſeyn (und wie ein wildes Thier oder Vieh dahin ſterben muͤſte? darauff antwortet er nie/ was ſeine Nahrung anlanlange/ verſorge ihn die Guͤtte GOttes mit mehrem als ſeiner tauſent genieſſen konten; er haͤtte gleichſamb alle Monat durchs Jahr ein ſondere Art Fiſch zugenieſſen/ die in und vor dem ſieſſen Waſſer der Jnſul zulaichen ankaͤmen; ſolche Wolthaten Gottes genieſſe er auch von dem Gefluͤgel ſo von einer Zeit zuer andern ſich bey ihm niderlieſſen/ entweder zu ruhen und ſich zuſpeyſen oder Eyer zulegen und junge zuhecken; wolte jetzt von der Jnſul Fruchtbarkeit als die ich ſelbſt vor Augen ſehe/ nichts melden; betreffend die Hilff der Menſchen deren er bey ſeinem Abſcheid beraubt ſeyn muͤſte/ bekuͤm̃ere ihn ſolches im geringſten nichts/ wann er nur GOtt zum Freunde hab; ſo lang er bey den Menſchen in der Welt geweſen/ haͤtte er jeweils mehr Vertruß von Feinden als vernuͤegungen von Freunden empfangen/ und machten einen die Freund ſelbſt offt mehr Ungelegenheit als einer Freundſchafft von ihnen zuhoffen; haͤtte er hier keine Freund die ihn liebten und bedienten/ ſo haͤtte er doch auch keine Feinde die ihn haſſen/ welche beyde Art der Menſchen einen jeden zum ſuͤndigen bringen koͤnten/ deren er aber beyder uͤberhoben/ und alſo GOtt deſto geruhiger dienen koͤnte; zwar haͤtte er anfaͤnglich vil verſuchungen beydes von ihm ſelbſten und den Erbfeind aller Menſchen erdulten und uͤberſtehen muͤſſen/ er haͤtte aber allwegen durch Goͤttliche Gnad in den Wunden ſeines Erloͤſers (dahin noch ſein einiger Zuflucht geſtelt ſeye) Hilff/ Troſt und Errettung gefunden und empfangen;
Mit ſolchem und gleichmaͤſſigen mehrerem Geſpraͤch brachte ich mein Zeit mit dem Teutſchen zu in deſſen wurde es mit unſeren krancken von Stund zu Stund beſſer ſo das wir den vierten Tag auch kein eintztgen mehr hatten der ſich klagt; wir beſſerten im Schiff was zubeſſern war/ nahmen friſch Waſſer und anders von der Jnſul ein/ und fuhren/ nach dem wir 6. Tag ſich auff der Jnſul genugſamb ergetzt und erfriſcht/ den 7. Tag aber gegen der Jnſul S. Helenæ/ allwo wir theils Schiff von unſerer Armada fanden/ die auch ihren Krancken pflegten und der uͤberigen Schiff erwarteten; von dannen wir nachgehents gluͤcklich allhier in Holland ankommen;
Hiebey hat der Herꝛ auch ein par von den leichtenden Keffern zuempfangen/ vermittelſt deren ich mit offtgemelten teutſchen in obgeſagte Hoͤle kommen/ welches wol ein grauſamme Wunderſpeluncke iſt/ ſie war zimlich proviantirt mit Eyern welche ſich wie mir der Teutſche ſagt/ in derſelbigen uͤbers Jahr halten/ weil das Ort mehr kuͤhl als kalt iſt; in dem hinderſten Winckel der Hoͤllen hatte er vil hundert diſer Keffer/ davon es ſo hell war/ als in einem Zimmer darin uͤberfluͤſſig Lichter brennen; er berichtet mich/ daß ſie zu einer gewiſen Zeit deß Jahrs auff der Jnſul von einer ſonderen Art Holtz wachſen/ wuͤrden aber innerhalb 4. Wochen von einer Gattung frembder Voͤgel/ die zu derſelbẽ Zeit ankommen und junge hecken/ alle miteinander auffgefreſſen/ alsdann muͤſſe er die Notdurfft ſenden/ ſich deren das Jahr hindurch an ſtatt der Lichter ſonderlich in beſagter Hoͤle zubedienẽ in der Hoͤle behalten ſie ihre Krafft uͤbers Jahr/ in Lufft aber truͤcknet die leuchtende Feuͤchtigkeit auß/ daß ſie den geringſten Schein nit mehr von ſich geben/ wann ſie nur acht Tag todt geweſen; und gleich wie allein diſe geringe Keffern der Teutſche ſich der Hoͤllen erkuͤndigt und ihm ſelbige zu ſeinem ſichern Auffenthalt zunutz gemacht; alſo haͤtten wir ihm auch mit keinem Menſchlichen Gewalt/ wann wir gleich 100000.
Mann ſtarck geweſt waͤren/ ohne ſeinen Willen nicht herauß bringen koͤnten; wir ſchencken ihm bey unſerer Abraiß einen Engliſchen Prillen/ damit er Feur von der Sonnen anzuͤnden koͤnte/ welches auch das eintzige war ſo er von uns bittlich begehrt; und ob er zwar ſonſt nichts von uns annemmen wolte/ ſo er von uns bittlich begehrt; und ob er zwar ſonſt nichts von uns annemmen wolte/ ſo hinderlieſſen wir ihm doch eine Axt/ ein Schauffel/ ein Hau/ zwey Stuͤck baunwollen Zeuͤg von Bengala/ ein halb Dutzet Meſſer/ eine Schaͤr/ zween kuͤpfferne Haͤffen und ein par Kaninchen/ zu probiern ob ſie ſich auff der Jnſul vermehren wolten; warmit wir dann einen ſehr freuͤndlichen Abſcheyd von einander genommen; und halte ich diſe Jnſul vor den allergeſuͤndeſten Ort in der Welt/ weil unſer Krancke innerhalb fuͤnff Tagen/ alle miteinander widerumb zu kraͤfften kamen/ und der Teutſche ſelbſt die gantze Zeit ſo er daſelbſt geweſen Von Kranck heit nichts gewahr worden.
ENDE.
Beſchluß.
Hochgeehrter großguͤnſtiger lieber Leſer/ ꝛc. dieſer Simpliciſſimus iſt ein Werck vom Samuel Greifnſon vom Hirſchfeld/ maſſen ich nicht allein dieſes nach ſeinem Abſterben unter ſeinen hinderlaſſenen Schrifften gefunden/ ſonder er bezeugt ſich auch ſelbſt in dieſem Buch auff den keuſchen Joſeph den er gemacht/ und in ſeinem Satyriſchen Pilger auff dieſen ſeinen Simpliciſſimum, welchen er in ſeiner Jugend zum theil geſchrieben/ als er noch ein Mußquetirer geweſen; auß was Urſach er aber ſeinen Namen durch Verſetzung der Buchſtaben veraͤndert/ und German Schleifheim von Sulsfort an deſſen ſtatt auff den Titul geſetzt/ iſt mir unwiſſent; ſonſten hat er noch mehr feine Satyriſche Gedichte hinderlaſſen/ welche/ wann diß Werck beliebt wird/ wol auch durch den Truck an Tag gegeben werden koͤndten; ſo ich dem Leſer zur Nachricht nicht verbergen wollen; dieſen Schluß habe ich nicht hinderhalten moͤgen weil er die erſte fuͤnff Theil bereits bey ſeinen Lebzeiten in Truck gegeben.
Der Leſer leb wol. dat. Rheinnec den 22. Apprilis Anno 1668.
H. I. C. V. G. P. zu Cernhein.
