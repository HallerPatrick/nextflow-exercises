Friedens-Schluß/ Zwiſchen der Roͤmiſchen Kaͤyſerlichen/ Auch Aller-Chriſtl. Koͤnigl. Mayſt. Mayſt.
Mit der Roͤm. Kaͤyſ. Mayſt. Special-Gnad vnd Freyheit; Auch Churfuͤrſtl. Maͤyntziſcher Conceſſion nicht nachzudrucken.
Gedruckt zu Maͤyntz / bey Nicolao Heyll . Jn Verlegung Philipps Jacob Fiſchers zu Franckfurt.
Jm Jahr M. DC. XLVIII.
Friedens-Schluß/ So von der Roͤmiſchen Kaͤyſerlichen/ Vnd Aller-Chriſtl. Koͤnigl. May. May.
Als auch Deß Heyl.
Roͤmiſchen Reichs Extraordinari- Deputirten, vnd anderer Chur:Fuͤrſten vnd Staͤnd Gevollmaͤchtigten vnd Hochanſehenlichen Herꝛn Abgeſandten zu Muͤnſter in Weſtphalen/ am [Formel] Octobris Jm Jahr 1648. in offentlicher Verſamblung vnderſchrieben vnd bekraͤfftiget auch den [Formel] . eiuſdem ſolenniter publicirt worden/ &c. Auß dem wahren Original, wie es bey dem Chur-Maͤyntziſ.
Reichs- Directorio deponirt worden/ ins Teutſche verſetzt.
Mit der Roͤm. Kaͤyſ. Mayſt. Special-Gnad vnd Freyheit; Auch Churfuͤrſtl. Maͤyntziſcher Conceſſion nicht nachzudrucken.
Gedruckt zu Maͤyntz / bey Nicolao Heyll . Jn Verlegung Philipps Jacob Fiſchers zu Franckfurt . Jm Jahr M. DC. XLVIII.
An den Leſer.
DEmnach niemand gebuͤhret/ ohne der Roͤm. Kayſ Mayſt wie auch Jhr Churfuͤrſtl. Gn. zu Maintz/ als deß Heil. Roͤm. Reichs Ertz- Cantzlers durch Germanien/ erlangte Gnad/ Wiſſen vnd Willen/ die jenigen Acta, ſo bey offentlicher Reichsverſamblung zu Oßnabruͤck vorgangen ſeyn/ in Truck zu geben/ im Werck aber ſich ein vnd der ander vnterſtehen will/ daß ohnlaͤngſt zwiſchen alleꝛhoͤchſt bemelter jhr Kayſerl. May. wie auch Koͤnigl. May. in Schweden/ verglichene Inſtrumentum Pacis in Truck/ vnnd zwar nicht dem rechten Original gemaͤß/ außgehen zu laſſen/ Allerhoͤchſt beſagt jhr Kayſ.
Mayeſtet aber/ wie auch Jhr Churfuͤrſtl. Gnaden zu Maintz/ als Ertz Cantzler durch Germanien/ Philips Jacob Fiſchern/ deß Raths zu Franckfurt/ die beſondere Kayſerliche vnnd Churfuͤrſtliche Gnad gethan/ vnnd von dero Reichs Directorio bey den General Friedens- Tractaten ein authenticam Copiam, nach dem rechten wahren bey demſelben hinderlegtem Original/ gnaͤdigſt dahin ertheilt haben/ daß jhme allein ſolches trucken zu laſſen/ erlaubt/ allen andern aber/ vnd zwar/ bey Straff fuͤnff Marck loͤtiges Golds/ verbotten ſeyn ſolle/ wie hernach folgende beyde Kayſerliche vnnd Churfuͤrſtliche Privilegia mit mehrerm außweiſen/ Als iſt ſolches zu maͤnniglichs Nachricht anzudeuten/ fuͤr eine Notturfft er meſſen worden.
Kayſerliches Privilegium.
WJr Ferdinand der Dritte/ von Gottes Gnaden Erwoͤhlter Roͤmiſcher Kayſer/ zu allen Zeiten Mehrer deß Reichs/ in Germanien/ zu Hungarn/ Boͤheimb/ Dalmatien/ Croatien vnd Sclavonien Koͤnig/ Ertzhertzog zu Oeſterꝛeich/ Hertzog zu Burgundt/ Steyr/ Kaͤrndten/ Krain vnd Wirtemberg/ Graf zu Tyrol/ ꝛc.
Bekennen offentlich mit dieſem Brieff/ vnnd thun kundt allermaͤnniglich/ daß Vns vnſer vnd deß Reichs lieber getrewer/ Philips Jacob Fiſcher/ allervnderthaͤnigſt zu erkennen gegeben/ was maſſen/ auff erlangte Verwilligung/ Er ſo wol von weiland dem Hochwůrdigen Anſelm Caſimirn Ertzbiſchoffen zu Maintz/ deß Heyl.
Roͤm. Reichs/ durch Germanien Ertz Cantzlern/ ſel. Andenckens/ als nach ſeiner Ld. toͤdtlichen Hintritt erhaltene Confirmation, von dem auch Hochwůrdigen Johann Philippen/ Ertzbiſchoffen zu Maintz/ deß Heil. Roͤm. Reichs durch Germanien Ertz Cantzlern/ Biſchoffen zu Wirtzburg/ vnd Hertzogen in Francken/ Vnſerm lieben Neven vnd Churfuͤrſten/ den verhoffentlich in kurtzem erfolgenden Friedenſchluß/ vnnd alle davon dependirende Acta ſeiner Zeit in offenen Truck zuverlegen/ fůrgenommen/ benebens aber in Sorgen ſtehe/ daß ſolch ſein vorhabendes Opus von andern eigennůtzig/ zu ſeinem groſſen Schaden vnnd Nachtheil/ nicht etwan nachgetruckt/ vnd er alſo ſeines/ dem gemeinen Weſen zum beſten/ darauff wendenden Koſtens/ verluſtigt werden moͤchte/ mit aller vnter thaͤnigſtem Bitten/ Wir jhme hieruͤber vnſer Kayſerlichs Privilegium Impreſſorium zuertheilen/ gnaͤdigſt geruhen wolten.
Wann Wir nun gnaͤdiglich angeſehen ſolche obbemelten Philips Jacob Fiſchern vnd erthaͤnigſt zimbliche Bitt/ vnd darumb mit wolbedachtem Muth/ gutem Rath/ vnd rechtem Wiſſen/ jhme dieſe beſondere Gnad gethan/ vnd Freyheit gegeben/ maſſen Wir auch ſolches hiemit wiſſentlich in Krafft dieſes Brieffs thun/ alſo/ vnnd dergeſtalt/ daß er alle bißhero bey deren General Friedens-Tractaten/ vorgeloffene Acta, ſampt dem darauff kůnfftig erfolgenden Schluß/ in offenen Truck außgehen laſſen/ hin vnd wider außgeben/ feyl haben/ verkauffen/ vnnd jhme oder ſeinen Ehelichen Leibs-Erben ſolches jnnerhalb Sechs Jahren/ den nechſten nach dato dieſes anzurechnẽ/ durch jemanden/ wer der auch ſeye/ an keinem Orth/ weder in groͤſſerer/ oder kleinerer Form/ nit nachgedruckt/ noch auch alſo nachgedruckter diſtrahirt, feyl gehabt/ oder verkaufft werden ſolle/ er habe ſich dann zuvor mit er meltem Philips Jacob Fiſchern/ oder ſeinen Erben/ nach Billigkeit verglichen/ vnnd von jhme odeꝛ jhnen Bewilligung vnnd Erlaubnuß bekommen.
Als gebieten Wir darauff allen vnſern vnnd deß Reichs/ auch vnſerer Erb-Koͤnigreich vnd Landen Vnderthanen vnnd Getrewen/ inſond er heit allen Buchdruckern/ Buchfuͤhrern/ Buchverkauffern/ bey vermeidung Fuͤnff Marck Loͤtiges Golts/ halb in vnſer Kayſerliche Cammer/ vnd den andern halben Theyl vielbemeltem Philips Jacob Fiſchern/ vnnachlaͤſſig zu bezahlen hiemit ernſtlich/ vnnd wollẽ/ daß jhr/ noch einiger auß euch/ durch ſich ſelbſt/ odeꝛ jemands von ewrentwegen/ obangeregte Friedens Acta in Zeit beſtimpter Sechs Jahren/ nicht nachdrucket/ alſo auch nachgedruckter diſtrahiret, feyl habet/ vmbtraget/ oder verkauffet/ noch ſolches andern zu thun geſtattet/ als lieb einem jeden ſey/ Vnſere vnd deß Reichs ſchwere Vngnad vnd Straff/ auch obbeſtimbte Poͤen/ vnd Verlierung deſſelben ewers Trucks/ den vielgedachter Supplicant/ wo Er oder ſeine Erben dergleichen bey ewer jeden findẽ wuͤrden/ alſo gleich auß eigener Gewalt/ ohne verhinderung maͤnniglichs/ zu ſich nehmen/ vnd damit nach jhrem Gefallen handeln vnd thun moͤgen/ daran ſie auch nicht gefrevelt haben ſollen/ doch ſolle offtbeſagter Philips Jacob Fiſcher auff ſeinen eigenen Vnkoſten/ von beſagtem Opere vier Exemplaria zu vnſerer Kayſerl. Reichs Hof Cantzley vnfehlbarlich zu vberſenden/ vnd ehender kein Exemplar zu verkauffen/ noch zu vergeben/ biß ſo lang ſolches beſchehen/ ſchuldig vnd verbunden ſeyn.
Mit Vrkundts Brieffs beſiegelt mit vnſerm Kaͤyſerlichen auffgedrucktem Secret Jnſiegel.
Geben auff vnſerm Koͤnigl. Schloß zu Prag/ den dritten Martij/ Anno Sechzehenhundert/ Achtvndviertzig/ vnſerer Reiche/ deß Roͤmiſchen im zwoͤlfften/ deß Hungariſchen in drey vnd zwantzigſten/ vnd deß Boͤhaimiſchen im einvnd zwantzigſten.
Ferdinandt.
(Locus Sigilli.)
Ferdinandt Graf Kurtz.
Ad Mandatum Sac.æ Cæſ.æ Majeſtatis proprium.
Johan Soͤldner D.
Jm Namen der Hochheyligen vntheilbar en Dreyfaltigkeit/ Amen.
ZV wiſſen ſey allen vnnd jeden/ welchen ſolches noͤtig/ odeꝛ daran gelegen ſeyn mag/ ꝛc.
Nach dem die im Heyl. Roͤm.
Reich von vielen Jahren hero entſtandene Spaltungen/ vnd jñerliche Kriege/ ſo weit eingeriſſen/ daß ſie nicht nur gantz Teutſchlandt/ ſondern auch etliche benachbarte Koͤnigreiche/ bevorab Franckreich/ an den Reyhen gezogen/ daß dannenheꝛo ein langwehrender vnd ſtarck eingeriſſener Krieg entſtanden.
Vnd erſtlich zwar zwiſchen dem Allerdurchleuchtigſten vnd Großmaͤchtigſten Fuͤrſten vnd Herꝛn/ Herꝛn Ferdinando dem Andern/ erwoͤhlten Roͤmiſchen Kayſer/ zu allen Zeiten Mehrern deß Reiche/ in Germanien/ Hungarn/ Boͤhmen/ Dalmatien/ Croatien/ Sclavonien/ ꝛc. Koͤnig/ Ertzhertzogen zu Ocſterꝛeich/ Hertzogen zu Burgundt/ Braband/ Steyer/ Kaͤrndten/ Crayn/ Marggraffen in Maͤhren/ Hertzogen zu Luͤtzelburg/ Ober: vnnd Nider Schleſien/ Wuͤrtenberg vnd Teck/ Fuͤrſten in Schwaben/ Graffen zu Habſpurg/ Tyrol/ Pfirdt/ Kyburg/ Goͤrtz/ Landtgraffen in Elſaß/ Marggraffen deß H. Roͤm. Reichs/ in Ober: vnnd Nider Laußnitz/ Herꝛn der Windiſchen Marck/ ꝛc. glorwuͤrdigſter Gedaͤchtnuß/ ſampt dero Bunds: vnd Anverwandten/ an einem:
Vnd dann dem auch Durchlaͤuchtigſten/ Großmaͤchtigſten Fuͤrſten vnnd Herrn/ Herꝛn Ludwigen dieſes Namens dem XIII. zu Franckreich vnnd Navarꝛen Aller- Chriſtlichſten Koͤnige/ glorwuͤrdigſten Andenckens/ vnd deſſelben Bunds: vnd ſonſten Angehoͤrigen/ Anders Theils/ Nachgehends vff deroſelben toͤdtlichen Hintritt/ zwiſchen dem auch Allerdurchlaͤuchtigſten vnd Großmaͤchtigſten/ Fuͤrſten vnnd Herꝛn/ Herꝛn Ferdinando dem Dritten/ Erwoͤhlten Roͤmiſchen Kayſer/ zu allen Zeiten Mehrer deß Reichs/ in Germanien/ Hungarn/ Boͤhmen/ Dalmatien/ Croatien/ Sclavonien/ ꝛc. Koͤnige/ Ertzhertzogen zu Oeſterꝛeich/ Hertzogen zu Burgund/ Braband/ Steyer/ Kaͤrndten/ Crayn/ Marggraffen in Maͤhren/ Hertzogen zu Luͤtzelburg/ Ober: vnnd Nider Schleſien/ Wuͤrttenberg/ vnnd Teck/ Fuͤrſten in Schwaben/ Graffen zu Habſpurg/ Tyrol/ Kyburg/ vnd Goͤrtz/ Marggraffen deß H Roͤm.
Reichs/ zu Burgaw/ Ober: vnnd Nider Laußnitz/ Herꝛn zur Windiſchen Marck/ ꝛc. Eins: vnnd dem auch Durchleuchtigſten vnd Großmaͤchtigſten/ Fuͤrſten vnd Herꝛn/ Herꝛn Ludwigen dem XIV. zu Franckreich/ vnd Navarꝛen/ Aller Chriſtlichſten Koͤnig/ auch deſſelben Bunds: vnd ſonſten Angehoͤrigen/ Anders Theils.
Dannenhero viel Chriſtlichs Bluts Vergieſſungen/ ſampt vieler Laͤnder Verwuͤſtungen/ erfolget.
Endlich aber durch Verleyhung Goͤttlicher Gnaden es dahin kommen/ daß durch Vermittelung der Durchlaͤuchtigſten Herꝛſchafft Venedig (an welcher guten/ zu dero gemeinen Wohlfahrt vnd Beruhigung gerichteten Rahtſchlaͤgen/ auch bey den aller gefaͤhrlichſten der Chriſtenheit Laͤufften es niemahln ermangelt) beyderſeits vff einen allgemeinen Frieden bedacht/ vnnd zu ſolchem Ende/ auff beyderſeits Beliebung/ zu Hamburg am 25. Newes: oder am 15. altes Decembris, im Jahr Chriſti 1641. der 11. Tag newes Calenders/ oder der erſte Tag nach dem alten Calender/ im Monat Julio, im Jahr Chriſti 1643. der Gevollmaͤchtigten Zuſammenkunfft zu Muͤnſter vnd Oßnabruͤck benennet/ angeſetzt/ vnd beſtaͤttigt worden.
Als nun zu beſtimpter Zeit vnd Ort beyderſeits wohlverordnete Gevollmaͤchtigte Geſandten erſchienen/ vnd zwar vff Seiten der Roͤm. Kayſ. May. die Hochgeborne Herrn/ Herr Maximilian Graff von Trautmanßdorff/ vnnd Weinſperg/ Freyherꝛ in Gleichenberg/ Newſtatt am Kocher/ Negaw/ Burgaw/ vnd Totzenbach/ Herꝛ zu Teinitz/ Ritter deß guͤlden Fließ/ Roͤm. Kayſ. May. geheimbter Raht/ vnd Kayſerlicher Oberhoff meiſter:
Herr Johann Ludwig Graffe zu Naſſaw/ Catzenelnbogen/ Vianden/ vnd Dietz/ Herꝛ zu Beilſtein/ Roͤm. Kay. May. geheimbter Raht/ vnd Ritter deß guͤlden Fließ/ ꝛc.
Wie auch der Wohl Edle Herꝛ Jſaac Vollmar/ beyder Rechten Doctor, deß Durchlaͤuchtigſten Herꝛn Ertzhertzogs Ferdinandi Caroli Raht/ vnd deſſen Cammer Præſident, vff Seiten aber deß Aller Chriſtlichſten Koͤnigs/ der Durchlaͤuchtige Fuͤrſt/ Herꝛ Henrich von Orleans/ Hertzog von Longueville vnd Eſtouteville, Fuͤrſt vnd hoͤchſter Graffe von New Caſtell/ Graff von Dunois vnd Tancarville, Erb Conneſtabel in Normandy/ vnd derſelben Provintz Gubernator, vnd General Lieutenant vber 100. Curaſſier Reutter Obriſter/ vnd der Koͤniglichen Orden Ritter/ ꝛc. wie auch die Hochgeborne Herꝛn/ Herꝛ Claudius de Meſmes, Graffe von Auaux, beſagter Orden Commenthur/ der Koͤniglichen Schatz Cammer Verwalter/ vnd der Cron Franckreich Miniſter, ꝛc/ vnd Herꝛ Abel Servient, Grave von Roche vnd Aubiers, auch einer der Cron Franckreich Miniſter, &c. iſt durch Vermittelung vnnd Vnterbawung deß auch Hochgebornen Herꝛn/ Herꝛn Aloyſij Contareni, Abgeſandten vnd deß Rahts/ der Herꝛſchafft Venedig/ Ritters/ welcher bey nahe fuͤnff gantzer Jahr lang die Stelle eines Mittlers/ allerdings vnpartheyiſch vnd vnverdroſſen verſehen/ vnd gefuͤhret/ ꝛc.
Nach Anruffung Goͤttlichen Beyſtands/ vnd ordentlicher Außwechſelung beyderſeits gevollmaͤchtigten Gewaltbrieffen (welcher Copeyen/ zu End gegenwaͤrtigen Inſtruments, von Wort zu Wort eingefuͤhrt werden) in Anweſenheit/ Genehmhaltung/ vnd Mitbewilligung deß Heyl. Roͤm.
Reichs Chur: Fuͤrſten vnd Staͤnden/ zu Goͤttliches hochheyligen Namens Ehre/ vnd Nutze der gantzen Chriſtenheit/ allerſeits Fried: vnd Freundſchafft geſtifftet: vnd folgender maſſen verglichen worden.
Nemblich:
Es ſeye ein Chriſtlicher/ allgemeiner/ jmmerwehrender Friede/ vnd wahre/ vffrichtige Freundſchafft/ zwiſchen der Roͤm. Kayſ. May. vnnd der Aller Chriſtlichſten May. als auch zwiſchen allen vnd jeden Bundsgenoſſen/ vnnd Angehoͤrigen beſagter Kayſerl. May. dem Hauſe Oeſterꝛeich/ vnd derſelben Erben/ vnd Nach folgern/ fuͤrnemblich aber denen Chur: Fuͤrſten/ vnnd Staͤnden/ deß Heyl Roͤm. Reichs/ an Einem:
Auch allen vnd jeden/ beſagter Aller Chriſtlichſten May. Bundtsverwandten/ vnd derſelben Erben vnd Nachfolgern: fuͤrnemblich der Durchleuchtigſten Koͤnigin/ vnd Cron Schweden/ auch reſpectivè Churfuͤrſten vnnd Staͤnden deß Heyl.
Roͤm. Reichs/ am Andern Theil/ ꝛc. Vnd ſoll dieſelbe dergeſtalt vffrichtig/ vnnd ernſtlich gehalten vnd reſpectirt werden/ daß ein Theil deß andern Nutzen/ Ehr vnd Frommen befoͤrdere/ vnd allerſeits zwiſchen dem gantzen Roͤmiſchen Reiche mit der Cron Franckreich/ vnd der Cron Franckreich mit dem Roͤmiſchen Reiche ein trewe Nachbarſchaffi/ vnd ſichere Friedens: vnnd Freundſchaffts Begaͤngnuͤſſe wider herfuͤr gruͤne vnd bluͤhe.
Es ſeye beyderſeits ein ewige Vergeſſen heit vnd Vffhebung alles deſſen/ ſo von Anbegin dieſer Vnruhe an Orten vnd Enden/ auch Weiß vnd Wege/ von einemoder andern Theil hin vnd wieder feindlich fuͤrgangen.
Alſo/ daß weder vnterm Schein deſſelben/ noch eines andern Dings halben/ ein Theil dem andern etwas Vnfreundt: oder Feindliches/ auch Widriges vnnd Verhinderlichs/ betreffendt die Perſonen/ Standt/ Guͤtter/ vnd Sicherheit/ durch ſich/ oder durch andere/ heimlich oder oͤffentlich/ in geradem/ oder Neben Weg/ vnterm Schein Rechtens/ oder Gewaltthaͤtig/ im Heyl.
Roͤm. Reich/ oder jrꝛgendswo/ auſſerhalb deſſelben/ ohngehindert aller vorigen zu widerlauffenden Vertraͤgen/ zufuͤge/ oder zufuͤgen laſſe vnd geſtatte.
Sondern alle vnd jede hin vnd her ſo wolii fuͤr: als im Krieg/ mit Worten/ Schrifften/ odeꝛ Thaͤtlich keiten/ zugefuͤgte Injurien/ Gewaltthaten/ Feindtlichkeiten/ Schaͤden/ Vnkoſten/ auſſer einigem der Perſonen/ vnnd Sachen reſpect, ſollen dergeſtalt gefallen vnd gaͤntzlich gedilget ſeyn/ daß alles das jenige/ was ſolcher maſſen ein Theil gegen dem andern ſuchen moͤchte/ in Ewigkeit vergeſſen vnd begraben ſeye.
Vnd damit deſto vffrichtiger beyderſeits Freundſchafft Sicherheit zwiſchen der Roͤm. Kayſ. May. dem Aller Chriſtlichſten Koͤnige/ Chur: Fuͤrſten/ vnnd Staͤnden/ deß Heil. Roͤm. Reichs/ erhalten werde (vorbehaͤltlich deſſen/ zu endsbemeldten/ Verſicherungs Puncten) ſo ſoll kein Theil deß andern Feinden/ gegenwaͤrtigen oder zukuͤnfftigen/ vnter einigem Schein oder Prætext, oder vnter einiger Strittigkeit oder Kriegsvrſach/ wider den andern mit Waffen/ Gelt/ Volck/ Profiant, oder anders Vorſchub thun/ oder einigen Voͤlckern/ ſo gegen denen dieſem Friedenſchluſſe Zugethanen/ von einem gefuͤhrt werden moͤchten/ einigen Vnterſchleiff/ Quartier/ oder Durchzug verſtatten.
Es ſoll zwar der Burgundiſche Crayß ſeyn vnnd bleiben ein Glied deß Heil.
Roͤmiſchen Reichs/ nach dem die Sirittigkeiten zwiſchen den Cronen Franckreich/ vnnd Hiſpanien/ werden beygelegt/ vnnd in dieſem Friedenſchluß begriffen ſeyn.
Bey annochwehrendem Kriege aber ſoll weder die Roͤmiſche Kayſ. May. oder einiger Standt deß Roͤm.
Reichs/ ſich nicht einmiſchen.
Jns kuͤnfftig aber/ da zwiſchen beyden Reichen Strittigkeiten entſtuͤnden/ ſoll zwiſchen dem gantzen Roͤmiſchen Reich/ denen Koͤnigen/ vnd Cron Franckreich/ obangeregte Abredt vnnd Obligation gemeß/ beyderſeits Feinden keinen Vorſchub zuthun/ ſteiff vnnd feſt verbleiben.
Dem Standt aber frey ſtehen/ dieſem oder jenem Reich/ auſſerhalb deß Roͤm.
Reichs Graͤntzen Huͤlffe zu leiſten: jedoch anderer Geſtalt nicht/ als denen Reichs Satzungen gemaͤß.
Die Lotharingiſche Sache/ ſoll entweder beyderſeits benambſten Schiedsleuten vntergeben/ oder in Frantzoͤſiſchen vnd Hiſpaniſchen Tractaten/ oder vff andere freundtliche Weege/ verglichen werden.
Vnd ſoll auch ſo wol der Roͤm. Kayſ. May. als Chur:
Fuͤrſten vnnd Staͤnden deß Roͤm.
Reichs/ deſſen Vergleichung/ vermittelſt freundlicher Vnterhandlung/ vnnd andern guͤtlichen Mitteln/ jedoch auſſer Waffen/ vnd Kriegs proceß, zu befuͤrdern vnd zu ſuchen frey ſtehen.
Nebenſt dieſem beyderſeits vff gute Freundſchafft vnd allgemeine Amneſti begruͤndtem fundament, ſollen alle vnnd jede deß Heil.
Roͤmiſchen Reichs Chur: Fuͤrſten/ Staͤnde/ (die ohnmittelbare freye Reichs Ritterſchafft mit eingeſchloſſen) vnd deren Lehenleute/ Vnterthanen/ Buͤrger vnnd Jnwohner/ welchen/ auß Veranlaſſung der Boͤhemiſchen vnd Teutſchen Vnruhe/ oder der hin: vnd wieder entſtandenen Buͤndtnuſſen/ von einer oder andern Parthey ichtwas Nachtheils oder Schaden/ vnter einigem Prætext oder Schein/ zugefuͤgt woꝛden wehre/ ſo wohl was anlangt die Landſchafften/ Lehen: Affterlehen/ vnnd eygenthuͤmbliche Guͤtter/ als Ehre/ Wuͤrden/ Freyheit/ Recht vnnd Gerechtigkeit/ in den Standt/ in Geiſtlichen vnd Weltlichen Sachen/ in welchem ſie ſich fuͤr der Entſaͤtzung vnd Deſtitution befunden/ oder mit Recht befinden moͤgen/ vollkoͤmblich wider eingeſetzt werden: ohngehindert immittelſt aller deme entgegen fuͤr gangenen Veraͤnderungen/ ſo hiemit caſſirt ſind.
Fals aͤuch die Beſitzere der jenigen Guͤtter vnd Gerechtigkeiten/ ſo reſtituirt werden ſollen/ ſich mit gnugſamen Grund gefaſt zuſeyn/ erachten wuͤrden/ ſo ſollen jedoch ſelbige die Reſtitution oder Widereinſetzung/ keines Wegs behindern/ es moͤgen aber ſolche nach beſchehener Reſtitution, fuͤr ordentlichem Richter/ examinirt vnd eroͤrtert werden.
Vnd obwohln auß dieſer vorgehenden gemeinen Regul, welche/ vnnd wie weit ſie wider in den vorigen Standt zu ſetzen ſeyen/ So iſt jedoch/ vff etlicher Anhalten/ von etlichen wichtigen Sachen/ als folgt/ ſonderbahre Anregung zuthun/ beliebet worden/ jedoch dergeſtalt/ welche nicht außtruckentlich benendt/ oder vff gehoben ſeyn/ derentwegen nicht fuͤr außgelaſſen/ oder außgeſchloſſen gehalten werden ſollen.
Demnach der Arreſt, welcher vff die/ dem Herꝛn Churfuͤrſten zu Trier zuſtaͤndige/ vnd ins Hertzogthumb Luͤtzelburg vberbꝛachte Mobilien/ von der Roͤm. Kayſerl. May. vermittelſt deß Landgerichts angelegt worden/ zwar vff gehoben vnnd gefallen/ jedoch vff etlicher Anhalten hinwider umb ernewert worden:
Vber dieſes die Sequeſtration deß Ampts Bruch/ ſo zum Ertzſtifft/ vnd mittelbahrem Dominio zu St. Johannis, gehoͤrig/ vnd Johann Reinhardt von Hoͤlteren zuſtaͤndig/ von beſagter Landtsverſamblung angelegt iſt: denen zwiſchen Chur Trier vnnd dem Hertzogthumb Burgund/ im Jahr 1548. durch offentliche deß Heil. Roͤm. Reichs Vermittelung/ zu Augſpurg vffgerichten Accor den zu wider laͤufft.
So iſt verglichen/ daß vorbeſagte Arreſt vnnd Sequeſtration von dem Luͤtzelburgiſchen Landtgerichte ehiſtes vffgehoben/ gedachtem Herꝛn Churfuͤrſten ſeine Mobilien/ Ampt vnd Jurisdiction, ſo wohl Churfuͤrſtliche/ als Patrimonial Guͤtter/ ſampt den bekuͤmmerten oder ſequeſtrirten Abnutzungen eroͤffnet vnd erſtattet/ auch da ichtwas darvon entkommen/ ſolches wieder erſetzt/ gantz vnd voͤllig gut gemacht weꝛden ſolle/ mit dem Beding/ daß hiermit die Herꝛen Impetrantes, an deß Herꝛn Churfuͤrſten im Roͤm. Reiche ordentlichen Richter/ vmb Erhaltung Rechtlicher Gebuͤhr vnd Execution, verwieſen ſeyn ſollen.
So viel aber die Veſtungen Ehrenbreitſtein vnd Hammerſtein/ betrifft/ wird die Roͤm. Kayſ. May. vff Zeit vnnd Maß/ als hieꝛunden bey dem Executions Puncten geſchloſſen/ die Beſatzungen abfuͤhren laſſen.
Vnd ſelbige Veſtungen in Handen deß Herꝛn Churfuͤrſten zu Trier/ vnnd deſſen Thumb Capituls/ vmb zu geſampter Hand ſolche fuͤr das Roͤm. Reich/ vnd das Churfuͤrſtenthumb zu bewahren/ ſtellen.
Welchem nach ſo wohl der Capitain, als newe/ vom Herꝛn Churfuͤrſten fuͤrters beſtalte Beſatzung/ dem Herꝛn Churfuͤrſten/ vnnd deſſen Capitul/ zugleich die Pflichte leiſten ſollen.
Nechſt dieſem hat die Pfaͤltziſche Sache der Convent zu Muͤnſter vnnd Oßnabruͤck dahin gebracht/ daß die daruͤber fuͤr laͤngſt erꝛegte Strittigkeit vff folgende Weiß beygelegt worden.
Vnd zwar fuͤrs erſte/ belangendt das Hauß Bayern/ ſoll die Churfuͤrſtliche Dignitaͤt/ welche die Churfuͤrſten Pfaltzgraffen hiebevor gehabt/ ſampt allen Regalien/ Officien/ Præcedentien/ Wapen vnnd Gerechtigkeiten/ ſo viel deren zu dieſer Dignitaͤt gehoͤrig/ gaͤntzlich nichts außgenommen/ als auch die gantze Ober- Pfaltz/ ſampt der Graffſchafft Cham/ nebenſt allen dazu angehoͤrigen Regalien vnd Gerechtigkeiten/ wie biß dahero/ alſo auch hinfuͤro Herꝛn Maximiliano Pfaltzgraffen bey Rhein/ Hertzogen in Bayern/ deſſen Erben/ vnnd der gantzen Wilhelmiſchen Lini, ſo lang auß denſelben Mannsſtamm am Leben ſeyn wird/ verbleiben.
Dahingegen ſolle der Herꝛ Churfuͤrſt in Bayern/ fuͤr ſich/ ſeine Erben vnnd Nachfolger/ gaͤntzlich verzeihen vff die 13. Million Schuldt/ vnd allen Anſpruch an Ober Oeſterꝛeich: auch ſo bald/ nach publicirtem Frieden/ alle daruͤber erlangte Inſtrumenta der Roͤm. Kayſ. May. zu caſſirn vnd zu annulliren/ außlieffern.
So viel das Hauß Pfaltz betrifft/ ſo thut die Roͤm. Kayſerl. May. vnd das Reich/ allgemeiner Beruhigung halber/ einwilligen/ daß/ in Krafft gegenwaͤrtigen Vertrags/ die Achte Churſtelle verordnet werde: welche Herꝛ Carlen Ludwig/ Pfaltzgraffe bey Rhein/ deſſen Erben/ vnnd Angewandten/ der gantzen Rudolphiſchen Lini, vermoͤg der in der guͤlden Bull fuͤrgeſchriebenen Succeſſions Ordnung/ hinfuͤro genieſſen moͤgen; Es ſoll aber bemeltem Herꝛn Carlen Ludwigen/ oder deſſen Succeſſorn, von dem jenigen/ ſo dem Herꝛn Churfuͤrſten in Bayern vnd der gantzen Wilhelmiſchen Lini, conferirt worden/ auſſer der Mitbelehnung/ kein Recht oder Anſpruch zu ſtatten kommen.
Solchem nach ſolle die gantze Vnterpfaltz/ ſampt allen vnd jeden Geiſt:
vnd Weltlichen Guͤttern/ Rechten vnnd Zugehoͤrungen/ welcher fuͤr der Boͤhmiſchen Vnruhe die Chur Fuͤrſten Pfaltzgraffen genoſſen/ mit zugleich allen Vrkunden/ Documenten/ Regiſtern vnd andern hier zu gehoͤrigen Acten, Jhme voͤllig eingeraumbt/ vnd alles Widriges/ ſo fuͤrgelauffen/ hiermit vffgehoben ſeyn/ auch auß Kayſerlicher Autoritaͤt vollzogen werden:
Dergeſtalt daß weder die Koͤnigliche May. in Hiſpanien/ noch jemands anders/ welcher darauß etwas an ſich gezogen/ ſich dieſer Reſtitution vff einige Weiß widerſetze.
Jn dem aber etliche gewiſſe Aempter in der Bergſtraſſen/ von Alters hero dem Churfuͤrſten zu Maͤyntz zuſtaͤndig/ endlich im Jahr 1463. fuͤr ein gewiſſe Summa Gelts/ denen Pfaltzgraffen/ mit Beding vnnd Vorbehalt der zu jederzeit vorbehaltenen Abloͤſung/ verpfaͤndet ſeynd.
Hierumb iſt verglichen/ daß dieſe Aempter bey dem jetzigen Herrn Churfuͤrſten zu Maͤyntz/ vnd deſſen im Ertzſtifft Maͤyntz Succeſſorn, verbleiben ſollen:
Jm fall Er nur das von ſelbſten angebottene Werth deß Pfandts/ jnner dem zur beſchloſſenen Friedens Execution beſtimbten Termins/ mit baar Geldt bezahlt: vnd dem andern/ darzu er/ vermoͤg der Pfandtverſchreibung/ angewieſen wird/ ein Genůgen leiſtet.
Dem Herrn Churfuͤrſten zu Trier/ als Biſchoffen zu Speyer/ wie auch dem Biſchoffen zu Wormbs/ ſollen die Rechtliche Anſpruͤche/ ſo ſie an die Geiſtliche in der Vnder Pfaltz Bottmaͤſſigkeit gelegene Guͤter fuͤhren/ fuͤr ordentlichem Richter außzufuͤhren frey ſtehen: dafern von jhnen kein guͤtlicher Vergleich vorgehet.
Da es ſich aber zutruͤge/ daß der Wilhelmiſchen Lini Mannsſtamm gaͤntzlich abgienge/ vnnd die Pfaͤltziſche vberbliebe/ ſoll nicht allein die Ober Pfaltz/ ſondern auch die Chur Dignitaͤt/ welche die Hertzogen in Bayern gehabt/ an die vbrigen oder nachlebende Pfaltzgraffen/ ſo immittels der Mitbelehnung zugenieſſen/ dergeſtalt wieder zufallen/ daß alßdann die Achte Churſtelle gaͤntzlich auffgehebt werde.
Jedoch ſolle vff dieſem Fall/ die Ober Pfaltz an die nachlebende Pfaltzgraffen gelangen/ gleichwoln deß Churfuͤrſten in Bayern Eygenthumbs Erben jhre Actiones vnnd Beneficia, ſo jhnen der Orten von Rechtswegen gebuͤhren/ fuͤrbehalten bleiben.
Die Stamm Vereinigungen/ ſo zwiſchen dem Hauſe Chur- Heydelberg vnnd Newburg/ von vorigen Roͤmiſchen Kaͤyſern/ wegen der Churfuͤrſtlichen Succeſſion beſtaͤttigt worden/ wie auch der gantzen Rudolphiſchen Lini Rechtliche Anſpruͤche/ ſo fern ſie gegenwertiger Verordnung nicht entgegen ſtehen/ ſollen an ſich ſelbſten guͤltig vnd richtig verbleiben.
Vber dieſes/ da etliche Gůlchiſche Lehen offen ſtuͤnden/ vnnd ſolches vff gebuͤhrende Rechtliche Wege erwieſen wuͤrde/ ſollen ſolche denen Pfaltzgraffen angewieſen werden.
Ferners/ damit beſagtem Herꝛn Carlen Ludwigen/ in etwas die Laſt/ vmb fuͤr ſeine Bruͤder zu ſorgen/ erleichtert werde:
Hierumb will die Roͤm. Kaͤyſ. May. verordnen/ damit beſagten ſeinen Bruͤdern 400000.
Reichsthaler/ jnnerhalb 4. Jahren/ vom Eingang deß kuͤnfftigen 1649.
Jahrs anzurechnen/ vergnuͤgt/ vnnd jedes Jahrs 100000.
Reichsthaler ſampt Jaͤhrlichen Jntereſſen 5. vom 100. entrichtet werden.
Weiters ſoll das gantze Hauß Pfaltz/ ſampt allen vnd jeden/ welche demſelben einigerley Weiſe zugethan ſeynd/ oder geweſen/ inſonderheit aber die jenigen Miniſtri, ſo demſelben bey gegenwaͤrtigen Conuent oder ſonſten bedient/ wie auch alle Pfaͤltziſche Exulanten/ ſollen der obbeſchriebenen allgemeinen Amneſty faͤhig ſeyn.
Auch mit andern/ ſo in derſelben begriffen/ gleichen Rechts vnd Vertrags genieſſen: Maſſen in puncto Grauaminum außfuͤhrlich verſehen/ ꝛc.
Hingegen ſoll Herꝛ Carl Ludwig/ ſampt ſeinen Bruͤdern/ der Roͤm. Kaͤyſerl Maͤy. die Pflicht vnd Gehorſamb/ wie die vbrige Chur:
Fuͤrſten vnd Staͤnde deß Roͤm.
Reichs/ leiſten: vnd vber das wegen der Ober-Pfaltz/ fuͤr ſich vnd feine Erben/ ſo wol er ſelbſt/ als ſeine Bruͤder/ ſo lang von der Wilhelmiſchen Lini rechtmaͤſſige/ vnd maͤnnliche Erben vbrig ſeyn werden/ verzeihen.
Als aber wegen deſſen Fuͤrſten Frawen Mutter/ als Wittiben/ auch Schweſtern Vnterhalt/ vnnd Heyrathsgut/ Meldung geſchehen/ So haben die Roͤm. Kaͤyſerl. Mayſt. zu bezeigung dero gegen das Hauß Pfaltz Gutthaͤtigkeit/ verſprochen/ beſagter Fraw Wittiben/ wegen dero Vnterhalt/ eins fuͤr alles/ 20000.
Reichsthaler/ jeglichen Schweſtern aber gedachtes Herꝛn Carln Ludwigs/ da ſie zur Heyrath gelangten/ 10000.
Reichsthaler/ im Namen allerhoͤchſtgedachter Kaͤyſ. May. erlegen laſſen.
Jm vbrigen ſolle Herꝛ Pfaltzgraff Carl Ludwig denſelben ein Genuͤgen leiſten.
Die Graffen zu Leiningen vnnd Daxburg ſoll hoͤchſtgedachter Herꝛ Carl Ludwig vnd deſſen Nachfolger/ in der Vnder Pfaltz/ in keiner Sache betruͤben/ ſondern ſie jhres/ von Alters hero uͤblich hergebrachten/ vnnd von Kaͤyſern zu Kaͤyſern beſtaͤttigten Rechts geruͤhiglich vnd friedlich genieſſen laſſen.
Die freye Reichs Ritterſchafft durch Francken/ Schwaben/ vnd am Rheinſtrom/ ſampt denen dazu gehoͤrigen Landſchafften/ ſoll er in jhrem ohnmittelbahrem Stande/ vnbekraͤnckt laſſen.
Die jenige Lehen auch/ ſo die Roͤm. Kaͤyſ. May. dem Freyherꝛn Gerharden von Waldenburg/ genandt Schenckherꝛn/ Niclaß Georg Reigerſpergern/ Chur-Maͤyntziſchem Cantzlar/ vnnd Heinrich Broͤmbſer/ Freyherꝛn von Ruͤdeßheimb/ wie nicht wenigers der Herꝛ Churfuͤrſt in Baͤyern dem Freyherꝛn Johann Adolph Wolffen/ genandt Metternich/ confirmirt vnnd vbergeben haben/ ſollen denſelben verbleiben.
Hingegen aber ſollen gedachte Vaſalli Herꝛn Carlen Ludwigen/ als ordentlichem Lehenherꝛn/ vnd deſſen Succeſſorn, die gewoͤhnliche Pflichte leiſten/ vnnd bey demſelben jhrer Lehen Ernewerunge ſuchen.
Der Augſpurgiſchen Confeſſion Verwandten/ welche Kirchen ingehabt/ vnd vnter andern/ den Buͤrgern vnnd Jnwohnern zu Oppenheim/ ſollen ſelbige/ ſo viel die Kirchen belangt/ in dem Standt/ in welchem ſie im Jahr 1624. geſtanden/ gelaſſen werden.
Den vbrigen aber/ ſo der Augſpurgiſchen Confeſſion Exercitium ſo wohl offentlich in Kirchen zu gewiſſen Zeiten vnnd Stunden/ als privat vnnd eygenen/ oder andern zu dem End beſtimpten Wohnhaͤuſern/ entweder durch jhrige/ oder benachtbarte Pfarherꝛn zu gebrauchen begehren/ ſoll ſolches frey vnd offen ſtehen.
Die jenige Articul, nemblich Pfaltzgraff Ludwig Philips/ ꝛc. Pfaltzgraff Friederich/ ꝛc. vnnd Pfaltzgraff Leopold Ludwig/ ꝛc. ſollen gleichfalls/ als dieſes Orts mit eingefůhrt/ verſtanden werden/ Allermaſſen in dem Kaͤyſerlichen vnnd Schwediſchen Inſtrument befindlich.
Die Strittigkeit/ ſo zwiſchen den Biſchoffen reſpectivè Bamberg vnd Wuͤrtzburg/ vnd den Herꝛn Marggraffen zu Culmbach vnnd Onoltzbach/ wegen deß Schloſſes/ Statt/ Ampt/ vnnd Cloſter/ Kitzingen/ in Francken am Maͤyn/ ſich entheltet/ ſolle entweders vermittelſt guͤtlichen Vertrags/ oder ſummariſchen Rechtlichen Proceſſes/ jnnerhalb zweyer Jahrsfriſte/ geendigt werden: bey Straff vnd Verlierung deß Anſpruchs/ ſo dem vffziehenden Theil vffzubuͤrden.
Jmmittelſt ſoll bemeltem Herꝛn Marggraffen nichts deſto wenigers die Veſtung Wiltzburg in den Standt/ welcher zur Zeit der Einnahmb beſchrieben ſich befindet/ vermoͤg Vertrags vnd Zuſag/ geſetzt vnd reſtituirt werden.
Die Vergleichung/ ſo wegen Herꝛn Chriſtian Wilhelmen/ Marggraffen zu Brandenburg/ getroffen/ ſoll allhie Platz haben:
Maſſen ſolche in dem Kaͤyſerlichen-Schwediſchen Inſtrument, am 14, Articul, befindlich.
Der Aller Chriſtlichſte Koͤnig/ wird vff Zeit vnd Weiß/ als vnden benambt/ nebenſt Abfuͤhrung der Beſatzungen/ dem Hertzogen zu Wuͤrttenberg/ wieder einraumen die Staͤtte/ vnd Veſtungen Hohentwyl/ Schorndorff/ Tuͤbingen/ vnnd alle andere Plaͤtze/ ohne Vorbehalt: welche Er im Hertzogthumb Wuͤrtenberg mit Volck beſetzt hat.
Jm vbrigen der Articul, das Hauß Wuͤrtenberg/ :c. wie ſolcher im Kaͤyſerlichen vnd Schwediſchen Inſtrument einverleibt/ ſoll auch dieſes Orts als eingeruͤckt verſtanden ſeyn.
Die Fuͤrſten auch zu Wuͤrttenberg Mompelgardiſcher Lini ſollen reſtituirt werden in alle jhrige/ im Elſaß gelegene/ Landtſchafften/ vnd benahmentlich in beyde Burgundiſche Lehen/ Clerval vnnd Paſſavant.
Vnd ſollen von beyderſeits in den Standt/ Gerechtigkeit vnd Freyheiten/ welcher ſie/ fuͤr eingang dieſer Kriegen genoſſen/ reſtituirt werden.
Marggraff Fridrich zu Baden vnd Hachberg/ auch deſſen Soͤhne vnd Erben/ ſampt allen denen/ welche jhnen einigeꝛley Weiſe bedient ſind/ weſſen Namens oder Standts die auch weren/ ſollen faͤhig ſeyn vnnd genieſſen der droben am 2. vnnd 3. Articul beſchriebenen Amneſty, ſampt allen dero Clauſuln, vnnd Beneficien/ vermoͤg welcher Herꝛ Georg Friderich/ Marggraff zu Baden vnnd Hachberg/ ſo viel die Vnder Marggraffſchafft Baden/ ſo ins gemein Baden Durlach genandt wird/ betreffen thut/ ſoll voͤlliglich wieder geſetzt werden/ ſo wohl in Geiſtlichen als Weltlichen/ in den jenigen Standt/ worin er fuͤr erſtandener Boͤhmiſchen Vnruhe ſich befunden.
Jngleichem ſolle es gehalten werden mit der Marggraffſchafft Hachberg/ als auch mit den Roͤttelen/ Badenweyler/ vnd Suſenberg: ohngehindert der immittelſt entgegen lauffenden Enderungen/ ſo hiemit vffgehoben.
Naͤchſt dieſem ſollen Marggraff Friderichen wieder eingeraumbt werden die Aempter Stein vnd Remhingen/ auſſer der bißhero von Marggraff Wilhelmen gemachten Schulden Laſt/ betreffend die Abnutzung/ Jntereſſen oder Vnkoſten/ ſo vermoͤg zu Eßlingen im Jahr 1629. getroffenen Vertrags/ beſagtem Marggraff Wilhelmen zu Baden/ mit allen Gerechtigkeiten/ briefflichen Documenten vnnd andern Zugehoͤrungen/ vbergeben worden/ daß alſo dergeſtalt alle Forderungen der Vnkoſten vnd Abnutzungen/ ſampt allem Schaden vnnd Jntereſſe/ von Zeiten der erſten Einnamb anzurechnen/ vffgehoben vnnd gaͤntzlich todt ſeyn.
Es ſollen auch/ Krafft dieſes/ die Jaͤhrliche Penſionen/ ſo auß der Vnder Marggraffſchafft der Ober Marggraffſchafft entrichtet worden/ gaͤntzlich abgeſchafft vnd caſſirt ſeyn.
Vnd derentwegen nichts weiters von dem Vergangenem/ oder Kůnfftigen hinfuͤhro geſucht noch begehrt werden.
Es ſoll auch die Præcedentz ins kuͤnfftig zwiſchen beyden Badiſchen Linien/ der Vnder- vnd Ober- Marggraffſchafft Baden/ wie auch die Seſſion bey den Reichstaͤgen vnnd Schwaͤbiſchem Crayß/ auch andern ſo wohl allgemeinen deß Heil. Roͤm. Reichs als particular Conventen alternirt, vnnd welchſelsweiſe beobachtet werden.
Jedoch daß dieſer Zeit beſagte præcedentz oder Vorſitz/ Herꝛn Marggraff Friderichen/ ſo lang Er am Leben iſt/ verbleiben.
Wegen der frey Herꝛſchafft Hohengeroltseck iſt verglichen/ vff dem Fall die Fraw Marggraͤffin zu Baden jhren Rechtlichen Zuſpruch an beſagte Baronat mit beglaubten Vrkunden zu genuͤgen erweiſen wird/ ſo ſoll die Widereinraumung hierůber ergangenem Vrtheil/ cum omni cauſa, omnique jure, vermoͤg der Documenten alſo balden geſchehen.
Vnnd dieſe Eroͤrterung aber ſollejnnerhalb zweyen Jahrn/ von Zeit deß publicirten Friedens fuͤrgehen.
Vnnd ſollen endlich keine Handlungen/ Vertraͤge/ oder Vorbehaltungen/ ſo wohl allgemeine/ als ſonderliche/ in gegenwaͤrtigem Friedens Inſtrument befindliche Clauſula (welche ins geſampt außtruͤcklich/ vnd vff Ewig/ Krafft dieſes ſollen vnguͤldig ſeyn) an einer oder andern Seiten/ zu einiger Zeit hinfuͤhro gegen dieſen ſpecial Vergleiche angezogen oder geſtattet werden.
Die jenige Articul, nemblich Hertzog von Croy/ ꝛc. die Sache Naſſaw-Siegen/ ꝛc. Johann Albrecht Graffe zu Solms/ ꝛc. Jtem das Hauß Solms/ Hohen Solms/ ꝛc.
Die Graffen von Jſenburg/ ꝛc.
Die Rheingraffen/ ꝛc.
Die Wittib Herꝛn Ernſten/ Graffen zu Sayn/ ꝛc.
Das Schloß vnnd Graffſchafft Falckenſtein/ ꝛc.
Es ſoll auch wider eingeſaͤtzt werden das Hauß Waldeck/ ꝛc. Joachim Ernſt Graff von Ottingen/ ꝛc. Jtem das Hauß Hohenlohe/ ꝛc. Friederich Ludwig/ ꝛc. Ferdinand Carlen/ ꝛc.
Daß Hauß Erbach/ ꝛc.
Die Wittib vnd Erben deß Graffen von Brandenſtein/ ꝛc.
Der Baron Paul Kevenhůller/ ꝛc.
Dieſe allzumahln ſollen dergeſtalt allhier einverleibt ſeyn/ als ob ſie mit gleichmaͤſſigen Worten/ wie ſolches in dem Kaͤyſerlichen vnnd Schwediſchen Inſtrument beſchehen/ eingefuͤhrt wehren.
Die Contracten/ Veraͤnderungen/ Vertraͤge/ Handſchrifften vnnd verbrieffte Schulden/ ſo durch Zwang vnnd Furcht von Staͤnden oder Vnderthanen erpreſt (maſſen ſich inſonderheit beklagen die Staͤtte Speyer/ Weiſſenburg am Rhein/ Landaw/ Reitlingen/ Hailbrunn vnd andere) wie auch an ſich erkauffte vnd vbergebene Forderungen/ ſollen gaͤntzlich vffgehoben vnnd abgeſchafft ſeyn.
Alſo daß keine Gerichtliche Klage oder Proceß, durchauß ſtat finde.
Da auch die Schuldner jhren Glaubigern die Schuldt Verſchreibungen wuͤrden mit Gewalt vnd Furcht abgepreſt haben/ ſollen dieſelbe ſolche wieder herauß zu geben ſchuldig/ vnd dem Schuldforderungen Recht nichts benommen ſeyn.
Dieſer Schulden halb/ ſo vnterm Nahmen Kauffs/ Verkauffs/ Jaͤhrlicher Guͤlt/ oder wie ſie Nahmen haben moͤgen/ im Fall ſolche von einer oder andern Kriegenden Parthey/ auß Haß gegen die Creditorn, gewalthaͤtig erzwungen worden/ dafern die Debitorn ein warhafftigen Gewalt vnd Zwang/ benebenſt wůrcklicher Zahlung beybringen/ vnd ſich zum Beweißthumb anerbieten werden/ ſollen keine Proceſſus executiui erkandt werden/ es ſeyen dann ſolche exceptiones in genugſamer Erkandtnuß eroͤrtert.
Da nun der Proceß hierůber wůrde angefangen/ ſoll ſolcher jnnerhalb 2. Jahren/ von der Zeit deß publicirten Friedens/ zu End gebracht werden/ bey Straff deß ewigen Stillſchweigen/ deß vngehorſamen Debitorn.
Es ſollen aber die bißhero ſolcher geſtalt gegen die jenigen ertheilte Proceſſen/ ſampt den Vertraͤgen/ vnd beſchehenen Vertroͤſtungen/ ſo wegen kuͤnfftiger reſtitution der Creditorn vorgangen/ vff gehoben/ vnd vngůltig ſeyn: Jedoch mit Vorbehalt der jenigen Geltſummen/ welche bey wehrendem Kriege fůr andere/ zu Verhuͤtung derſelben groͤſſer Gefahr/ vnnd Schaden/ auß gutem Hertzen vnd vffrichtiger intention, verſchoſſen vnd hergeliehen worden.
Die Vrtheil/ welche bey wehrendem Kriege vber bloß weltlichen Sachen gefaͤllet/ da in dem Proceß kein offentlicher Mangel vnnd Faͤhler begangen/ auch ſolcher ſtehendes Fuſſes zu erweiſen wehre/ ſollen zwar nicht gaͤntzlich vnkraͤfftig/ die Execution aber in ſuſpenſo ſeyn/ biß daß die Gerichtliche Acten.
(falß der eine Theil/ jnner eines vom getroffenen Frieden halben Jahrsfriſt/ die reviſion ſuchen wird) bey Gerichte entweders modo ordinario vel extraordinario, wie im Roͤm. Reiche Herkommens/ revidirt, vnd vermittelſt gleiches durchgehendes Rechts/ erwogen/ vnd dergeſtalt beſagte Vrtheil entweders confirmirt oder verbeſſert/ oder/ da ſie Richtiglich ergangen/ gaͤntzlich vffgehoben werde.
Da auch ein hohes oder gemeines Lehen vom Jahr 1618. nicht ernewert/ noch immittelſt in deren Namen die Dienſte verrichtet worden/ ſol ſolches niemands nachtheilig fallen:
Sondern die Zeit die Belehnung zu erfodern/ von Tag an deß beſchloſſenen Friedens anfangen lauffen.
Es ſollen endlich alle vnnd jede ſo wohl Kriegs Officirer vnnd Landsknechte/ als Raͤthe vnd ſonſten Weltliche vnd Geiſtliche Miniſtri, was Stands oder Namens die ſeyn moͤgen/ welche einer/ oder ander Parthey/ derſelben Bundsgenoſſen vnd Angehoͤrigen/ zu Fried oder Kriegs-zeit gedienet/ vom Hoͤchſten auff den Nidrigſten/ vom Nidrigſten biß zum Hoͤchſten/ auſſer einigem Vnderſcheid oder Vorbehalt/ ſampt Weibern/ Kindern/ Erben/ Nachfolgern/ Dienern/ ſo wohl betreffend die Perſonen als Guͤter/ in den jenigen Stand an Leben/ Gerůcht/ Ehren/ Gewiſſen/ Freyheit/ Recht vnd Gerechtigkeit/ worin ſie fůr dieſer Vnruhe geſtanden/ oder von Rechtswegen ſtehen koͤnnen/ ꝛc. allerſeits geſetzt werden/ vnd ſolle weder jhren Perſohnen oder Guͤtern/ einiges Nachtheil zugefuͤgt/ oder ſelbige mit Klag angefochten/ viel wenigers Straffe oder Schaden/ vnter einigem Schein zugezogen werden.
Vnd dieſes zwar alles ſoll an denen/ welche der Kayſ. May. vnnd Hauſes Oeſterreich Vnderthanen/ vnd Lehenleuthe nicht ſind/ ſein vollkommenen effect erreichen.
Welche aber Vnderthanen vnd Erbliche Lehenleute der Kaͤyſ. May. vnd Hauſes Oeſterreich ſind/ ſollen ebenmaͤſſiger Amneſty genieſſen/ ſo viel die Perſonen/ Leben/ Geruͤchte vnd Ehre betrifft.
Vnd ſollen in jhr voriges Vatterland ein ſichern Ruͤcktritt haben: Jedoch dergeſtalt/ daß ſie ſich der Koͤnigreichen vnnd Provincien inheimiſchen Geſetzen bequemen.
So viel aber jhre Guͤter betrifft/ dafern ſelbige/ ehe vnd bevor ſie vff der Cron Franckreich/ vnd Schweden ſeiten getroffen/ durch Confiſcation, oder andere Weiß/ verlohren gangen/ ob zwar die Schwediſche Gevollmaͤchtigten lang vnnd viel angehalten/ damit jhnen dieſelbe eingeraumbt werden moͤchten: Jedoch/ dieweil die Roͤm. Kaͤy. May. in dieſer Sache ſich von andern nichts hat fuͤrſchreiben laſſen/ noch auch vff der Kaͤyſerlichen beharꝛliche Widerſprechung anderſt accordirt werden moͤgen:
Vnnd derentwillen denen Reichs Staͤnden den Krieg im Roͤm. Reich zu continuiren nicht rathſamb ermeſſen koͤnnen: Hierumb ſollen dieſelbe Guͤtter dergeſtalt verlohren ſeyn/ vnd den jetzigen Beſitzern verbleiben.
Die Guͤtter aber/ ſo jhnen nachgehends/ der Vrſach halben/ weil ſie ſich zu Franckreich oder Schweden geſchlagen: vnnd wider die Roͤm. Kaͤyſ. May. vnd das Hauß Oeſterꝛeich/ die Waffen gefuͤhrt/ entzogen worden/ ſollen jhnen/ wie ſie anjetzo befindtlich/ auſſer Erſtattung der Vnkoſten/ vnnd genoſſenen Abnutzungen/ oder empfangenen Schadens/ reſtituirt werden.
Jm vbrigen durch Boͤhmen/ vnd alle andere der Kaͤyſ. May. Erblaͤndern/ ſoll denen der Augſpurgiſchen Confeſſion Verwanten Vnderthanen vnd Creditorn, vnd deren Erben/ fuͤr jhre eygene Anſpruͤche/ ſo ſie dergleichen fuͤhrten/ vnd derentwillen Proceſſen angezettelt vnnd verfolget hetten/ ſolle eben ſo wohl/ als denen Catholiſchen/ ohn Anſehen der Perſon/ Recht geſprochen vnd geholffen werden.
Nichts deſto wenigers ſollen von beſagter allgemeiner Reſtitution außgenommen ſeyn/ die jenige Sachen/ welche man nicht wieder haben oder geben kan/ vnd beweglich ſeyn/ die eingenommene Nieſſung/ ſo vermittelſt der Kriege den Partheyen autoritaͤt abhaͤndig gemacht/ ingleichem deſtruirt, auch gemeiner Sicherheit halben in einen andern Gebrauche verkehret worden/ als da ſeynd gemeine vnnd privat, geiſt: vnd weltliche Wohnhaͤuſer/ wie auch hinderlegte gemeine/ oder privat Depoſita, ſo Kriegswegen confiſcirt, ordentlich verkaufft/ vnnd von freyer Handt geſchenckt worden.
Sintemahln aber die Guͤlchiſche Succeſſions Sache vnter denen Intereſſirten/ dafern nicht fuͤrgebawet wird/ dem Roͤm.
Reiehe etwan groſſe Vnruhe/ gebaͤren moͤchte.
Derentwillen iſt verglichen/ daß auch dieſelbe/ nach getroffenem Frieden/ vermittelſt ordentliches Proceſſes, fuͤr der Roͤm. Kaͤyſ. May. oder durch guͤtliche Vergleichung/ oder vff ein andere duͤchtige Weiß/ ohngeſaumpt entſchieden werde.
Nach dem dann ferners/ zu mehrer deß Heil. Roͤm. Reichs Beruhigung vnd deren Confirmation, von denen Strittigkeiten/ belangend die Geiſtliche Guͤtter/ vnnd die freye Religions Vbunge/ bey dieſen wegen deß allgemeinen Friedens Zuſammenkunfften/ ein gewiſſer Vergleich zwiſchen der Kaͤyſerlichen May. vnd Chur: Fuͤrſten/ vnnd Staͤnden deß Roͤm.
Reichs/ getroffen/ auch dem Friedens Inſtrument, ſo mit der Koͤnigin vnd Cron Schweden Gevollmaͤchtigten vffgericht/ einverleibet worden.
So iſt beliebet/ daß auch derſelben Vergleiche/ als ingleichen der jenigen Schluß/ welcher vnter jhnen/ wegen deren/ ſo Reformirte genandt werden/ getroffen worden/ auch bey gegenwaͤrtiger Handtlunge beſtaͤttiget werde/ eben vff die Maß vnd Weiſe/ alß ob ſolcher von Wort zu Wort in gegenwaͤrtigem Inſtrument eingeruͤckt/ vnd zu leſen ſtuͤnde.
Wegen der Heſſen-Caſſeliſchen Sache/ iſt eine Vergleichunge/ wie folgt/ geſchehen:
Zu foͤrderſt ſolle das Hauß Heſſen-Caſſel/ vnnd alle deſſen Fuͤrſten/ fuͤrnemblich Fraw Aemylia Eliſabetha, Landtgraͤffin zu Heſſen vnd dero Sohn/ Herꝛ Wilhelm vnnd derſelben Erben/ Diener/ Officirer/ Lehenleute/ Vnderthanen/ Soldaten vnd andere vff einige Weiß Zugethane/ keinen gaͤntzlich außgenommen (ohnerachtet der entgegen lauffenden Bedingungen/ Proceſſen/ Aachts: vnd ſonſten Erklaͤrungen/ Vrtheil/ Executionen/ vnnd Vertraͤgen/ welche ſampt allen Forderungen/ injurien vnd Schadens rætenſionen/ ſo ſo wohl bey neutral: als Kriegszeiten fuͤrgangen/ hiermit vffgehoben ſind) der obgetroffenen allgemeinen vnd biß vff den Anfang deß Boͤhmiſchen Kriegs zuruͤck gezogenen Amneſty vnd voͤlliger reſtitution (außgenommen der Roͤm. Kaͤy. May. vnd Hauſes Oeſterꝛeich Lehenleuten vnnd Erb Vnderthanen/ geſtaltſamb von demſelben im §.
Endtlich alle/ ꝛc. verſehen) auch aller/ auß derſelben/ vnd dem Religions Frieden/ herkommenden Beneficien genieſſen: vnnd mit andern Staͤnden gleiches Rechts/ maſſen im Articul, ſo alſo anfaͤngt/ Mit Einhaͤlligem/ ꝛc. verſehen/ voͤlliglich theylhafftig ſeyn.
Fuͤrs Ander/ ſoll das Hauß Heſſen-Caſſel/ vnnd deſſen Succeſſorn, die Aptey Hirſchfeldt/ ſampt allen Weltlich vnnd Geiſtlichen/ ſo wohl in: als auſſer Lands gelegenen (als die Probſtey Gellingen) Zugehoͤrungen/ behalten: (Jedoch dem Hauſe Sachſen an jhrem von vndaͤncklichen Jahren hergebrachten Recht nichts benommen) dergeſtalt/ daß ſie/ ſo offt ſich der Fall begiebt/ die Belehnung bey der Kaͤyſ. May. ſuchen/ vnd die Pflichte leiſten.
Drittens/ ſolldas Jus directi & utilis Dominii, ſo hiebevorn das Stifft Minden an die Aempter Schaumburg/ Buͤckenburg/ Saxenhagen vnnd Statthagen gehabt/ vnd mit Recht gefuͤhrt/ ferners an Herꝛn Wilhelmen/ jetzigen Landtgraffen zu Heſſen/ vnnd deſſen Succeſſorn, ins kuͤnfftig vollkoͤmblich/ auſſer einiger deß beſagten Stiffts oder eines andern Wiederſprechung oder moleſtirung gehoͤren: jedoch mit Vorbehalt deß jenigen Vertrags/ ſo zwiſchen Chriſtian Ludwigen/ Hertzogen zu Braunſchweig vnd Luͤneburg/ vnnd Landtgraͤffin zu Heſſen/ vnd Philipſen Graffen zur Lippe/ vff gerichtet.
Wie dann der Vergleich/ ſo zwiſchen beſagter Landgraͤffin/ vnnd demſelbigen Graffen gemacht/ kraͤfftig bleiben ſoll.
Vber dieſes iſt verabſchiedet/ daß fuͤr deren in dieſem Kriege eingenommenen Oerter Wieder außantwortunge vnd Schadloßhaltunge/ der Frawen Landgraͤffin zu Heſſen Vormunderin/ dere Sohn/ vnnd deſſen Nachfolgern/ Fuͤrſten zu Heſſen/ auß denen Ertzſtifftern Maͤyntz vnd Coͤlln/ Stifftern Paderborn/ Muͤnſter vnd Aptey Fuld/ 600000.
Reichsthaler/ jetziger guͤldiger Reichswaͤhrung/ in 9. Monat/ von Zeit deß ratificirten Friedens anzurechnen/ zu Caſſel/ vff der Zahlenden Koſten vnnd Gefahr/ erlegt werden ſollen.
Da dann gegen die verſprochene Zahlunge weder Exemption noch prætext gelten/ viel wenigers die verglichene Summen mit arreſt beſchlagen werden ſolle.
Damit auch die Fraw Landgraͤffin/ wegen der Zahlung deſto ſicherer ſeye/ ſolle ſie vff folgende Conditionen inbehaltẽ Neuß/ Coßfeld/ vnd Newhauß: vnd in ſolchen Orthen jhre/ vnd jhr allein zuſtaͤndige Beſatzungen haben/ jedoch dergeſtalt/ daß/ auſſer Officirer/ vnnd anderer in Beſatzungen noͤthigen Perſonen/ beſagter dreyer Oerter Beſatzungen/ zuſampt vber 1200. zu Fuß/ vnd 100. zu Roß/ nicht anlieffen/ dabenebenſt dann beſagter Fraw Landgraͤffin frey ſtehen ſolle/ wie viel an Fußvolck vnd Reuttern ſie an jedem Ort einlegen/ oder welchen ſie an dieſem oder jenem Ort zum Commen danten machen woͤlle/ ꝛc.
Es ſollen aber die Beſatzungen/ nach der bißhero Heſſiſchen uͤblichen Verpflegungs Ordnung vnterhalten werden.
Was aber zu Erhaltung der Veſtungen noͤtig/ ſoll auß denen Ertz: vnnd Stifftern/ in welchen Schloß vnnd Staͤtte gelegen/ auſſer der obbemeldten Summen Verringerung/ genommen werden.
Jmmittelſt ſoll den Beſatzungen ſelbſten bevor ſtehen/ gegen die Widerſpaͤnnigen/ vnnd ſaͤumhafften/ jedoch nicht vber die gebuͤhrende Summa zu exequiren:
Benebenſt aber dem Herꝛn Ertzbiſchoffen zu Coͤlln/ die Geiſt:
vnd Weltliche Jurisdiction vnnd Obergebiete/ als auch Schloſſes/ vnd der Staͤtten Einkuͤnfften/ vor behalten ſeyn.
So bald aber/ nach beſtaͤttigtem Frieden/ der Fraw Landgraͤffin 300000.
Reichsthaler erlegt ſeyn werden/ ſoll ſie Neuß abtretten/ aber Coßfeld allein vnd Newhauß behalten:
Jedoch mit dem Beding/ daß ſie die Neußßiſche Beſatzung nicht in Coßfeldt oder Newhauß abfůhre/ oder in deren Namen ferners ichtwas fordere.
Vnnd ſoll die Beſatzung in Coßfeldt 600. zu Fuß/ vnd 50. zu Roß/ in Newhauß aber 100. zu Fuß nicht vberſchreitten.
Falß aber in 9. Monatzeit der Fraw Landgraͤffin die gantze Summa nicht erlegt wuͤrde/ ſoll ſie nicht allein nur Coßfeldt vnd Newhauß/ biß die voͤllige Zahlung geſchehe/ inbehalten/ ſondern auch fuͤr den Reſt der Summen/ vnd fuͤr jedes hundert Jaͤhrlich 5. an Penſion bezahlt/ benebenſt auch ſo viel/ zu obbeſagten Ertz: vnd Stifftern/ vnd Aptey gehoͤrige/ vnd dem Fuͤrſtenthumb Heſſen angrentzende Aempter inbehalten werden/ ſo viel wegen Erlegung der Penſionen gnugſamb ſind.
Die Rentmeiſter vnd Einnehmer ſollen von der Fraw Landgraͤffin beaydigt werden/ daß ſie von den Einkuͤnfften der Reſtirenden Summ Penſion bezahlen/ ohngehindert deren Herꝛſchafften Verbott.
Da aber die Rentmeiſter vnd Vffheber in der Zahlung ſaͤumig weren/ oder die Intra den anderſtwohin verwendeten/ ſoll der Fraw Landgraͤffin vmb zu exequiren/ vnnd ſelbige vff Mittel vnnd Wege/ als ſie mage/ zur Zahlunge anzuſtrengen/ gantz frey ſtehen:
Jedoch dem Eygenthumbs Herꝛn hierunder an ſeiner Landtsgerechtigkeit nichts benommen.
So bald aber die Fraw Landgraͤffin die gantze Summ/ ſampt den Penſionen von Zeit der Verſaumung/ empfangen haben wird/ ſoll ſie alßbald die jenige/ an ſtatt Verſicherung behaltene Oerter abtretten:
Es ſollen auch die Penſiones fallen/ vnnd die obgedachte Rentmeiſter vnd Einnehmere/ jhres Eydts erlaſſen ſeyn.
Welcher Aempter Einkuͤnffte aber/ zu Erlegung der Penſionen/ bey einfallender Saͤumung/ anzuweiſen ſeyen/ daruͤber ſoll fuͤr der Friedensbeſtaͤttigung vff den Fall accordirt werden/ vnd dieſer accord nicht wenigers/ als das Friedens Inſtrument ſelbſt/ kraͤfftig ſeyn.
Auſſer der aber/ an ſtat Verſicherung der Frawen Landgraͤffin vberlaſſenen/ vnd nach der Zahlunge wieder zuruͤck kommenden Aempter/ ſoll ſie nichts deſtominders abtretten/ nach erfolgter Friedens Ratification, alle Laͤnder vnd Biſthumben/ als auch derſelben Staͤtte/ Aempter/ Flecken/ Veſtungen/ Paſteyen/ vnnd alle mobilien, auch bey dieſem Kriege inhabende Gerechtigkeiten.
Jedoch dergeſtallt/ daß in beſagten/ an ſtatt Caution behaltenen drey Orthen/ als auch an allen andern/ ſo abzuretten ſtehen/ nicht allein Profiant/ vnnd alles ſo zum Kriegs Apparat gehoͤrig/ der Fraw Landgraͤffin vnnd obbeſagten Succeſſorn durch die Vnderthanen abgefuͤhrt werde.
Das jenige aber/ ſo von jhr nicht hinein gebracht/ ſondern in denen eroberten Orten/ zur Zeit der Einnahmb gefunden worden/ vnd noch bey der Hand/ ſoll daſelbſten verbleiben.
Worbey dann die Waͤlle vnd Fortification, ſo bey wehrender Einnahmb erbawet/ dergeſtalt nider zureiſſen ſtehen/ damit gleichwohl die Staͤtte/ Flecken/ Schloͤſſer vnd Caſtel/ nicht eines jeden Einfall vnd Pluͤnderung/ offen ſeyen.
Vnd ob zwar die Fraw Landgraͤffin/ ohnerachtet daß ſie von denen Ertz: vnd Stifftern Maͤyntz/ Coͤlln/ Paderborn/ Muͤnſter/ vnnd Aptey Fuld/ von niemand deſſen/ an ſtatt der Abtrett: vnd Schadloßhaltung/ etwas gefordert.
Vnd dahero auch von keinem jchtwas bezahlt haben wollen.
Nichts deſtowenigers/ nach der Sachen vnnd Vmbſtaͤnden Billigkeit/ hat der gantze Convent beliebet/ daß/ mit Vorbehalt deß vorigen Articuls Verordnung/ welcher alſo anfaͤngt:
Vber das iſt verglichen/ ꝛc. auch die vbrigen Staͤnde/ ſie ſeyen wer ſie wollen/ diß:
vnnd jenſeit Rheins/ welche am 1. Martii dieſes Jahrs den Heſſen contribuirt, nach proportion derſelben bißhero alleweil vblicheu Zahlung/ zu complirung der obgeſetzten Summ/ vnd der Beſatzungen Vnderhaltung/ jhres Antheil zu den obbeſagten Ertz: vnnd Biſthumben/ vnd Aptey beytragen/ vnnd den Schaden/ den die Zahlende wegen ein es oder andern Saͤumhafften/ empfangen/ die Saͤumhaffte ſelber erſtatten/ noch auch gegen die Widerſpaͤnnigen die fuͤrgenommene Execution der Roͤm. Kaͤyſ. oder Aller Chriſtlichſten May. oder auch der Landgraͤffin zu Heſſen Officirer vnd Soldaten verhindern/ noch auch die Heſſiſchen jrgend einen/ zum Nachtheil dieſer Verordnung/ befreyen/ die jenigen aber/ ſo jhr Antheil ordentlich entrichtet/ derentwegen von aller Beſchwaͤrung exempt ſeyn ſollen.
Anreihend die zwiſchen dem Hauſe Heſſen Caſſel/ vnnd Darmbſtatt/ wegen der Marpuriſchen Succeſſion, getriebene Strittigkeiten:
Demnach dieſelben zu Caſſel am 14. naͤchſtverſtrichenen Aprilis, mit einhelliger Beliebung der Partheyen/ verglichen ſind.
So iſt beſchloſſen/ daß ſelbiger zu Caſſel getroffene Vertrag/ ſampt allen Angehoͤrungen vnd Clauſuln, wie ſolcher beyderſeits vnderſchrieben/ vnnd gegenwaͤrtigem Conventinſinuirt worden/ vermoͤg dieſes Inſtruments, ebenmaͤſſige Wuͤrckung vnd Krafft habe/ als ob er von Wort zu Wort hierin begriffen.
Daher er dann/ weder von den tranſigiren den Theilen/ noch jemands anderſt/ vnderm Prætext eines Accords oder Aydſchwurs/ oder ſonſten ins kuͤnfftig etwan vmbzuſtoſſen/ ſondern vielmehr von allen/ ohnerachtet ewan auß den Intereſſirten einer ſelben zubekraͤfftigen ſich weygern wolte/ vffs genaweſte zu halten ſeyn wird/ ꝛc.
Es ſoll auch der zwiſchen dem verſtorbenen Herꝛn Wilhelmen/ Landgraffen zu Heſſen/ vnd Herꝛn Chriſtian vnd Volraden/ Graffen zu Waldeck/ am 11. Aprilis, im Jahr 1635. vffgerichte/ vnd von Herꝛn Georgen/ Landgraffen zu Heſſen/ am 14. Aprilis, im Jahr 1648. ratificirte Vertrag/ nicht wenigers/ vermoͤg dieſes Friedenſchluſſes/ zu ewigen Tagen in voͤlligen Kraͤfften ſeyn/ vnnd alle ſo wohl Fuͤrſten zu Heſſen/ alß Graffen zu Waldeck/ binden.
Ebenmaͤſſig ſoll auch das im Hauß Heſſen Caſſel vnnd Darmbſtatt/ eingefuͤhrte/ vnnd von der Roͤmiſchen Kaͤyſerlichen May. bekraͤfftigte/ lus primogenituræ, feſt bleiben/ vnd vnverbruͤchlich beobachtet werden.
Nach dem auch der Roͤm. Kaͤyſ. May. vff die von der Statt Baſel/ vnd gantzen Eydgenoßſchafft/ fuͤr denen bey dieſen Conventen gevollmaͤchtigten Deputirten/ wegen etlicher Proceſſen, vnnd Executions Mandaten/ ſo von der Kaͤyſerlichen Cammer wider beſagte Statt vnd andere der Eydgenoßſchaffe confœderirte Cantones vnnd derſelben Buͤrger vnd Vnderthanen ergangen/ vorgebrachte Klage/ vff Erforderung der Reichs Staͤnden Rath vnnd Meynung/ vermoͤg eines ſonderbahren Decrets, am 14. Maii, im naͤchſtverſtrichenen Jahr/ ſich erklaͤret/ daß beſagte Statt Baſel vnd andere der Eydgenoßſchafft Cantones in die freye libertaͤt vnnd Exemption, wegen deß Roͤm.
Reichs geſetzt/ vnd keines Wegs deſſen Roͤm.
Reichs Gerichten ſubject ſeyn ſollen.
So iſt beliebet worden/ daß ſolches dieſer offentlichen Friedens Vergleichung einverleibt/ auch ſteiff vnd feſt gehalten weꝛden/ vnnd derohalben ſolche Proceſſen/ ſamptdenen daher decretirten Arreſtèn gaͤntzlich vff gehoben vnd nichtig ſeyn ſollen.
Damit aber fuͤrgebawet werde/ daß nicht hinfuͤhro im Weltlichen Standt Strittigkeiten entſtuͤnden/ ſo ſollen alle vnnd jede Chur:
Fuͤrſten vnnd Staͤnde deß Roͤm.
Reichs in jhren vralten Gerechtigkeiten/ Vorzuͤgen/ libertaͤt/ Privilegien/ vnd freyer in Geiſt- vnnd Weltlichen Sachen Landts Obrigkeit Vbungen/ Herꝛſchafften/ Regalien/ vnd deren alten Poſſeſſion, vermoͤg dieſes Vertrags/ alſo feſt vnd verſichert ſeyn/ daß ſie derenthalgen von keinem/ vnder waßerley Schein es ſeyn moͤge/ thaͤtlich turbirt werden ſollen noch moͤgen.
Sie ſollen/ auſſer Widerſprechung jhre Stimmen vnd vota fuͤhren in allen das Roͤm.
Reich betreffenden Berathſchlagungen/ bevorab/ da man Geſetze macht vnnd auffleget/ Krieg ankuͤndt/ Tribut fordert/ Muſterung vnd Einlogierung der Soldaten anſtellet/ newe Veſtungen in der Staͤnden Landen/ im Namen deß Reichs/ bawet/ die alten mit Beſatzungen verwahret/ ingleichen wann man Friede vnd Buͤndtnuß macht/ auch andere dergleichen Geſchaͤffte tractirt.
Vnnd ſoll von dieſen/ oder dergleichen Dingen ins kuͤnfftig nichts geſchehen oder fuͤrgenommen werden/ es geſchehe dann mit aller deß Heil.
Reichs Staͤnden Verſamblung vnd Einwilligung.
Jnſonderheit aber ſoll allen vnd jeden Staͤnden frey ſtehen vnter ſich vnd mit andern/ zu eines jedwedern Conſervation vnd Sicherheit/ Buͤndnuſſe zu machen.
Jedoch vergeſtalt/ daß ſolche Buͤndtnuſſen nicht wider die Roͤm. Kaͤyſ. May. das Reiche vnnd deſſen offentlichen Frieden/ inſonderheit auch gegenwaͤrtigen Vertrage fallen.
Welche dann allerdings vermoͤg der Pflichten/ damit ein jeder der Kaͤyſ. Mayſt. vnd Roͤm.
Reiche verbunden/ ſollen gerichtet werden.
Es ſoll aber/ jnnerhalb ſechs Monat/ nach ratificirtem Frieden/ ein Reichstag gehalten/ vnd fuͤrters/ ſo offt ſolches die allgemeine Nothdurfft erfordert vnd Nutzbar iſt/ widerholet werden.
Vff dem naͤchſten Reichs-Tage aber ſollen der vorigen Conventen Maͤngel erſetzt/. vnnd alßdann von der Wahl eines Roͤmiſchen Koͤnigs/ einer gewiſſen vnd beſtaͤndigen Kaͤyſerl. Capitulation, von Maß vnd Weiß uͤber den/ ſo ſonſten in denen Reichs-Satzungen beſchrieben/ vmb ein oder andern Standt in die deß Reichs Bann zu erklaͤren/ zu ergaͤntzung der Craͤyßen/ ernewerung der Matricul, herbeybringung der eximirten Staͤnden/ moderir: vnd erlaſſung der Reichs-Collecten, reformation der Policey/ vnd Juſtici-Weſen/ tax der Sportuln beym Cammergericht/ vmb nuͤtzlicher beſtellung der ordentlichen Deputirten/ wegen gewiſſer Directorn in deß Roͤmiſchen Reichs Collegien vnd dergleichen Geſchaͤfften/ welche dißmals nicht verꝛichtet werden moͤgen/ mit der Staͤnden allgemeinen conſens, gehandelt vnd geſchloſſen werden.
So wohl aber in allgemeinen/ als abſonderlichen Conventen/ ſollen den freyen Reichs-Staͤtten/ nicht weniger als andern Reichs-Staͤnden ein votum deciſivum, zuſtehen/ vnd dero Regalien vngekraͤnckt vnd verſichert/ benebenſt Zoͤlle/ Jaͤhrliche Renten/ Freyheiten/ confiſcations vnd Collecten Privilegien, vnd daher dependirende/ auch andere/ von deꝛ Roͤm. Kaͤyſ. Mayſt. vnd dem Roͤm.
Reiche erlangte/ oder auch von langem hero fuͤr dieſem Kriegsweſen erhaltene/ in Beſitz gehabte vnd exercirte Gerechtigkeiten/ ſampt vollkommener Juriſdiction, in Staͤtten vnd vff dem Land verbleiben.
Hingegen verbotten/ vffgehoben vnd ins kuͤnfftig abgethan ſeyn das jenige/ was bißhero durch Repreſſalien/ Arreſten/ ſperꝛung deß Paſſes/ vnd andere nachtheilige Handlungen/ ſo bey wehrendem Kriege vnter einigem prætext eingefuͤhrt/ oder eygenthaͤtiger Weiſe veruͤbet worden/ oder noch hinfuͤhro/ auſſer einigen fuͤrgehenden ordentlichen Recht-vnd Executions-Proceß, veruͤbet werden moͤchten.
Jm uͤbrigen ſollen alle loͤbliche Gewonheiten vnd deß Heyl.
Reichs-Satzungen vnd fundamental-Geſetze/ ins kuͤnfftige eyfferig gehalten/ vnd hingegen alle/ bey gegenwaͤrtigen eingeſchlichenen Confuſion vnd Vnordnungen/ abgeſchafft werden.
Vmb erfindung einer billichen Maaß vnd Weiſe/ mit welcher man gegen die bey dieſem Kriegs- Jammer erſchoͤpffte/ oder auß lang fortlauffendem Wucher belaͤſtigte Schuͤldner/ mit beſchey denheit begegnet/ vnnd dannenher groͤſſern Schaden/ vnd dem gemeinen Weſen beſorgendem Vnheyl fuͤr kommen moͤchte/ will die Roͤmiſche Kaͤyſerliche Mayſt. ſo wohl dero Reichs-Hoff-Raths/ als Cammergerichts Meynung vnd Bedencken erfordern/ welches bey kuͤnfftigem Reichs-Tage proponirt vnd in eine gewiſſe Form oder Satzunge gebracht werden kan.
Jnmittelſt ſollen in dieſen Sachen/ ſo an deß H. Reichs hohe/ als der Staͤnden ſonderbahren Gerichten vorgangen/ die/ von den Partheyen eingefůhrte Vmbſtaͤnde wohl erwogen:
Vnd keiner mit uͤbermaͤſſiger Execution beſchweret werden/ jedoch der Holſteiniſchen Verordnung hiemit durchauß nichts benommen.
Vnnd demnach ins gemein daran gelegen/ daß nach gemachtem Frieden die Kauff handlungen wieder herfuͤr bluͤhen moͤgẽ:
So iſt verglichen/ daß das jenige/ ſo zum Nachtheil vnnd wider den gemeinen Nutzen hin vnd her im Heyl.
Reich/ auß veranlaſſung deß Kriegs/ newerlich eygenthaͤtiger Weiſe/ wider die Rechte vnnd Privilegien, vnd auſſer Einwilligung der Roͤm. Kaͤyſ. Mayt. vnd deß Reichs Churfuͤrſten entſtanden/ als die Maut vnd Zoͤlle/ zu Waſſer vnd Land eingefuͤhrt worden/ wie auch der Brabantiſchen Bullen mißbraͤuche/ vnd daher entſtandene Repreſſa lien vnd Arreſten/ benebenſt eingeſchlichenen frembden certification, Exactionen/ Detentionen/ als auch vnmaͤßliche Poſt vnd alle andere vngewoͤhnliche Beſchwerden vnd Verhinderungen/ durch welche die Handlungen vnd Schiffarthen in Abgang kommen/ gaͤntzlich vffgehoben werden/ vnd denen Laͤndern/ Haafen vnd Waſſern ins geſampt jhr vorige Sicherheit/ Juriſdiction vnd Vbunge/ maſſen ſelbige fuͤr dieſem Kriegsweſen von vielen Jahren her/ im ſchwang gangen/ erſetzt/ vnd vnverletzlich erhalten werden ſollen.
Die jenige Laͤnder/ ſo an Waſſer ſtoſſen/ vnd alle andere Rechte vnd Privilegien/ als auch Mautte/ ſo von der Roͤm. Kaͤyſ. May. mit Bewilligung der Churfuͤrſten/ bey deß andern/ beydes dem Graffen zu Oldenburg vff der Weſer erlaubt/ oder von langer Hand imſchwang geweſen/ ſollen in jhren voͤlligen Kraͤfften bleiben vnd vollnzogen werden.
Damit alſo die Handlung jhre vollſtaͤndige Freyheit erlangen/ vnd allerſeits zu Waſſer vnnd Land ſicher zu reiſen ſeye/ auch dergeſtalt alle vnd jede beyderſeiths Bundsverwandten Lehenleute/ Vnderthanen/ Angehoͤrige vnd Jnnwohner/ frey vnd ſicher paſſiren/ repaſſiren vnd handlen moͤgen.
Vnd Krafft dieſes/ in den Stand vnd Sicherheit gelangen/ worinn ein jeder fuͤr dem Teutſchen Kriege ſich befunden.
Da dann beyderſeits Obrigkeiten/ wider vnbillichen Gewalt vnd Zwang/ ein jedern frembden/ gleich als ſein eigenen Vnderthanen/ ſchůtzen vnd retten ſoll: Dergeſtalt/ daß ſo wohl dieſer Vergleich/ als eines jeden Orts Rechtes vnd Satzungen beobachtet werden.
Damit aber beſagter Friede vnd Freundſchafft/ zwiſchen dem Roͤm.
Kaͤyſer vnd Koͤnige in Franckreich/ deſto baß beſtaͤttigt/ vnd der allgemeinen Sicherheit beſſer fuͤrgeſtanden werde:
Hierumb iſt mit deß Heyl.
Reichs Chur: Fuͤrſten vnd Staͤnden Bewilligung/ Rath vnd Zuthun/ vmb Friedens Willen verglichen.
Fuͤrs Erſte/ ſoll die hohe Regierung/ Jura ſuperioritatis, auch alle andere Rechte/ ſo biß hero das Heyl.
Roͤmiſche Reich an die Biſtumber Metz/ Tull vnd Verdun/ vnd derſelben Staͤtte vnd Gebiethe/ vnd benantlich Moyenwyck gehabt/ kuͤnfftigs vff eben ſolche Weiſe der Cron Franckreich zuſtehen/ vnd zu ewigen Tagen vnwiderꝛuff lich in corporirt verbleiben: Jedoch mit vorbehalt deß Juris Metropolitani, ſo dem Ertzſtifft Trier zukompt.
Es ſoll Herꝛ Franciſcus, Hertzog in Lottharingen/ als ein ordentlicher Biſchoff/ in poſſeſſion deß Biſtthumbs Verdun/ wider eingeſetzt werden.
Gedachtes Biſthumb ſoll er friedlich regieren/ vnd deſſelben/ als auch ſeiner Apteyen (jedoch vorbehaͤltlich deß Koͤnigs/ vnd eines jedwedern privat-Gerechtigkeit) vnd ſeiner patrimonial-Guͤter/ wo die auch gelegen ſeyn moͤgen/ (ſo ferꝛn ſie gedachter Vbergabe nicht entgegen ſtehen) Privilegien, Einkuͤnften vnd Abnutzungen ſich bedienen vnd genieſſen:
Allein hinfuͤhro dem Koͤnige getrew vnd hold zu ſeyn/ aydtlich angeloben/ nichts gegen dero Mayeſt. vnd Reichswolfarth fůrzunehmen.
Fuͤrs Ander/ ſo tretten ab/ vnd uͤbergeben die Roͤm. Kaͤyſerl. Mayſt. vnd das Reich/ dem Aller-Chriſtlichſten Koͤnige/ vnd deſſen Nachfolgern am Reiche/ das Jus directi Dominij & ſuperioritatis, vnd was ſonſten dieſelbe fuͤr ſich/ vnd das Heyl.
Roͤmiſche Reiche fuͤr Rechte an Pinarola gehabt/ oder gehaben moͤgen.
Drittens/ thun die Kaͤyſ. Mayſt. fuͤr ſich/ vnd dero Durchleuchtigſtes Hauß Oeſterꝛeich/ wie auch das Roͤm. Reich/ ſich begeben aller Rechten/ Eygenthumbs/ Herꝛſchafft/ Poſſeſſion vnd Juriſdiction, welche ſie biß dahero dem Roͤmiſchen Reich/ vnd Hauß Oeſterꝛeich zugeſtanden/ an die Statt Breyſach/ Landgraffſchafft Ober-vnd Nider-Elſaß/ Suntgaw/ die Land-Amptſchafft der 10. im Elſaß gelegenen Reichs-Staͤtten/ nemblich Hagenaw/ Colmar/ Schlettſtatt/ Weiſſenburg/ Landaw/ Obernheimb/ Roßheimb/ Muͤnſter/ im Thal zu St. Georg/ Keyſereberg/ Thuͤringheimb/ alle Dorffſchafften/ vnd alle andere Recht/ welche zu beſagtem Ampt gehoͤren/ vnd uͤbergeben ſolche alle/ vnd jedes beſonder dem Aller-Chriſtlichſten Koͤnige vnd Cron Franckreich/ dergeſtalt/ daß beſagte Statt Breyſach/ ſampt denen Hoͤffen Hochſtatt/ Niderꝛinſing/ Harten vnd Acharren/ ſo zu der Statt Breyſach gemeinſchaft gehoͤrig/ ſampt allem Gebiethe/ vnd Bañ/ wie es von alters herkommen/ nunmehr der Cron Franckreich gehoͤren ſolle: Jedoch mit Vorbehalt beſagter Statt hieruͤber vom Hauſe Oeſterꝛeich erlangten Privilegien vnd Freyheiten.
Vnd ſoll beſagte Landgraffſchafft beyder Elſaß vnd Suntgaw/ wie auch das Land-Ampt der bemeldten 10. Staͤtten/ vnnd darzu gehoͤrigen Oerthern/ wie auch alle Lehenleuthe/ Landtſaſſen/ Vnderthanen/ Leuthe/ Staͤtte/ Schloͤſſer/ Hoͤfe/ Caſtellen/ Waͤlde/ Forſte/ Goldt/ Silber/ vnd ander Metallen/ Gruben/ Waſſer/ Baͤche/ Waide/ auch alle Rechte/ Regalien vnd Zugehoͤrungen/ ohn einigen vorbehalt/ mit aller Juriſdiction, Superioritet, vnd ſupremo Dominio, von nun an/ zu jmmerwehrenden Zeiten/ dem Aller Chriſtlichſten Koͤnige/ vnd der Cron Franckreich zuſtehen/ vnd beſagter Cron einverleibt ſeyn/ ohne der Kaͤyſ. May. deß Roͤm.
Reichs/ vnd deß Hauſes Oeſterꝛeich/ oder eines andern widerſprechunge/ alſo/ daß gantz kein Roͤmiſcher Kaͤyſer/ oder Fuͤrſt auß dem Hauſe Oeſterꝛeich einiges Recht oder Gewalt/ in obbeſagten diß: vnd jenſeit Rheins gelegenen Landſchafften/ hinfuͤhro zu einiger Zeit ſuchen/ oder gebrauchen koͤnne oder moͤge.
Es ſoll aber der Koͤnig verbunden ſeyn/ an allen vnd jeden ſolchen Orthen/ die Catholiſche Religion zuerhalten/ wie ſolche vnter denen Oeſterꝛeichiſchen Fuͤrſten im ſchwang gangen/ auch alle/ bey wehrendem dieſem Kriege eingeſchlichene Newerungen/ abſchaffen.
Vierdtens/ ſoll die Aller Chriſtlichſte Mayeſtaͤt/ vnd dero am Reich Nachfolger/ vermoͤg Kaͤyſerl. Mayeſtaͤt/ vnd deß gantzen Roͤmiſchen Reichs bewilligung/ Recht vnd Machthaben/ in der Veſtung Philipsburg Schutzes halber eine Beſatzung zu halten/ welche jedoch vff leidliche Anzahl zu moderiren, damit keinem Benachbarten einiger Verdacht erweckt werde/ vnd ſolche ſoll die Cron Franckreich vff jhren Koſten vnderhalten.
Es ſoll auch dem Koͤnige durch das Roͤmiſche Reich/ zu Landt vnd Waſſer/ zu einfuͤhrung ſolches Volcks/ Proviant/ vnd ſonſten alles deſſen/ ſo viel vnd offt noͤthig ſeyn wird/ freyer Paß gegoͤnnet werden.
Es ſoll aber der Koͤnig/ auſſer Schutzes/ Beſatzung vnd Paſſes/ an beſagte Veſtung Philipsburg nichts ferꝛners prætendiren, ſondern das Eigenthumb/ voͤllige Juriſdiction, Poſſeſſion, vnd alles Vffnehmen/ Vffkuͤnffte/ Beſſerung/ Rechte/ Regalien/ Dienſte/ Leuthe/ Vnderthanen/ Lehenleuthe/ vnd was von Alters hero daſelbſt/ vnd in deß gantzen Stifft Speyers/ vnd demſelben incorporirten Kirchen Gebiethe/ dem Biſchoff vnd dem Capitel zu Speyer zugehoͤret/ oder zugehoͤren koͤnnen/ demſelben ſoll ins kuͤnfftig ſolches alles vnverſehrt vnd vnverletzt/ auſſer der Schutz Gerechtigkeit verbleiben.
Die Roͤm. Kaͤyſerl. Mayeſtaͤt/ das Heilige Reich/ vnd der Herꝛ Ertzhertzog zu Jnßbruck Ferdinandus Carolus/ thun reſpectivè Staͤnde/ Obrigkeiten/ Officirer vnd Vnderthanen aller beſagter Laͤnder vnd Oerther/ der Obligation vnd Pflichten/ mit welchen ſie bißhero jhnen vnd dem Hauß Oeſterꝛeich verbunden geweſen/ erlaſſen/ vnd ſie hingegen zur ſubjection, Trew vnd Gehorſamb/ an den Koͤnig vnd Cron Franckreich anweiſen/ vnd verbindtlich machen.
Wormit ſie alſo die Cron Franckreich in voͤlliger vnd rechter derſelben Superioritet, Eygenthumb vnd Poſſeſſion einſetzen.
So verzeyhen ſie allen vff dieſelbe Recht vnd prætenſionen, nun vnd zu ewigen Tagen/ vnd daſſelbe fuͤr ſich vnd jhre Nachkommen/ wird die Kaͤyſerl. Mayeſtaͤt/ vnd beſagter Herꝛ Ertzhertzog/ vnd deſſen Bruder/ (ſoweit vorbeſagte Vbergabe ſie betrifft) vermittelſt eines ſonderbaren Inſtruments bey ſelbſt beſtaͤttigen/ beyds verſchaffen/ daß von dem Catholiſchen Koͤnige in Hiſpanien eben ſolche Vbergabe vnd renunciation, in kraͤfftiger Authentiſcher Form/ außgeantwortet werde.
Welches dann auch im Namen deß gantzen Roͤmiſchen Reichs geſchehen ſoll/ vff den Tag/ vff welchem dieſe Handlung vnterſchrieben wird.
Zu mehrer obbeſagter Vbergaben vnd Veraͤuſſerungen Bekraͤfftigung/ thut die Roͤm. Kaͤyſ. Mayeſtaͤt/ vnd das Roͤmiſche Reich/ vermoͤg dieſes Vertrags/ außtruͤcklich caſſiren vnd vffheben/ alle vnd jede voriger Roͤmiſcher Kaͤyſer/ vnd deß Heil.
Reichs Decreten, Satzungen/ Statuten vnd Gewohnheiten/ ſo entweders vermittelſt Ayds befeſtigt/ oder hinfuͤhro zu befeſtigen ſtehen/ benamentlich die Kaͤyſerliche Capitulation, ſo weit darinn die Vereuſſerungen deß Roͤmiſchen Reichs Guͤter vnd Rechten verbotten wird/ vnd zugleich ſolche zu ewigen Zeiten außſchlieſſet alle Exceptionen vnd Reſtitutions Wege/ vff waſerley Schein vnd Fug ſolche nur ſich begruͤnden moͤchten.
Es iſt auch ferꝛners verglichen/ daß auſſerhalb der hierunden von Kaͤyſ. May. vnd deß Heil.
Reichs Staͤnden verſprochenen Genhmhaltung/ oder Ratification, auch vff nechſtkommendem Reichstage/ zum vberfluß/ obbeſagter Landtſchafften vnd Gerechtigkeiten Vbergaben/ bekraͤfftiget werden ſollen.
Vnd derowegen/ dafern in der Kayſerlichen Capitulation eine Abrede/ oder vff den Reichstaͤgen propoſition von den occupirten vnd diſtrahirten Roͤm.
Reichs Guͤtern vnd Gerechtigkeiten/ vmb dieſelbe wider herbey zubringen/ fuͤrgehen ſolte/ daß alßdann ſolches nicht verſtanden werden ſoll von denen obbenanten Dingen/ als welche auß einhelliger der ſamptlichen Staͤnden bewilligung/ wegen allgemeiner Beruhigung/ eines andern Gewalt vbergeben worden.
Daher ſie auß der Reichs Matricul außzuloͤſchen ſind.
So bald vff einraumung Benfelden/ ſollen deren Statt befeſtigung/ als auch der nechſtgelegenen Veſtung Rhinaw/ wie nicht wenigers Elſaßzabern/ deß Caſtels Hohenbar/ vnd Newburg am Rhein/ geſchleiffet werden: alſo/ daß in beſagten Oertern keine Beſatzung gehalten werde.
Der Magiſtrat vnd Jnwohner bemelter Statt Zabern ſollen die Neutralitet gantz genaw halten/ vnd ſolle deſſen Orts dem Koͤnigl. Kriegsvolck/ ſo offt ſolches begehrt wird/ frey vnd ſicherer Paß geſtattet werden.
Es ſollen am Rhein diſſeits von Baſel biß vff Philipsburg keine Veſtungen oder Schantzen gebawt werden.
Soll auch weder von einer oder andern ſeitten der lauff deß Stroms abwendig gemacht/ oder entzogen werden.
Belangend die Schulden/ damit die Cam̃er zu Enſißheimb beſchweret/ wird Herꝛ Ertzhertzog Ferdinand Carlen vff ſich nehmen ſampt dem Antheil Landts/ welches jhm der Aller Chriſtlichſte Koͤnig reſtituiren ſoll/ den dritten theylaller Schulden ohn vnterſchied/ ſie ſeyn gleich an Handtſchrifften oder Hypothecen, nur allein/ daß beyde in Authentiſcher Form beſtehen/ vnd entweders eine ſpecial Hypothec vff die vbergebliche/ oder noch reſtituirliche Laͤnder haben.
Da ſie aber der keines hetten/ ſo muͤſten ſie in den Einnahms Regiſtern/ ſo zur Enſißheimiſchen Cammer gehoͤrig/ biß vff das Ende deß Jahrs 1632. angenommen/ vnd vnter derſelben debit vnd credit zu befinden ſeyn.
Hierauff ſoll der Jaͤhrlichen penſionen Abſtattung beſagter Cammer obliegen/ welche/ auſſer deß Koͤnigs beytragung/ ſolches zu zahlen hat.
Was aber fuͤr Schulden den Collegiat Staͤnden/ vermoͤg der Oeſterꝛeichiſchen Fuͤrſten/ vff den Landtaͤgen mit denſelben ſonderbaren Vereinigungen zugetheilt/ oder von den Staͤnden ſelbſten in gemeinem Namen gemacht worden/ vnd dahero denſelben zu bezahlen obligen/ ſo ſoll vnter den jenigen/ ſo vnter die Handt deß Koͤnigs kommen/ vnd denen/ welche vnter deß Hauſes Oeſterꝛeich Herꝛſchafft verbleiben/ eine gewiſſe außtheilung gemacht werden/ damit ein jedes Theyl wiſſe/ wie viel ſolches an Schulden zu bezahlen habe.
Der Aller Chriſtlichſte Koͤnig wird dem Hauß Oeſterꝛeich/ vnd inſonderheit obgedachtem Herꝛn Ertzhertzogen Ferdinandt Carlen/ weilandt deß Ertzhertzogs Leopoldi erſtgebornen Sohn/ wider abtretten vnd außantworten die vier Waldtſtaͤtte/ Rheinfelden/ Seckingen/ Lauffenburg/ vnd Waldshut/ ſampt allen Laͤndereyen/ Baleyen/ Hoͤfen/ Dorffſchafften/ Muͤhlen/ Waͤlden/ Forſten/ Lehenleuthen/ Vnderthanen/ vnd allen diß- vnd jenſeit Rheins Zugehoͤrungen: als auch die Grafſchafft Hawenſtein/ den Schwartzwaldt/ das gantze Ober- vnd Vnder Brißgaw/ vnd die darinn gelegene/ vnd von Alters hero an das Hauß Oeſterꝛeich gehoͤrige Staͤtte/ nemblich Newburg/ Freyburg/ Endingen/ Kentzingen/ Waltkirch/ Villingen/ Breunlingen/ ſampt allem jhrigen Gebiethe/ auch allen Cloͤſtern/ Abteyen/ Prælaturen/ Probſteyen/ Commenthureyen/ Baleyen/ Baronaten/ Caſtelen/ Veſtungen/ Grafen/ Freyherꝛen/ Edelleuthtn/ Vaſallen/ Leuthen/ Vnderthanen/ Waſſern/ Fluͤſſen/ Baͤchen/ Forſten/ Waͤlden/ vnd allen Regalien/ Recht vnnd Gerechtigkeiten/ Lehen- vnd Patronat Sachen/ auch allen andern vnd jeden/ ſo zur hohen vnd patrimonial Gerechtigkeit/ in ſelbiger gantzen Gegendt/ von Alters hero dem Hauſe Oeſterꝛeich zuſtehet.
Jngleichem thut auch wider einraumen die gantze Ortnaw/ ſampt den Reichs Staͤtten Offenburg/ Gengenbach/ vnd Zell am Hammerſpach/ ſo weit ſolche dem Ampt Ortnaw vnterworffen ſind.
Alſo/ daß durchauß kein Koͤnig in Franckreich ichtwas Rechts oder Gewalts in dieſen beſagten/ diß- vnd jenſeits Rheins gelegenen Graͤntzen hinfuͤro prætendiren vnd genieſſen koͤnne/ oder moͤge/ dergeſtalt/ daß den Oeſterꝛeichiſchen Fuͤrſten vnter der beſagten Reſtitution kein newes Recht zuwachſe.
Es ſollen zwiſchen beyderſeits am Rhein gelegener Laͤnder Jnwohnern allerſeits Handlungen vnd Proviantirungen/ inſonderheit die Schifffahrten vff dem Rhein/ frey: vnd keinem Theyl erlaubt ſeyn/ die voruͤber-vff- vnd abfahren Schiffe vffzuhalten/ zu behindern/ zu arꝛeſtirn/ vnd zubeleidigen/ vnter was prætext ſolches auch ſeyn muͤge/ auſſerhalb allein gebraͤuchlichen der Wahren erkundt- vnd beſichtigung.
Es ſoll auch nicht zugelaſſen ſeyn newe vnd vngewoͤhnliche Zoͤlle/ Paſſagi/ vnd dergleichen Vngelder vnd Exactionen am Rhein anzulegen:
Sondern ein jeder Theylſoll ſich mit denen gewoͤhnlichen/ von deß Hauſes Oeſterreichs Regierunge fuͤr dieſen Kriegen uͤbligen Zoͤllen vnd Gifften begnuͤgen laſſen.
Alle Lehenleuthe/ Landſaſſen/ Vnderthanen/ Buͤrger/ Jnwohner/ welche diß- vnd jenſeit Rheins dem Hauſe Oeſterꝛeich/ wie auch die jenigen/ ſo dem Roͤmiſchen Reich ohnmittelbar vntergeben ſind/ oder andere deß Heil.
Reichs Staͤnde vnd Obern erkennen/ ſie ohnerachtet einiger confiſcirung/ Vbergab/ Verehrung/ ſo von der Schwediſchen Armee Generaln vnd Vorſteher/ oder derſelben Bundtsgenoſſen/ nach occupirung deß Landts geſchehen/ auch durch den Aller Chriſtlichſten Koͤnig entweders ratificirt, oder von ſelbſten decretirt ſeyn moͤchte/ ſollen vnverzuͤglich nach publicirtem Frieden in jhre vnbewegliche vnd ſtaͤndige Guͤter/ Hoͤfe/ Caſtel/ Flecken/ poſſeſſionen, wider eingeſetzt werden/ ohn alle außflucht der vorgewandten Verbeſſerung/ Vnkoſten vnd Außlagen/ auch erſtattung der Mobilien vnd Abnutzungen/ oder was die jetzige Beſitzer einwenden moͤchten.
So viel aber die confiſcirungen deren Sachen/ ſo in Gewicht/ Zahl vnd Maß beſtehen/ Exaction, Erſchuͤtt- vnd Außpreſſungen/ ſo bey wehrendem Kriege fuͤrgangen/ betreffen thut/ derſelben Widerforderung ſolle/ zu abſchneidung beyderſeits Streits/ gaͤntzlich caſſirt, vnd vffgehoben ſeyn.
Der Aller Chriſtlichſte Koͤnig ſoll gehalten ſeyn/ nicht allein die Biſchoffe zu Staßburg vnd Baſel/ mit der Statt Straßburg/ ſondern auch andere in Ober- vnd Nider Elſaß/ dem Heil.
Roͤmiſchen Reich ohnmittelbare vnterworffene Staͤnde/ die Abtey zu Murpach vnd Ludern/ Abtiſſin zu Antlaw/ das Cloſter in St. Georgen Thal/ Benedictiner Ordens/ die Pfaltzgrafen von Luͤtzelſtein/ Grafen vnd Baronen von Hanaw/ Fleckenſtein/ Oberſtein/ vnd deß gantzen Elſaſſes Ritterſchafft/ ingleichem vorbeſagte 10. Reichs Staͤtte/ ſo in das Ampt Hagenaw gehoͤrig/ in der Freyheit vnd poſſeſſion, welcher ſie als vnmittelbare Staͤnde deß Roͤmiſchen Reichs bißhero genoſſen/ verbleiben zu laſſen/ dergeſtalt/ daß Jhre Mayeſtet daſelbſten ferꝛners an ob bemelte keine Koͤniglichs Hochheit prætendiren moͤge/ ſondern ſich mit den Rechten contentire, welche an das Hauß Oeſterꝛeich gehoͤren/ vnnd durch gegenwaͤrtigen Friedens Tractat der Cron Franckreich vbergeben werden.
Jedoch ſolcher geſtalt/ daß vnter dieſer Erklaͤrung nichts entzogen werde von aller hohen Obrigkeitlichen Gerechtigkeit/ welche hieoben vbergeben iſt.
Hingegen wil der Aller Chriſtlichſte Koͤnig/ zur recompens fuͤr die/ jhm vbergebene Landtſchafften/ ermeltem Herꝛn Ertzhertzogen Ferdinandt Carlen zahlen laſſen drey Millionen Thuriſcher Pfundt/ in folgendem als 1649.
50. vnd 51. Jahren/ vff St.
Johannis deß Tauffers Feſttag:
So/ daß jedes Jahrs der dritte Theyl an guter gangbarer Muͤntz zu Baſel dem Herꝛn Ertzhertzogen/ vnd ſeinen Deputirten, gelieffert werden ſollen.
Auſſer beſagter Geltſumm wird der Aller Chriſtlichſte Koͤnig nicht wenigers gehalten ſeyn/ vff ſich zu nehmen zwey drittheyl der Enſißheimiſchen Cammer Schulden/ ohne vnterſcheid/ ſie beſtehen entweder in Handtſchrifften oder Hypothecen, nur allein daß beyde in beglaubter Authentiſcher Form begriffen/ oder ein ſpecial Hypothec entweders vff die vbergebliche/ oder reſtituirliche Laͤnder haben: Oder/ dafern ſie keine haben/ da ſie nur in den einnambs Regiſtern/ ſo zur Enſißheimiſchen Cammer/ biß vff den Außgang deß 1622.
Jahrs gehoͤrig/ vnnd vnter Debit vnd Credit derſelben befindlich/ vnd vnter ſolche Jaͤhrliche penſiones die Cammer ſchuldig/ befindlich ſeyn/ ſo ſoll Jhre Mayeſtet ſolches entrichten/ vnd den Herꝛn Ertzhertzogen fuͤr ſolch ſein Antheyl ſchadloß halten.
Dieſes/ damit es deſto billicher geſchehe/ ſollen ſo bald nach den vnterſchriebenen Tractaten beyderſeits Commiſſarien abgefertigt werden/ welche fuͤr der erſten Zahlung der penſion ſich vergleichen werden/ was fuͤr Schulden jedem Theyl außzuzahlen ſeyn.
Der Aller Chriſtlichſte Koͤnig wird verſchaffen/ daß obgedachten Herꝛn Ertzhertzogen/ bey gutem Glauben/ ohne einigen verzug vnd hinderung erſtattet vnd reſtituirt wuͤrden alle vnd jede Brieffliche Documenten, wie die Namen haben moͤgen/ vnd die Laͤnder/ ſo zu reſtituiren ſind/ betreffen/ ſo fern ſelbige in der Cantzley der Enſißheimiſchen Cammer vnd Regierung/ oder zu Bryſach/ oder in Verwahrung der Officirer, oder eroberten Staͤtten vnd Schloͤſſern befunden werden.
Fals nun ſolche Documenten offentlich ſind/ welche die vbergebene Laͤnder ins geſampt vnzertheilt betreffen/ von dieſen ſollen dem Ertzhertzogen/ ſo offt ers erfordern wird/ Authentiſche Copeyen ertheilt werden.
Deßgleichen/ damit nicht die Strittigkeiten zwiſchen denen Herꝛn Hertzogen in Saphoy/ vnd Mantua/ wegen deß Montfetrats, ſo vff ſeiten der Roͤm. Kayſerl. May. Ferdinandi deß Andern/ vnd der Aller Chriſtlichſten Mayeſtet/ Ludovici deß XIII. glorwuͤrdigſter Gedaͤchtnuß/ bey der jetzigen Kayſerlichen vnd Koͤniglichen Mayt. beyderſeits Herꝛn Vaͤttern geſchlichtet vnnd beygelegt worden/ zu der allgemeinen Chriſtenheit Schaden hinwiderumb vffſtoſſen moͤchten/ iſt verabſcheidet/ daß die Handlung zu Cheraſco am 6. Aprilis/ im Jahr Chriſti 1631. ſampt der darauff vber dem Hertzogthumb Montferrat folgenden Execution, in allen ſeinen Puncten ſtaͤt vnd veſt zu allen Zeiten verbleiben ſoll:
Jedoch außgeſchloſſen Pignarola, vnd Zugehoͤrungen/ welche zwiſchen der Aller Chriſtlichſten Mayeſtet/ vnd Herꝛn Hertzogen in Saphoyen verglichen/ vnd dem Koͤnige vnd Cron Franckreich/ vermittelſt ſonderbaren Tractaten/ zugeeignet worden.
Welche dann auch in allen denen Dingen/ ſo die Vbergab vnd Translation Pignarola, vnd deſſen Zugehoͤr betrifft/ ſtaͤt vnd veſt verbleiben ſollen.
Da aber etwas in beſagten ſonder baren Tractaten befindlich/ welches deß Heil.
Roͤmiſchen Reichs Frieden beunruhigen/ oder nach dieſem/ ſo jetzo in ſelbiger Landſchafft gefuͤhret wird/ hingelegtom Kriege/ in Jtalien newe Vnruhe erwecken koͤnte/ daſſelbe ſoll nichtig vnnd vnguͤltig ſeyn/ nichts deſtowenigers die beſagte Vbergabe/ ſampt andern Conditionen, welche ſo wol in deß Hertzogs in Saphoyen/ als deß Koͤnigs in Franckreich Favor abgeredet/ in jhrer Krafft verbleiben.
Hierumb thun die Roͤm. Kayſerl. vnd Aller Chriſtlichſte Mayt. einander verſprechen/ daß ſie den andern allen/ welche ſo wol zu dem beſagten Tractat zu Cheraſco, als der Execution, vnd in ſpecie Alba vnd Trino, vnd derſelben Gebiethen vnd vbrige Oerther gehoͤrig/ zu keiner zeit oͤffentlich oder heimblich/ mit/ oder ohne Recht/ nichts entgegen verfuͤgen/ noch auch mit einiger Huͤlff oder Gunſterweiſung/ den jenigen/ ſo dargegen thun/ beyſpꝛingen wollen/ Sondern vielmehr mit geſampter authoritaͤt darann ſeyn/ damit ſelbiger von niemands auff einige Weiſe oder prætext gebrochen werde.
Maſſen dann der Aller-Chriſtlichſte Koͤnig ſich erklaͤrt hoͤchſt obligirt zu ſeyn/ vmb deß beſagten Tractats Execution allerdings zu befoͤrdern/ auch durch die Waffen zu ſchuͤtzen/ fuͤrnemblich zu dem End/ damit beſagter Herꝛ Hertzog in Saphoyen/ ohnerachtet der vorigen Clauſuln in Trini, Albæ, vnd der uͤbrigen Oerther/ ſo jhm vermittelſt vorbeſagten Tractats, vnd darauff erfolgenden Inveſtitur im Hertzogthumb Montferrat vbergeben vnd aſſignirt, geruͤhiger poſſeſſion jmmer dar verbleiben/ vnd maintenirt werden moͤge.
Damit aber aller Mißhaͤlligkeit vnd Streits zwiſchen denſelben Hertzogen fuͤncklein getilget wuͤrden/ ſo will die Aller-Chriſtlichſte Mayſt. viermahlhundert/ vier vnd neuntzig tauſent Goldguͤlden/ die von weiland dem Aller-Chriſtlichſten Koͤnige/ Ludovico XIII. Glorwuͤrdiger Gedaͤchtnuß/ zu Erledigung deß Hauſes Saphoyen/ dem Herꝛn Hertzogen von Mantua verſprochen worden ſeyn/ an paarem Gelt beſagtem H. Hertzogen zu Mantua bezahlen laſſen.
Wird derhalben den Herꝛn Hertzogen in Saphoyen/ deſſen Erben vnd Succeſſorn, von derſelben Schuld gaͤntzlich entledigen/ vnd von aller Anforderung/ ſo wegen vnd auß veranlaſſung gedachter Summ/ an ermeldtem Herꝛn Hertzogen zu Mantua/ oder deſſen Nachfolgern geſucht werden koͤnte/ gaͤntzlich befreyen.
Alſo daß hinfuͤhro/ in deſſen Namen/ Schein oder prætext, der Herꝛ Hertzog in Saphoyen/ deſſen Erben oder Nachfolger/ gantz keine Recht oder thaͤtliche vexation vnnd vngelegenheit vom Herꝛn Hertzogen zu Mantua/ deſſen Erben oder Nachfolgern/ habe zu gewarten.
Welcher von dieſem Tage an/ vnd von dato/ vermoͤg dieſes von der Kaͤyſerlichen vnnd Aller-Chriſtlichſten Majeſtaͤt/ oͤffentlich vnd feyerlich verglichenen Frieden- Schluſſes/ in dieſer Sache/ gantz keine Forderung oder Action, gegen den Herꝛn Hertzogen in Saphoyen vnnd deſſen Erben vnd Nachfolger ſolle fuͤhren koͤnnen.
Es wird die/ ordentlich darunter erſuchte Roͤmiſ. Kaͤyſerl- Mayt. dem Herꝛn Hertzogen in Saphoyen conferiren das jenige/ ſampt der Inveſtitur der vralten Lehnſchafften vnd Staͤnden/ was weyland die Roͤmiſche Kaͤyſerl. Mayſt. Ferdinandus II. Glorwuͤrdigſter Gedaͤchtnuß/ dem Hertzog in Saphoyen Victori Amadæo gegeben.
Da er dann zugleich die Inveſtitur der Oerter/ Laͤnder/ Staͤtten/ vnd aller Rechten deß Montferrats, ſampt Zugehoͤrungen/ wird empfangen/ welche Jhm/ Krafft vorbemeldten Cheraſciſchen Tractats/ als auch der darauff erfolgten Execution, zugeordnet vnd nachgelaſſen ſind.
Wie nicht wenigers hat er zu genieſſen der Lehen deß Newen Montforts, Sinij, Moncherij vnd Caſtelles/ ſampt Zugehoͤrungen/ nach außweiſung deß Acquiſitions-Inſtruments, ſo eben ſelbiger Hertzog Victor Amadæus am 13. Octobris Anno 1634. gemacht hat.
Darunter dann zugleich mit verſtanden werden/ der Roͤmiſchen Kaͤyſerlichen Mayſt. Conceſſiones, Permiſſiones vnd Approbationes, zuſampt aller vnd jeden Privilegien Bekraͤfftigung/ welche biß dahero dem Hertzogen in Saphoyen zugeſtanden/ ſo offt ſolche vom Herꝛn Hertzogen in Saphoyen erfordert vnd begehrt werden/ ꝛc.
Ferners iſt auch bedinget/ daß der Hertzog von Saphoyen/ deſſen Erben vnd Nachfolgere/ von der Roͤmiſ. Kaͤyſerl. Mayſt. belangend das Jus Superioritatis, ſo ſie haben an die Lehen Rocheveran, Olmi vnd Cæſola, ſampt Zugehoͤrungen/ welche vom Roͤmiſchen Reiche keines wegs dependiren/ gantz nicht ſoll betruͤbet oder bevnruͤhiget werden: Sondern ſoll nach beſchehener Abſagung vnd Vffhebung der donationen vnd Belehnungen/ in beſagter Lehen-poſſeſſion Herꝛ Hertzog maintenirt, vnd ſo weit es die Nothturfft erfordert/ reſtituirt werden.
Deßgleichen ſoll auch deſſen Vaſall der Graff zu Verua, belangend die Lehen zu Olmi, Cæſola, vnd vierdtentheil Rocheveran, in ſeine poſſeſſion vel quaſi wider eingeſetzt/ vnd in derſelben/ ſampt allen Abnutzungen/ mit voͤlliger Ergaͤntzung wider erſetzt werden.
Mehr iſt abgeredt/ daß die Roͤm. Kaͤyſ. Mayſt. die Graffen Clemens vnd Johann/ Soͤhne/ als auch die Enckele deß Sohns Octaviani, Graffens Carlen zu Cacheran, ſoll reſtituiren laſſen in das gantze Lehen Rochæ vnd Arazij, ſampt dependirenden Zugehoͤrungen: ohngehindert aller Einwendungen.
Jngleichem wird den Paß Jhro Kaͤyſerl. Mayſt. erlaͤutern/ daß nemblich beyder Inveſtitur deß Hertzogthumbs Mantua/ ſoll mit begriffen ſeyn beyde Caſteel Reggioli vnd Luzzara, mit ſeinen Gebiethen vnd Anhang/ ꝛc.
Welcher Beſitzung der Hertzog zu Guaſtalla, dem Hertzogen zu Mantua wider einraͤumen ſoll: Jedoch mit vorbehalt ſeines Rechts vnnd Jaͤhrlichs 6000.
Cronen prætenſion.
Vber welches er fuͤr der Roͤm. Kaͤyſ. Mayſt. den Hertzogen von Mantua mit Rechte beſprechen mag.
So bald aber das Friedens-Inſtrument von denen Herren Gevollmaͤchtigten vnnd Geſandten vnderſchrieben vnnd ſigillirt ſeyn wird/ ſoll alle Feindſchafft vffhoͤren/ hingegen alles das jenige/ ſo droben verglichen iſt/ beyderſeits alßbald zur Execution geſtellt werden.
Vnd damit ſolches deſto beſter vnnd baͤlder vollnzogen werde/ ſo ſoll deß naͤchſten Tages nach der Vnderſchreibung/ in denen Staͤtten Muͤnſter vnd Oßnabruͤck/ wie gebraͤuchlich/ durch die Straſſen der Friede ſolenniter publicirt vnd außgeruffen werden.
Nachdem an obgedachten beyden Orten wird Kundbar ſeyn (der Tractaten Vnderſchreibunge/ ſo ſollen nach beſchehener Außruffung vnderſchiedtliche Currier an die Generals-Perſonen/ bey denen Armeen ſpedirt werden/ welche per poſta reitten/ beſagten Generals-Perſonen/ daß der Friede beſchloſſen/ anzeigen/ vnd darann ſeyn ſollen/ damit der Friede auff gewiſſen Tage vnter denen Generals-Perſonen/ vnd abſtellung aller Feindſchafft bey allerſeits Armeen nachmals publicirt; auch allen vnd jeden Kriegesbedienten/ der Staͤtten vnd Veſtungen/ Commendanten anbefohlen werde/ hinfuͤhro von allerhand Feindthaten abzuſtehen/ alſo/ daß dafern ichtwas nach gedachter publication dergleichen thaͤtlichs fuͤrgenommen/ vnd Gewaltthaͤtig veruͤbet wuͤrde/ ſolches alßbalden erſtattet vnd in vorigen Stand geſetzt werden ſolle/ ꝛc.
Entzwiſchen ſollen beyderſeiths Gevollmaͤchtigten ſich vergleichen/ jnnerhalb der Zeit deß beſchloſſenen vnnd ratificirten Friedens/ mit was Manier/ Zeit vnd Sicherheit/ die Oerther wider eingeraumt/ vnd die Voͤlcker abgedanckt werden moͤgen.
Alſo/ damit beyde Theil alles/ was verglichen worden/ vffrichtig vollnzogen werden ſoll/ verſichert ſeyn moͤgen.
Jnſonderheit aber wird die Roͤmiſ. Kaͤyſerl. Mayſt. durchs gantze Roͤmiſche Reich Edicta publiciren/ vnd denen ernſtlich befehlen/ welche/ vermoͤg dieſer Pacten vnd Friedens/ ichtwas zu reſtituiren vnd zu layſten ſchuldig/ damit/ ſie/ ohne verweigerung vnd ſchaden/ vnder der Zeit deß beſchloſſenen vnnd ratificirter Friedens/ das jenige/ was verglichen/ erfuͤlleten/ mit Befehl ſo wohl an die Außſchreibende Fuͤrſten/ als Crayß-Obriſten/ damit ſie auff anruffen deren/ ſo zu reſtituiren ſind/ nach außweiſung der Executions-Ordnung/ eines jeden Dings Reſtitution befuͤrdern vnd vollziehen.
Es ſoll auch in die Kaͤyſerl. Edicta, dieſe Clauſul eingeruͤckt werden/ daß/ weiln die Außſchreibende Fuͤrſten/ oder Crayß-Obriſten/ in jhrer eygenen Reſtitution-Sache nicht bequem ſeyen die Execution zuverfuͤgen/ in ſolchen Fall/ vnd da die außſchreibende Fuͤrſten vnd Crayß-Obriſten/ die Commiſſarien verwerffen duͤrfften/ alßdann deß Benachbarten Crayſes Directorn vnd Crayß-Obriſten/ eben ſolch Executions-Ampt gegen andere Crayſe/ daferꝛn die Reſtitution geſucht wuͤrde/ fuͤhren ſollen.
Da auch einer/ ſo zu reſtituiren iſt/ Kaͤyſerl. Commiſſarien/ wegen einiger Reſtiturion, liefferung oder Execution, nothwendig erachten wuͤrde/ welches zu jhrer gefaͤlligkeit ſtehet/ ſollen ſolche vnbehindert gefolget werden.
Vff welchen Fall damit der verglichenen Sachen Effect, deſto weniger verhindert werde/ ſo ſoll ſo wohl denen/ welche wider abtretten/ als welche wider eingeſetz werden ſollen/ erlaubt ſeyn/ nach beſchloſſenem vnnd vnderſchriebenem Frieden/ zwey oder drey beyderſeiths Commiſſarien zu ernennen/ auß welchen die Roͤmiſche Kaͤyſerl. Mayſt. einen vff ſeythen deß ſo wider einzuſetzen iſt/ dem andern deß abtrettendẽ ſolle benahmẽ/ vnd auß beyderley Religion an gleicher Zahl erwoͤhle ſolten/ welchen zu befehlen/ dz alles/ was vermoͤg dieſes Vertrags eꝛfoꝛdert wird/ ohne Verzug zu exequiren.
Jm Fall aber die Reſtituentes etwann Commiſſarien zu nennen vnderlieſſen/ ſo ſoll die Kayſ. Mayſt. auß denen/ welche der wider einzuſetzen iſt/ benennen wird/ einen Erwoͤhlen/ vnd noch einen jhres beliebens/ jedoch damit bey derſeits Religions-Verwandten gleichheit gehalten werde/ adiungiren/ welchen ſie dann wegen der Execution, Commiſſion ertheilen wiꝛd/ ahnerachtet der entgegen lauffenden Einwuͤrffen.
Gleich nach beſchloſſenem Frieden/ ſollen die wieder einzuſetzen ſeyn/ den Jnhalt deß Vergleichs den Intereſſirten/ welche etwas zu reſtituirn haben/ zu wiſſen machen.
Letztlich/ ſollen alle vnd jede Staͤnde vnd Communen/ es ſeyen privat-oder Ordensleuthe/ oder Weltliche Perſonen/ welche vermoͤg dieſes Vertrags/ vnnd derſelben General-Reguln/ oder einer ſpecialen vnnd außtruͤcklichen Verordnung/ vmb wider abzutretten/ zu cediren/ zugeben/ zuthun/ vnd etwas zu layſten/ verbunden ſind/ gehalten ſeyn/ gleich nach publicirung der Kayſerlichen Edicten vnd beſchehenen Ankuͤndigung/ betreffend die Reſtitution, auſſer einiger Verweigerungs/ oder einiges behelffs vnd Salvatori Clauſul, ſo entweders in genere oder ſpecie, fuͤrher in der Amneſtia eingefuͤhret worden/ Entgegenſatzunge oder auch ſonſten Einwendung/ ſie ſey wie ſie woͤlle/ ohne einigen Schaden/ alles das jenige/ was ſie ſchuldig ſind/ reſtituirn, cedirn, geben/ thun vnd layſten.
Es ſolle auch kein Crayß-Außſchreibender/ oder Obriſten/ oder Executions-Commiſſarius, Stand oder Soldat/ bevorab in Beſatzung liegender/ oder ein ander/ wer der auch weꝛe/ ſich ſolchem widerſetzen:
ſondern den Executorn vielmehr beyſtehen.
Da dann den Executorn frey vnd bevorſtehet/ gegen die jenigen/ ſo die Execution vff jrgend eine Weiß zu behindern/ ſich vnderſtehen/ ſich eygener oder mit der/ ſo wider eingeſetzt werden ſollen/ geſamter Macht zu bedienen.
Dieſem nach ſollen alle vnd jede beyderſeiths Gefangene/ ohn Vnderſcheid/ Kriegs/ oder Friedens-Bediente/ dergeſtalt/ wie zwiſchen der Armeen Generals-Perſonen/ zufoͤrderſt vff Kayſerl. May. Approbation, verglichen iſt/ oder annoch verglichen wird/ ohn entgelt loß gelaſſen werden.
Da nun die Reſtitution, vermoͤg der Puncten/ ſo die Amneſty vnd Gravamina betreffen/ fuͤrgangen/ die Gefangenen loß gelaſſen/ vnd die Ratificationes, außgewechßlet worden/ ſo ſollen beyderſeyths Militariſche Beſatzungen/ ſie ſeyen gleich im Namen der Roͤmiſ. Kayſerl. Mayſt. vnd dero Bunds: vnd Angehoͤrigen/ oder deß Aller-Chriſtlichſten Koͤnigs/ der Landgraͤffin zu Heſſen/ vnnd deroſelben Bundsgenoſſen vnnd Zugethanen/ oder ſonſten einem andern Namen/ eingelegt worden/ auß denen Reichs-Staͤtten/ vnd allen andern Orthen/ ſo wider einzuraͤumen ſind/ auſſer einigen Einred/ Verzug/ Schaden vnd Nachtheil/ zugleich außgefuͤhrt werden.
Die Plaͤtze ſelbſten/ Staͤtte/ Flecken/ Schloͤſſer/ Caſtel/ Veſtungen/ ſo wohl die durchs Koͤnigreich Boͤhmen vnnd andere Kaͤyſerl Mayſt. vnd deß Hauſes Oeſterreichs Erblande/ als durch die andere Reichs-Crayſe/ von obbeſagten kriegenden Theilen occupirt vnd behalten/ oder vermittelſt eines oder andern Theils Armiſtitij, oder vff ſonſten einige Manier/ uͤbergeben ſind/ ſollen den vorigen vnnd ordentlichen Poſſeſſorn vnd Herren/ ſie ſeyen Mittelbare oder Vnmittelbare Staͤnde deß Reichs/ Geiſtlich oder Weltlich (die frey Reichs-Ritterſchafft mit eingeſchloſſen) ohne Verzug/ wider eingeraͤumbt/ vnd dero freyen diſpoſition, ſo jhnen von Rechts: oder gewonheit halben/ oder vermoͤg gegenwaͤrtigen Vertrags/ gebůhret/ zugelaſſen werden: ohnerachtet einiger donationen/ Belehnungen/ Vbergaben (es weren dann ſolche von einem Stande von ſelbſten/ vnd mit freyem Willen einem andern angewieſen) fuͤr Gefangene/ oder zu verhuͤtung Landsverwuͤſtung vnd Brandſchaͤden/ Verbůrgungen/ oder vnder ſonſten einem Namen/ zu voriger Eygenthumbs-Herꝛen vnd Beſitzer Nachtheil an ſich gebracht.
Darbey dann alle Vertraͤge vnnd Buͤndnuſſen/ oder andere alle vorbeſagter Reſtitution entgegen lauffende Einwůrffe vffgehoben/ vnd vngůltig ſeyn ſollen.
Jedoch/ vnd mit dieſem Beding/ daß das jenige/ was/ vermoͤg voriger Articul/ bey deß Aller-Chriſtlichſten Koͤnigs ſatisfaction, wie auch etlichen deß Roͤm Reichs Chur- vnd Fuͤrſten beſchehenen Conceſſionen/ oder gleichmaͤſſigen Compenſationen/ anderwertlich bedinget vnd verordnet worden/ in ſeinen Kraͤfften verbleibe.
Es ſolle auch die benennung der Koͤnigl. Mayſt. in Hiſpanien/ vnd Hertzogs von Lotthringen/ deſſen im Kayſ. vnd Schwed.
Inſtrument meldung geſchicht/ weniger das prædicat der Kayſ. May. deß Landgraffen im Elſaß/ dem Aller Chriſtl. Koͤnige kein Nachtheil zuziehen/ noch das jenige/ was/ wegen ſatisfaction der Schwediſchen Militia, verglichen worden/ in reſpect Jhro May. einige Wuͤrckung haben.
Vnd dieſe der occupirten Plaͤtzen wider Einraͤumung/ ſoll ſo woht von der Roͤmiſchen Kayſerlichen Mayſt. als dem Aller- Chriſtlichſten Koͤnige/ vnd bey derſeyts Adhærenten vnnd Bundsgenoſſen/ zugleich vnd getrewlich geſchehen.
Es ſollen auch wider erſtattet werden die Archiva, Brieff- Documenten vnd andere Mobilien/ wie auch Geſchuͤtze/ welche an beſagten Orthen/ zur Zeit der Eroberung gefunden/ oder annoch befindlich vnnd fuͤrhanden ſind.
Was aber nach der Eroberung/ von auſſen hinein gefuͤrt/ oder vom Feind ůberkommen/ oder auch zu Nutz vnd Beſtaͤrckung der Plaͤtzen hinein bracht worden/ ſolches ſampt ſeiner Zugehoͤr vnd Kriegs-apparat, mag man mit ſich hinauß nehmen/ vnd abfuͤhren.
Es ſollen eines jeden Orts Vnderthanen/ beym Abzug der Beſatzungen vnd Soldaten/ Wagen/ Pferd vnnd Schiffe/ ſampt nothwendige an die im Heyl.
Reich beſtimpte Oerther abzufůhren/ ohne Belohnung/ beyſchaffen.
Welche Wagen/ Pferd vnnd Schiffe/ der alſo abziehenden Beſatzungen vnd Soldaten/ Commendanten/ ohne Betrug vnnd arge Liſt/ wider erſtatten ſollen.
Worbey dann der Staͤnden Vnderthanen/ von einer Herꝛſchafft zu der andern/ mit ſolcher Laſt/ wegen der Abfuhr/ ſich ſelbſt helffen vnnd abloͤſen ſollen/ biß ſie an die im Heyl.
Reiche beſtimpte Oerther gelangen.
Worbey aber der Beſatzungen/ oder ſonſten Voͤlcker/ Commendanten vnd Officirern/ keines Wegs erlaubt iſt/ die Vnderthanen ſelbſten/ oder dero Wagen/ Pferdt/ Schiffe/ vnd dergleichen/ ſo jhnen Anſtaͤndig ſeyn moͤchte/ auſſerhalb jhrer Herꝛſchafft/ viel wenigers vber deß Heyligen Roͤmiſchen Reichs Graͤntzen/ mit ſich zu ſchleppen.
Sondern ſollen deßwegen Buͤrgen vnd Geiſſel ſtellen.
Die nun alſo reſtituirte Mitellaͤndiſche/ Graͤntz:
vnd Meer- Plaͤtze/ ſollen hinfuͤhro von allen/ bey waͤhrendem dieſem Kriege eingefůhrten Beſatzungen/ hinfuͤhro befreyt: vnd jhrer Herꝛſchafft beliebigen Verwaltung (im uͤbrigen mit eines jeglichen Rechts verhaltung) heim bgeſtellet ſeyn.
Es ſoll aber auch keiner Statt ſo wohl jetzt/ als kuͤnfftigs/ einiges Nachtheil oder Schaden/ gebaͤhren/ daß ſie von einer oder andern kriegenden Parthey erobert/ vnd beſetzt geweſen.
Sondern alle/ vnd jede/ ſampt allen vnd jeden Buͤrgern vnd Jnnwohnern/ ſollen ſo wohl der General-Amneſti, als ůbrigen dieſes Friedens gutthaten ſich zu erfrewen haben.
Vnnd darbenebenſt ſonſten aller jhrer Geiſt:
vnd Weltlichen Privilegien vnd Gerechtigkeiten/ ſo ſie fůr dieſen Kriegslaͤufften gehabt/ růhiglich genieſſen: Jedoch mit Vorbehalt einer jeden Herſchafft hohen Obrigkeitlichen Gerechtigkeit/ vnd was deme anhaͤngig.
Hierauff ſollen aller kriegenden Theilen im Heyl.
Roͤmiſchen Reiche Voͤlcker vnd Armaden/ abgedanckt/ vnnd abgefuͤhret werden.
Ein jeder aber ſo viel Voͤlcker vnter ſeine Staͤnde zu vertheilen/ befuͤgt ſeyn/ wie viel ein jeder Theil zu ſeiner Verſicherung nothwendig erachten wird.
Nach dem der Fried dergeſtalt beſchloſſen ſeyn wird/ verſprechen die Kayſerliche vnd Koͤnigliche/ auch der Reichs-Staͤndten Geſandten vnd Gevollmaͤchtigte/ daß ſolcher von der Roͤm. Kayſ. vnnd Aller Chriſtlichſten Mayſt. auch reſpectivè deß Heil.
Roͤmiſchen Reichs Chur:
Fuͤrſten vnnd Staͤnden/ vff gegenwaͤrtige/ allerſeits beliebte Form/ ſoll ratificirt werden.
Vnd daß ſie vnfehlbar zu wegen bringen wollen/ damit die feyerliche Ratifications Inſtrumenten jnnerhalb 8. Wochen Zeit/ von der Vnterſchreibung an zu rechnen/ zu Můnſter præſentirt, vnd gegen einander ordentlich außgewechſelt werden ſollen.
Zu mehrer dieſer aller vnd jeglichen Vertraͤgen Bekraͤfftigung vnd Sicherheit/ ſoll gegenwaͤrtiger Schluß ein jmmerwehrendes Geſaͤtze/ vnnd deß Heil.
Roͤmiſchen Reichs kraͤfftige Sanction ſeyn/ vnnd ins kuͤnfftig gleich anderen deß Heil.
Roͤmiſchen Reichs fundamental Geſetzen vnnd Ordnungen gehalten/ benamentlich aber dem nechſten Reichs Receß, vnd der Kayſerlichen Capitulation einverleibt werden.
Welcher ſo wol Abweſende als Gegenwaͤrtige/ Geiſtliche vnnd Weltliche/ verbindet/ ſie ſeyn gleich Reichs Staͤnde oder nicht.
Vnnd ſoll dieſer nicht allein denen Kayſerlichen/ vnd der Staͤnde Raͤthen vnd Officirern/ als allen Richtern vnd Beyſitzern/ gleich einer Regul/ welcher ſie jmmerdar zu folgen haben/ fuͤrgeſchrieben ſeyn.
Wider dieſe Tranſaction, oder einigen Puncten/ oder Clauſul derſelben/ ſollen keine Jura Canonica, oder Civilia, Communia, oder ſpecialia Conciliorum Decreta, Privilegia, Indulta Edicta, Commiſſiones, Inhibitiones, Mandata, Decreta, Reſcripta, Litiſpendentiæ, oder einige jemals geſprochene Vrtheil vnnd Sententiæ, res Judicatæ, Capitulationes Cæſareæ, vnnd andere Religioſen oder Ordens Leuthen Regulæ oder Exemptiones der vorgangen oder kůnfftigen Zeiten/ Proteſtationes, Contradictiones, Appellationes, Inveſtituræ, Tranſactiones, Juramenta, Renunciationes, Pacta dediditia, oder andere/ viel wenigers das Edictum deß 1629.
Jahrs/ oder Prager Frieden/ ſampt jhren Anhaͤngen/ oder Concordata mit denen Baͤpſten/ oder Intermiſtica deß 1548.
Jahrs/ oder andere einige weltliche Statuta, oder geiſtliche Decreta, Diſpenſationes, Abſolutiones, oder einige andere/ vnter was Namen oder prætext ſolche erdacht werden koͤnnen/ Exceptiones hinfuͤhro eingefuͤhrt/ gehoͤret/ oder zugelaſſen/ noch jrgentswo entgegen vnd wider dieſe Tranſaction, es ſeye in petitorio oder poſſeſſorio, es ſeyen gleich Inhibitions oder andere Proceſſen, oder Commiſſionen, jemals decretirt werden.
Welcher aber dieſer Tranſaction, oder allgemeinem Frieden mit Rath oder That widerſtreben/ oder der Execution oder Reſtitution ſich widerſetzen/ oder auch vff billige obverglichene Maß/ vnnd ohne Fxceß fuͤrgangene Reſtitution, auſſer der Sachen ordentlicher Eroͤrterung/ vnnd gewoͤhnlichen Rechtlichen Execution, den Reſtituirten vffs newe beſchweren wird/ er ſeye gleich weltlichen oder geiſtliches Standts/ ſo ſoll er in die Straffe deß zerſtoͤrten Friedens wuͤrcklich gefallen ſeyn/ vnnd gegen denſelben/ vermoͤg deß Heil.
Roͤmiſchen Reichs Satzungen/ die Reſtitution vnnd Vollziehung/ mit voller Wuͤrcklichkeit decretirt vnd anbefohlen werden.
Jmmittelſt ſoll gleichwol der beſchloſſene Friede in ſeinen Kraͤfften verbleiben.
Vnnd ſollen alle dieſer Tranſaction Conſorten gehalten ſeyn/ alle vnnd jede gegenwertiges Friedens Geſetze/ gegen jedermaͤnniglich/ ohne vnterſcheid der Religion zu ſchuͤtzen vnd zu manuteniren.
Vnd da ichtwas von einem/ wer der auch ſeye/ gehandlet werden ſolte/ ſolle der Beleidigte den Thaͤter von der That handlung abmahnen/ die Sach aber guͤtlichem Vergleichen/ oder Rechtlicher Eroͤrterung vntergeben.
Da aber durch keines vnter dieſen beyden Mitteln/ jnnerhalb drey Jahren zeit/ die Strittigkeit vffgehoben wuͤrde/ ſollen alle vnnd jede dieſer Tranſaction Conſorten, mit geſamptem Rath vnnd Macht/ den/ ſo lædirt worden/ mit eingeſchloſſen/ die Waffen ergreiffen/ vnnd/ nach anruffung deß beleidigten Theyls/ nach dem weder die Guͤte/ oder der Weeg Rechtens/ ichtwas verfangen woͤllen/ den Beleidiger bezwingen.
Darunder jedoch einem jedern ſeine Juriſdiction, vnnd der Juſtici, vermoͤg eines jeden Fůrſten vnd Standts-Geſetzen/ vnd Satzungen/ gebuͤhrende Adminiſtration vorbehalten.
Vnd ſoll gantz keinem Standt deß Roͤmiſchen Reichs erlaubt ſeyn/ ſein Recht mit Gewalt/ vnnd den Waffen zu verfolgen.
Sondern da einige Strittigkeit entweders entſtanden/ oder hinfuͤhro entſtehen wuͤrde/ ſoll ein jeder den Weg deß Rechtens fuͤr ſich nehmen.
Welcher aber darwider thut/ ſoll in der Straffe der Friedbruͤchigen ſeyn.
Was nun hierůber deß Richters Vrtheil wird mit ſich bringen/ ſolches ſoll/ ohne vnterſcheid der Staͤnden exequirt werden/ wie es deß Roͤmiſchen Reichs Geſetze/ von Execution verordnen.
Damit auch der gemeine Friede deſto beſſer erhalten werde/ ſollen die Crayſe ergaͤntzt werden/ vnnd ſo bald ein Anzeig der Vnruhe ſich ereignen wolte/ ſolle das jenige beobachtet werden/ was in deß Roͤmiſchen Reichs Conſtitutionen von gemeinen Friedens Execution vnnd Conſervation verordnet iſt.
So offt aber einer Kriegsvoͤlcker/ zu was occaſion vnd Zeit es ſeyn moͤge/ durch andere Herrſchafft oder Grentzen fuͤhren wolte/ ſo ſolt der jenige/ dem die Voͤlcker zuſtaͤndig/ vff ſeinen Koſten ſolche durchfůhren/ auſſer einigem Schaden vnd Nachtheil deſſen/ ſo den Durchzug verſtattet.
Darbey man alles beobachten ſolle/ was vber deß gemeinen Friedens Erhaltung/ deß Heiligen Roͤmiſchen Reichs Satzungen decretirn vnnd verordnen.
Vnder gegenwaͤrtigem Friedens Tractat ſollen begrieffen werden alle die jenige/ welche fuͤr Außantwortung der Ratification, oder jnnerhalb ſechs Monat hernach/ vff einer vnd andern Seitten/ mit beyderſeits Beliebung/ benennet werden.
Jmmittelſt thun beyderſeits Theile mit einſchlieſſen die Herꝛſchafft Venedig/ als dieſes Tractats Mittlerin.
Es ſoll auch denen Hertzogen zu Saphoyen vnd Mutina/ hierunder kein Nachtheil entſtehen/ dieweil ſie in Jtalien vff Seitten deß Aller Chriſtlichſten Koͤnigs/ Krieg gefůhrt/ vnd noch fůhren.
Zu welches alles vnnd jedes Vrkundt/ vnd mehrer Bekraͤfftigung/ haben ſo wol die Kayſeriſche/ als Koͤnigliche Geſandten/ im Namen aber aller Chur:
Fuͤrſten vnd Staͤnden deß Roͤmiſchen Reichs/ zu dieſer Handlung (vermoͤg deſſen am 13. Octobris/ in darunden benenntem Jahr/ gemachten/ vnd am Tage der ſubſcription vnterm Siegel der Chur Maintziſchen Cantzley/ den Frantzoͤſiſchen Geſandten außgeantworten Schluſſes) inſonderheit deputirte/ nemblich der Chur Maintziſche/ Herꝛ Nicolaus Georgius von Reigerſperg/ Ritter/ vnd Cantzler: der Chur Bayriſche/ Herꝛ Johann Adolpff Krebs/ Geheimer Rath:
Chur Brandenburgiſcher/ Herꝛ Johann/ Graff zu Sayn vnnd Wittgenſtein/ Herꝛ in Homburg vnd Vallendaw/ geheimber Rath: von wegen deß Hauſes Oeſterꝛeich/ Herꝛ Georg Vlrich/ Graffe von Wolckenſtein/ Kayſerlicher Hoff Rath/ Herꝛ Cornelius Goͤbelius/ Biſchofflicher Bambergiſcher Rath/ Herꝛ Sebaſtian Wilhelm Meel/ Biſchofflicher Wirtzburgiſcher geheimber Rath/ Herꝛ Johann Ernſt/ deß Hertzogs in Bayern Hof Rath/ Herꝛ Wolffgang Conradt von Tumbshirn/ Saͤchſiſcher Altenburgiſcher vnd Coburgiſcher Rath/ Herꝛ Auguſtus Carpzovius/ Saͤchſiſcher Altenburgiſcher vnnd Coburgiſcher Rath/ Herꝛ Johann Fromhold/ deß Hauſes Brandenburg/ Culmbach vnnd Onoltzbach geheimber Rath/ Herꝛ Heinrich Langenbeck/ JC. deß Hauſes Braunſchweig vnnd Luͤneburg/ Celliſcher Lini/ geheimber Rath/ Herꝛ Jacob Lampadius/ JC. der Calenbergiſchen Lini geheimber Rath vnd Vice Cantzler: Wegen der Graffen der Wetterawiſchen Banck/ Herꝛ Mattheus Weſenbecius/ JC.
vnd Rath: wegen beyder Baͤncken/ Herꝛ Marx Otto Argentinenſis, Herꝛ Johann Jacob Wolff Ratisbonenſis, Herꝛ David Gloxinius Lubecenſis, vnd Herꝛ Jodocus Chriſtoph Kreß von Kreſſenſtein/ der der Statt Nuͤrnberg reſpectivè Syndici, Senatores, Conſiliarij, vnnd Advocaten, gegenwaͤrtiges Friedens Inſtrument mit eygenen Haͤnden vnd Siegeln beſtaͤttiget vnd befeſtiget.
Da dann obbemelter Staͤnden Deputirte verſprochen/ dero Herꝛn Principalen Ratificationes in der Form vnnd Zeit/ als ſolche vorher verglichen/ außzuantworten: Denen vbrigen anderer Staͤnde Gevollmaͤchtigen anheimb ſtellende/ ob jhnen gefallen moͤchte/ oder nicht/ auch jhre Namen zu vnterſchreiben/ vnd zugleich jhrer Herꝛn Principalen Ratificationes einzubringen: Jedoch mit dieſem bedinge/ daß bey Vnterſchreibung der beſagten Deputirten alle vnd jede vbrige Staͤnde/ welche nicht vnterſchreiben/ vnd Ratification einbringen/ eben ſo ſtarck vnd feſt zu deſſen alles/ was in dieſem Friedens Inſtrument begriffen/ haltung vnd manutenentz verbunden ſeyn/ als ob von jhnen die Vnterſchreibung zugleich mit beſchehen/ vnnd die Ratification eingebracht worden.
Vnd ſolle von deß Heiligen Roͤmiſchen Reichs Directorio keine Proteſtation oder Contradiction, gegen die jenige/ von obbeſagten Deputirten beſchehene Subſcription angenommen werden/ oder guͤltig ſeyn.
Geſchehen ſind dieſe Dinge zu Muͤnſter in Weſtphalen/ am 24. Octobris/ Anno 1648.
Copia der Roͤm. Kayſ. Mayeſtaͤtt Vollmacht.
WJr Ferdinandus III. von Gottes Gnaden/ Erwoͤhlter Roͤmiſcher Kayſer/ zu allen Zeiten Mehrer deß Reichs/ in Germanien/ zu Hungarn/ Boͤhmen/ Dalmatien/ Croatien vnd Sclavonien/ Koͤnige/ Ertzhertzog zu Oeſterꝛeich/ Hertzogen zu Burgund/ Braband/ Steyer/ Kaͤrndten/ Crayn/ vnd Wuͤrtenberg/ ꝛc. Graffe zu Tyrol/ ꝛc. Thun Kundt vnd zu wiſſen allen vnnd jeden/ denen daran gelegen iſt/ oder ſeyn mag.
Demnach eine Zeit lang hero/ Erſtlich zwiſchen Vnſerm in Gott ruhenden Herꝛn Vatter/ weyland dem Allerdurchlaͤuchtigſten vnd Großmaͤchtigſten Fuͤrſten vnnd Herꝛn/ Herꝛn Ferdinando dem Andern/ Erwoͤhlten Roͤmiſchen Kayſer/ zu allen Zeiten Mehrer deß Reichs/ in Germanien/ Hungarn/ Boͤhmen/ Dalmatien/ Croatien vnd Sclavonien/ Koͤnige/ ꝛc. Ertzhertzogen in Oeſterreich/ Hertzogen zu Burgundt/ Steyer/ Caͤrndten/ Crain vnnd Wuͤrtenberg/ ꝛc. Graffen zu Tyrol/ ꝛc. Chriſtmildeſten vnd glorwuͤrdigſten Andenckens: Hernach zwiſchen Vns/ vnd vnſern Angehoͤrigen/ an einem theyl vnd dem Durchlaͤuchtigſten vnd Aller- Chriſtlichſten Fuͤrſten vnd Herꝛn/ weyland Herꝛn Ludwigen/ Koͤnige in Franckreich/ ꝛc. Vnſerm liebſten Schwager vnd Bruder/ vnd nach deſſen toͤdtlichen Hintritt/ zwiſchen dem jetzigen Durchlaͤuchtigſten vnd Aller Chriſtlichſten Fuͤrſten vnd Herꝛn/ Herꝛn Ludwigen/ Koͤnige in Franckreich/ ꝛc. Vnſerm liebſten Blutsverwandten vnd Bruder/ oder deſſen dieſer Zeit Vormunderin/ vnnd deß Reichs Vertretterin/ der Durchlaͤuchtigſten vnd Aller Chriſtlichſten Fuͤrſtinnen/ Annen, Koͤnigin in Franckreich/ ꝛc. Wittiben/ Vnſer liebſten Baß vnd Schwaͤgerin/ vnd deroſelben Bunds: vnd Angehoͤrigen/ anders Theils/ nicht ohne viel Chriſtliches Blutsvergieſſung/ vnd mancher Laͤnder in Teutſchlandt verheerung hefftige Kriege eingefuͤhret worden/ newlich aber zu denen/ wegen ſolcher Vnruhe vergleich: vnd ſtillunge/ zu Muͤnſter in Weſtphalen angeſetzten Tractaten/ vff vorher gehende beyder kriegenden Theylen beliebunge/ der 11. Tag Julij deß 1643.
Jahrs angeſetzt worden.
Hierumb/ damit Wir vnſer ſeits nichts an allem dem/ was zu befuͤrder; vnd beſchlieſſung eines ſo heilſamen Wercks/ nemblich deß allgemeinen Friedens/ einiges wegs erfordert werden mag/ ermanglen lieſſen/ haben Wir auſſer dem Hochwolgebornen vnd auch Erſamen/ Vnſerer vnd deß Heil.
Reichs lieben getrewen Johann Ludwigen/ Graffen von Naſſaw/ Catzenelnbogen/ Vianden vnnd Dietz/ Herꝛn zu Beilſtein/ Ritter deß Guͤlden Fluͤß/ ꝛc. vnd Jſaac Vollmar/ beyder Rechten Doctor/ Vnſere reſpectivè geheimbten Raͤth/ vnd vnſer Ober-Oeſterꝛeichiſchen Cammer Præſidenten, ſo vorhin von Vns verordnete Gevollmaͤchtigte/ ferꝛners dem Hochwolgebornen/ Vnſerm vnd deß Heil.
Reichs lieben getrewen Maximilian/ Graffen von Trautmansdorff vnd Weinsberg/ Baron zu Gleichenberg/ Newſtatt am Cocher/ Negaw/ Burgaw/ vnnd Totzenbach/ Herꝛn zu Teinitz/ Ritter deß Guͤlden Fließ/ Vnſerm geheimen Rath/ Cammerer vnd Ober- Hoffmeiſter/ als Vnſerm principalen Gevollmaͤchtigen/ voͤllige vnd genugſame Gewalt ertheilt/ geſtalt Wir auch hiemit wohlbedaͤchtlich ertheilen vnd geben/ in vnſerm Nahmen/ an beſagtem Orth zu erſcheinen/ vnd zuſammen zu tretten/ fuͤr ſich ſelbſt/ oder durch ſeine Subdelegirte, mit den jenigen zuberathſchlagen/ welche obgedachter Durchleuchtigſter vnd Aller Chriſtlichſter Koͤnig in Franckreich/ oder bemelte Durchleuchtigſte Koͤnigin Wittib/ Vormunder in vnd Regentin/ zu dieſem Endt mit ordentlich: vnd genugſamẽ Gewalt vñ Plenipotentz, vmb zu tractirn, zu handlen vnd zu ſchlieſſen/ verordnen wird/ vber alle Mittel/ Weg vnd Manier/ durch welche der beyderſeits fuͤrgeſetzte Zweck/ nemblich guter Freundſchafft vnd Friedens/ Widerbringung/ erlangt/ vnd beſtettiget werden moͤchte/ auch in vnſerm Namen/ alles zum Frieden dienliche/ mit denen ſelbigen zu beſchlieſſen vnd zu bekraͤfftigen.
Ferꝛners er theilen Wir beſagten vnſern Gevollmaͤchtigten voͤllige vnd genugſame Macht/ daſelbſten zu conferiren, zu tractiren, vnnd gedachten Frieden mit obgedachtes Aller Chriſtlichſten Koͤnigs Bundtsgenoſſen vnnd Adhærenten zu ſchlieſſen.
Was nun ermeldter Graffe von Trautmansdorff/ Graffe von Naſſaw/ vnnd Doctor Vollmar/ Vnſere Commiſſarien, zuſampt/ oder/ in abweſenheit vnd behinderung deß einen/ zwey auß jhnen/ mit deß Gegentheils Commiſſarien, oder deren Subdelegirten, zu ſolchem Endt/ durch ſich oder jhre Subdelegirte tractirn, handeln vnd ſchlieſſen werden/ daſſelbe wollen Wir jnner der von vnſern Gevollmaͤchtigten beſtimbten Zeit/ vff die beſte Form ratificiren, vnnd genehm halten.
Maſſen Wir/ Crafft dieſes/ Kayſerlich vnd vnverbruͤchlich verſprechen.
Zu welches alles glaubhaffter Beſtaͤrckung Wir dieſe Vollmacht mit eigen Haͤnden vnterſchrieben/ vnd vnſerm Kayſerlichen Secret befeſtigen laſſen.
Geben vff vnſerm Schloß zu Lyntz/ am 4. Octobris/ im Jahr Chriſti 1645.
Vnſerer Reiche deß Roͤmiſchen im Neundten/ deß Vngariſchen im Zwantzigſten/ vnd deß Boͤhmiſchen im Achtzehenden.
Ferdinandus.
Ferdinandus Graff Kurtz.
Ad Mandarum Sac.æ Cæſ.æ Majeſtatis proprium.
Johann Walderode. (L. S.)
Copey der Koͤniglichen Frantzoͤſiſchen Vollmachten/ ꝛc.
WJr Ludwig von Gottes Gnaden/ Koͤnig in Franckreich vnd Navarꝛen/ ꝛc. Entbieten allen vnd jeden/ ſo gegenwaͤrtiges Patent ſehen werden/ Vnſern Gruß.
Dieweil vnter allen denen Wolthaten/ ſo Gott/ als einen Vrſprung derſelben/ dem Menſchlichen Geſchlecht wider fahren laͤſt/ der Fried die allergroͤſte iſt/ ſind freylich alle Chriſtl. Koͤnige vnd Fuͤrſten/ vnd ſo viel mehr ſchuldig/ Jhren Vnderthanen ein ſo groſſe Wolthat zu erwerben/ mit derſelben Blut ſpaͤrlich vmbzugehen/ vnd allem Vnheyl/ daß vff den Krieg vnvmbgaͤnglich erfolgt vorzubiegen.
Dannenhero der verſtorbene Koͤnig/ Ludwig der Gerechte/ glorwuͤrdigſten Andenckens/ vnſer hochgeehrter Herꝛ vnd Vatter/ Jhm den Vortrag von einem allgemeinen Frieden nicht laſſen zu wider ſeyn:
Vnd ob er ſchon dieſe Welt eben zu der Zeit geſegnet/ als ſein Anſehen zu vollendung eines ſo heyligen Vorhabens mehr dann ſonſten erfordert ward/ Auch ſein Hintritt mehrere Forcht/ wegen beharꝛlicher Empoͤrung in Europâ verurſachen koͤndte:
Jſt doch ſolche Forcht verſchwunden/ alſo daß man wegen deß gemeinen Weſens gute Hoffnung geſchoͤpfft/ Als man geſehen/ daß die Verwaltung Vnſers Koͤnigreichs der Koͤniginn Vnſer hochgeehrten Frawen vnnd Muttern/ deren Gottſeligkeit/ vnd andere wahre Koͤnigliche Tugenden Jedermaͤnniglichen bekandt ſind/ uͤbergeben worden.
Vnnd wie zu Erfindung der Mittel den gemeldten Allgemeinen Frieden zu erlangen/ demſelben zuthaydigen/ zu machen vnd zu ſchlieſſen/ die Nothurfft mit ſich bringt/ Daß vnſers Theils gewiſſe Perſonen von hoher Wuͤrde vnd Verſtandt/ vff deren Erfahrnuß/ Trew vnnd Zuneygung Wir Vns in einem ſo hochwichtigen Handel/ in welchem ſo vieler Koͤnigen/ Fuͤrſten vnd Republicen intereſſe verſirt, geruhig zu verlaſſen/ dar zu verordnet werden:
Als thun Wir hiemit zu wiſſen/ daß wegen der guten vnnd hohen Qualitaͤten/ die ſich an Vnſerem angenehmbſten vnnd liebſten Vettern/ Henrich von Orleans Hertzog zu Longwill vnd Stuttewill/ Hertzog vnd Pare in Franckreich Fuͤrſt vnd Ober-Graff zu New-Caſtell/ Graff zu Dunaw vnnd Tanckarwill/ Erb-Coneſtabell in Normandy/ Verwalter vnnd Vnſer Obriſt Leutenant gedachter Provintz/ Rittmeiſter vber hundert vnſer Ordonnantz Curaſſierer/ Ritter Vnſer Orden vnd an Vnſern Geheimen Rhaͤten.
Wie auch an Vnſerm liebſten vnd getrewen/ dem Herꝛn Abel Servien, Graffen zu Roſchaubiers/ Rath bey allen Vnſern Cantzleyen; Welche dem verſtorbenen Koͤnig/ Vnſerm Hochgeehrten Herꝛn vnd Vattern inn:
vnd auſſerhalb deß Koͤnigreichs groſſe Dienſt gelayſtet/ vff die Wir Vns auch gaͤntzlich vnd zumahl verlaſſen.
Daß auß dieſen Vrſachen vnnd wegen anderm guten vnd rechtmaͤſſigen Vns hierzu bewegenden Nachdencken/ vff gutachten der Koͤniginn vnnd Regentinn/ Vnſer hochgeehrten Frawen vnd Muttern/ Vnſers angenehmſten vnnd liebſten Großvettern/ deß Hertzogen von Orleans/ Vnſers angenchmbſten vnnd liebſten Vettern/ deß Printzen von Conde/ vnd Vnſers angenehmbſten vnd liebſten Vettern deß Cardinals Matzarin/ vieler Fuͤrſten/ Hertzogen/ Paies vnd Beampten Vnſer Cron/ auch ander groſſen vnd Anſehnlichen Perſonen Vnſers Raths/ Wir Vnſerm gedachten Vettern/ den Hertzogen von Longwill in geſtalt eines Obern Extraordinari Abgeſandten vnd Gevollmaͤchtigten/ wie auch die Herꝛn Graffen von Avaus vnd Servien, in geſtalt vnſer Extraordinari Abgeſandten vnd Gevollmaͤchtigten/ zu dem allgemeinen Frieden beſtimpt/ verordnet vnd beſcheyden haben.
Beſtimmen/ verordnen vnnd beſcheyden auch Sie durch gegenwaͤrtiges von Vnſer Hand vnderzeichnetes Patent, haben Jhn auch geben/ vnd geben Jhnen hiemit volle vnd vnumbſchriebene Macht/ Gewalt/ vnd ſonderlichen Befehl/ Daß ſie ſich in Teutſchlandt verfuͤgen/ vnd in der Statt Muͤnſter mit Vnſer angenehmbſten vnd liebſten Bruͤdern vnnd Vettern/ deß Roͤmiſchen Kayſers/ vnd deß Catholiſchen Koͤnigs abgeordneten Gevollmaͤchtigten/ ſo mit gnugſamer Gewalt verſehen/ wegen einiger Mitteln/ bereden/ wie dieſe Strittigkeiten.
Soden Krieg biß Dato verurſacht/ zu enden vnd friedlich beyzulegen weren/ daruͤber handeln/ vnnd allerſeits vergleichen/ auch deßwegen ein auffrichtigen vnd ſichern Frieden ſchlieſſen.
Vber diß geben Wir Vnſern genandten Gevollmaͤchtigten voͤlligen vnnd vnumbſchriebenen Gewalt/ gemeldten Frieden an beſagtem Orth mit denen Bunds-Verwandten vnd Anhaͤngern erwaͤhnten Kayſers vnd Catholiſchen Koͤnigs zu thaydigen vnd zu ſchlieſſen/ ſolche Abſchied vnd Brieff/ wie Sie werden gut befinden/ außzufertigen/ ſolche Paßport vnd Frey-Brieff/ ſo viel zur Sicherheit der ab: vnd zuraiſenden bey gemeldten Tractaten noͤthig ſeyn wird zu ertheilen/ vnd in allem durch Vnſere gemelte Abgeſandten vnd Gevollmaͤchtigten/ oder durch zween vnder Jhnen/ in Abweſen/ Kranckheit/ oder ander verhinderung jhres Einßen/ zu thun/ zu handlen/ zu verſprechen vnd zu ſchlieſſen/ alles was Sie vor Noͤthig zu gedachter Erlangung deß allgemeinen Friedens erachten werden/ nit anderſt/ vnd mit eben dem Anſehen/ als Wir ſelbſt thaͤten vnd koͤnten thun/ wann Wir ſelbſt in Perſon an dem Orth zugegen weren/ Ob ſchon auch etwas vorfiel/ daruͤber mehr anſonderlichẽ Befehl/ als in gegenwaͤrtigem Patent nicht iſt begriffen/ erfordert wuͤrde/ verſprechen demnach vff Koͤniglichen Glauben vnd Zuſag/ auch bey Verpfaͤndung vnd Verhafftung alles Vnſers gegenwaͤrtigen vnd zukuͤnfftigen Vermoͤgens/ alles was ſolcher geſtalt von Jhnen zugeſagt/ verglichen vnd verſprochen wird/ feſt zu halten vnnd zu erfuͤllen/ auch allerhand Schrifften wegen genehmhaltung/ jnnerhalb der jenigen Zeit/ ſo ſie zur Außwuͤrckung derſelben uͤber ſich genommen/ verfertigen zu laſſen.
Dann diß iſt Vnſer Will vnd endliche Meynung.
Deſſen zum Zeugnuß haben Wir Vnſer Jnſiegel an gegenwaͤrtiges Pætent laſſen ſetzen.
Geben zu Pariß den 10. 20.
Sept. im Jahr Vnſers Heyls 1645. vnnd Vnſers Reichs im Erſten.
Vnderzeichnet Lovys, vnd vff dem Vmbſchlag im Nahmen deß Koͤnigs/ der Koͤnigin/ Regentin/ ſeiner Mutter gegenwaͤrtig/ von Lomeny:
vnd mit dem groſſen Siegel/ im gelb Wachß geſiegelt.
WJr Ludwig von Gottes Gnaden/ Koͤnig in Franckreich vnd Navarꝛen/ ꝛc. Entbieten allen vnd jeden/ die gegenwaͤrtiges Patent ſehen werden/ Vnſern Gruß.
Wir hatten durch Vnſer Patent vnder dem XX. Sept. 1643.
Vnſerm angenehmbſten vnd liebſten Vettern Henrich von Orleans/ Hertzogen zu Longwill vnd Stutewill/ Fuͤrſten vnnd Graffen zu Neu-Caſtell/ Graffen zu Dunaw vnd Tankarwill/ Erb-Conneſtabeln in Normandy/ Verwaltern vnnd Vnſerm Oberſten Leutenant gedachter Provintz.
Vnſerm angenehmbſten vnd getrewen/ dem Herꝛn Claude von Mehmeß/ Graffen zu Arans/ Commenthurn Ritter-Orden/ vnſer Renth Cammer Oberſten Verwalter/ vnd auß Vnſerm geheimen Rath.
Wie auch Vnſerm wohlbeſondern vnd getrewen dem Herꝛn Abel Servien, Graffen von Roſchaubiers/ Rath in allen Vnſern Cantzleyen/ Macht gegeben/ den allgemeinen Frieden zu Muͤnſter in geſtalt Vnſer Extraordinari-Abgeſandten vnnd Gevollmaͤchtigten/ zu thaydigen vnd zu ſchlieſſen/ Auff daß/ im Fall einer vnder jhnen abweſendt/ kranck/ oder ſonſt verhindert wer/ durch die andere zween/ alles was Sie zu vollziehung gemeldten Friedens noͤtig erachten wuͤrden/ verſprochen vnd verglichen koͤnte werden.
Vnd weil daß vnſer beruͤhrter Vetter/ der Hertzog von Longwill in Franckreich wider ankommen/ auch gemeldter Herꝛ Graff von Avaus von Muͤnſter vffzubrechen bereit iſt/ einige beſchwerigkeit vff Seythen der andern Gevollmaͤchtigten vnd Schieds-Maͤnnern/ entſtehẽ moͤchte/ mit beſagtem Herꝛn Graffen von Servien, vnder dem Schein/ als blieb derſelb allein auff etliche Zeit bey der Zuſam̃enkunfft/ wann Sie Vnſers Vorhabens keinen Schein.
Wir auch alle Vrſach der Weitlaͤufftigkeit vffgehaben/ die Verhandlung vnnd den Schluß der Tractaten/ ſo viel Vns immer moͤglich befoͤrdert begehren.
Auß dieſen Vrſachen/ auch andern guten vnnd rechtmaͤſſigem Vns hierzu bewegendem Nachdencken/ auff gutachten der Koͤnigin vnd Regentin/ Vnſer hochgeehrten Frawen vnd Muttern/ Vnſers angenehmſten vnd liebſten Großvettern/ deß Hertzogen von Orleans, Vnſers angenehmbſten vnd liebſten Vettern/ deß Printzen von Conde, Vnſers angenehmbſten vnd liebſten Vettern deß Cardinals Mazarin, auch anderer groſſen vnd anſehnlichen Perſonen/ Vnſers Raths/ haben Wir durch gegenwaͤrtiges von Vnſer Hand vnder zeichnetes Patent, geſprochen vnd erklaͤrt/ Sprechen vnnd erklaͤren hiemit/ wollen vnd meynen/ daß gedachter Herꝛ Graff von Servien fortfahre/ in gedachter Geſtalt/ Vnſers Extraordinari-Abgeſandten vnd Gevollmaͤchtigten allein zu handlen/ gantz wie er gethan haͤtte/ oder thun koͤnnen/ geſampter Handt/ mit gedachtem Herꝛn Graffen von Avaus, So wol in Krafft anfangs gemelter Vollmacht/ vnder dem XX. Septembr. als gegenwaͤrtigen Patents, deſſen gedachter Herꝛ Graff von Servien, Solang er zu erwaͤhntem Orth Muͤnſter wird allein bleiben/ Sich zu bedienen.
Deme allein wir auch/ ſo viel vonnoͤthen iſt vnd ſeyn moͤgt/ von newem abſonderlichen alle Tractaten vnd Puncten zu handeln/ zu verſprechen/ zu vergleichen vnnd zu vnderſchreiben/ geben haben/ vnnd hiemit geben/ auch alles was er zu Vollziehung deß offt beruͤhrten allgemeinen Friedens noͤhtig erachten wird/ zu thun/ nicht anderſt vnd mit eben dem Anſehen/ als Wir ſelbſt thaͤten vnd thun koͤnten/ wann Wir in Perſon zur Stell weren/ Ob ſchon auch etwas vorfiele/ daruͤber mehr abſonderlicher Befehl/ als in gegenwaͤrtigen Patenten nicht iſt begriffen/ erfordert wuͤrde.
Verſprechen demnach auff Koͤniglichen Glauben vnd Zuſag/ auch bey Verpfaͤndug vñ Verhafftung alles Vnſers gegenwaͤrtigen vnnd zukuͤnfftigen Vermoͤgens/ alles was ſolcher Geſtalt von Jhm allein zugeſagt/ verglichen vnnd verſprochen wird/ feſt zu halten/ vnd zu erfuͤllen.
Deſſen zum Zeugnuß haben Wir Vnſer Jnſiegell an gegenwaͤrtiges Patent laſſen ſetzen.
Dann diß iſt Vnſer Will vnd endliche Meynung.
Geben zu Pariß den XX.
Tag Mertz/ im Jahr Vnſers Heyls/ 1648.
vnd Vnſers Reichs im Fuͤnfften/ vnderzeichnet/ Louys.
Vnd auff dem Vmbſchlag/ Jm Nahmen deß Koͤnigs/ der Koͤniginn Regentinn ſeiner Mutter gegenwaͤrtig/ von Lomeny, vnnd mit dem groſſen Siegel in gelb Wachs geſiegelt.
Locus Sigilli.
Johann Ludwig/ Graffe von Naſſaw.
Locus Sigilli. Servient
Locus Sigilli.
Jſaac Volmar.
L. S.
Jm Nahmen deß Herꝛn Churfuͤrſten zu Maͤyntz/ Nicolaus Georg Reigerſperger.
L. S.
Jm Nahmen deß Herꝛn Churfuͤrſten in Baͤyern/ Johan Adolph Krebs.
L. S.
Jm Nahmen deß Herꝛn Churfuͤrſten zu Brandenburg/ Johann Graff zu Sain vnd Wittgenſtein.
L. S.
Jm Nahmen deß Hauſes Oeſterreich/ Georg Vlrich/ Graff in Wolckenſtein vnd Rodneck.
L. S.
Jm Nahmen deß Herꝛn Biſchoffs zu Bamberg/ Cornelius Gobelius.
L. S.
Jm Nahmen deß Herꝛn Biſchoffs zu Wuͤrtzburg/ Hertzoges in Francken/ Sebaſtian Wilhelm Meel.
L. S.
Jm Nahmen deß Herꝛn Hertzogs in Baͤyern/ Johann Ernſt/ JC.
L. S.
Jm Nahmen deß Herꝛn Hertzogs in Sachſen/ Altenburgiſcher Lini/ Wolffgang Cunrad à Thumbshirn/ Altenburgiſ.
vnd Coburg.
Rath.
L. S.
Jm Nahmen deß Herꝛn Hertzogs in Sachſen/ Altenb. Lini/ Auguſtus Carpzovius, D. Altenburgiſ.
vnd Coburgiſ.
Rath.
L. S.
Jm Nahmen deß Herꝛn Marggraffen zu Brandenburg/ Culmbach/ Matthæus Weſenbecius, Chur-Brandenburgiſcher Rath.
L. S.
Jm Nahmen deß Herꝛn Marggraffen zu Brandenburg Onoltzbach/ Johann Leonhard/ Chur-Brandenburg. geheimer Rath.
L. S.
Jm Nahmen deß Herꝛn Hertzogs zu Braunſchweig/ Luͤneburg/ Zelliſchen Theils/ Henricus Langenbeck, geheimer Rath.
L. S.
Jm Nahmen Herꝛn Friederichs/ Hertzog zu Braunſchweig/ Luͤneburg/ Grupenhagiſchen Theils/ Jacobus Lampadius, JC.
L. S.
Jm Namen deß Herꝛn Hertzogs zu Braunſchweig/ Luͤneburg/ Wolffenbuͤtteliſchen Theils/ Chryſoſtomus Coler D. Rath.
L. S.
Jm Namen deß Herꝛn Hertzogs zu Braunſchweig/ Luͤneburg/ Calenbergiſchen Theils/ Jacobus Lampadius JC. geheimer Rath/ vnd Vice Cantzler.
L. S.
Jm Namen deß Herꝛn Hertzogs zu Mecklenburg-Schwerin/ fuͤr ſich/ vnd in Vormunds Namen deß Herꝛn Hertzogs zu Meckelnburg/ Guſtrow/ Abraham Kayſer Doct. geheimer Rath.
L. S.
Jm Namen deß Herꝛn Churfuͤrſten zu Brandenburg/ als Hertzogs zu Pommern/ Stettin/ Matthæus VVeſenbecius, geheimer Rath.
L. S.
Jm Namen deß Herꝛn Churfuͤrſten zu Brandenburg/ Wolgaſt/ Johann Fromhold, geheimer Rath.
L. S.
Jm Namen deß Herꝛn Hertzogs zu Wuͤrtenberg/ Johann Conrad Varnbüller, geheimer Regiments Rath.
L. S.
Jm Namen der Fraw Landtgraͤffin zu Heſſen Caſſel/ Wittiben/ Adolff Wilhelm von Croßeg/ geheimer Rath.
L. S.
Jm Namen Herꝛn Landtgraffen zu Heſſen Darmſtatt/ Johann Jacob Wolff von Todtenwart/ Rath.
L. S.
Jm Namen deß Herꝛn Marggraffen zu Baden Durlach/ Johann Georg von Merckelbach/ Rath.
L. S.
Jm Namen deß Herꝛn Marggraffen zu Baden/ Johann Jacob Datt in Dieffenaw.
L. S.
Jm Namen deß Herꝛn Hertzogs zu Sachſen Lawenburg/ David Gloxinius/ D.
L. S.
Jm Namen deß Herꝛn Hertzogs zu Wuͤrtenberg/ als Grafen zu Muͤmpelgard/ Johann Conrad Varnbuͤller.
L. S.
Jm Namen der Herꝛn Graffen vnd Baronen der Wetterawiſchen Banck/ Matthæus VVeſenbecius, obbemeldt.
L. S.
Jm Namen der Graffen vnd Baronen der Fraͤnckiſchen Banck/ Johann Conradt Varnbuͤller.
L. S.
Jm Namen der Statt Straßburg/ derſelben Rath vnnd Advocat, Marcus Otto, D.
Wie auch im Namen der Statt Speyer/ Weiſſenburg am Rhein vnd Landaw/ vorbenandter Marcus Otto.
L. S.
Jm Namen der Statt Regenſpurg/ Johañ Jacob Wolff von Todenwart/ Rath vnd Syndicus.
L. S.
Jm Namen der Statt Luͤbeck/ David Gloxinius, Syndicus daſelbſten:
Auch wegen der Staͤtten Goßlar vnnd Nordhauſen.
L. S.
Jm Namen der Statt Nuͤrnberg/ Joſt Chriſtoph Kreß von Kreſſenſtein/ Senator daſelbſten/ auch reſpectivè wegen der Staͤtten Winßheimb vnd Schweinfurth.
L. S.
Jm Namen der freyen Reichs Staͤtten/ Hagenaw/ Collmar/ Schlettſtatt/ Ober-Ehenheimb/ Kaͤyſersberg/ Muͤnſter im Thal S. Gregorii, Roßheimb vnd Tuͤringheimb/ Johan Balthaſar Schneider/ Syndicus zu Collmar/ vnd der Statt zum H. Creutz Amptman.
L. S.
Jm Namen der Statt Vlm/ Marcus Otto, D. auch wegen der Staͤtten Giengen/ Aulen vnd Bopffingen.
L. S.
Jm Namen der Freyen Reichs Statt Dortmuͤndt/ Georg Kumpſthoff/ Syndicus.
L. S.
Jm Namen der Freyen Reichs Staͤtten/ Eßlingen/ Reutlingen/ Hall in Schwaben/ Heylbrunn/ Lindaw am Bodenſee/ Kaͤmpten/ Weiſſenburg im Nortgaw/ vnd Wimpffen/ Valentin Heider/ D.
ENDE.
