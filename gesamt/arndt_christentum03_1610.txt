Das Dritte Buch vom wahren Chriſtenthumb/ vom Inwendigen Menſchen.
Wie GOtt den hoͤchſten Schatz: ſein Reich in des Menſchen Hertz geleget hat/ als einen verborgenen Schatz im Acker:
Als ein Goͤttliches Liecht der Seelen/ vnd wie daſſelbe in vns zu erwecken vnd zu ſuchen.
Durch Johannem Arndt/ Pfarꝛern der Kirchen S. Andreæ zu Eißleben. Luc. 17. Sehet/ das Reich Gottes iſt inwendig in euch. Matth. 7.
Die Pforte iſt eng der Weg iſt ſchmal der zum Leben fuͤhret vnd wenig ſind die jn finden.
Bernhard.
Chriſtum ſequendo citius appræhendes quam legendo.
Mit Churf.
Saͤchſiſcher Freyheit/ etc.
Gedruckt zu Magdeburg / Durch Joachim Boel / Jn verlegung Johan Francken / Jm Jahr 1610 .
Das Dritte Buch vom Wahren Chriſtenthumb/ vom Innern Menſchen/ vnd von ſeinem inwendigen Schatz.
Vorrede.
In das Dritte Buch vom Wahren Chriſtenthumb.
GLeich Wie vnſer Natuͤrliches Leben ſeine Gradus hat/ ſeine Kindheit Manheit vnd Alter/ alſo iſts auch geſchaffen mit vnſerm Geiſtlichen vnd Chriſtlichen Leben.
Denn daſſelbe hat ſeinen anfang in der Buſſe/ dadurch der Menſch ſich Taͤglich beſſert/ darauff folget eine mehrere Erleuchtigung als das Mittel Alter/ durch Goͤttlicher dinge betrachtung/ durchs Gebet/ durchs Creutz/ durch welches alles die Gaben GOttes vermehret werden/ Letzlich koͤmpt das vollkomne Alter/ ſo da ſtehet in der gentzlichen vereinigung durch die Liebe welches S. Paulus das vollkomne Alter Chriſti nennet/ vnd ein vollkomnen.
Mann in Chriſto Epheſ. 4.
Solche ordnung hab ich in dieſen Dreyen Buͤchern/ ſo viel ſich leiden wollen in acht genommen/ vnd halte dafuͤr es ſey das gantze Chriſtenthumb (ſo das Bettbuͤchlein dazu kompt) hierin nach Notturfft Beſchrieben/ obs gleich nicht alles vollkommen/ oder alſo das nichts deſiderirt werden koͤnne/ außgefuͤhret iſt.
Das Vierdte Buch aber hab ich dar umb hinzu thun wollen/ das man ſehe/ wie die Schrifft/ Chriſtus/ Menſch/ vnd gantze Natur vberein ſtimme/ vnd wie alles in dem einigen/ Ewigen/ Lebendigen Vrſprung/ welcher GOtt ſelbſt iſt/ wieder einflieſſe/ vnd zu demſelben leite.
Damit du mich aber in dieſem Dritten Buch recht verſteheſt/ ſo wiſſe das es dahin gerichtet iſt/ wie du das Reich GOttes in dir ſuchen vnd finden muͤgeſt/ welches ſo es geſchehen ſoll/ muſtu GOtt dein gantz Hertz vnnd Seele geben/ nicht allein den Verſtandt ſondern auch den Willen/ vnnd Hertzliche Liebe/ Ihr viel meinen es ſey gar gnug vnd vberfluͤſſig zu jhrem Chriſtenthumb/ wenn ſie Chriſtum ergreiffen mit jrem Verſtandt durch Leſen vnd Diſputieren/ welches jtzo das gemeine Studium Theologicum iſt/ vnd in bloſſer Theoria vnd wiſſenſchafft beſtehet/ vnnd bedencken nicht/ dz die ander vornehme Krafft der Seelen nemblich der wille vnnd Hertzliche Liebe auch dazu gehoͤre:
Beydes muſtu GOtt vnd Chriſto geben/ ſo haſtu jhm deine gantze Seele geben/ den es iſt ein groſſer vnterſcheid vnter dem Verſtande/ damit man Chriſtum erkennet vnd vnter dem willen da mit man jn Liebet.
Denn wir erkennen Chriſtũ/ ſo viel wir koͤnnen/ wir Lieben jhn aber wie er iſt: Chriſtum durch bloſſe wiſſenſchafft erkennen vnnd nicht Lieb haben iſt nichts nuͤtze: Iſt demnach tauſentmahl beſſer Chriſtum Lieb haben den viel von Ihm reden vnd Diſputieren koͤnnen:
Derhalben ſollen wir Chriſtum mit vnſerm Verſtande alſo ſuchen/ das wir Ihn auch mit Hertzlichen willen vnnd Wolgefallen Lieben/ den auß dem wahren Erkentniß Chriſti koͤmpt auch die Liebe Chriſti/ thun wir dz nicht/ ſo finden wir Ihn zwar/ aber mit vnſerm groſſen ſchaden/ denn diß iſt eben das was der HErr ſagt:
Es werden nicht alle die zu mir ſagen HErr HErr ins Himmelreich kommen.
So ſind auch zweyerley wege Weißheit vnd Erkentniß zu erlangen/ der erſte durch viel Leſen vnnd Diſputiren/ die heiſſet man Doctos, der ander durchs Gebet vnd die Liebe/ vnnd die heiſſet man Sanctos, zwiſchen dieſen iſt ein groſſer vnterſcheidt/ Jene wo ſie nur Gelehrte vnnd nicht Liebhaber ſind ſtoltz vnd auffgeblaſen/ dieſe Niedrig vnd Demuͤtig.
Durch den erſten weg wirſtu deinen jnwendigen Schatz nicht finden.
Durch den andern Weg aber findeſtu denſelben in dir/ darauff gehet nu diß gantze dritte Buch.
Vergleichung deß Natuͤrlichen vnd Geiſtlichẽ Lebens.
Es muß alles zu dem einigen wieder kommen.
Luc. 17.
Gott die gantze Seele zuergeben.
Chriſtum Lieb habẽ iſt beſſer denn viel von Ihme koͤnnen reden.
Matth. 7.
Zweierley Weg zur Erkentniß Gottes.
Wie herrlich/ koͤſtlich/ vnnd Lieblich iſts nu/ das vnſer hoͤchſter vnd beſter Schatz das Reich Gottes/ nicht ein außwendiges/ ſondern ein inwendiges Gut iſt/ welches wir ſtets bey vns tragen/ verborgen fuͤr aller Welt/ vnd fuͤr dem Teuffel ſelbſt/ welches vns auch weder Welt noch Teuffel nehmen kan/ dazu wir auch keiner groſſen Kunſt/ Sprachen/ oder vieler Buͤcher beduͤrffen/ ſondern ein gelaſſen GOtt ergeben Hertz.
Laſſet vns demnach fleiß anwendẽ/ ein zukehren zu dieſem vnſerm inwendigen verborgenen Himliſchen vnd Ewigen Gut/ vnd Reichthumb.
Was ſuchen wir außwendig in der Welt/ dieweil wir inwendig in vns alles haben vñ das gantze Reich GOttes/ mit allen ſeinen Guͤtern?
In vnſern Hertzen vnnd Seele iſt die rechte Schule des H. Geiſtes/ die rechte Werckſtadt der H. Dreyfaltigkeit/ der rechte Tempel Gottes/ das rechte Bett- Hauß im Geiſt vnd in der Warheit.
Denn ob wol GOtt durch ſeine Allgemeine gegenwart/ in allen dingen iſt/ nit eingeſchloſſẽ/ ſondern vnbegreifflicher weiſe dadurch er Himmel vnd Erde erfuͤllet/ ſo iſt er doch ſonderlich vnd eigentlich in des Menſchen erleuchte Seele/ darin er wohnet vnd ſeinen ſitz hat/ als in ſeinem eignen Bilde vnd Gleichheit da Wirckt er ſolche Wercke wie Er ſelbſt iſt/ da Antwortet Er im Hertzen allzeit auff vnſer ſeufftzẽ.
Denn wie iſts muͤglich dz Er ſich dem Jenigen verſagen kan/ bey dem Er ſeine Wohnung hat/ ja welchen Er ſelbſt beweget vnd treget/ denn jhm nichts liebers vñ angenemers iſt den dz Er ſich allen mittheile die jn ſuchen.
Da gehoͤret nu eine feine ſtille vñ ruhige Seele zu.
Deñ wird aber die Seele ruhig vñ ſtille/ weñ ſie ſich von der Welt abwendet.
Daher auch die Heyden geſagt haben:
Das Reich Gottes iſt in vns.
Ein gelaſſen GOtt ergeben Hertz iſt der Weg zur krefftigen Erkentniß GOttes.
Joh. 4.
Gottes Wohnũg in einer erleuchteten Seelẽ.
1. Cor. 6. Eſa. 66.
Ruhe der Seelen in abwendung von der Welt.
Animã noſtrã tùm demùm fieri ſapientẽ, cùm quieta & tranquilla ſit.
Deñ werde vnſer Seele weiſe vñ klug/ wen ſie ruhig vñ ſtille wird Davon der H. Cyprianus herrlich redet:
Das iſt/ ſpricht er/ die beſtendige ruhe vnd ſicherheit/ wenn man von den vngeſtuͤmmen Sturmwinden dieſer Welt erloͤſet wird/ vnd ſeine Augen vnd Hertz zu GOtt erhebt von der Erden/ vnd ſich mit dem Gemuͤte zu Gott nahet/ (mente DEO fit proximus) verſtehet auch das alles was vnter Menſchlichen dingen fuͤr hoch vnnd koͤſtlich gehalten wird/ in ſeinem Hertzen vnd Gemuͤt verborgen liegt/ alſo dz man nichts von der Welt wuͤnſchet vnd begert/ weil ein ſolch Gemuͤte vber die Welt iſt/ vnd mehr iſt als die Welt.
O welch ein Himliſcher Schatz iſt dz/ von den Banden vnd Stricken dieſer Welt erloͤſet ſein/ welch ein hohes vnnd groſſes Gut/ dazu man nicht groſſe Arbeit/ vorbitte an hohe Leute/ oder viel vmblauffens von noͤten hat/ ſondern es iſt ein Gnadengeſchenck Gottes/ den gleich wie die Sonne von Ihr ſelbſt ſcheinet/ der Tag von jhm ſelbſt leuchtet/ der Brunnen von jhm ſelbſt quillet/ der Regen von jhm ſelbſt fleuſt vnd feuchtet/ alſo geuſſet ſich der H. Geiſt in eine ſolche Seele/ die ſich von der Welt zu Gott erhebt:
In dieſen Worten iſt groſſe Weißheit/ vnd hierin ſtehet die Summa dieſes dritten Buchs.
Als den ereuget ſich offt/ wiewol in einem Augenblick/ der verborgene Schatz in vnſer Seelen/ vñ dieſer Anblick iſt beſſer den Himmel vnd Erden vnd aller Creaturen liebligkeit/ wie S. Bernhardus ſagt:
Welche Seele einmahl recht gelernet hat in ſich ſelbſt ein zukehren/ vnd Gottes Angeſicht zu ſuchen/ vnd die gegenwart Gottes in jrem inwendigen zuſchmeckẽ/ ſo weiß ich nit ob dieſelbe Seele/ Peinlicher vnd ſchmertzhaffter achte/ eine zeitlang die Helle zu leiden/ oder dz ſie nach erkanter vnd empfundener Suͤſſigkeit/ dieſer Heiligen vbung/ wiederumb außgehen wolle zur wolluſt oder vielmehr zur vnluſt vnd beſchwerung der Welt vnd des Fleiſches/ vnd zu der vnerſaͤtlichen begierligkeit/ vnd vnruhe der Sinnen.
Hactenus Bernbardus.
Denn eine ſolche Seele findet nicht allein das hoͤchſte Gut in jr ſelbſt/ wenn ſie zu Gott einkehret/ ſondern auch das hoͤchſte Elend in jhr ſelbſt/ wenn ſie GOtt verleurt.
Sie mercket wol das ſie in GOtt Lebet als in dem Vrſprung des Lebens/ weñ ſie der Welt abſtirbet/ vnnd hinwieder je mehr ſie der Welt Lebet/ je mehr ſie GOtt abſtirbet.
Eine ſolche Seele die der Welt abgeſtorben iſt/ Lebet recht in GOtt/ vnnd iſt Gottes luſt vnnd frewde/ eine ſuͤſſe vnnd reiffe Wein Trauben/ im Weingarten Chriſti wie das hohe Lied Salomonis ſinget/ die andern Weltſuͤchtige Hertzen/ ſind bitter vnreiffe Trauben.
Die zeichen aber einer ſolchen Seelen/ die der Welt Abgeſtorben iſt/ ſind dieſe:
Weñ ein Menſch/ in allen dingen/ „Gottes willen ſeinẽ willen vorzeucht:
Die eigne Liebe dempffet/ des Fleiſches begierde toͤdtet/ die Wolluſt der Welt fleugt/ ſich fuͤr den geringſten Menſchẽ achtet/ ſeinen Nechſten nicht leicht richtet vñ vrtheilet/ Gott das Vrtheil vnd Gericht befihlet/ ſich nicht erhebt/ wenn er gelobet wird/ ſich auch nicht betruͤbet wenn er geſcholten wird/ alles geduͤldig leidet vnd vber Niemandt klaget/ ein Exempel ſolches Auffgeopfferten willens haben wir am Koͤnig David 2. Reg 18.
Als er ſo hefftig begerte deß Waſſers zu Trincken aus dem Brunnen zu Bethlehem/ vnd die drey Helden durch die Feinde hindurch riſſen/ vnd dem Koͤnige deſſelben Waſſers holeten/ goſſe ers aus fuͤr dem Herrn:
Das iſt/ Er verziehe ſich ſeines eignen willens/ weil die drey Helden jhr Leben durch ſeinen willen gewagt hatten.
Siehe hierin ſtehet die rechte vollkommenheit eines Chriſtlichen Lebens.
Denn die vollkommenheit iſt nicht wie etliche meinen/ eine hohe groſſe Geiſtliche Himliſche frewde vnd andacht: Sondern ſie iſt die verleugnung deines eignẽ willens/ Liebe/ Ehre/ vnd erkentniß deiner eignen Nichtigkeit/ ein ſtete volbringũg des willens Gottes/ in bruͤnftiger Liebe des Nechſtẽ/ ein hertzliches Mitleiden/ vñ in Summa eine ſolche Lieb die nichts begert/ gedencket/ ſuchet/ den Gott allein ſo vil in der ſchwacheit dieſes Lebens muͤglich iſt. darin ſieht auch die rechte Chriſtliche Tugend/ die wahre freyheit vnd friede/ in Victoria carnis & affectuum, in vberwindung des Fleiſches vnd Fleiſchlichẽ affectẽ. ſolchs wirſtu in dieſen 3. Buch weiter leſen/ vñ in der vbũg befinden/ dazu ich dir vñ mir die gnade des H. Geiſtes wuͤnſche/ die alles in vns anfahen mitteln vñ vollenden muß zu Gottes Ehre/ Lob vnnd Preiß/ Amen.
Cypriani Spruch von der Seelen ruhe.
Anblick Gottes beſſer den aller Creaturen Liebligkeit.
Wer der Welt abſtirbt/ Lebt GOtt.
Cant. 6.
Zeichen einer Seelen die der Welt abgeſtorben
Worin die vollkommenheit ſtehe.
Regiſter der Capittel dieſes dritten Buchs.
1. VOn dem groſſen inwendigen Schatz eines erleuchten Menſchen.
2. Durch was Mittel ein Menſch zu ſeinem inwendigen Schatz kommen ſol/ nemlich durch den waren lebendigen Glauben/ vnd durch einkehren in ſich ſelbſt.
3.
Im Glauben iſt der gantze Schatz des inwendigen Menſchen/ nemlich/ GOtt/ Chriſtus/ heiliger Geiſt/ vnnd das Reich Gottes.
4. Wie eine glenbige Seele/ Gott inwendig in jhr ſelbſt ſuchen ſoll/ vnd von der ſchoͤnheit vnd Seligkeit der Seelen/ ſo mit Gott vereiniget.
5. Wie ein Menſch in GOtt kan gezogen werden/ Item was Geiſtliche Armut ſey/ vnd von den graden der Demut.
6. Wie ſich das hoͤchſte ewige Gut offt in vnſer Seelen ereuget in einem Augenblick/ vnd wo die Stadt Gottes ſey in der Seele.
7. Von der Seelen wirdigkeit/ von wahrer Rewe/ vom gnedigen willen vñ erbarmung GOttes.
8. Gottes Beruff iſt hertzlich vnd gruͤndlich/ vnd leitet vns zu jhm ſelbſt.
9. Wie der wahre Glaube das Hertz reinige/ von den Creaturen/ von boͤſen zuneigungen vnd von vngedult/ dagegen aber gedult pflantzet im Creutz.
10. Wie das natuͤrliche Liecht in vns muͤſſe vnter gehen/ vnd das GnadenLiecht muͤſſe auffgehen.
11.
Gott iſt allein der Seelen Liecht: vnnd leuchtet von innen heraus/ durch Chriſtliche Tugende/ gegen den Neheſten/ ſonderlich in Richten vnd Vrtheilen.
12. Ein Chriſt ſol zum wenigſten des Tages ein mal/ von allen euſſerlichen dingen ſich abwenden/ vnd in den grund ſeines Hertzens einkehren/ vnd was er dauon fuͤr nutz hat.
13. Wenn die Liebe der Creaturen außgehet ſo gehet GOttes Liebe ein/ vnd von den herrlichen wirckungen vnnd effecten/ der Goͤttlichen Liebe in vns.
14. Eine Chriſtliche Seele die eine wohnung Gottes ſein ſol/ muß mit groſſer gedult bereitet werden/ vnd die liebe Gottes behalten/ vnd was die Liebe ſey vnd wircke.
15. Das Jeſus Chriſtus das ewige Wort des Vaters in den Gleubigen Hertzen ſein werck verrichte/ durch inwendiges emſprechen vnd reden/ vnd wie ſolches durch Mittel der Liebe geſchehe/ auch wie er ſich in der Demut offenbaret vnd zu erkennen gibt.
16. Wie der H. Geiſt empfangen werde/ vnnd wie er vnuerhindert in vnſer Seelen wircke.
17. Wobey man mercken kan/ daß der heilige Geiſt in vnſer Seelen ſey.
18. Die Welt mit jhrer kurtzweile treibet aus den H. Geiſt/ vnd fuͤhret ein den Weltgeiſt/ welcher die Seele jhrer hoͤchſten vnd edelen Ruhe beraubet.
19. Von dem inwendigen Gebet des Hertzens/ vnd vom rechtem verſtand des Vater vnſers.
20. Die Demut muß in dem grund des Hertzens gelegt werden/ darauff alle werck des Menſchen muͤſſen erbawet werden/ oder es fellet alles zu grund was der Menſch in ſeinem gantzen Leben erbawet hat/ vnnd wie durch Demut der Sathan vberwunden werde/ wie in der Demut wahre Buſſe ſey/ wie Demut das Creutz williglich trage vnnd in Ruhe erhalte.
21. Ein Menſch ſol ſeine luſt vnd freude nicht haben an den Gaben/ ſondern an GOtt ſelbſt/ vnd von verleugnung ſein ſelbſt.
22. Wie vnſere Wercke Gott wolgefallen/ wie wir bey Gott gnade erlangen muͤgen vñ gerecht werden/ auch wie ein Menſch ſeiner Gaben ſo er von Gott empfangen/ leichtlich mißbrauchen/ vnd die Seele ſchendlich beflecken kan/ vnd wie er ſeiner Gaben recht gebrauchen ſol.
23. Von dem Geheimnis des Creutzes/ wie wir dardurch zu Gott gezogen werden.
Das I. Capittel.
Von dem groſſen inwendigen Schatz eines erleuchten Menſchen.
1. Cor. 6. Wiſſet Ihr nicht das ewer Leib ein Tempel iſt des H. Geiſtes der in euch iſt/ welchen Ihr habt von Gott.
DAs die Gleubigen Hertzen Wohnung ſind der H. Dreyfaltigkeit/ bezeuget die Heilige Schrifft an vielen orten als Leuitici 26.
Eſ. 44. Joel. 2. Joh. 14. am 17 Rom. 15. 1. Cor. 2. am 3. am 13. 2. Cor. 6. Gal. 2. Epheſ. 3. am 4. Col. 3 1. Joh. 4. Wer iſt aber vnter den Chriſten der dieſen Schatz in jhm erkennet/ groß achtet/ vnd ſuchet?
Auff das nun ein wahrer Chriſt/ ſeine eigne Himliſche vnd Geiſtliche Dignitet vñ Wirdigkeit erkennen lerne/ vnnd ſeinen hoͤchſten Schatz in jhm ſelbſt ſuche vnd finde/ wird in dieſem Dritten Buch genugſame anleitung geben.
Darzu iſt auch zuuor im Erſten Buch im 5. Capittel das Fundament geleget/ Nemblich wie Gottes Wort muͤſſe im Menſchen/ durch den Glauben Lebendig werden.
Im andern Buch aber von 27. Biß auffs 34. Capittel/ wie ſich GOtt/ der Liebhabenden Seelen zuerkennen gebe/ als die hoͤchſte Liebe/ Guͤtigkeit/ Schoͤnheit/ Heiligkeit vnd Weißheit/ etc.
Wenig erkennen jhren inwendigen Schatz.
Zu erkentniß des innerlichẽ Schatzs gehoͤret ruhe der Seelen.
Weil aber ſolcher groſſer Schatz im Hertzen nicht kan erkandt vnd geſucht werden/ ohne einen ſtillen vnd innerlichen Sabbath des Hertzens/ da der H. Geiſt inwendig Lehret/ durch betrachtung des Worts/ da Er erleuchtet/ Lebendig machet/ da der Geiſt alles erforſchet auch die Tieffe der Gottheit/ ſo iſt von noͤten zu wiſſen/ wie das Hertz in einen ſolchen ſtillen Sabbath zu bringen/ darzu im andern Buch in dem Tractetlein vom Gebet abermahl der grundt gelegt iſt:
Hie aber in dieſem dritten Buch wirds weiter außgefuͤhret nemlich/ wie der verborgene Schatz vnnd Perle im Acker des Hertzens zu ſuchen/ durch einkehren in ſich ſelbſt/ ja in GOtt/ denn das iſt der innerliche Hertzen Sabbath/ eines ſolchen Hertzen/ ſo durch den Glauben gereiniget/ vnnd durch den Heiligen Geiſt erleuchtet iſt.
Aus dieſem Schatz des Geiſtes/ vnd des Reiches Gottes/ ſo im Gleubigen Hertzen verborgen ligt/ iſt alle Weißheit entſprungen/ der hocherlenchten Maͤnner Gottes ſo je gelebet haben/ auch der H. Propheten vnnd Apoſteln.
Dieſe Perle iſt zu ſuchen/ dieſer Acker iſt zu Bawen/ dieſe Gabe des Geiſtes vnd gnade Gottes iſt zuerwecken als ein Fuͤncklein Fewr ſo man auffbleſet wie S. Paulus ſagt.
Damit du aber im eingang dieſes Buchs/ welches gar auff den Innern Menſchen gerichtet iſt/ einen einfeltigen/ doch Gruͤndtlichen Bericht haben muͤgeſt/ wie die Kinder GOttes vom euſſern Menſchen abzufuͤhren/ zu dem Innern/ das iſt/ in den grund des Hertzens/ denſelben zuerforſchen/ zu erkennen/ zu reinigen/ zu endern/ vnnd in demſelben jhrem Hertzen grunde/ Gottes vnnd des Himmelreichs wahr zunehmen/ wil ich davon in dieſem erſten Capittel einen einfeltigen Bericht in genere vnnd ſpecie thun/ vnnd dann in folgenden des Geiſtreichen Mannes Johannis Tauleri Theologiam einfuͤhren/ deſſen Wort ich auch in dieſem Buch/ ſo viel immer muͤglich/ vnnd vnſer itzige zierliche Deutſche ſprach erleiden will behalten hab.
Davon mercket nuhn folgenden Bericht:
Weil die gantze Heilige Schrifft auff das Hertz des Menſchen ſiehet vnnd dringet ſo iſt die gantze Theologia des Tauleri, auff den inwendigen Menſchen gerichtet/ vnnd auff den innern grund des Hertzens oder der Seele.
Daher ſagt er ſo offt von innern grunde/ das man GOTT vnnd das Reich Gottes in demſelben lauter haben/ ſuchen vnnd finden muͤſſe.
Das iſt: Was die Heilige Schrifft vnd rechtmeſſige erklaͤrung der Schrifft außwendig handelt/ das ſoll im Hertzen grunde/ in That vnd Warheit alſo befunden werden.
Darzu iſt von noͤten das einkeren zu ſeinem eignen grunde.
Vnnd je mehr man nun von der Welt außgehet in ſich ſelbſt/ je mehr gehet man zu GOTT ein in ſeinen ewigen Vrſprung.
Vnnd je mehr daſſelb ein Wahrer Chriſt thut/ je mehr ſich das Reich GOttes vnnd verborgene Schatz in jhm ereuget.
Wer nun dieſe inwendige Frucht des Geiſtes/ oder des Newen Menſchen nicht davon bringet/ der wird fuͤr GOtt wenig gelten mit ſeiner hohen Profeſſion/ ſondern iſt vnter dem Vrtheil des Herren begriffen/ Matth. 7. Herr haben wir nicht in deinem Nahmen Geweiſſaget.
Denn fuͤr GOtt gilt nichts euſſerliches/ ſondern das innerliche/ nicht was in Buchſtaben beſtehet/ ſondern was aus dem Geiſt gehet vnnd im Geiſt beſtehet.
Darumb iſt (wie auch in der Vorrede vermeldet) ein groſſer vnterſcheidt/ vnter einem Weltgelerten vnd Gottesgelerten/ oder vnter einem Gelehrten vnnd Heiligen/ der Gelerte lernet von auſſen auß dem Buchſtaben/ der Heilige lernet auß GOtt: Inwendig/ aus dem H. Geiſt/ aus der Salbung die vns alles lehret/ der Gelehrte hat ſeine Kunſt in Worten/ der Heilige in der Krafft.
Denn das Reich Gottes ſtehet nicht in Worten ſondern in der Krafft.
Damit wir aber nicht in genere bleiben/ ſondern in ſpecie den einfeltigen zu jhrem grund helffen/ biß ſie es beſſer begreiffen koͤnnen/ ſo ſollen ſie acht haben auff die fuͤnff Hauptſtuͤck jhres Catechiſmi/ wie dieſelbe nicht auſſer jhnen ſondern in jhnen ſein muͤſſen.
Vnd erſtlich: Du gleubeſt/ GOtt habe ſein Geſetz geben auff dem Berge Sina/ in zwo Steinern Taffeln geſchrieben/ vnnd das Geſetz ſey der H. Wille Gottes nach dem du Leben ſolt/ Du gleubeſt recht.
Es iſt dir aber nicht nuͤtze/ wenn GOtt mit dem Finger ſeines Geiſtes das Geſetz nicht in dein Hertz ſchreibet/ vnd ſeinen Goͤttlichen Willen in dir ſelbſt vollbringet.
Soll aber GOtt ſolches thun vnnd zu dieſem ſeinem Edelen Werck in dir gelangen ſo muſtu Ihm/ weil du nun ein Chriſt worden biſt/ dein gantz Hertz geben/ vnd Ihm deinen willen Auffopffern/ jtzo geſchicht ſein wille in dir.
Vnnd weil diß ein hohes vnnd edeles Werck Gottes in vns iſt/ ſo bittet der Koͤnigliche Prophet David ſo embſig darumb/ ſonderlich im 119. Pſalm/ (denn dahin gehet dieſer gantze lange Pſalm) daß jhn Gott nach ſeinem Geſetz vnd Zeugnis/ leiten/ fuͤhren/ lehren wolte/ damit diß hohe heilige Werck Gottes in jhm nicht moͤge verhindert werden.
Ferner/ du gleubeſt Chriſtus ſey deine Gerechtigkeit/ Leben vnnd Seligkeit/ du gleubeſt recht/ deñ es kan kein ander grund gelegt werdẽ/ deñ welcher gelegt iſt Jeſus Chriſtus:
Vnd iſt in keinẽ andern Heil/ iſt auch kein ander Name dẽ Menſchẽ gegeben/ darin ſie ſollen ſelig werden:
Aber du muſt Chriſtum in dir haben/ dz iſt inwendig mit dem Glauben faſſen/ daß er dein eigen werde/ mit ſeiner Perſon vnd mit ſeinem Ampt.
Siehe weñ nun Chriſtus dein iſt/ ſo iſt alles dein wz Gottes iſt/ vñ wen er tauſent Him̃elreich hette/ vnd aber tauſent Him̃el voll Gerechtigkeit vñ Seligkeit/ ſo iſts alles dein.
Deñ Chriſtus mit ſeiner Gerechtigkeit iſt mehr vnd groͤſſer/ denn tauſeut Himmel voll Gerechtigkeit vnd Seligkeit.
Vnd ſo ſchadet dir auch deine Suͤnde nit/ vnd wenn tauſent Welt voller Suͤnde auff deinem Halſe lege/ alſo muſtu den Schatz in dir haben/ nit auſſer dir: Sehet das Reich Gottes iſt inwendig in euch:
Das iſt Gerechtigkeit/ Friede vñ Freude im H. Geiſt.
Du gleubeſt das Chriſtus das ewige Wort des Vaters iſt/ das wahre Liecht vnnd Leben der Menſchen/ Du gleubeſt recht/ Siehe aber zu/ daß diß Wort in dir rede/ daß diß Liecht in dir leuchte/ daß diß Leben in dir lebe: oder es iſt dir nichts nuͤtze/ du muſt dieſen Schatz in dir habẽ: Du muſt mit Chriſto durch den Glauben vereiniget ſein.
Du gleubeſt vnd weiſſeſt/ das ein koͤſtlich ding ſey beten/ dem Herrn daneken/ vnd deinen Namen loben du allerhoͤheſter/ du gleubeſt recht:
Wenn aber Chriſtuͤs nit in dir betet/ vñ der heilige Geiſt in dir ſeufftzet/ welcher iſt ein Geiſt der Gnaden vnnd Gebetes/ vnd du im rechten Tempel des Geiſtes vnd Warheit in grund deines Hertzens nicht Beteſt/ wird dirs nicht viel nuͤtzen.
Du gleubeſt das dir in der Tauffe vergebung der Suͤndẽ gegeben werde/ die Newe Geburth/ die Kindtſchafft Gottes: Du gleubeſt recht aber wenn du die Frucht der Tauffe die Newe Geburt/ die Salbung des Geiſtes/ die wahre erleuchtigung/ nichtin dir haſt/ was wird dirs helffen?
Du gleubeſt dz du im euſſerlichen Sacrament des Abendmals/ den wahren weſentlichen Leib vnd Blut Chriſti empfeheſt: Du gleubeſt recht/ Lautes der Wort des Herren:
Aber iſt die innerliche Geiſtliche nieſſung nicht dabey/ ſo wirſtu nicht allein keinen nutz vnnd frucht davon bringen/ ſondern vber das noch dz Gericht Eſſen vnd Trincken.
Du gleubeſt Chriſtus ſey das Geſchlachte vñ Auffgeopfferte Lemblein Gottes am Creutz/ Du gleubeſt recht: Iſt Er aber nicht deine Taͤgliche innerliche Speiſe/ was wird er dir Nuͤtzen.
Alſo ſieheſtu/ wie dein Schatz in dir zu ſuchen/ in dir ſein mus/ nicht auſſer dir.
1. Cor. 2.
Matth. 13.
Act. 15.
Woher die wahre Goͤttliche Weißheit.
2. Tim. 1.
Wie man zum grũd des Hertzens gefuͤhrt werde.
Tauleri Theologia gerichtet auff dẽ inwendigen Menſchen.
Je weiter von der Welt/ je neher zu GOtt.
Hohe Gaben gelten nichts ohne die inwendige frucht des Geiſtes.
Notitia literæ & Spiritus
Vnterſcheid eines Gelerten vnd Heiligen.
1. Joh. 2.
1. Cor. 4.
Das euſſerliche vñ innerliche muß vberemkommen.
Jerem. 31.
Gott das gantze Hertz zugeben.
1. Cor. 3.
Act. 14.
Chriſtus wird vnſer durch den Glauben.
Luc. 17.
Rom. 14.
Joh. 1.
Chriſtus muß in vns reden leuchten vnd Lebẽ.
Pſal. 92.
Der Heilige Gerſt muß in vns ſeufftzen. Rom. 8. Zach. 12.
Joh. 4.
Die wahre Buſſe.
Matt. 26.
Geiſtliche nieſſung Chriſti muß beim H. Abendmal ſem.
1. Cor. 11.
Das II. Capittel.
Durch was Mittel ein Menſch zu ſeinem inwendigen Schatz kommen ſoll/ nemlich durch den wahren Lebendigen Glauben/ vnnd durch einkehren in ſich ſelbſt.
Eſa. 46.
Ihr vbertreter gehet in Ewer Hertz.
DEr Warhafftige Weg einzukehren zu ſeinem inwendigen Schatz vnnd hoͤchſtem Gut/ iſt der wahre Lebendige Glaube.
Wiewol nun derſelbe im erſten vnd andern Buch gnugſam mit ſeiner Krafft vnd eigenſchafft/ wie er allein Chriſto anhanget/ vnd ſich allein auff denſelben gruͤndet erklaͤret iſt/ ſo iſt doch von demſelben noch eines hoch in acht zunehmen/ Nemlich das jenige was vns jtzo zu vnſerm vornehmen dienet.
Iſt demnach des wahren Lebendigẽ Glaubens eigenſchafft/ Gott von gantzem Hertzen getrewlich anhangen/ ſeine gantze zuuerſicht auff Gott ſetzen/ jme von Hertzen vertrawen/ ſich jhm gantz ergeben/ ſeiner Barmhertzigkeit ſich laſſen mit GOtt ſich vereinigen/ Eines mit GOtt ſein vnd bleiben/ allein in Gott ruhen vnd ſeinen innerlichen Sabbath halten/ Gott allein laſſen ſein hoͤchſte Begietde/ wunſch vnd verlangen/ luſt vnnd frewde ſein/ alle Creaturen außgeſchloſſen/ nichts wuͤnſchen/ nichts begeren denn Gott allein als das hoͤchſte ewige/ vnendliche vollkommene Gut/ dz alles Gut iſt/ ohne welches kein wares Gut ſein kan im Him̃el vnd Erden in zeit vnd Ewigkeit/ vnd das alles in vnd durch Chriſtum JEſum vnſern Herrn:
Welcher iſt der anfenger vnd vollender des Glaubens.
Dieſer Glaube iſts der vns zu vnſerm inwendigen Schatz vnd hoͤchſten Gut fuͤhret.
Des nemet ein Exempel an David:
Derſelb hatte eben einen ſolchen Glauben/ als er ſprach:
Herr weñ ich nur dich habe/ ſo frage ich nichts nach Him̃el vnd Erden:
Einen ſolchẽ Glauben bewieſe Maria Lazari Schweſter/ da ſie ſich ſetzte zu den Fuͤſſen des Herren vnd ſein Wort hoͤrete:
Deñ dieſer Glaube macht vñ Wircket den rechten Hertzen Sabbath/ in Gott zu ruhen/ in welchẽ inwendigen Sabbath ſich Gott offenbahret.
Darumb ſprach der Herr zu Martha: Martha Martha/ du haſt vil zuſchaffen/ Eins iſt noth: Marta hat dz beſte theil erwehlet/ dz wird nit von jhr genommen werden/ welches iſt aber dz beſte theil?
Ohn zweiffel Gott allein in Chriſto JEſu:
Denn durch dieſen Glauben welcher Gott allein im Hertzẽ ſtatt vñ raum gibt/ erwehlet man dz beſte theil/ durch dieſen Glauben beſitzt GOtt des Menſchen Hertz/ vnnd wohnet Chriſtus in vns/ ſampt dem H. Geiſt/ vnd die Heilige Dreyfaltigkeit/ das iſt das beſte Theil ſo ein Menſch erwehlen kan/ das iſt die Seeligkeit vnd ewige Leben.
In dieſem einigen iſt alles begriffen was zum wahren Chriſtenthumb gehoͤret/ daraus „ fleuſſet die Liebe vnnd alle Tugendt.
Denn wer Gleubet der Liebet/ wer Liebet der Hoffet/ wer Hoffet der iſt Geduͤldig/ wer geduͤldig iſt/ iſt Sanfftmuͤtig/ wer Sanfftmuͤtig iſt/ iſt Demuͤtig/ wer Demuͤtig iſt der fuͤrchtet GOtt/ wer GOtt fuͤrchtet der Betet/ der Creutziget ſein Fleiſch verleugnet ſich ſelbſt/ haſſet ſein eigen Leben/ verſchmehet die Welt.
Derentwegen S. Johannes 1. am 5. Den Glauben nennet den Sieg vber die Welt.
Auff diß einige Ein/ wieſe der Herr den Reichen Juͤngling/ Luce 18. welcher jhn fraget:
Guter Meiſter was muß ich thun das ich das Ewige Leben Erbe/ vnd da jhn der Herr auffs Geſetz wieſe/ ſprach er/ das hab ich alles gehalten von Jugend auff/ der Herr Antwortet es feilet dir noch eins.
Verkauffe alles was du haſt vnd folge mir ſo wirſtu einen Schatz im Himmel haben.
Da Lehret jhn der Herr das einige/ Nemlich das beſte Theil erwehlen durch den Glauben/ vnd in ſeinen Vrſprung einkehren in GOtt durch den innerlichen Sabbath des Hertzens.
Auß dieſem einigen Quillet heraus das gantze Chriſtliche Leben/ vnd alle Gebot ſo man erdencken kan von jhm ſelbſt als Waſſer auß einem Brũnen/ nicht aus Noth oder Geſetz/ ſondern auß Liebe vnd Freyheit des Geiſtes.
Denn GOtt Wircket ſolches alles ſelbſt in vns/ nach ſeinem Wolgefallen/ vnd was er ſelbſt in vns nicht Wircket/ das erkennet er nicht fuͤr das ſeine.
Darumb bedarff man hie keines drang Geſetzes Gebots oder Verbots/ denn der Glaube thut alles was zu thun iſt auß freyem Geiſt:
Das iſt:
Er leſſet ſich GOtt/ der alles auß Gnaden in vns Wirckt/ vnd das iſts auch dauon Eſaias Predigt/ das wir zum Herrn kommen ſollen/ jme zuhoͤren/ vnd vmbſonſt keuffen/ beyde Wein vnd Milch.
So iſt nun daß das Mittel zu vnſerm inwendigen Schatz zu kommen/ nemlich der Glaube/ der GOtt einen ſtillen Sabbath helt/ vnd den Menſchen machet einkehren in ſich ſelbſt.
Denn gleich wie des Himmels Lauff darumb der aller Edelſte vnnd vollkomneſte iſt/ daß er ſtets in ſich ſelbſt wiederkehret/ in ſeinen Vrſprung aus welchem ſein lauff ſeinen anfang genommen hat: Alſo iſt des Menſchen lauff der aller Edelſte vnd vollkomneſte/ wenn er wiederkehret in ſeinen Vrſprung welcher iſt GOtt.
Das kan aber nicht geſchehen denn wenn ein Menſch in ſich ſelbſt gehet mit allen ſeinen Kraͤfften/ vnd ſeinem Verſtand/ Willen vnnd Gedechtnis erlediget von der Welt/ vnnd von allen Fleiſchlichen dingen/ vnnd ſeine Seele mit allen jhren Begierden zu GOtt wendet durch den H. Geiſt/ ruhet vnnd feyret von der Welt durch einen ſtillen Sabbath:
Als denn fehet GOtt an in jhm zu Wircken/ denn auff dieſen Hertzen Sabbath wartet GOtt vnd iſt ſein hoͤchſte frewde/ daß er ſein Werck in vns Wircken muͤge.
Denn GOtt iſt ſo Jach nach vns vnnd eilet ſo ſehr/ vnnd thut nicht anders als ob Ihm ſein Goͤttlich weſen wolte zubrechen vnnd zu nichte werden an jhm ſelbſt/ daß Er vns offenbare/ allen Abgrund ſeiner Gottheit/ vnnd die fuͤlle ſeines weſens vnd ſeiner Natur.
Da eilet GOtt zu das er vnſer eigen ſey/ gleich wie er ſein eigen iſt/ nicht mag der Menſch GOtt Liebers thun den ruhig ſein vnd dieſen Sabbath halten.
GOtt bedarff nicht mehr zu ſeinem Werck/ denn das man jm ein demuͤtig vnd ruhig Hertze gebe/ ſo wircket er ſolche Werck in der Seele dazu kein Menſch kommen kan/ die ewige Weißheit Gottes iſt ſo zart in jhrem Werck/ dz ſie nicht leiden mag/ das da eine Creatur zuſehe.
So viel nun die Seele ruhet in GOtt/ ſo viel ruhet GOtt in jhr: Ruhet ſie gantz in GOtt ſo ruhet auch GOtt gantz in jr.
Brauchſtu aber deinen eignen willen deinen Verſtand/ Gedechtnis vnnd Begierde/ nach deinem gefallen/ ſo kã ſie GOtt nicht brauchen noch ſein Werck in jhr haben/ Denn wenn zwey eins ſollen werden/ ſo muß das eine ruhen vnnd leiden/ das ander muß Wircken/ Nun iſt aber GOtt eine vnendliche ſtetigwirckende Krafft/ vnnd merus actus, vñ ruhet nicht/ ſondern Wircket in dir wo fern er zu ſeinem Wercke kommen kan/ vnd du jhn nicht hinderſt/ welches durch dis Gleichniß beſſer kan verſtanden werden:
Wenn dein Auge ſehen ſol/ vnd ein Bilde empfahen ſo muß es bloß vnnd ledig ſein aller Bilde vnd Formen/ denn ſo es ein Bilde vnnd Formen in jhm hette/ ſo koͤnte es nicht ſehen/ oder ein Bilde faſſen/ alſo auch die Seele mit jhren Kraͤfften/ Verſtandt/ Willen/ Gedechtnis/ Begierde/ koͤnnen GOtt nit faſſen/ wenn ſie voll ſein der Welt vnd der Irrdiſchen dinge.
Gleich wie das Ohr leer ſein muß von allem Getoͤhn/ wenn es ſol ein gut Seytenſpiel hoͤren/ alſo auch deine Seele muß leer ſein von der Welt/ ſoll ſie Gottes Liebligkeit hoͤren.
Je mehr ſich nun die Seele abzeuget von Irrdiſchen dingen/ je Himliſcher ſie wird/ je mehr ſie ſich ď Fleiſchlichen luͤſte entſchlegt/ je mehr ſie theilhafftig wird Goͤttlicher Natur.
Weg einzukeren zum inwendigen Schatz iſt der Glaube.
Glaubens eygenſchafft.
Heb. 12.
Pſal. 73.
Luc. 10.
Glaube machet dẽ Hertzen Sabbath.
Luc. 10.
Der beſte Schhatz GOtt in Chriſto.
Epheſ 3.
Joh. 14.
Auß dem wahren Glauben fleuſt alle Tugend.
Glaub iſt der Sieg vber die Welt.
vnum eſt neceſſarium.
Wahre Tugendt muß auß Liebe vnd freyheit des Geiſtes geſchehen.
Eſa. 55.
Redeundum ad principium.
Von der Welt zu ruhen/ ſoll Gott in vns Wircken.
Gott iſt Begierig vnſers Heils.
Im demuͤtigen vnd ruhigem Hertzen Wircket GOtt.
Soll Gott in vns Wircken muͤſſẽ wir ruhen.
Die Natur leidet keine leere ſtatt/ ſie erfuͤllet alle ding mit jhr ſelbſt/ es muͤſte ehe die Natur brechen/ ehe etwas leeres in jhr ſein vnd bleiben ſolte/ vnd durch diß Principium vnnd Mittel ſeind groſſe Kuͤnſte erfunden worden: Alſo wenn der Menſch ſein Hertz gar außleeret von der Welt Liebe/ eignen willen/ Luͤſten vnd Begierden/ vnd ſtehet dieſes alles ledig/ ſo kans Gott nit laſſen/ Er muß die leere ſtatt mit ſeiner Goͤttlichen Gnade/ Liebe Weißheit vnd Erkentnis erfuͤllen.
Wiltu aber voll ſein dieſer Welt/ ſo biſtu leer der Himliſchen dingen.
Da Abraham außgieng aus ſeinem Vaterlande/ vnnd von ſeiner Freundtſchafft auß Gottes befehl/ da ward er von GOtt erleuchtet.
Vnſere Fleiſchliche affecten, eigen Liebe/ eigen Wille/ eigen Weißheit/ eigen Ehre/ eigen Luſt ſind vnſer nechſte Freunde/ Es thut dem Fleiſch wehe dieſelbe zu verlaſſen/ vnnd von jhnen außzugehen.
Aber wie dem allen/ ſo iſt diß der anfang/ zu dem verborgenen Schatz vnnd zu der Koͤſtlichen Perle/ im Acker/ wie vnſer Herr Matth. 13. ſagt/ ein Menſch verkauffte alles/ das er die Perle finden moͤchte/ was iſt das anders denn das der Herr ſagt/ wer vmb meinet willen leſſet Vater vnnd Mutter/ Bruͤder/ Schweſter/ Haͤuſer Ecker/ der wirds Hundertfaͤltig finden/ vnnd darzu das ewige Leben/ vnſere Fleiſchliche affecten, Wille/ vnd Luͤſte/ ſind vnſere Bruͤder vnnd Schweſter die wir laſſen ſollen/ gleich wie die Jungfrawe Maria eine reine vnbefleckete Jungfraw war/ (vnnd bleibt in Ewigkeit) als ſie Chriſtum Leiblich empfieng alſo vnſere Seele/ ſoll ſein wie eine vnbefleckete Jungfraw/ das iſt/ ſie ſoll nicht mit der Welt Liebe beflecket ſein/ ſo wird ſie Chriſtum Geiſtlich empfangen/ ſo hat ſie den hoͤchſten Schatz in Ihr/ ſo iſt ſie des Koͤniges Tochter inwendig Geſchmuͤcket/ vnnd tregt jhren Schatz in Ihr verborgen/ iſt ſie aber mit der Welt vermehlet/ wie kan ſie mit GOTT vermehlet werden?
Es ſpricht vnſer HERR/ Ich bin kommen ein Fewr anzuzuͤnden/ vnd wolte Gott es Brennete ſchon/ wolte Gott das in dem Fewr der Goͤttlichẽ Liebe/ alle vnſere affecten, Fleiſchlicher wille vnnd luͤſte Verbrenneten/ das allein Gottes Wille vnnd Wolgefallen in vns vollbracht wuͤrde.
Er ſpricht jhr ſollet nicht meinen das ich kommen hin friede zu bringen/ ſondern Krieg vnnd Schwerdt/ wolte GOtt es wuͤrden durch den Geiſt Gottes/ alle Fleiſchliche Sinne vnd Begierde/ getoͤdtet vnd erwuͤrget auff das GOtt in vns Leben vnnd Wircken muͤge.
So dich aber dein Ampt vnd Beruff hindert das du nicht in dein Hertz gehen kanſt ſoltu allezeit bey Tage oder Nacht ein Staͤtlein ſuchen/ oder ein zeit erwehlen einzukehren in den grund deines Hertzens/ auff was weiſe du kanſt vnnd magſt/ vnd mit S. Auguſtino ſagen:
Ach lieber Herr ich will ein geding mit dir machen/ ich wil recht in mir ſterben/ auff das du in mir Lebeſt/ ich will ſelber gantz in mir ſchwiegen/ auff das du in mir redeſt/ ich will auch ſelber in mir ruhen/ auff das du in mir Wirckeſt.
Die Seele ſo leer iſt von der Welt Liebe iſt Gottes Werckſtatt.
Gen. 12.
Wie man alles verlaſſen vnd verkeuffẽ ſoll.
Marc. 10.
Fleiſchliche affecten Will vnd Luͤſte zuverlaſſẽ.
Luc. 1.
Apoc. 14.
Pſal. 45.
Luc. 12.
Fewr der Goͤttlichẽ Liebe ſoll vnſers Flerſches luͤſte verzehren.
Das III. Capittel.
Im Glauben iſt der gantze Schatz des inwendigen Menſchen/ nemlich/ GOtt/ Chriſtus/ Heiliger Geiſt/ vnnd das Reich Gottes.
Epheſ. 3 GOtt gebe euch Krafft nach dem Reichthumb ſeiner Herrligkeit ſtarck zu werden durch ſeinen Geiſt/ an dem inwendigen Menſchen/ vnd Chriſtum zu wohnen durch den Glauben in ewren Hertzen/ vnd durch die Liebe eingewurtzelt vnnd gegruͤndet werden.
EInes Chriſten vornemſte werck vnnd ſorge ſoll ſein das er den Glauben wol lerne verſtehen vnd vben/ deñ im Glauben iſt Chriſtus vnd das gantze Reich Gottes/ vnd alle Seligkeit/ darumb auch die Epiſtel an die Hebreer am 11. Den Glauben nennet eine Hypoſtaſin, eine Subſtantz vnnd Weſen.
Denn das gantze Geiſtliche Weſen vnnd Leben beſtehet im Glauben/ nicht in einer bloſſen wiſſenſchafft/ nicht in einem ſchein vnnd ſchattenwerck/ ſondern in Lebendiger Thetiger Krafft.
Summa der Glaube bringet alle Seligkeit vnnd benimbt alle Vnſeligkeit.
Darumb bald im anfang vnſers Chriſtenthumbs in Primo limine Eccleſiæ, in der Heiligen Tauffe/ dadurch wir als durch eine Thuͤr in die Chriſtenheit eingehen/ der Glaube forne an ſtehet:
Wer da Gleubet vnnd getaufft wird/ der wird Selig.
Vnnd S. Paulus Rom. 10.
Das iſt das Wort des Glaubens/ ſo wir Predigen/ denn ſo du mit deinem Hertzen gleubeſt/ ſo biſtu Gerecht/ etc.
Wir koͤnnen aber den Glauben nicht beſſer verſtehen vnnd vben lernen/ denn durch ſeine Eigenſchafften: Derer wollen wir achte nacheinander hoͤren.
Der Erſte iſt/ die Geiſtliche freyheit/ von Suͤnden Todt Teuffel vnnd Hell/ Fluch des Geſetzes/ von allen Moſaiſchen Figuͤrlichen Ceremonien/ vnnd von allen Menſchen Satzungen/ vnd Geboten.
Denn gleich wie der Seelen keine groͤſſere Plage vnnd Angſt wiederfahren mag/ vnnd keine groͤſſere Seelen Pein ſein kan/ denn wenn ſie leiden muß die Fewrige Pfeile des Teuffels vnnd die Tyranney des Antichriſts/ dadurch die Gewiſſen mit Menſchen Gebotten Gefangen/ Beſtrickt/ vnd Geaͤngſtet werden/ alſo iſt hinwieder keine groͤſſere Ruhe/ Friede/ Troſt vnnd Frewde der Seelen/ denn die Warhafftige Freyheit des Gewiſſens/ von der Gewalt des Teuffels vnd der Suͤnden/ vnnd von allen Menſchen ſatzungen/ welche freyheit des gewiſſens/ Warhafftig nichts anders iſt/ deñ der wahre Seligmachende Glaube.
Vrſach/ der glaube ergreifft Chriſtum den Sohn Gottes/ mit allen ſeinen Himliſchen gnaden Schaͤtzen/ ſonderlich die Verſoͤhnung mit GOtt/ Vergebung der Suͤnden/ den Heiligen Geiſt/ vnd alles was Gottes iſt/ vnd das ewige Leben.
Da koͤnnen weder Suͤnde Tod/ Teuffel/ Hell oder Welt einem ſolchem Menſchen ſchaden/ denn er hat Chriſtum in jhm vnnd bey jhm Wohnend/ der ſeine Gerechtigkeit iſt wieder die Suͤnde/ ſein Leben wieder den Tod/ ſeine ſtercke wieder den Teuffel/ ſein Himmelreich/ wieder die Helle/ ſein Sieg wieder die Welt/ ſein Segen wieder aller Welt Fluch/ ſeine Seligkeit/ wieder alle Vnſeligkeit dieſer Welt/ ſeine Freyheit/ wieder alle Menſchen ſatzungen/ welches der Herr Joh. 8. mit dem Kurtzen ſpruͤchlein begreiffet/ ſo euch der Sohn frey machet/ ſo ſeid jhr recht frey.
Alſo iſt Chriſtus dem Glauben alles/ vnd Er darff nichts mehr zur Seligkeit den Chriſtum allein.
Derwegen gibt der Glaube der Seelen vnd Gewiſſen/ ruhe friede/ freyheit/ vnnd vertreibt alle furcht angſt vnd ſchrecken/ vnd macht das Hertz in GOtt getroſt vnd frewdig.
2. So vereiniget der Glaube vnſere Seele mit Chriſto/ als eine Braut mit jhrem Breutigam.
Oſe.
2. Ich will mich mit dir verloben in ewigkeit.
Ja im Glauben will ich mich mit dir vertrawen.
Alß dann haben dieſe beyde jhre Guͤter miteinander gemein:
Auch jhr Creutz vnd Leidt.
Denn was Chriſtus hat/ wird der Gleubigen Seelen eigen/ vnd was die Seele hat/ wird Chriſti eigen.
Nun hat aber Chriſtus alle Himliſche vnnd Ewige Guͤter/ Weißheit/ Gerechtigkeit/ Heiligung Erloͤſung vnnd alle Seligkeit vnd ewiges Leben/ Ja Er iſt das ewige Leben ſelbſt/ das wird alles der Seelen eigen Gut.
Vnſer Seele hat dagegen Suͤnde/ Vnreinigkeit/ Jammer/ Elond/ Fluch vnnd Todt/ das wird Chriſti eigen.
Ille noſtram miſeriam facit ſuam.
Vnſer Elend helt Er fuͤr ſein Elend.
Seine Guͤter ſchenckt er vns/ vnſer Armuth vnd Elend nimpt Er an ſich.
Dieweil aber Chriſti Guͤter ewig ſein/ vnuͤberwindlich/ Ja Allmaͤchtig ſo vberwinden/ verſchlingen vnnd vertilgen ſie/ alle vnſere Suͤnde vnnd den Todt.
Denn Chriſti ewige vnuͤberwindtliche Gerechtigkeit iſt der Suͤnden zu ſtarck/ das ſie muß weichen/ verſchlungen vnnd vertilget werden/ alſo wird vnſere Seele frey von Suͤnden vnd dagegen mit Chriſti Gerechtigkeit bekleidet/ das iſt ein ſchoͤner vnnd wuͤnderlicher Wechſel/ fuͤr Suͤnde/ Tod/ Fluch/ Verdamniß/ bekommen Gerechtigkeit/ Leben/ Segen vnd Seligkeit.
Demnach iſts vnmuͤglich das die Suͤnde einen Gleubigen verdammen kan/ denn die Suͤnd ſind in Chriſto verſchlungen/ erwuͤrget vnd getoͤdtet.
Der Tod iſt verſchlungen in den Sieg/ iſt der Tod verſchlungen/ ſo iſt auch die Suͤnde verſchlungen vnd getilget.
1. Cor. 1.
Eſa. 61.
1. Cor. 15.
3. Daraus folget fuͤrs dritte/ das der Glaube/ vnſere Seelen vnnd Gewiſſen/ verſichert vnd gewiß machet/ ď ewigen Seligkeit.
Ich bin gewiß ſagt S. Paulus/ dz vns nichts ſcheiden kan von der Liebe Gottes.
Sihe ich lege in Zion ein koͤſtlichen Eekſtein/ wer gleubet fleuget nicht.
Ich will mit euch einẽ ewigen Bund machen.
Meine gnade ſol nit von dir weichen/ vnd der Bund des friedes ſoll nicht hinfallen ſpricht der Herr dein Erbarmer.
Roͤm. 8.
Eſa. 28.
Eſ. 55. 54
4. Darauß folget nun der Sieg des Glaubens/ vber Suͤnde Todt Teuffel Helle vnnd Welt.
1. Joh. 5. alles was von GOtt geboren iſt/ vberwindet die Welt:
Wer iſt aber der die Welt vberwindet ohn der da gleubet das JEſus Gottes Sohn iſt.
Dazugleich des Glaubens Vrſprung angedeutet wird:
Das er nicht auß eignen Natuͤrlichen Menſchlichen krefften gewircket werde/ ſondern der glaub iſt Gottes Werck in vns/ vnd die Newe Geburt iſt ein Goͤttlich vber Natuͤrlich Werck.
Deine Kinder werden dir Geboren/ wie der Taw/ auß der Morgenroͤthe:
Weil nun Dieſe Newgeburt vber die Natur iſt/ ſo kan Ihr auch die gantze Welt nicht ſchaden/ denn ob gleich ein Chriſt der Welt Fluch ſein muß/ ſo iſt er doch in Chriſto/ ein Sieges Fuͤrſt/ gantz vnuͤberwindlich.
In dem vberwinden wir alles/ vmb deß willen der vns geliebet hat.
Joh. 6.
Pſal. 110.
Rom. 8.
5. Darauß folget des Glaubens Herrligkeit/ dieſelbe iſt zweyfach/ eine Geiſtliche/ verborgene/ die andere die zukuͤnfftige ſichtbahrliche offenbahrliche Herrligkeit/ im ewigen Leben.
Beyder Herrligkeiten Chriſti macht vns der Glaube theilhafftig.
Chriſti herrligkeit ſtehet in ſeinem Koͤnigreich vnd Hohen Prieſterthumb/ Er hat vns aber auch zu Prieſtern vnnd Koͤnigen gemacht fuͤr GOtt/ welches S.
Petrus nicht hoch gnug ruͤhmen kan.
Ihr ſeid das auſſerwehlte Geſchlecht/ das Heilige Volck/ das Volck deß Eigenthumb/ das Koͤnigliche Prieſterthumb Die herrligkeit aber des Koͤnigreichs Chriſti/ iſt das es ein ewig Reich iſt/ vñ alle ſeine Guͤter ſein ewig/ ewige Gnade/ ewige Gerechtigkeit/ ewiger Troſt/ ewig Leben/ ewige Frewde/ ewiger Friede/ ewige Seligkeit.
Was wer vns mit einem Weltlichen Koͤnige gedienet/ die Guͤter der Weltlichen Reiche vergehen mit der Welt/ vnd der Weltlichen Herrn Gnade ſtirbt mit jhnen.
Chriſtus aber iſt Ewig/ vnnd ſeine Gnade Gerechtigkeit vnd Heil.
Darumb ſtehet nun das Geiſtliche Koͤnigreich eines Chriſten darin/ das er durch den Glauben vber alles erhoben iſt/ Geiſtlicher weiſe/ das jhm kein ding ſchaden kan zur Seligkeit/ Er iſt ein Herr vber alles daſſelbe.
Ja es muͤſſen Ihm alle ding vnterworffen ſein/ vnd helffen zur Seligkeit/ denn denen ſo GOtt lieben muͤſſen alle ding zum beſten gedeyen.
Es ſey Leben/ Sterben/ Tod/ Teuffel/ Hell/ Welt.
Das iſt gar eine hohe herrliche geiſtliche Herrſchafft/ vnd Koͤnigliche wuͤrdigkeit/ da kein ding ſo gut oder ſo boͤſe iſt/ es muß einem Gleubigen dienen zur Seligkeit/ weil er Chriſtum hat vnnd beſitzt/ vnnd Chriſtus jhn/ Alſo darff ein Chriſt nichts mehr zur Seligkeit/ denn Chriſtum allein durch den Glauben/ Chriſtus iſt mir gnugſam.
Das laß mir eine Koͤſtliche Freyheit ſein/ vnnd Gewalt der Chriſten nach dem inwendigen Menſchen/ denn das iſt gewiß das kein euſſerlich ding/ auſſer Gottes Wort vnnd befehl/ einen Chriſten kan from oder ſelig machen/ Sintemal die froͤmmigkeit/ Seligkeit Freyheit der Chriſten/ ſind nicht euſſerliche Leibliche ding/ gleich wie auch jhre Gebrechen/ Gefengniß vnnd Elend/ nicht euſſerlich ſein/ darumb hilfft auch der Seelen kein euſſerlich Leiblich ding/ von Menſchen erdacht.
Ja was hilfft das der Seelen/ wenn der Leib gleich frey/ friſch vnnd geſund iſt/ Trincket vnnd Iſſet/ etc.
Wiederumb was ſchadet das der Seelen/ wenn der Leib Gefangen/ Kranck vnnd Matt iſt/ Hungert vnnd Duͤrſtet/ Leidet/ etc.
Dieſe ding gehen alle die Seele nicht an/ ſie frey zumachen oder Gefangen/ from oder boͤſe zu machen.
Summa der Gleubigen Seelen/ ſchadet nichts euſſerlichs/ ſie bleibet in jhrer Edelen Koͤniglichen Freyheit vnnd Herrſchafft.
Alſo kan auch kein euſſerlich ding der Seelen an jhrem Geiſtlichem Prieſterthumb ſchaden oder hindern.
Denn jhre Opffer/ Gebet/ Seufftzen andacht geſchehen Geiſtlich im Glauben/ ohne hinderung aller euſſerlichen ding/ es ſey Zeit/ Ort/ Speiſe/ Kleidung/ Kirche Tempel.
Hinwieder/ hilffts auch der Seelen nicht/ wenn gleich alle euſſerliche dinge auff einem hauffen da ſtuͤnden/ Heiligen/ Kleider/ Kirchen/ auch das Leibliche Faſten/ muͤndlich Beten/ vnd alle euſſerliche Werck.
Es muß ein anders ſein das die Seele from machet/ vnd frey.
Denn es kan auch ein boͤſer Menſch/ ein Gleißner vnnd Heuchler/ erzehlte euſſerliche Werck thun/ hilfft jm aber nichts an der Seelen/ denn es hat die Seele keinander ding/ weder im Himmel noch auff Erden/ darin ſie Lebe/ from/ frey/ ſelig vnd froͤlich ſein koͤnne denn Chriſtum/ in welchem die Seele ruhet durch den Glauben.
Ich bin der Weg die Warheit vnd das Leben:
Kompt zu mir/ ſo werdet jr ruhe finden fuͤr ewre Seele.
Wenn der Glaube den Herrn JEſum hat/ ſo darff er keines dinges mehr/ er hat an Chriſto alles vnnd genug: Speiſe/ Frewde/ Friede/ Liecht Kunſt/ Gerechtigkeit/ Warheit/ Weißheit/ Freyheit/ Troſt/ Seligkeit/ Leben erhoͤrung des Gebetes vnd alles.
Alles/ vnd in allem Chriſtus.
Muß man aber mit euſſerlichen Ceremonien, vmb guter Zucht vnnd Ordnung willen vmbgehen/ wolan/ den reinen iſt alles rein.
Tit. 1. Ihr ſeid rein/ vmb des Worts willen/ Alſo kan die Seele nichts beflecken/ denn der Vnglaube/ vnd ſeine Fruͤchte.
Apoc. 5. 1. Petri.
2.
Rom. 8.
Joh. 14.
Matt. 11.
Col. 3.
6. Es ernewert auch der Glaube den gantzen Menſchen/ Wirckt in jhm Liebe/ vnd alle Chriſtliche Tugende/ vnd Werck der Barmhertzigkeit nicht das er damit etwas bey GOtt verdiene/ ſondern das er danckbar ſey.
Opffere GOtt Danck/ vnnd bezahle dem Hoͤchſten deine Geluͤbte.
Da fehet denn der Glaube das Newe Leben an im Menſchen/ vnd Gottes Wort Lebendig zumachen/ denn im Glauben iſt die gantze Heilige Schrifft begriffen/ wie nun Gottes Wort iſt/ Heilig/ Warhafftig/ Gerecht/ Lebendig/ Geiſtlich/ frey/ vnnd alles guten voll/ Alſo machet es auch die ſo es im wahren Glauben annehmen/ Heilig/ Gerecht/ Lebendig/ Warhafftig/ Frey/ Kinder Gottes vnd alles gutem voll.
Pſal. 50.
7. Ob nun wol der Seligmachende Glaube iſt ein Vberwinder vnd Sieg vber Welt vnd Teuffel/ dennoch hat Er auch die art/ das er ſich Jederman zum Knechte macht durch die Liebe/ weil jm Gott vmbſonſt Chriſtum vnd alles mit jhm geſchencket hat/ alſo das er zu ſeiner Seligkeit nichts mehr beduͤrffe von allem das in der Welt iſt/ das jhn auch nichts von Gottes Liebe ſcheiden kan/ auch nichts iſt/ in der Welt das jhm ſchaden kan.
Darumb gedencket er alſo/ ich wil auß ſchuͤldiger Danckbarkeit meinem lieben GOtt zu Ehren/ meinem Nechſten wieder alſo werden wie mir Chriſtus worden iſt.
Alle meine Gaben/ Weißheit/ Verſtandt/ Reichthumb/ Troſt/ ſoll wieder meines Nechſten werden/ gleich wie Chriſti Guͤter mein worden ſeyn.
Roͤm. 8.
8. Iſt deß Glaubens art/ das er alles Creutz lindert/ vnd vberwindet/ vnnd ſich deß Creutzes ruͤhmet.
Denn in Chriſto haben wir ja viel mehr Guͤter/ denn wir in der Welt laſſen muͤſſen:
In Chriſto haben wir viel groͤſſer Ehre/ ob vns gleich alle Menſchen verachten.
In Chriſto haben wir ja viel groͤſſere Liebe/ ob vns gleich die gantze Welt haſſet.
In Chriſto haben wir ja viel mehr Segen/ ob vns gleich alle Welt verfluchet.
In Chriſto haben wir viel mehr Frewde/ wenn vns gleich alle Welt Betruͤbet Vnnd wens muͤglich were/ das vnſer Leib tauſent mahl in der Welt erwuͤrget vnd getoͤdtet wuͤrde/ ſo bleibet doch Chriſtus vnſer Herr/ vnſer Ewiges Leben/ welches Leben ja vnendtlich beſſer iſt denn vnſer zeitliches Leben.
Roͤm. 5.
Das IIII. Capittel.
Wie eine Gleubige Seele/ Gott/ inwendig in jhr ſelbſt ſuchen ſoll/ vnd von der Schoͤnheit vnd Seligkeit der Seelen ſo mit GOtt vereiniget iſt.
Joh. 17 Ich hab jhnen deinen Namen kundt gethan/ auff das die Liebe damit du mich Liebeſt ſey in jhnen/ vnnd ich in jhnen.
GOTT wird auff zweyerley weiſe geſucht:
Die eine iſt außwendig/ die ander inwendig.
Die erſte geſchicht in Wirckender weiſe/ ſo der Menſch GOtt ſuchet/ die ander in leidender weiſe/ ſo der Menſch von GOtt geſucht wird.
Die außwendige ſuchung geſchicht durch mancherley vbung der Chriſtlichen Werck/ mit Faſten Beten/ Stilligkeit Sanfftmuth/ wie deñ ein Chriſten Menſch võ GOtt angetrieben oder durch Gottfuͤrchtige Leute/ gefuͤhret wird.
Die ander geſchicht/ wenn der Menſch eingehet in den grund ſeines Hertzens/ vñ daſelbſt warnimt deß Reichs Gottes/ welches in vns iſt Luc. 17.
Denn ſo das Reich Gottes in vns iſt ſo iſt GOtt ſelbſt in vns mit aller ſeiner Guͤte: Daſelbſt iſt GOtt der Seelen neher vnnd inwendiger/ denn die Seele jhr ſelbſt iſt.
Daſelbſt muß der grund der Seelen erſucht werden/ welches alſo geſchicht:
Wenn ein Menſch in leidender weiſe in allen außwendigen vnd inwendigen dingen/ mit jhr handeln leſſet/ wie es GOtt gefellet/ vnd leſſet ſich GOtt gantz/ leſſet ſich allein an Gottes willen benuͤgen/ wie jhn GOtt haben will Arm oder Reich/ Froͤlich oder Trawrig/ Geiſtreich oder Troſtlos/ denn dadurch wird das Hertz gereiniget von den Creaturen/ vnnd von allem dem dz die Sinne vnd Vernunfft von auſſen haben eingetragen/ was nicht GOtt ſelbſt iſt.
Wenn die Seele alſo endtbloͤſſet wird von allen Vernuͤnfftigen Sinnlichen/ Creaturlichen dingen/ das Gott nicht ſelbſt iſt/ ſo kompt man in den grundt/ da man GOtt lauter findet/ mit ſeinem Liecht vnnd Weſen.
Summa es muß alles gelaſſen ſein/ wenn du dieſen grundt finden wilt.
Vnnd die denſelben finden/ werden die Allerlieblichſten Menſchen/ kommen auch vber die Natur/ denn ſie kleben nicht mehr an denn Creaturen/ wie die Natuͤrlichen Menſchen/ ſondern ſind in GOtt/ vnnd mit GOtt vereiniget vnd Gott mit jhnen.
Zweyerley weiſe GOtt zuſuchen.
Gott der Seelen neher als die Seele jhr ſelbſt.
Gott ſich ergeben.
Wie der rechte grund zufinden.
Welches die ſchoͤnſte Seele.
Wer nun eine ſolche Seele ſehen koͤnte/ der ſehe die allerſchoͤnſte Creatur/ vnnd das Goͤttliche Liecht in jhr leuchten/ denn ſie iſt mit Gott vereiniget/ vnnd iſt Goͤttlich nicht von Natur/ ſondern auß gnaden/ vnd eine ſolche Seele begert nichts in zeit vnnd ewigkeit denn Gott allein/ ja bloß vnd lauter begert ſie Gott allein/ vnd nichtes des jhren/ weder im Geiſt oder Natur.
Vnd hinwieder wer eine Seele ſehen koͤnte/ die mit aller jhrer Liebe an den Creaturen hengt/ an des Fleiſchesluſt/ Augenluſt vnnd hoffertigem Leben/ vnnd hette mit jhrer Liebe der Creaturen Form vnd Bilde in ſich gezogen vnd ſich damit vereiniget/ das were ein grewlich Monſtrum vnd Vngeheur/ aller Heiligen Augen/ vnnd ſcheußlicher vnnd grewlicher als der Teuffel ſelbſt.
Vnd weil nun an jenem Tage eines jeden Menſchen Hertz vnnd Gewiſſen wird offenbar vnnd das inwendige Auge auffgethan werden/ damit eine jede Seele ſich ſelbſt erkennet/ ſo wird als denn eine ſolche vnreine Seele/ jhren verborgenen Grewel ſehen/ vnd wird vnd muß denſelben ewig ſehen ohne Ende/ vnd allen Jammer Hertzleidt Angſt vnnd Pein in jr ſelbſt haben/ aber die lauter Goͤttliche Seele wird GOtt vnd das Reich Gottes in jhr ſelbſt anſchawen/ vnnd wird GOtt ewiglich ſehen in ſeinem Weſen/ als GOtt/ vnnd daſſelb in jhr ſelbſt/ vnd wird alſo alle jhre Seligkeit in jhr ſelbſt haben/ vnd beſitzen vmb der vereinigung willen mit GOtt.
Wer nun dieſe vereinigung der Seelen mit GOtt verſtehet vnnd betrachtet/ der wird verſtehen was S. Paulus Roͤm. 8 ſpricht/ das vns weder hohes noch tieffes kan von der Liebe Gottes ſcheiden: Alſo auch/ wens muͤglich were/ das eine ſolche Goͤttliche Seele in der Hellen were/ ſo hette ſie doch dz Reich Gottes vnd jhre Seligkeit in jhr ſelbſt.
Vnd wens muͤglich were das ein Verdampter/ Ja der Teuffel ſelbſt im Paradies vnnd im Himmel were/ ſo hette er doch ſeine Helle vnd Pein in jhm ſelbſt.
1. Cor. 4.
Woher der Verdampten Leidt vnd der Seliligẽ frewd
Das V. Capittel.
Wie ein Menſch kan in GOtt gezogen werden/ Item was Geiſtliche Armuth ſey vnd von dem Graden vnd Staffeln der Demuth.
Luc. 18. Wer ſich ſelbſt ernidriget der wird erhoͤhet werden.
VIel Menſchen ſuchen viel Mittel mit GOtt vereiniget zu werden/ mit außwendigem Leſen vnnd anderer andacht:
Aber in Warheit iſt neheſt dem waren Lebendigen Glauben welcher das Hertz reiniget von der Creatur Liebe wie droben gelehrt/ vnd im folgenden achten Capittel weiter erklaͤret wird/ kein beſſer vnd leichter Weg darzu/ denn die wahre gruͤndliche Demuth/ dieſelbe aber muß nicht ſtehen in Worten/ oder euſſerlichen Schein/ ſondern im grunde des Hertzens/ das der Menſch warhafftig ſich fuͤr nichts halte/ in allen dingen/ es ſey in Geiſtlichen oder Natuͤrlichen gaben/ alſo das er inwendig recht Geiſtlich arm ſey/ vnd daß er kein ding in der Welt ſo lieb habe/ es ſey Gut/ Ehre/ Leib oder Seele/ Frewde vnd Ruhe/ weñ GOtt ein anders von jhm haben wolte/ daß er nicht alles gern williglich vnnd froͤlich GOtt zu Lob vnd Liebe/ nach ſeinem Goͤttlichen Vaͤterlichen willen/ verlaſſe:
Ja wenn er auch der Hellen Pein leiden ſolt/ daß er ſich deſſelben wol werth achte/ denn willen Gottes Lobe/ vnd laſſe jhm denſelben wolgefallen.
Diß iſt die wahre Geiſtliche Armuth/ die bereit iſt/ alle ding durch GOtt froͤlich vnnd willig zulaſſen/ vnd zu leiden/ wie es der liebe GOtt will/ wie vnſer Herr Jeſus thet/ da er bereit war/ denn willen Gottes zu leiden vnnd zu thun/ ein Fluch vnnd Wurm zu werden/ vnnd den Todt des Creutzes zu leiden/ darumb hat jhn auch GOtt erhoͤhet.
Wer nun eine ſolche erniedrigung des Hertzens hat/ der iſt recht Geiſtlich arm/ vnnd wenn er gleich ein Koͤnigreich hette ſo verhinderts jn doch nicht an der Goͤttlichen einigkeit/ das iſt der rechte Elende vnd Arme der da ſchreiet/ wie im 34. Pſalm geſchrieben iſt/ da dieſer Elender rieff hoͤrets der Herr.
Vnd wenn dieſer Elende Menſch vber hundert tauſent Meilweges/ wens muͤglich were/ von Gott abweſend were/ GOtt muͤſte jhn zu ſich ziehen/ wegen ſeiner vberſchwenglichen erbarmung vnd guͤtigkeit.
Denn der Reichthumb Goͤttlicher gnade verſencket ſich in des Menſchen Elende/ vnnd kan ſich fuͤr demſelben nicht verbergen/ ſo wenig als ein Vater Hertz ſich fuͤr ſeinem Elenden Kinde verbergen kan.
Derhalben als das Cananeiſche Weiblein/ ſich ſo vnwerth hielt in jhrem Hertzen als ein Hund/ ja als ein Huͤndlein/ da ward ſie vom Herren Gewuͤrdiget ſeiner huͤlffe.
Denn es kompt Niemandt zu der Lebendigen warheit/ denn durch dieſen Weg/ nemlich durch erkentniß ſeines eigen nicht.
Wer dieſen grund verſtehet/ dem iſt nicht vnlieb ſeine verachtung Schmach vnnd Creutz/ ſondern hat daſſelbe lieb vnnd frewet ſich der Truͤbſall/ mit den H. Apoſteln/ auff das ſich GOtt mit ſeiner Herrligkeit in ſein Elende ſencke.
Darumb iſt nun kein beſſer Weg/ dadurch man zu Gott vnd in Gott gezogen werde/ den gruͤndliche Demuth des Hertzens/ vnd Geiſtliche Weſendtliche Armuth des Geiſtes.
Solches iſt fein Abgebildet in dem Guͤldenen Thron oder Stull Salomonis/ welcher ſechs Gradus oder Stuffen hatte auff welchen man hinnauff ſteig/ vnnd auff der ſiebenden findet man Sedem & Thronum pacis.
Alſo ſind ſechs Grad der Demuth wenn man dieſelbe auffſteiget/ ſo findet man den Himliſchen Frieden- Koͤnig Salomon in ſeinem Thron/ vnd den rechten Frieden des Hertzens:
Der erſte Grad iſt ſich in ſeinem Hertzen geringer halten denn ander Leut/ vnnd gerne gering ſein.
2. Niemandt verachten oder richten/ ſondern allzeit auff ſich ſelbſt ſehen:
Quicquid agant alii, ſis memor ipſe tui.
3. Angeborne Ehr fliehen vnd meiden/ vnd wann man dieſelbe haben muß darob Trawren.
4. Verachtung geduͤldig leiden/ Ja ſich darob Frewen.
5. Mit geringen Leuten gerne vmbgehen vnnd ſich nicht beſſer achten denn ſie/ Ja ſich fuͤr den Elendeſten Menſchen vnnd groͤſten Suͤnder halten.
6. Gerne vnd willig Gehorſam ſein/ nicht allein den groſſen/ ſondern auch den geringſten.
Durch dieſe Staffeln ſteigen wir auff biß zu dem ſiebenden in dem Thron Salomonis/ vnnd zu wahren Friede.
Eſt humilis via, ſed excelſa Patria, ſagt Auguſtinus:
Si Patriam deſideras, viam hanc ambules.
Demuth der Weg zur erkent niß Gottes.
Was da ſey hertzliche Demuth.
Matt. 5.
Geiſtliche Armuth.
Matth. 26
Phil. 2.
Euſſerlicher Reich thumb hindert an jhm ſelbſt nit Geiſtliche Armuth.
Reichthumb Goͤtlicher gnade ver ſenckt ſich in des Menſchen Elende.
Matt. 15.
Erkentniß ſeines nichts vñ vnwirdigkeit iſt der Weg zur Lebendigen Warheit. Act. 5.
Stuffen vnd Gradus der Demuth.
1. Reg. 10.
Das VI. Capittel.
Wie ſich das hoͤchſte Ewige Gut offt in vnſer Seelen ereuget in einem Augenblick/ vnd wo die ſtatt vnd ſitz Gottes ſey in der Seele.
Cant. 6.
Wo iſt dein Freundt hingangen/ O du ſchoͤnſte vnter den Weibern?
VNſer Freund iſt allzeit bey vns/ aber er leſt ſich nicht allzeit mercken ohne wenn das Hertz ſtille iſt/ wenn alle Sinne hinein gekehret ſein/ zu Ruhe gebracht vnd in Gott geſamlet ſein/ wenn im Verſtandt kein Irrdiſch Liecht ſcheinet/ ſondern die Thiriſche Weißheit vntergangen iſt/ vnd in eine Nacht oder Goͤttliche Finſterniß verwandelt iſt/ ſo gehet denn dz Goͤttliche Liecht auff vnnd gibt einen Blick vnd Strahl von ſich/ vnd ſcheinet in der Finſterniß/ das iſt dz dunckel darin der Herr wohnet/ vnd die Nacht in welcher der wille ſchlefft vnnd mit Gott vereiniget iſt/ darin das Gedechtniß vergeſſen hat/ der Welt vnnd der Zeit/ ſo bewegt als in einẽ Augenblick das Goͤttliche Liecht den Verſtandt/ die Himliſche begierde den willen/ vnd die Ewige Frewde das Gedechtniß/ vnnd es kans doch weder Verſtandt/ Wille oder Gedechtniß begreiffen/ noch behalten/ denn es bleibet nicht in den Kraͤfften der Seelen/ ſondern iſt verborgen im innerſten grunde/ vnnd weſen der Seelen.
Es kan aber wol erwecket werden durchs Wort/ dz wir im Hertzen ruffen mit der heiligen Monica, Evolemus evolemus, ad æterna gaudia.
Daher kommen alle ſeufftzen der heiligen/ die auch vnaußſprechlich ſein.
Als S. Paulus dieſe Suͤſſigkeit geſchmecket hatte ſprach er/ Ich bin gewiß das vns weder Leben noch Todt/ noch einige Creatur ſcheiden kan/ von der Liebe Gottes: Verſtehe damit mich Gott liebet die ich in mir empfunden hab.
Daher S. Auguſtinus ſpricht:
Ich befinde offt eine bewegung in mir/ wenn dieſelbe immer in mir bliebe/ ſo koͤnte dieſelbe nichts anders ſein denn das ewige Leben.
Dieſe iſts die vnſere Seele gern wolt fuͤllen vnd nach ſich ziehen/ vnnd darauß lernen wir ſchmecken was das ewige Leben ſey/ denn ſolcher Liebligkeit vnnd Frewde wird die Seele ewig voll ſein/ daher die liebhabende Seele im hohen Lied Salamonis ſpricht:
Anima mea lique facta eſt:
Meine Seele iſt gar zufloſſen vnnd zuſchmoltzen/ Das iſt:
Meine Seele Jammert vnd Seufftzet immer darnach/ das ſie dieſen jhren lieblichen Breutigam moͤcht finden/ vnd ſich in ſeiner Liebe ſaͤttigen/ jhren rechten Himliſchen Adel wieder erlangen/ welcher ſtehet in der vereinigung mit Chriſto/ das ſie nicht jhr Luſt vnnd Fewde am nichtigen vergenglichen/ viel weniger an der Suͤnden vnd Fleiſches Luſt haben muͤge.
Von dieſem Adel der Seelen wiſſen nicht viel Leute/ auch die Weiſen vnd klugen dieſer Welt nicht.
Die/ ſo von der Seelen vnd jhren Kraͤfften geſchrieben haben/ ſind nie auff den rechten grund kommen:
Chriſtus iſt der Seelen rechte Krafft/ jhr Verſtandt/ jhr Wille/ jr Gedechtniß/ das iſt jhr Liecht im Verſtandt/ jhr Luſt im Willen/ jre Frewde im Gedechtnis/ alſo iſt auch Chriſtus die rechte heiligung zierde vnd ſchmuck der Seelen/ das ein Menſch wegen dieſer Liebe Chriſti die ſie empfindet/ nicht mag ſuͤndigen/ wie S. Joh. 1. am 3. ſagt:
Wer in jhm bleibet ſuͤndidet nicht/ vnd wer auß GOtt geboren iſt der thut nicht Suͤnde/ denn ſein Same bleibet in Ihm vnd kan nicht ſuͤndigen/ Ja auß dieſer Liebe Chriſti entſpringet offt eine Frewde vnnd Wonne/ wenn du vmb Chriſti willen Creutz vnnd Schmach leiden ſolt/ als denn wird leiden die hoͤchſte Frewde.
Vnnd die entſpringet im grund deiner Seelen auß Gott/ den GOtt hat jhm ſelbſt im Menſchen eine ſtatt geheiliget vnnd alſo gefreyet vnnd geeignet/ daß weder Engel noch Menſch noch keine Creatur darin kommen kan/ das iſt das Edle lautere weſen der Seele/ dieſelbe ſtatt will der ewige GOtt jhm ſelber allein haben/ vnnd will ſie auch mit keinem andern gemein haben.
Denn der ewige GOtt wohnet mit groſſer luſt in der reinen lautern Seele/ wie er ſpricht:
Meine luſt iſt bey den Menſchen Kindern/ vnd was das fuͤr eine luſt ſey/ kan niemand außſprechen/ denn der es empfindet/ vnnd kan doch niemand vollkoͤmlich dauon redẽ.
Gott iſt anzeit bey vns/ aber wir merckens nit allezeit.
Offenbarung Got tes in der Seelen.
Roͤm. 8.
Vorſchmack des ewigẽ Lebens.
Cant. 5.
Der Seelẽ Adel in der vereinigung mit Chriſto.
Chriſtus der Seelẽ Krafft.
Act. 5.
Gottes ſtatt in der Seelẽ.
Prov. 8.
Das VII. Capittel.
Von der Seelen Wirdigkeit/ von wahrer Rewe/ vnd vom gnedigen willen vnd erbarmung Gottes.
Eſa. 56.
Matth 21. Mein Haus iſt ein Betthaus.
Hoͤchſte wirde der Seelen.
DEr Seelen Wirdigkeit iſt/ daß ſie ein Haus vnd wohnung Gottes iſt/ darin GOtt lieber wohnet denn im Himmel vnd Erden/ vnd die gleubige Seele hat mehr GOttes in jhm denn alle Himmel/ vnd alle Leibliche Tempel/ vnnd alles das GOtt je geſchaffen hat/ denn das Hertz vnd wolgefallen GOttes iſt in der Seele/ mit aller ſeiner Gnade vnnd Liebe/ mit allem ſeinem luſt vnnd wolgefallen.
Denn durch alle Creaturen ſuchet GOTT nichts anders/ denn wie er die Seele des Menſchen Ehre/ wirdige/ vnnd ſelig mache.
Vnd weil GOtt mit aller ſeiner Liebe vnd Meinung auff die Seele gekehret iſt/ ſo iſt Gott eigentlicher in der Seele denn in den Himmeln/ oder in allen Leiblichen Tempeln.
Denn GOtt wircket alle ſeine Werck in der Seelen/ vnnd gibt ſie der Seelen.
Die Seele iſt Edler denn alle Creaturen.
GOtt hat ſie aber darumb ſo Edel gemacht auff daß er ſich der Seelẽ geben moͤchte/ deñ ſo er jr etwas anders gebe denn ſich ſelbſt/ das achtet ſie nicht/ vnd iſt jhr viel zu geringe.
Es ſpricht S. Paulus wir ſeind von Ewigkeit her erwehlet in dem Sohn Gottes/ vnnd darumb ſollen wir nimmer ruhen biß wir darzu kommen das wir das werden/ das wir ewiglich in jhm geweſen ſein/ vnnd weil die Seele ſoll ein Geſponß ſein des Sohns Gottes/ ſo iſt nichtes vnter allen Creaturen das GOtt ſo lieb hat als die Seele/ vnd darumb iſt Gottes Sohn außgangen von dem Allerhoͤchſten/ auff das Er hole ſeine Freundin/ die jhm der Vater ewiglich vermehlet hatte/ das Er ſie wiederbrechte in das Allerhoͤchſte daraus ſie kommen iſt.
Wo Gott eigentlich wohne.
Epheſ.
1.
Die Seele Gottes Geſponß.
In Gott all vnſer luſt vnnd genuͤgde.
Darumb ſolte nun der Menſch hinwieder alle ſeine luſt vnnd genuͤgte an Gott haben vnd ſuchen/ weil Gott ſo eine vberaus groſſe Liebe hat zu des Menſchen Seele/ ſolte demnach dem Menſchen leid ſein/ das er an jrgendt einer Creatur mit ſeiner Luſt vnnd Frewde hangen wolte/ als allein an GOtt/ denn das iſt GOtt zuwieder.
Es iſt ſolche eine Liebligkeit vnd ſchoͤnheit in Gott/ moͤchte jhn vnſer Seele nur ein Augenblick ſehen von ferne/ wie in einer Wolcken/ ſie kehrete ſich nicht von GOtt vmb alle dieſe Welt.
Darumb ſolte es nun dem Menſchen leidt ſein/ das er ſeine Seele die GOtt ſo lieb hat an eine Creatur hangen ſolte/ denn hiemit thut er GOtt zuwieder.
Daruͤber ſolte man trawren/ vnd das iſt die rechte wahre Rewe/ Leid daruͤber haben/ ſo man gethan was Gott zuwieder iſt:
So man GOtt nicht allen Creaturen vorgezogen/ ſo man Gottes Ehre nicht in allen dingen geſucht/ jhn vber alles geliebet/ ſondern die Creaturen/ vnd ſich ſelbſt.
Ein jeder Creatur liebet GOtt von Natur mehr denn ſich ſelbſt/ in dem ſie Gottes Gebot außrichtet/ vnd ſich ſelbſt daruͤber verzehret/ allein der Elende Suͤndet liebet ſich mehr denn GOtt.
Darumb wenn du Rewe vnd Leid haſt vmb deinen eignen ſchaden/ vnd nicht viel mehr daß du wieder GOtt gethan/ vnnd jhn erzuͤrnet vñ entehret haſt/ ſo haſtu noch keine wahre Rewe.
Vnd wenn gleich weder Helle noch Himmel were/ ſoll dir nicht deſto minder leid ſeyn/ daß du wieder GOtt gethan/ vnnd jhn erzuͤrnet haſt.
Denn Gott iſt dir Himmel genung/ ſo iſt dir auch ſein Zorn Helle genung.
Haſt du aber ſolche Rewe/ wie jetzo beſchrieben/ vnd wahren Glauben an Chriſtum/ jetzo vergibt dir GOtt von Hertzen alles was du wieder jhn gethan haſt/ denn es iſt GOtt eine groͤſſere Ehre/ daß er die Suͤnde vergebe/ denn daß er ſie ſtraffe.
Denn die gerechtigkeit zwingt auch GOtt darzu/ daß er barmhertzig ſeyn muß/ denn er iſt vnſer Vater vnd wir ſeine Kinder.
So er denn vnſer Vater iſt/ ſo vollbringt er ſeinen Veterlichen willen an vns/ beydes nach ſeiner Gerechtigkeit vnd nach ſeiner Barmhertzigkeit.
Vnd ſo ſollen wir vns auch in dem willen vnſers Vaters ergeben/ denn weme der wille GOttes freundlich ſchmecket/ deme gefellet alles wol was GOtt thut/ beydes nach ſeiner Gerechtigkeit vnd nach ſeiner Barmhertzigkeit.
Einen recht liebhabenden Menſchen gefellet alles das wol/ was GOtt thut vnd will/ Es ſey lieb oder leid in jhm ſelber vnd an allen Creaturen/ iſt es GOttes wille/ ſo laß es auch deinen willen ſeyn.
Ich will lieber in der Helle ſeyn vnd GOtt haben/ denn im Himmel vnd Gott nicht haben.
Gottes ſchoͤnheit.
Was rech te Rewe ſey.
Ein iegli- Creatur liebet Got mehr als ſich/ auff gewiſſe inaſſe.
Wem Got tes wille gefelt/ dem gefelt alles/ lieb vnd leid.
Das VIII. Capittel.
Gottes Beruff iſt hertzlich vnd gruͤndlich/ vnd leitet vns zu zu jhm ſelbſt.
Pſalm.
50.
GOtt rufft Himmel vnd Erde daß er ſein Volck richte.
2. Tim. 1. GOtt hat vns beruffen/ mit einem heiligen beruff.
GOtt der Himliſche Vater rufft vns mit allem daß er iſt/ daß er hat vnd daß er vermag/ das alles ruffet/ leitet vnd locket vns zu zu jhm/ vnd in jhn.
Denn Gott hat ſo ein warhafftiges vnnd bruͤnſtiges verlangen nach vns/ als ob alle ſein weſen vnd Seligkeit an vns gelegen wehre/ Sintemal alles das er geſchaffen hat im Himmel vnd Erde/ mit aller ſeiner Weißheit vnd guͤte/ vnnd alles was er jederzeit wircket vnd thut/ daß thut er/ vnd hat alles darumb gethan/ daß er vns dadurch rieffe vnd luͤde in vnſern Vrſprung/ vnd wieder brechte in ſich/ vnd alle ſeine Wort vnnd Werck ſind ein lauter ruffen zu vnſerm Vrſprung/ daß Er die Seele wiederbring/ das ſie ſeine Stimme hoͤren ſoll vnd jhn lieb haben/ gleich wie ſie zuuor des Sathans ſtimme gehoͤrt/ vnd von ſeiner Liebe abgewichen.
Gottes verlangen nach vns.
Alle Wort vnd heilige Werck Gottes leiten vns zu jhm.
Er hat vns aber beruffen/ an ſeinen Lieben Sohn zu gleuben/ vnd dieſelben Fußſtapffen nachzufolgen/ in Sanfftmuth vnnd Gedult/ denn dadurch ruffet vnd zeuhet Er vns in ſich ſelbſt/ wie er den Eliam Rieff/ vnd fuͤr jhm vber gieng im Fewr/ vnd ſtarckem Winde der die Felſen zureiß/ aber im ſanfften Sauſſen war vnnd kam der Herr/ alſo ſencket Er ſich in ein ſtilles/ ſanfftmuͤtiges demuͤtiges Hertz.
Gleich wie der Koͤnig Ahaſverus die Eſther vmbfieng/ da ſie fuͤr jhm nieder ſanck/ alſo geſchicht auch den Menſchen/ wenn er an allen ſeinen Krefften vnd vermuͤgen verzagt/ vnnd niederſincket in ſein eigen Nicht.
Wenn er denn von den Armen der Goͤttlichen Krafft nicht erhalten wird/ ſo deneht jhn/ er muͤſſe zu einem lautern Nicht werden/ als den duͤncket den Menſchen/ er ſey geringer in alle ſeinem Verſtande/ vnnd vermuͤgen/ den alle Creaturen.
So nun vnſer Him̃el vnd Gnaden Koͤnig das ſiehet/ ſo ſtaͤrcket Er die bloͤde vnd demuͤtige Seele vnd gibt jhr ſeinen Goͤttlichen Kuß/ daß ruͤhret her/ von der gruͤndlichen wahren Demuth/ denn je nidriger je hoͤher/ denn Gottes hoheit ſiehet eigentlich in das tieffe Thal der Menſchlichen demuth.
So du aber von auſſen/ wegen deiner niedrigkeit verachtet wirſt/ ſo wirſtu noch tieffer in dein Nicht geſencket/ als denn wird es mit dir gar gut.
Denn darin wird der Geiſt des Friedes geborn/ der alle Vernunfft vbertrifft.
Darumb ruffet dich GOtt wunderlich durch mancherley Creutz vnd Verachtung/ das er dich bereite/ denn du muſt in der Warheit vnnd That bereitet werden/ wirder in GOtt einzukehren/ vnnd Er zu dir vnnd in dich/ welches denn nicht geſchicht mit Gedancken/ oder mit Worten/ ſondern durch viel leiden/ denn das ein Menſch offt gedencket vnnd redet von der Demuth/ wird Er darumb nicht demuͤtig/ vnnd hilfft jhm gar nicht wenn er nicht vntergedrucket wird vnter die Menſchen vnnd verſchmehet wird.
Deßgleichen wenn du offt vnnd viel redeſt von der Gedult/ iſt doch nichtes/ du werdeſt denn ſtarck angefochten/ von allen Creaturen/ ſonſt iſt es gantz nichts/ vnnd erlangeſt nicht das Weſen der Tugend/ ſondern es fellet alles wieder ab/ wie es ein vnnd zugefallen iſt.
Darumb were billich/ das du einen ſolchen Menſchen der dich ſchmehet vñ durchechtet/ einen ſonderlichen Liebedienſt erzeigeſt/ denn dieſe zwo Edele Tugend/ Sanfftmuth vnnd Gedult/ muͤſſen durch groſſe bittere/ harte/ wiederwertigkeit erſtritten werden.
Denn wo du kein wiederwertigkeit hetteſt/ wie wolteſtu dieſe Edele Tugend in vbung vnd erfahrung bringen.
Denn die Sanfftmuth gehet auff den inwendigen grund des Gemuͤtes/ welchen du vielleicht nie gepruͤffet noch erforſchet haſt/ die Gedult aber auff den außwendigen Menſchen/ welcher mit Chriſto hinauß gehen/ vñ ſeine ſchmach tragen muß.
Vnnd ſo vergleichet man ſich dem Vnſchuͤldigen Heiligen Leben vnſers Herrn Jeſu Chriſti/ dadurch Lebet Chriſtus in dir/ vnnd ſein bitter Leiden vnd Sterben iſt in dir.
1. Reg. 19.
Eſter.
15.
Gott der ſich ſo hoch geſetzt hat ſiehet in vnſer niedriges.
Euſſerliche verachtung ſordert erkentniß vnſerer nichtigkeit.
Philip. 4.
Wohin al les Creutz gemeinet.
Alles in der Krafft
Innerlicher Beruff Gottes durch empfindung ſeiner Liebe.
So iſt auch eine art des innerlichen Beruffs Gottes/ wenn GOtt ſeine Liebe im Menſchen anzuͤndet/ denn dadurch gibt er ſich dem Menſchen ſelbſt/ weil er ſelbſt iſt die Liebe/ denn es iſt ja ſo vnmuͤglich/ das der Menſch GOtt habe ohne die Liebe/ ſo vnmuͤglich es iſt/ das der Menſch lebe ohne Seele.
Denn dz Chriſtus durch den Glauben in vnſerm Hertzen wohnet/ wird durch die Liebe bezeuget vnnd offenbahr.
Es kan aber dieſe Liebe Gottes in vns nicht raum oder ſtatt finden/ wo die Welt Liebe nicht außgetrieben/ vnd GOtt nicht lauter gemeinet wird in allen dingen.
Darumb ſehe ein jglicher Menſch offt in ſeinen inwendigen grund/ vnnd erforſche da mit fleiß/ was in jhm am allermeiſten geliebet vnd gemeinet werde/ obs Gott ſey/ oder er ſelber/ oder die Creaturen/ Lebendig oder Tod/ was da allermeiſt beſitzt ſein Hertz vnd Seele/ vnnd warauff dein begierde vnnd luſt hafftet.
Denn iſt dein grund etwas anders das da gemeinet vnd geliebet wird/ das nit warhafftig vnd lauter Gott iſt/ vnnd deſſen Gott nicht eine wahre Vrſach iſt/ ſo kompt GOTT nicht in deine Seele/ vnd weineteſt du ſo viel Zeher ſo viel Tropffen im Meer ſind/ es hilfft dich nicht/ vnnd muſt jhn entberen in ewigkeit.
O jhr Armen Menſchen womit gehet jhr vmb?
Wie laſſet jhr euch die liſtige Natur alſo betriegen/ durch die Creatur Liebe/ die euch ſo heimlich vnnd verborgen beſitzt/ an der innerſten ſtete ewer Seele/ da GOTT allein ſitzen ſolt.
Denn darumb ſind wir in der Welt/ das wir durch abſterben vnſers willens/ vnnd durch abſagen der Welt vnnd Creaturen wieder in GOTT vnnd zu GOTT kommen/ mit GOTT vereiniget werden/ das wir am Ende wieder zu vnſerm Vrſprung kommen/ vnnd wie der Leib in die Erde begraben wird/ alſo die Seele in die grundloſe Gottheit/ vnd ſo wir das hie verſeumen/ ſo iſts ewiglich verſeumet/ denn mit wem du dich Freweſt/ vnd mit weme du dich Betruͤbeſt/ mit deme ſoltu Geurtheilet werden.
Ein ding ſoltu wiſſen vnd zu Hertzen nehmen/ nemlich dieſes:
Wereſtu allein ledig der Bilde der Creaturen/ du wuͤrdeſt GOtt ohn vnterlaß haben vnnd beſitzen/ denn er moͤchte ſich nicht enthalten/ weder im Himmel noch Erde/ Er muͤſte in dich kehren/ er muͤſte deine Seele erfuͤllen/ ſo er ſie ledig fuͤnde.
Darumb kehre es vnnd wende es wie du wilt/ ſo lang die Creaturen in dir ſein/ ſo lang muſtu Gottes entbehren/ denn ſo viel ein Menſch Raſt vnd Ruhe in den Creaturen/ vnd in allen dingen nimpt/ das Gott nicht ſelbſt iſt/ ſo viel ſcheidet er ſich von GOtt.
Wie ein hart Creutz nun daſſelbe ſey/ ſo man alſo tragẽ muß iſt wol zudencken.
Aber nicht mit wol ſein/ ſondern mit Creutz erfolget man Gott.
1. Joh. 4.
Eph. 3.
Grund zu pruͤfen was am hoͤchſten geliebet werde.
Creatur Liebe ſoll nicht die innerſte ſtete der Seelen beſitzen.
Die Seele ſo von der Creaturliebe ledig erfuͤllet Gott.
Das IX. Capittel.
Wie der wahre Lebendige Glaube das Hertz reiniget von den Creaturen/ von boͤſen zuneigungen vnd von Vngedult: Dagegen aber Liebe vnd Gedult pflantzet im Creutz.
Act. 15. GOtt reiniget jhre Hertzen durch den glauben.
DES glaubens eigenſchafft iſt dz er das Hertz reinige.
Nun mercke wovon ſoll er das Hertz reinigen?
Antwort: Von der Welt/ vnnd aller zuneigungen deſſen/ was Irrdiſch/ eitell/ nichtig/ vnnd vergenglich iſt/ vnd von allen da die Natur mit voller luſt vnd genuͤgte an hafftet vnd drauff Ruhet/ es ſey Reichthumb/ Ehre oder Wolluſt/ denn der Glaube hanget allein am vnſichtbahren/ vnd Ewigen/ vnnd ſo die hinderniſſen hinweg ſind ſo folget die vereinigung/ denn ein gleiches vereiniget ſich mit ſeinem gleichen/ vnd nicht mit einem vngleichen.
Mercke aber dz Gott eine lauter Wirckung iſt/ vnd wo Er eine leere ſtatt findet/ da Wircket Er auß Erbarmung ſolche Werck/ deren das Elende Hertz/ das ſein begert vnnd jhm anhanget/ Nottuͤrfftig iſt.
Daher iſts kommen/ das der Herr ſprach zu den Elenden Leuten im Evangelio: Dein Glaube hat dir geholffen:
Nicht das es des Glaubens vermuͤgen were/ ſondern daß der Glaube das Hertz ſelbſt gereiniget hatte/ das er Gott gantz ergeben/ vnd in Gott gezogen/ vnd daſſelbe leer gemacht von allen dingen die nicht Gott ſein/ auff das GOtt darin Wircken vnd ſein Werckſtat haben muͤge.
Darumb konte vnſer Herr zu Nazareth kein wunder thun/ weil Er ſolche Hertzen nicht fandt in welchen ſeine Goͤttliche Krafft Wircken moͤchte.
Denn ſol GOtt ein/ ſo muß die Creatur auß.
Eins iſt hie des andern hinderung/ es kan kein Hertz Gottes huͤlff ſo ſehr vnnd hertzlich begeren/ GOtt huͤlffe jhm tauſentmal lieber/ wenn jhm nur das Hertz gruͤndlich anhanget/ vnd ſich jhm gantz ergibt.
Denn wie Gott ein ſolch Hertz williglich erfuͤllet/ mit Liecht/ Troſt/ Gnade vnd Krafft/ alſo wird auch ein ſolch Hertz leicht vber ſich gezogen/ alſo daß dem Fewer nicht ſo leicht iſt zubrennen/ vnnd einem Vogel zu flichen/ als einem ledigen gemuͤte auffzugehen in GOTT.
Daſelbſt findet denn GOtt ſeine rechte Werckſtatt/ zu wircken ſolche ding daran er ein wolgefallen hat/ wie er ein ſolch wolgefallen hatte/ an Chriſto vnſerm Herren/ darumb das GOTT allein in jhm wirckte ohne hindernuͤß.
Denn es gefallen GOTT die Wercke nicht/ derer er nicht ein Anfang vnnd Ende iſt.
Vnnd weil GOTT ſo eine groſſe Liebe hat zu dem Menſchen in jhm zu wircken/ weil daſſelbe ſeine Natur iſt/ ſo wartet er allezeit auff vns/ vnnd iſt mehr bereit dem Menſchen zu geben/ denn der Menſch bereit iſt/ von GOTT zu begeren.
Darumb ſo verſeume dieſe zeit nicht/ denn nach dieſer zeit/ wird ein jeder empfangen wie er gelebet hat/ vnnd worzu ſein Hertz geneiget geweſt/ es ſey boͤſes oder gutes: GOTT oder die Creatur.
Vnnd wenn nach der zeit alle Heiligen GOTtes/ fuͤr einen Menſchen beketen vnd Blut weineten/ wuͤrde es jhm doch gar nicht helffen/ jhm wird weder zu noch abgelegt/ ſondern worzu er ſein Hertz geneiget/ vnnd womit er daſſelbe vereiniget hat/ das wird jhm bleiben.
Wovon das Hertz durch den Glauben gereiniget werde.
Warumb dem Glau ben die huͤlff wirt zugeſchrie ben.
Matth. 15
Marc. 6.
Wie das zuverſtehen das Chriſtus zu Nazareth keine wunder thun konte.
Ledig gemuͤt gehet auff in Gott.
Gott allezeit bereit in vns zu wircken.
Diß Lebẽ iſt die zeit der bekehrung zu Gott/ vnd abwendung võ irrdiſchen.
Gleich wie nun der wahre lebendige Glaube das Hertz reiniget von der Welt Liebe/ ſo reiniget er daſſelbe auch von den vnordentlichen affecten, vñ neigungen/ als vom zorn/ vngedult/ vnd pflantzet dagegen ſanfftmut vnd Gedult gegen den Nechſten.
Denn anders kan Gott nicht Wircken in den Gleubigen Hertzen/ denn was ſeine Natur iſt.
Nun iſt GOtt nichts anders denn Liebe/ Sanfftmuth vnd Gedult/ als wir ſehen an vnſerm Herrn JEſu Chriſto.
Die Liebe Gottes aber gehet vber alle Menſchen/ vnnd erbarmet ſich vber alle/ darumb Wirckt Er auch eine ſolche Liebe in den Gleubigen/ die Niemandt außſchleuſt in dieſer zeit/ weder Feind noch Freund/ vnnd iſt allezeit vereiniget mit allen Menſchen/ gleich als mit GOtt.
Es Frewet ſich auch die Liebe/ alles des guten/ das GOtt dem Menſchen gibt/ vnnd der mannicherleyen Gaben der Glieder Chriſti/ vnnd dienet denſelben mit Ehrerbietung.
Denn gleich wie denn Edelſten Gliedern/ alle andere Glieder dienen/ als die Handt dienet dem Haupt/ den Augen/ dem Hertzen: Alſo ſoll eine ſolche vereinigung ſein der Glieder des Geiſtlichen Leibes Chriſti.
Vnd weñ wir vnter deſſelben wiſſen ein Edeler Glied den wir vns ſelbſt erkennen/ dz ſolten wir viel lieber haben denn vns ſelbſt/ vnnd ſolten vns deſſen ſo viel mehr frewen/ ſo viel mehr daſſelb von ſeinem Edelen Haͤupte Jeſu Chriſto Gaben empfangen hat/ Denn ſolches iſt ein gemein Gut eines gemeinen Leibes/ ſo herab fleuſſet von vnſerm allgemeinen Haupt Chriſto/ vnd deſſelben kan man nicht genieſſen denn durch die Liebe/ denn die Liebe machets vnſer eigen/ vnd alles was ich in GOtt liebe/ das iſt mein vnd genieſſe deſſelben.
Alle Gaben ſo GOtt einem frommen Menſchen mittheilet/ die ſind ſo wol mein als daſſelbe/ wenn ich ſie in GOtt Liebe/ denn die Liebe machets vnſer eigen.
Ja wenn ein Menſch ſeiner empfangenen Gaben halben ſich nicht erhebet/ als es denn ſein ſoll/ ſondern ſich vnd ſeine Gaben/ fuͤr klein vnd nichtes helt.
Ich Liebe ſie aber in GOtt/ ſo ſeind ſie eigentlicher mein denn ſein.
Vnd alſo werde ich Geiſtlich reich in GOtt.
Vnnd theilhafftig aller Guͤter im Himmel vnd Erden/ vnd in allen Gottes Freunden.
In dem einigen Heupt Jeſu Chriſto.
Es muß wircklich vnd weſentlich alles in mich flieſſẽ/ daß diß Heupt in ſeinen Gliedern hat/ in Himmel vnd Erden/ in Engeln vnnd Menſchen.
Aus ſolcher innerlichen Liebe quillet auch heraus die gedult/ dardurch man alles Creutz williglich auffnimpt als eine bereitung zu ſondern hohen gnadẽ Gottes/ denn kein Crentz iſt es bringet eine ſondere gnade mit ſich/ daher ein heiliger Mann ſagt: GOtt gruͤſſe dich lauter bitter Leyden voller gnade/ denn S. Petrus ſpricht:
So jhr vmb Chriſti willen das vbel vertraget vnnd leidet das vnrecht/ das iſt gnade bey Gott.
Wahrer Liebe eigenſchafft
Vereinigung der Geiſtlichẽ Glieder am Leibe Chriſti.
Alles gute in Gott zulieben.
Aus der Liebe gedult.
Creutz bereitet allezeit zurſon derbaren guade.
1. Epiſt. 2.
Vnd vmb der Liebe des Creutzes Chriſti willen/ ſein Creutz williglich tragen/ bringet dem Hertzen endlich groſſe freude/ vnd friede:
Darumb wer in ſeinem außwendigen oder inwendigen Creutz geduͤltig leidet/ ohne klage/ ob gleich ſein Hertz ſehr verwundet wird/ vnd er leidet das zu liebe den heiligen Wunden Chriſti/ denſelben werden ſeine Wunden vnnd Schmertzen/ innigliche freude bringen.
Denn wer ſich GOtt alſo im Creutze leſſet/ deme wird GOtt endlich ſelbſt zu troſt vnnd zum Friede.
Vnnd dieſer Friede iſt ein recht Goͤttlich Kleinot vnnd Suͤſſigkeit/ ſo der inwendige Menſch ſchmecket/ von welchem Friede niemand ſagen/ oder denſelben verſtehen kan/ denn der jhn ſelbſt hat/ vnd das iſt der Friede der hoͤher iſt denn alle Vernunfft/ daruon S. Paulus ſagt/ Phil. 4.
Woher freude in Truͤbſal.
Friede des Hertzens ſo GOtt gantz gelaſſen.
Das X. Capittel.
Wie das natuͤrliche Liecht in vns muß vntergehen/ vnd das Gnadenliecht auffgehen.
2. Cor. 4. Gott der da hieß das Liecht herfuͤr leuchten aus der Finſterniß hat einen hellen ſchein in vnſer Hertz geben.
Vnterſcheidt des natuͤrlichẽ vnd Gnadenliechts
DAs natuͤrliche Liecht vnd das Gnadenliecht zu vnterſcheiden/ iſt zu mercken/ der vnterſcheidt der Seelen vnnd jhrer Kreffte: Nemlich der vernuͤnfftigen Krafft vnd des Willens/ vnd der ſinnlichen Kraͤffte:
Vnnd dann der lauteren bloſſen Subſtantz vnnd Weſen der Seele.
Dauon im 20. Capittel weiter in den erſten/ als in den kraͤfften der Seelen/ Vernunfft/ Willen vnnd Sinnen iſt das natuͤrliche Liecht.
Vnnd ſo lange dieſelbe des Menſchen Seele gefangen halten/ kan das Gnaden Liecht/ die lauter bloſſe Seele nicht erleuchten/ darumb wo das Gnadenliecht ſoll ſcheinen/ da muß das Natuͤrliche Liecht vntergehen/ denn die erleuchtigung des Gnaden Liechtes iſt vber alle Sinne vnd Vernunfft.
Ja es wird durch die Natuͤrlichen Sinne vnnd Fleiſchliche Vernunfft verhindert.
Da ſieheſtu was der Natuͤrliche Menſch/ in Goͤttlichen dingen vermag? lauter nichts.
Wie aber das Gnaden Liecht gemeiner ordnung nach in der Seelen auffgehet/ da mercke:
GOtt hat ein Gnaden Wort das leſt Er verkuͤndigen:
Vnd wircket durch daſſelbe/ vnd daſſelbe Wort iſt Geiſt vnnd Leben/ wiewol nun GOtt in allen dingen iſt mit ſeiner Gewalt/ Wirckung vnd Leben/ ſo hat Er doch nirgend ſeine eigne Werckſtatt ſeine Gnade zu Wircken/ vnd das Gnaden Liecht anzuzuͤnden/ denn in der Seele des Menſchen.
Darumb das Goͤttliche Liecht/ vnd erleuchtigung der Seelen/ nirgend anders herkompt/ oder kommen kan/ weder auß Sinnen noch Vernunfft/ noch auß allen andern Natuͤrlichen krefften/ als allein auß der wirckung der Gnaden Gottes/ in der Seele des Menſchen.
Hierauß fleuſſet aller Troſt vnd Friede der Seelen/ alle Warheit/ Weißheit/ vnd Leben/ diß beſtehet ewiglich/ denn es iſt das ewige Gut der Seelen: Alles andere aber was von auſſen die Sinne vnd Vernunfft begreiffen/ dz verdirbet alles/ als ein thummes Korn/ vñ leſſet keine Frucht hinter ſich.
Diß iſt allein der Seelen Gut/ nemlich die vereimgung Gottes/ vnd ſeine Gnadenwirckung.
Derſelben koͤnnen andere Creaturen nit theilhafftig ſein/ in denen das Bilde Gottes nit iſt/ deñ ſein Bilde allein zieret vñ ſchmuͤcket Gott mit Liecht Weißheit/ vñ Gnade/ aus dieſe Liecht kommen der Seelen jhre rechte Geiſtliche kraͤffte wieder/ nemlich Verſtand Weißheit vnd Erkentniß/ die ſie zuuor nicht gewuſt/ auch im willen/ ein geſchmack der Goͤttlichen Liebe/ ſo zart vnd lieblich/ dz einer ſolchen erlenchten Seele/ alles verdreuſt vnd zuwieder iſt/ was nicht Goͤttlich iſt.
Viel guter bewegung vnnd antreibung ſpuͤret man/ die du wol merckeſt/ das ſie von innen auß deinem Hertzen kommen/ vnd von keiner Creatur.
Es mag wol die Creatur einen bewegen zur luſt/ verwunderung vnd Frewde/ aber das kompt von auſſen.
Der vnterſcheid aber iſt hie wol zumercken/ das der innerſte grund der Seele/ vber alle Sinne vñ Vernunfft/ durch diß Gnaden Liecht beruͤret wird/ vnd je mehr du ledig biſt von außwendigen Creaturen/ je oͤffter vnd lauterer diß geſchicht/ das du Liecht vnnd Warheit empfindeſt:
Auß dieſem Liecht gehet nun die Erkentniß der Warheit/ vnnd wenn man dieſen grund verleſſet/ vnnd ſich in die außwendigen Phantaſeyen begibt/ daher kompt Irrthumb.
Denn Warheit iſt inwendig im grund der Seelen/ vnd nicht außwendig.
Auß dieſem Liecht der Seelen ſteiget offt auff ein ſolcher heller ſchein vnd glantz/ das iſt:
Eine ſolche erkentniß/ das der Menſch offt mehr weiß vnd erkennet/ denn jhm Jemand lehren kan.
Vnnd welcher Menſch deß Goͤttlichen Liechtes in jhm gewar wird ein Augenblick/ der wird alſo getroͤſtet vnnd erfrewet/ das dieſelbe Wonne vnd Frewde vbertriffet Tauſentmal/ alle Wonne/ Frewde vnd Troſt/ die alle Welt mit einander leiſten mag/ doch iſt diß alles in den niderſten krefften der Seelen.
Auß dieſem Fundament/ hat der Koͤnigliche Prophet Dauid geredt/ Pſalm.
119. Du macheſt mich mit deinem Gebot Weiſer denn meine Feinde/ denn es iſt ewiglich mein Schatz/ ich bin Gelerter denn alle meine Lehrer/ ich bin kluͤger denn die Alten/ denn ich halte deinen befehl/ dein Wort macht mich klug/ darumb haſſe ich alle falſche Wege.
Vnd auff dieſen grund iſt derſelbe gantze lange Pſalm erbawet/ das in jhm moͤge das Goͤttliche Liecht leuchten/ das in jhm moͤge das Goͤttliche Wort reden/ das er moͤge dieſen Schatz in jm durch Gottes furcht vnnd erhaltung der Gebot Gottes bewahren/ oder ja nicht verlieren.
Darumb iſt jm dz Edle Wort vnnd Geſetz Gottes/ lieber denn viel tauſent ſtuͤck Goldes vnnd Silber.
Summa wenn die Seele diß hohe Gut in jhr befindet/ vnnd dieſen Himliſchen Schatz/ ſo achtet ſie aller Welt Gut vnd Herrligkeit fuͤr Koth vnnd ſagt mit Koͤnig Salomon/ es iſt alles eitel.
Weil nun diß Liecht nicht leuchten kan in den Gottloſen/ denn was hat das Liecht fuͤr gemeinſchafft mit der Finſterniß/ vnd aber diß Liecht der hoͤchſte Schatz der Seelen iſt/ ſo bittet der liebe David ſo hefftig/ ſo fleiſſig/ ſo embſig im 119. Pſalm (mit ſolcher Geiſtlicher Eloquentz vnnd copia, daruͤber man ſich zuuerwundern) das jhn Gott woͤlle fuͤr Finſterniß der Suͤnden bewahren/ vnd in ſeiner Furcht erhalten.
Ja es iſt diß Gnaden Liecht ſo vberſchwenglich gut vnnd groß/ das es auch offt als ein Stral in der Gottloſen Hertzẽ ſchlegt/ vñ ſie warnet fuͤr jrem verderben/ welches nirgend anders herkoͤmpt/ denn von dieſer Erleuchtigung.
Alſo ſcheinet diß Liecht offt in der Finſterniß/ aber die Finſterniß koͤnnen es nicht begreiffen.
Warumb aber diß Liecht/ den innerſtẽ/ grund der Seelen beruͤhre/ iſt dieſe Vrſach/ dz die kreffte der Seelen zerſtrewet ſein in die euſſerliche Sinne/ da keine Ruhe iſt.
Denn daſelbſt iſt keine Ruhe/ da das Ohr alle ding hoͤren will/ da das Auge alle ding ſehen/ das Hertz alle ding bedencken will:
Denn das iſt eine vnruhige/ vnd zerſtrewete Seele mit jhren krefften:
Diß Liecht aber ſuchet vnnd begehret/ einen ſtillen Sabbath des Hertzens/ auff das der Menſch von innen Erleuchtet werde/ das ſeine Sinne/ Vernunfft/ Verſtandt/ Wille vnd Gedechtnis/ von innen auß dem grund der Seelen/ Erleuchtet werden.
Da hoͤret der Menſch anders als zuuor/ ſiehet anders als zuuor/ redet anders als zuuor/ denn daſſelbe ſind denn nicht ſchlechte gemeine Wort/ ſondern kraͤfftige Wort des Geiſtes/ da ſchawet die Erleuchte Seele im Geiſt die Herrlichkeit Gottes/ vnnd ſeufftzet nach jhm vnd ſpricht:
Ach Gott du biſt meinen Augen der aller ſchoͤnſte:
Meinem Munde der aller ſuͤſſete/ meinen Ohren der allerlieblichſte/ meinem Hertzen der allerliebſte:
So iſt denn des Menſchen thun nicht ſein/ ſondern es iſt Gottes Werck in vns/ vnnd ſo viel GOtt Edler iſt denn alle Creaturen/ ſo viel iſt auch Gottes Werck Edler denn der Menſchen/ darmnb liegt auch vnſere Seligkeit nicht an vnſern Wercken/ ſondern an Gottes gnade: Alſo iſt auch vnſere Seele viel ſeliger/ durch Gottes Werck/ wenn ſie Gott leidet/ vnd in jhr Wircken leſſet/ denn wenn ſie jhr eigen Werck thut/ denn alſo thut die Seele nichts ohne Gott vnd auſſer Gott in allen Wercken.
Das Natuͤrliche Liecht muß vnter gehen/ ſoll das Gnaden- Liecht ſcheinen.
Joh. 6.
Die Seele Gottes Werckſtat.
Ernewerung deß Bildes Gottes im Menſchen.
Erkentniß der Warheit koͤmpt auß dem Goͤttlichẽ Liecht.
Das Goͤlt liche Licht bringet verachtũg deß zeitlichen.
Eccleſ.
1.
2. Cor. 6.
Finſterniß der Suͤnden dempfet das Gnaden Liecht
Joh. 1.
Eccle.
1.
In euſſerlichen ſinnen keine ruhe.
Das XI. Capittel.
GOtt iſt allein der Seelen Liecht/ vnd leuchtet von innen herauß/ in Chriſtlichen Tugenden vnnd Wercken/ gegen dem Nechſten ſonderlich in Richten vnd Vrtheilen.
1. Joh. 4. GOtt iſt ein Liecht vnnd iſt kein Finſternuͤß in Ihm.
Gottes Luſt die Menſchen zuerleuͤchten.
GOtt iſt das hoͤchſte/ lauterſte/ reineſte/ ſubtileſie/ klaͤreſte vnd ſchoͤnſte Liecht vnnd hat eine Vnmaͤßliche Liebe zu deß Menſchen Seele/ ſie zuerleuchten/ vnnd ſich mit jhr zuvereinigen/ wird aber verhindert durch die Finſterniß/ welche die Menſchen mehr lieben dann dz Liecht.
Die Finſterniß aber der Seelen/ iſt die Liebe dieſer Welt/ vnd die eigne Liebe/ dieſelbe hindert GOtt/ vnd ſein Edeles Goͤttliches Werck im Menſchen/ ſol nun die Seele das Goͤttliche Liecht empfahen/ ſo muß ſie ſich nicht ſelbſt mit den Creaturẽ verfinſtern/ mit geitz/ mit zorn/ mit eigner Liebe/ mit Hoffart mit Fleiſches luſt/ denn ſolches iſt die Finſterniß/ darin der Gott dieſer Welt herrſchet/ darumb muß der Menſch ablaſſen/ von allem dem das Gott nicht ſelbſt iſt/ von jhm ſelber/ vnd von allen Creaturen/ denn das heiſſet abſagen allen deme das er hat.
Einem ſolchen Menſchen ſchmecket allein Gott vnnd Niemandt anders/ vnd derſelbe wird in der Warheit erleuchtet/ vnd ſo er mit der Welt muß vmbgehen/ brauchet er alles in demuͤtiger furcht/ vnnd behelt den grund ſeiner Seelen rein von den Creaturen vnd von der Welt.
So erleuchtet denn Gott von innen/ denn es muß alles von innẽ aus/ herfuͤr quellen aus Gott.
Diß innerliche Liecht leuchtet denn außwendig in den Wercken/ vnd was du denn thuſt/ oder redeſt/ oder leideſt/ iſt nicht dein oder der Natur/ ſondern deines Gottes/ deme du dich gelaſſen haſt.
Denn ſage mir/ weſſen iſt das Werck/ der es thut/ oder der es leidet?
Es iſt freylich deſſen der es thut.
Womit dich Gott nun beweget.
Es ſey heilige begierde/ gute meinung/ Gebet oder Danckbarkeit/ ſo iſt es alles ſein vnd nicht dein:
Darumb laß GOtt in dir wircken/ vnd ſeinen willen in dir haben/ alſo thuſtu alles in jhm durch jhn/ vnd er in dir: alſo muß alles in Gott gehen/ vnd in Gott geſchehen/ daß wir in jhm loben/ beten/ vnd alles thun:
Vnd das allergeringſte von Gott gethan iſt beſſer denn aller Creaturen Werck.
Daher kommen die rechte Tugende/ denn die Tugend iſt nicht ein Tugend/ ſie komme denn von GOtt oder durch GOtt/ oder gehet zu GOtt vnnd in Gott.
Je groͤſſer aber die luſt der Creaturen/ vnd die Welt Liebe in dir iſt/ je ferner dir Gott iſt/ je neher dir aber Gott iſt/ im innern grunde deiner Seelen.
Je mehr ſeine Liebe vñ Barmhertzigkeit gegen dem Nechſten in deinen Wercken herfuͤr leuchtet.
Denn vnſer lieber Herr ſpricht:
Ich bin das Liecht der Welt/ darumb ſollen wir hafften an der wahren Liebe vnſers Hauptes/ ſo werden wir erleuchtet in Chriſto.
Denn alle vnſere Wercke allein Liecht ſein/ die auß Gott gehen/ vnnd ſollen Leuchten in der Finſterniß vnſers Nechſten/ in Gedult in Sanfftmuth/ in Demuth/ in Troͤſten vnnd Mittleiden/ in beſſerung/ vnnd ſonderlich in Gedultmuͤtiger ſtraffe/ vnnd Vrtheil.
Denn von vbermuͤtigem Vrtheil des Menſchen vber ſeinen Nechſten/ entſtehet ein eigen wolgefalle ſein ſelbſt/ vnnd auffgeblaſene Hoffart/ verachtung vnd vernichtung des Neheſtẽ/ daſſelbe iſt eine boͤſe Wurtzel vieler Suͤnde/ vnd des Teuffels ſelbſt/ der aus dem Samen der hoffart gewachſen: vnd daſelbſt iſt der heilige Geiſt nit mit ſeinem Liecht/ wo er aber iſt/ da vrtheilet er den Menſchen nit ehe/ denn aus hoher Notturfft/ mit groſſer gelindigkeit vnd erwartet der zeit vnd Ortes/ da es ſich wol fuͤget/ auff daß man nicht zehen Wunden ſchlahe/ ehe man eine heilet:
Man ſol auch den Menſchen in ſeinem Vrtheilen/ nicht verkleinern vnd vernichten in keines andern Menſchen Hertzen/ es ſey Geiſtlich oder Weltlich/ ſondern es ſol gehen aus einer lautern Liebe/ Freundligkeit vnnd Sanfftmuht/ ſo bleibet der Menſch ſelbſt in Demut vnd Armut ſeines Geiſtes/ vnd wandelt ſeinem Herrn nach/ wird ſanfftmuͤtig als ein Lemblein/ gegen die ſo jhn zu wieder ſeyn.
Die vrtheilenden Menſchen aber ſind als die Schlangen/ ſo die alte Schlange der Teuffel außgebruͤtet/ dieſelbe ſchleicht vnnd geuſt jhren Gifft in ſie/ daſſelbe gieſſen ſie denn wieder aus/ mit verkleinerung vnd vernichtung des Neheſten.
Sie erkennen vnnd ſehen nicht wer ſie ſelber ſeyn/ vnd wollen andere richten.
O Menſch nim dieſes deines falſchen grundes war/ vnd richte dich ſelbſt vnd ſonſt niemand.
Denn das falſche natuͤrliche Liecht betreuget dich/ vñ ſcheinet außwendig in Hoffart/ vnd eignem wolgefallen/ in eignem Ruhm vnd Vrtheil anderer Menſchen.
Darumb wiſſe daß diß nicht iſt GOttes Liecht in dir/ ſondern des Sathans Finſterniß.
Aber das warhaffte Goͤttliche Liecht/ das erniedriget ſich vnd helt ſich klein/ vnd gering in allen dingen:
Es pranget nit euſſerlich/ ſondern es ſuchet den inwendigen grund daraus es geboren iſt/ nemlich Gott/ da eilet es wieder zu mit allen Krefften/ vnnd duͤncket ſich der geringſte/ ſchnoͤdeſte/ krenckeſte/ vnnd Blindeſte/ denn es iſt etwas beſſers da/ das iſt Gottes vnnd nicht ſein.
Darumb ſiehe fuͤr allen dingen/ auff dich felbſt/ vnd nicht auff ander Leute/ ſonderlich auff jhre Suͤnde/ damit du nit ſelbſt in mißfallen vnnd bitterkeit deß Gemuͤtes/ deinen Nechſten Vrtheileſt/ denn daſſelbe thut ſo groſſen ſchaden in deß Menſchen Seele/ das es zuerbarmen iſt.
Darumb kehre dich davon ſo lieb als dir GOtt ſelbſt iſt/ vnd kehre dich zu dir ſelbſt/ vñ beſiehe ob du die Gebrechẽ/ nit auch in dir findeſt/ dz du ſie entweder in vergangner zeit gehabt/ oder jetzo habeſt.
Findeſtu ſie in dir ſo gedenck dz es Gott alſo gefuͤget hat/ dz du dieſelbe an einẽ andern ſicheſt dz du dadurch kom̃en ſolleſt zum erkentniß vnd rewe deſſelben/ vnd beſſerung deines Lebens/ als denn bitte fuͤr denſelben das jhm Gott erkentniß vnd beſſetung verleihe/ nach ſeinen willen.
Alſo wird ein gut Hertz gebeſſert von ander Leut Gebrechen/ vñ fuͤr allem mißfallen vnd Vrtheil deß Nechſten behuͤte.
Joh. 1.
Was deß Menſchen Fin ſterniß.
1. Cor. 4.
Luc. 14.
Wie man mit den Creaturẽ ſol vmbgehen.
Wie man mit den Creaturẽ ſol vmbgehen.
Das gute in vns iſt Gottes.
Johan. 3. Die gute Wercke muͤſſen in Gott gethan werden.
Joh. 8.
Wercke der Liebe.
Vbermuͤtigen Vrtheils ſcha de.
Deß Natuͤrlichen Liechtes Wercke.
Richte dich ſelbſt
Wie anderer Gebre chen anzuſehen.
Das XII. Capittel.
Ein Chriſt ſol zum wenigſten des Tages einmal/ von allen euſſerlichen dingen ſich abwenden/ vnd in den grund ſeines Hertzens einkeren:
Vnd was er davon fuͤr groſſen nutz hat.
Pſal. 116. Sey wieder zufrieden meine Seele/ oder kehre wieder in deine Ruhe/ denn der HErr thut dir guts.
DIE Seele der Menſchen ſo ſich in den euſſern dingen ſo weit außbreitet vnd den Creaturen allein anhanget/ iſt gar verirret wie ein verirret Schaff.
Daran legt nun GOtt der Herr alle ſeinen fleiß/ das Er eine ſolche Seele wieder ſamle/ dieſelbe von den Creaturen erledige/ in ſich ſelbſt einkehre/ auff das Er ſein Edeles Goͤttliches Werck in jhr vollbringen moͤge/ daher der H. Koͤnigliche Prophet David ſeinen langen 119. Pſalm mit dem Wort beſchleuſſet:
Ich bin wie ein verirret Schaff/ ſuche deinen Knecht.
Welcher Beſchluß einem Fleiſchlichen Menſchen nerriſch deucht/ aber einem Gott Weiſen zeigt er das gantze Werck der Erleuchtigung/ vnd Himliſcher weißheit.
Denn die Seele des Menſchen iſt geſetzt zwiſchen Zeit vnd Ewigkeit/ wendet ſie ſich zu der zeit/ ſo vergiſſet ſie der Ewigkeit/ vnd werden jhr alle ding ferne/ die GOtt zu gehoͤren:
Wendet ſie ſich aber zu der Ewigkeit/ ſo vergiſſet ſie der Creaturen/ erlanget jhre Freyheit vnd wird Gott nahe.
So zeuhet ſie GOtt zu ſich vnnd das iſt ſeine hoͤchſte freude/ daß er ſein Werck in des Menſchen Seele haben mag/ da empfindet denn die Seele jhre rechte Ruhe/ jhre rechte Speiſe/ jhr rechtes Leben/ die Fruͤchte der Salbung/ dauon du ein Chriſt genennet biſt.
Siehe ſolte nun ein wahrer Chriſt nicht teglich zum wenigſten einmal/ dieſe Himliſche Seelen Speiſe/ welche GOtt ſelber iſt/ genieſſen?
Der Seelen jhre rechte Ruhe geben/ vnd jhr rechtes wares Leben?
Verſtuͤndeſtu das/ du wuͤrdeſt tauſentmal mehr lauffen nach dem Ewigen als nach dem Zeitlichen.
Vnnd wenn du denn gleich ein gantz Koͤnigreich hetteſt/ wie David/ es wuͤrde dir nicht ſchaden/ wuͤrde dich auch nicht hindern oder auffhalten.
Denn die Creaturen ſchaden dir nichts wenn ſie nur die Seele nicht gefangen halten/ oder wie der Pſalm ſaget/ wenn du dein Hertz nicht dran hengeſt:
Denn daſſelbe ſol allein an Gott hangen.
Auß dieſem grunde ſpricht David im 73. Pſalm/ Herr wenn ich nur dich habe/ ſo frage ich nichtes nach Himmel vnd Erde.
Wenn dieſe ſuͤſſe begierde/ vnd Liebe Gottes/ die Seele beruͤhret/ ſo vergeſſen ſolche Gottliebende Seelen in ſolcher ſuͤſſen Liebe Gottes/ alles leiden/ achtens klein vnd gering/ bekuͤmmern ſich nicht ob man ſie Liebe oder Haſſe/ denn ſie haben ſteten friede/ in GOtt mit allen Creaturen/ mit Feinden vnd Freunden/ vnd dieſen Menſchen iſt allezeit des Herren Chriſti Joch ſuͤſſe/ denn ſie ſind in Chriſto vnd Chriſtus in jhnen/ Chriſtus treget ſein Joch in jhnen/ vnnd ſie in Chriſto:
Seine buͤrde macht er jhnen leicht/ denn er tregt ſie in jhnen/ vnd ſie in jhm.
Darumb ſagen ſie mit S.
Paulo/ wir vermoͤgen alles in Chriſto.
Siehe nun wie hoch noͤtig einen Chriſten iſt/ vnd wie heilſam vnd nuͤtzlich/ Taͤglich zum wenigſten einmal einkehren in ſein eigen Hertz/ in GOtt vnd Chriſtum/ vmb der Ruhe willen ſeiner Edlen Seele/ vmb deß rechten gebrauchs willen deß zeitlichen/ welches zeitliche dir Gott woll goͤnnet vnd erlaubt/ ſo du in Demuth vnnd Gottes furcht wandelſt/ vnnd in Gott taͤglich wieder einkehreſt.
Ja auch vmb deines Armuts willen/ denn eine ſolche Seele verleſſet Gott nicht/ es muͤſten jhr ehe alle Creaturen dienen/ vnnd endtlich vmb deines taͤglichen Creutzes vnd Buͤrde willen/ das es dir in Chriſto ſuͤſſe vnnd leicht werde:
So erinnert dich ſolches der Geiſt Gottes der in dir iſt/ das du wuͤnſcheſt vnd ſeufftzeſt das du GOtt lauter allein lieben muͤgeſt/ vnd wenn du daran verhindert wirſt/ ſo iſt dirs leidt/ vnnd das iſt denn der rechte innerliche beruff deß Heiligen Geiſtes/ oder das anklopffen deines Breutigams an die Thuͤr deines Hertzens/ zum Lebendigen zeugniß/ das dein Hertz/ ſoll ſeine eigner thalamus vnnd Brautkammer ſein.
Die Seele muß mit dem einen vereiniget werden.
Pſal. 119.
Wie die Seele zu Gott nahe.
Creaturen ſchaden nicht weñ ſie nicht dz Hertz Gefangen halten.
Pſal. 62.
Matth. 11.
Phil. 4.
Gott goͤn net das zeitliche/ wenn nur das Hertz jhm anhanget.
Apoc. 3.
Das XIII. Capittel.
Wenn die Liebe der Creaturen außgehet/ ſo gehet Gottes Liebe ein vnd von den herrlichen wirckungen vnd affecten der Goͤttlichen Liebe in vns.
1. Joh. 2.
So Jemand die Welt Lieb hat/ in dem iſt die Liebe des Vaters nicht.
SO der Menſch Gottes will fehig werden/ ſeine Wohnung vnd Tempel ſein/ ſo muß er die Welt Liebe außziehen/ vnd ſich in der Goͤttlichen Liebe vben.
Denn er kan zur lautern Goͤttlichen Liebe nicht kommen/ er laß denn die Liebe der Welt fahren vnnd vereinige ſich mit Gottes Liebe.
GOtt muß vns aber mit ſeiner Goͤttlichen Liebe beruͤren/ ſollen wir mit jhm recht gruͤndlich vereiniget werden/ gleich wie ein Magnetſtein/ das Eyſen beruͤhret vnnd nach ſich zeuhet.
Welt Liebe muß außgehen ſol Gottes Liebe eingehen.
Nun iſt Gottes Liebe gegen die Menſchliche Seele ſo groß/ das ſie vberall leuchtet vnnd ſcheinet/ groͤſſer denn die Sonne am Himmel/ ja gegen die Sonne zurechnen/ als wenn der groſſe Himmel/ vberall lauter Sonne were/ vnd hat alſo der Ewige GOtt der die Liebe ſelber iſt keine ſchuldt/ aber ſein Liecht vnnd Gaben werden von dem Menſchen verhindert.
Denn ſo er kompt mit ſeiner Milden Zarten vnnd Edelen Liebe/ ſo findet Er der Menſchen Hertz voll Welt Liebe/ vnd voll boͤſer Geiſter/ das iſt voll Hoffart/ Geitz vnd Wolluſt/ Haß vnnd Neid/ vnnd voll boͤſer Gedancken/ als denn muß der guͤtige GOtt mit ſeiner Liebe vnd Gnade/ wider zuruͤck kehren/ denn deß Menſchen Seele iſt allbereit durch den Magneten dieſer Welt/ ja mit dem Helliſchen Magneten beruͤhret/ welcher jhn nicht zu dem Himmel ſondern zu der Hellen zeuhet/ da doch der liebe GOtt bereit iſt/ als die Sonne am Him̃el allezeit zugeben ſeinen Gnadenſchein einem jglichen Menſchen/ wenn er ſein Hertz frey lauter vnnd rein behalten koͤnte/ von der Creatur Liebe.
Darumb iſt die ſchult vnſer vnnd nicht Gottes.
Dawieder dienet nun die bewahrung vñ cuſtodia fuͤr der Welt Liebe.
Die bekerung von der Welt zu dem Lebendigen Gott/ vnd ein embſig Gebet/ das wir die Goͤttliche Liebe die vns mit GOtt vereiniget ſuchen in Chriſto/ vnnd an die Thuͤr ſeiner Heiligen Wunden klopffen/ in jm vnſer Seligkeit ſuchẽ/ ſo wird er vns auffthun vnd eingehen laſſen/ in die Liebe der vereinigung mit GOtt/ dadurch nahet der Menſch zu Gott vnd verleſſet die Welt/ ſo beruͤhret jhn denn Gott mit ſeiner Liebe/ vnnd erfrewet jhn je mehr vnd mehr.
Denn ſolte dich der liebliche GOtt nicht baß ergetzen moͤgen/ denn die Elende Nottuͤrfftige vnnd verderbte Creatur.
Gottes Liebe iſt allgemein
Wodurch Gottes wirckung verhindert werde.
Gott erfrewet beſſer als die Creaturen.
Der Menſch der nun Gott Lieb hat/ wird von allen Heiligen vnnd von allen Engeln/ vnmeſſiglich ſehr geliebet/ alſo das alle Liebe die man erdencken kan/ dieſer Liebe nicht gleich iſt.
Vnnd wenn ich GOtt liebe/ ſo haben mich alle lieb die im Himmel ſein/ vber alle maſſe vnnd vber alle Liebe auff Erden.
Denn das iſt ein vngleich ding was die wollen vnnd wuͤnſchen vnd Lieben ſo im Himmel ſein/ vnnd was die wuͤnſchen ſo auff Erden ſein.
Ja alle Heilige vnnd alle Engel haben an vnſer Gottes furcht vnd guten Wercken/ eine ſolche groſſe Frewde/ die kein Mund außſprechen kan/ denn ſie haben GOtt vnaußſprechlich Lieb/ alſo das ſeine Ehre jhnen lieber iſt denn jhre ſeligkeit.
Dieſer Liebe Gottes zeichen aber iſt/ das ſie der Creaturen mit furcht vnd Demuth gebrauchet.
Denn Gott beruͤhret den Menſchen alſo mit furcht vnnd Demuth Tag vnnd Nacht/ er Eſſe oder Trincke/ dz er alles in Kindtlicher furcht gebrauchet.
Darauff folget denn ein heimlich ſeufftzen vnnd jammern nach Chriſto/ vnnd nach der Erloͤſung von dieſer Welt/ weil der Menſch in ſeiner verderbten Natur ſo viel Suͤnde vnnd Vnflath verborgen findet/ die Gottes Liecht vnnd Gnade in jhm hindert/ daruͤber ſeufftzet er mit S.
Paulo Roͤm 7.
Ich Elender Menſch/ wer wil mich erloͤſen/ von dem Leibe dieſes Todes.
Vnnd eben darumb muß man ſeufftzen vmb Gnade/ damit man geſtercket werde/ dieſen Jammer deſto baß zu tragen/ damit man nicht zu Kranck werde in dieſem Elende.
Darumb haben alle Heiligen gejammert vnnd geſeufftzet/ wegen der angebornen eitelkeit/ vnd Fleiſchlichen Liebe/ denn ohne zweiffel mag kein Menſch der Goͤttlichen Gnade empfindtlich ſein/ deſſen Hertz mit den Creaturen beſeſſen iſt.
Denn wer GOtt ſuchet/ vnnd ſuchet etwas mit jhm er findet jn nicht.
Wer aber Gott allein ſuchet in der Warheit der findet GOtt/ vnd alles was Gottes iſt vnnd was GOtt je geben vnnd leiſten kan.
Denn wer nichts anders ſuchet noch meinet den lauter GOtt/ deme entdecket GOtt/ vnnd giebet jhm alles das Er verborgen hat in ſeinem Goͤttlichen Hertzen/ das es jhm ſo eigen iſt/ als es Gottes eigen iſt.
Die Creaturen mit furcht vñ demuth zugebrauchen.
Seufftzen zu Chriſto
GOtt alleine zuſuchen.
Das XIIII. Capittel.
Eine jede Chriſtliche Seele/ die eine Wohnung Gottes ſein wil/ muß mit groſſer Gedult bereitet werden/ vnd die Liebe Gottes behalten vnd was die Liebe ſey vnd wircke.
Eſa. 53. Chriſtus iſt wie ein Laͤmlein das zur Schlachtbanck gefuͤhret wird.
WEr ſein Hertz recht will bereiten das er mit Chriſto vereiniget bleibe/ der muß Chriſti Sinn vnd gemuͤte haben/ vnd muß ein Lemblein ſein wie er iſt/ das iſt geduͤltig vnd ſanfftmuͤtig wie Chriſtus.
Mache es nun wie du wolleſt/ wende dich hin vnnd her/ du muſt ein Schefflein vnnd ein Lemblein ſeyn/ wiltu deinem Herren nachfolgen.
Dein Herr ſpricht Matth. 10. Siehe ich ſende euch wie Schaffe mitten vnter die Woͤlffe.
Darumb mache es wie du wilt du muſt vnter die Woͤlffe/ die werden dich zauſen/ mit liſt vmb dich hergehen/ vnd zerreiſſen.
Darwieder haſtu aber keinen beſſern Sieg denn die gedult:
Die Stilligkeit/ Sanfftmut vnd williges leiden/ wie du ſolches an dem Lemblein GOttes ſieheſt.
Gleich wie nun GOtt einen wolgefallen hat an Chriſto/ dem Sanfftmuͤtigen Lemblein/ alſo gefellet jhm deine gedult wol/ vnd er will deine gedult exercieren vnnd vben.
Darumb laſſe dich ſeinem willen/ in was weiſe vnnd wege er dich auch vben will/ durch wem vnd zu welcher zeit/ Es ſey durch ſich ſelbſt oder durch Menſchen/ oder durch den Feind/ oder durch alle Creaturen/ im Himmel vnd Erden/ durch Scheltwort oder Verachtung oder was es ſey/ daß du als denn ſtille ſchweigeſt vnd leideſt.
Siehe ſo kompt denn der getrewe Hirte/ vnnd ſuchet diß Schefflein/ vnnd tregets auff ſeinem Ruͤcken/ vnnd ſo wird eine ſolche Seele vber alle Creaturen gefuͤhret zu GOtt/ denn Chriſtus fuͤhret nirgend anders hin den zum Vater.
Koͤmpt aber das blinde Fleiſchliche vrtheil vnnd ſpricht/ warumb wiltu dich alſo verachten vnnd vnterdrucken laſſen/ ſo laß die Sanfftmut antworten vnnd nicht die Rache/ vnnd ſiehe an das Vorbilde des gecreutzigten Lembleins GOttes.
Siehe zu das du ein Lemblein bleibeſt/ das iſt:
Die gedult vñ Sanfftmut behalteſt:
Vnd fuͤr allẽ dingen die Liebe Gottes/ deñ bey dem Zorn/ kan die Liebe nicht ſtehen.
O du gleubiges Hertz/ lerne was Liebe ſey.
Du meineſt das ſey Liebe/ wenn du inwendig groſſe ſuͤſſigkeit vnd Liebligkeit empfindeſt:
Nein/ dz iſt die Liebe nicht in jhrem Weſen/ ſondern es iſt nur ein ſchein wie von Fewer/ vnd ein Bluͤet oder gloſt der Liebe/ das Weſen aber der Liebe iſt/ wenn man ſich GOtt alſo leſſet/ auffopffert/ vnd ſeinem willen ergibt/ das man alles auffnimpt als von GOtt ſelbſt/ wie Job den verluſt ſeiner Kinder/ Guͤter/ Geſundtheit/ vnnd Ehre/ als von der Handt des Herren auffnam vnd GOtt preiſet.
Alſo auch der Koͤnig David die ſcheltwort Simci auffnam/ als vom Herren/ vnd blieb in der Liebe vnd Gedult ohne alle Rache/ ſo bleibet das Weſen/ die Flamme der grund vnnd quelle der Liebe rein vnd vnbeweglich/ vnd iſt mit GOtt wol zufrieden/ er mache es mit jhm wie er wolle/ nach ſeinem willen.
Vnnd ſo jhn auch GOtt mit Chriſto in die Helle fuͤhren wolte/ ſo were jhm daſelbſt wol vnnd Ruhet in dem willen Gottes/ welcher Niemandt verdirbet oder verderben leſſet.
In dieſer Liebe iſt groſſer Friede deß Hertzens/ wenn man nemlich in Gott alles Lieb hat/ auch das Creutz/ es ſey was es ſey/ auch die Feinde/ denn die ware Liebe ſchleuſſet niemand auß hie in dieſer zeit/ vñ iſt allezeit vereiniget in GOtt mit allen Menſchen.
Niemand gleubets welche ſtilligkeit vnnd ruhe dieſe Liebe dem Hertzen bringt/ denn da ruhet man in GOtt ſelbſt.
Sãfftmut vñ gedult gehoͤrt zu den warẽ Liebhabern.
Willig leyden iſt der Sieg im Creutz.
Was Liebe Gottes ſey?
Job. 1.
2. Reg. 16
In Gottes Liebe vnd Gedult iſt des Hertzens friede.
Das XV. Capittel.
Das Jeſus Chriſtus dz Ewige Wort deß Vaters in den Gleubigen Hertzen ſein Werck verrichte/ durch inwendiges einſprechen vnnd reden/ vnd wie ſolches durch Mittel der Liebe geſchehe auch wie er ſich in der Demuth offenbaret vnd zu erkennen gibt.
2. Cor. 13. Pruͤffet euch ſelbſt/ ob Jeſus Chriſtus in euch ſey.
Gottes in wendiger Troſt.
GLeich wie man des boͤſen Feindes einſprechen vnnd einraunen offt wieder ſeinen willen leiden muß: Alſo empfindet eine gleubige Seele hinwieder auch den Goͤttlichen Troſt ſo das ewige Wort in vns redet.
Dauon Taulerus ſagt:
Wiſſet daß das ewige Wort vns alſo vnaußſprechlich nahe iſt/ inwendig in vnſerm grunde/ daß der Menſch jhme ſelber noch ſein eigen Natur vnnd gedancken/ noch alles das man ſagen vnd verſtehen kan/ nicht ſo nahe vnnd ſo inwendig iſt/ als das ewige Wort im Menſchen iſt/ vnnd ſpricht ohn vnterlas in dem Menſchen/ vnnd der Menſch hoͤret das alles nicht wegen groſſer Thaubheit ſeines Hertzens/ welche vom Teuffel herruͤhret.
Denn der boͤſe Feind erteubet den Menſchen durch ſein Einraunen/ durch Weltliebe vnnd durch alles das/ ſo an der Welt hanget.
Denn der Teuffel verſuchet auch jtzo alle Menſchen/ durch alles was der Natur Liebkoſet/ vnd ſchmeichelt/ wie er die Evam verſuchte/ alſo thut er noch teglich/ durch/ Gut/ Ehr/ Freundſchafft/ durch dein eigẽ Natur/ oder was er dir einbildet/ durch lieb vnnd gunſt der Creaturen/ dardurch treibet er ſein Einraunen.
Denn er iſt allezeit bey dem Menſchen/ vnnd mercket worzu der Menſch luſt hat/ inwendig vnd außwendig mit lieb oder leid/ damit ficht er jhn an/ vnd bildets jhm ins Hertz/ daß er darfuͤr/ was GOTT durch ſeinen H. Geiſt vnnd Wort in jhm redet/ nicht hoͤren kan.
Solchem Teuffliſchen einſprechen muſtu wiederſtreben.
Denn ſo viel du deine inwendige Ohren dazu leiheſt/ ſo viel biſtu allbereit vberwunden/ Kehreſtu dich aber ſchnelle zu deinem Hertzen/ vnnd wendeſt deine Ohren ab/ ſo haſtu vberwunden.
Gleich wie nun die Liebe vnd Freundtſchafft zwiſchen frommen Menſchen/ ein geſpreche machet vnnd verurſachet vnter jhnen ſelbſt: Alſo ſo du GOtt hertzlich lieb haſt/ wirſtu ſeine ſtimme in dir hoͤren/ denn wer mich Liebet ſpricht der Herr der wird mein Wort hoͤren/ nicht allein in euſſerlichen verſamlungen der Kirchen/ ſondern in den rechten Tempel deß Hertzens.
Denn wens daſelbſt nicht gehoͤret wird/ wird das außwendige nicht viel Frucht ſchaffen.
Darumb iſt nun daran gelegen/ dz du Gott Liebeſt/ auff das du jhn hoͤreſt in deinem Hertzen mit deiner Seele reden.
Gott iſt vns neher als wir vns ſelbſt.
Gen. 3.
Teuffels einraunẽ.
Joh. 14.
GOtt redet zu vns euſſerlich vnd inner lich.
Wiltu aber wiſſen ſagt S. Gregorius/ ob du GOtt liebeſt/ ſo mercke ob du auch alles Creutz vnnd Leiden/ Truͤbſal and Elende/ mit Gedult von Gott auffnimpſt/ ohne alle Vngedult in Worten vnd Wercken/ oder Geberden: Thuſtu das/ ſo iſt kein zweiffel du Liebeſt Gott:
Iſts anders ſo Liebeſtu GOtt nicht rein/ ſondern liebeſt mehr das deine denn GOtt/ wiewol nichtes dein iſt/ als deine Suͤnde/ das ander iſt Gottes/ darumb ſiehe zu/ das du die Gaben nicht mehr liebeſt/ als GOtt ſelbſt.
Wirſtu jhn nun hertzlich Lieb haben/ ſo wirſtu manches ſuͤſſes Wort in deinem Hertzen von jhm haben vnd hoͤren:
Denn Er ſpricht ja/ wer mich Liebet dem wil Ich mich offenbaren/ Dieſe offenbahrung geſchicht durch eroͤffnung des Verſtendtniß/ durch erleuchtigung deß Hertzens/ durch denn Geiſt der Weißheit deß Erkentniß/ der ſtercke/ krafft/ verſtandes vnnd furcht Gottes:
Sonderlich aber durch eroͤffnung der inwendigen Augen/ damit du Chriſtum ſieheſt vnd kenneſt.
Wie aber der Teuffel durch ſein einraunen die inwendigen Ohren verſtopffet/ wie oben vermeldet/ alſo verblendet er auch die inwendigen Augen/ mit eigner Liebe/ mit der Liebe der Welt/ vnd der Creaturen/ vnd durch deine inwendige vnd außwendige Hoffart/ denn gleich wie du in Hertzlicher vnnd inniglicher Liebe Chriſtum muſt hoͤren in dir redẽ/ alſo muſtu Chriſtum recht ſehen lernen im Glauben/ vnnd in der wahren Demuth/ dadurch dein Hertz gereiniget vnd gelautert wird/ von dem Hoffertigen Leben.
Denn es ſagt der Herr nicht ohne Vrſach/ Selig ſind die reines Hertzens ſind/ ſie werden GOtt ſehen.
Darumb leſſet GOtt ſo manch hart vnnd ſchwer Creutz auff dich fallen/ das du in den grund der lautern Demuth verſincken ſolt/ welches alles dir zum beſten geſchicht/ vnnd iſt dir tauſentmal beſſer denn das du in guten froͤlichen Tagen/ vnnd groſſer Herrligkeit Lebeſt.
Laſſe auff dich fallen Himmel vnnd Erde/ ja alle Teuffel in der Helle davon wird dir das beſte theil werden/ denn es verſencket dich in die lautere Demut/ darein du Chriſtum recht ſehen lerneſt.
Siehe Chriſtus iſt GOtt der allerhoͤheſt vnd gewaltigeſt/ der Himmel vnd Erden gemacht/ vnnd wieder zu nicht machen konte/ vnd hat doch ſo viel leiden wollen/ vnnd gleichſam zu nicht werden wollen/ wegen ſeiner armen Creatur.
Darumb ſcheme dich du Toͤdtlicher Menſch/ das du die Hoffart vnnd eitel Ehre/ vnnd ander Leut Vrtheil haſt in dein Hertz kommen laſſen:
Vnterwirffe dich aber dem Creutz wo es auch herkompt/ inwendig vnnd außwendig/ vnnd beuge dein Hoffertiges Gemuͤte vnter die Dorne Krone Chriſti vnnd folge nach dem Gecreutzigten GOtt/ mit niedrigem Gemuͤte in warer verkleinerung dein ſelbſt inwendig vnnd außwendig/ vnnd wende fleiß an das du dich mit geduͤldigem Leiden/ vnnd Demuͤtigem Wandel in ſein Heiliges Leiden Verbildeſt/ ſo wirſtu Chriſtum recht ſehen vnnd erkennen lernen.
Denn was iſts/ das du an das Heilige Leiden deines Herren gedenckeſt/ in einer erloͤſchener blinden Liebe/ bringeſt aber Chriſti Leiden nicht in die vbung/ ſondern leſſeſts nur ein bloſſen gedancken hangen/ vnnd wilt im geringſten deiner Hoffart/ Ehre/ vnd Gemachs nicht entberen:
So wirſtu Chriſtum nimmermehr recht ſehen koͤnnen/ noch ſeine Wirckung in dir empfinden.
Den gleich wie die Sonne vnd der Himmel in der tieffe der Erden Wircken/ alſo Chriſtus in der tieffe der Demuth/ wie er deñ auch ſelber in ſeiner Niedrigkeit/ die hoͤchſten Wercke gewircket hat.
Das iſt aber die lauterkeit der Demuth/ das ein Menſch von jhm nichts halte/ noch von alle deme/ das er gethan hat/ oder hinfort thun mag/ denn iſt etwas gutes in deinem Wercke/ das iſt Gottes vnd nicht deß Menſchen.
Gedult ein zeichen der Liebe.
Die Gaben nicht mehr als Gott zulieben.
Joh. 14.
Eſat. 11.
Epheſ.
1.
Matth. 5.
Creutz fuͤret zur Demuth.
Chriſti Leiden.
Vnter Chriſti Creutz ſollen wir vns beugen.
Chriſti Leiden in vbung zubringen.
Demuth eigenſchafft.
In dieſen grund der Demuth muſtu kommen/ ſoltu die ſelige Augen haben die Chriſtum ſehen/ denn den kleinen demuͤtigen Menſchen offenbar et der Himliſche Vater die Geheimniß von Chriſto/ vnd die verborgene Weißheit/ vnnd verbirget ſie den groſſen klugen vnd Weiſen dieſer Welt.
Denn in dieſſer bloſſen niedrigkeit vnd kleinheit iſt allein das Verſtendtniß vnd Erkentniß der bloſſen lautern Goͤttlichen Warheit/ da das weſen der Ewigen Seligkeit inne verborgen liegt.
Daſelbſt offenbaret ſich die hoheit der Mayeſtet Gottes/ vnd je mehr die hoheit Gottes dem Menſchen offenbaret wird/ je mehr wird jhm bekant ſeine nichtigkeit/ vnnd daran ſol man erkennen die Warheit des Goͤttlichen einleuchtens/ den dieſelbe verſencket einen Menſchen immer tieffer in ſein eigen nichtigkeit/ auff das der Menſch nicht ſey ein liebhaber ſein ſelbſt/ denn daher iſt alle Finſterniß/ Blindheit vnd Irrthumb kommen.
Welche aber das rechte Goͤttliche Liecht empfinden/ dem duͤrſtet immer nach Leiden vnnd verkleinerung jhr ſelbſt/ vnd nachzufolgen der Lehre vnnd Exempel jhres Herrn Jeſu Chriſti/ wie denn ein ſolcher durſt der Gottſeligkeit im 119. Pſalm beſchrieben iſt/ denn der Heilige Koͤnig David wol verſtanden/ das ohne dieſelbe kein Goͤttliches Liecht vñ Weißheit/ auch kein divinũ reſponſum, kein Goͤttliche Antwort vnnd alloquium, oder einſprechen/ in deß Menſchen Seele einleuchten kan/ vnd das iſt der rechte verſtandt deſſelben langen Pſalms.
Pſal. 51.
Matth. 11
1. Cor. 1.
Gottes hoheit offenbaret vnſere nichtigkeit.
Eigner Liebe ſcha den.
Ohne Gottſelig keit kein wares Goͤttlichesliecht.
Dieſe niedrigkeit vnd demuth deß Menſchlichen Gemuͤtes/ iſt die rechte Werckſtatt Gottes/ darin GOtt alles Wircket mit ſeiner Gnade: Einem ſolchen Gottfuͤrchtigen Menſchen bleibet allezeit eine Seele voll Gottes/ vnnd ein Leichnam voll Leidens/ denn er ſich auch alles dinges vnwirdig achtet/ brauchet alles mit furcht/ nicht zur wolluſt/ ſondern iſt als ein Knecht/ der fuͤr ſeines Herren Tiſche ſtehet/ vnd jhn anſiehet/ was er wolle von jhm gethan haben/ denſelben leſſet der Herr nimmermehr ohne Gnade vnd freundlich Geſprech.
Die Seele voll Gottes/ der Leib voll Leidens.
Das XVI. Capittel.
Wie der Heilige Geiſt empfangen werde/ vnd wie er vnuerhindert in vnſer Seelen Wircke.
Eſa. 44.
Ich wil Waſſer gieſſen auff die duͤrſtige/ vñ Stroͤme auff die duͤrre.
WEnn es gienge wie zu Eliæ zeiten/ dz es drey Jahr vnd 3. Monden nicht Regnete/ vnd man weder Pfluͤgẽ noch Seaͤn kunte/ vnd es keme denn ein ſanffter/ ſuͤſſer/ vnd Fruchtbarer Regen/ davon alles Erdreich erquicket wuͤrde/ vnnd aber eines Menſchen Acker wuͤrde nicht befeuchtet/ ſondern bliebe allein trucken vnnd duͤrre/ der moͤchte wol von Vngluͤck ſagen/ ja von Gottes Vngnade vnd blutige Thraͤnen Weinen:
Tauſentmal mehr aber moͤgen die jenigen heiſſe vnnd blutige Thraͤnen Weinen/ welche den Heiligen Geiſt in dem grunde jhres Hertzens nicht empfinden/ ſondern Glaubloß vnnd Liebeloß bleibẽ/ als ein duͤrrer Steinigter Acker/ der auch des vberſchwenglichen Tonſtes des H. Geiſtes nicht theilhafftig worden/ die ſchuldt aber iſt nicht Gottes/ der ſich erbeut ſeinen Heiligen Geiſt vber alles Fleiſch außzugieſſen/ ſondern des Menſchen der den grund ſeines Hertzens nicht bereitet.
Die groͤſte bereitung aber den H. Geiſt zu empfahen iſt/ wenn das Hertz von der Welt durch den Glauben vnd Gebet zu GOtt gewendet wird/ wie der Apoſtel Hertz am Pfingſtage/ wens außgeleeret wird von den Creaturen:
Ach fuͤnde GOtt ein ſolches leeres Hertz/ Er goͤſſe den H. Geiſt mit allen ſeinen Gaben hinein/ iſt aber das Hertz der Welt voll/ ſo kans nicht voll Gottes vnnd voll Geiſtes werden.
Soll GOtt ein ſo muß die Creatur herauß.
Gleicher weiſe wie es in der Natur iſt/ die Natur leidet keine leere oder ledige ſtatt/ ſie erfuͤllets/ oder die Natur muß brechen vnd zerfallen/ vnd were etwas leere oder ledig auff Erden/ der Himmel zeuge es entweď zu ſich/ oder neigte ſich Kraͤfftiglich herunter/ vnnd erfuͤllets mit jhm ſelber.
Darumb laß dein Hertz ja nicht an den Creaturen hangen/ weder außwendig noch inwendig/ weder an deiner eignen Liebe/ noch an deinem eignen Willen/ ſondern lauter an GOtt/ ſo haſtu das aller groͤſte vnnd nuͤtzlichſte Werck vollbracht/ vnd laß dich ja deine eigne Liebe vnd Luſt nicht hindern/ denn ſolches iſt gleich als wenn ein groſſer Meiſter ein gros Werck anfienge vnnd es keme ein Kind vnd verderbets jhm alles.
So iſt der Menſch/ wenn er jhm zueignet was Gottes iſt/ vnnd ſeine Luſt vnnd Frewde darinnen ſuchet/ denn ſo verderbet er dem H. Geiſt ſein Werck/ vnd treiben ſein eigen Werck/ vnd meinet denn es ſey alles Gottes Werck in jhm/ vnd iſt doch ſein eigen Werck vnd gutduͤnckel:
Wir wiſſen aber daß wir in alle vnſerm thun vnnuͤtze Knechte ſeyn/ vnnd ein vnnuͤtzer Knecht thut vnnuͤtze Wercke.
So viel nun als GOtt beſſer iſt denn alle Creaturen/ ſo viel iſt auch ſein Werck beſſer/ denn aller Menſchen Werck/ vnnd Menſchenſatzung.
Darumb ſol Gott eigentlich vñ Adelich in dir wircken/ ſo iſt von noͤten daß du jhm ſtatt vnd raum gebeſt/ vnd das deine affecten ruhen/ vnd du Gott leideſt: Soll Gott in dir reden ſo muͤſſen alle ding in dir ſchweigen.
Darumb lieber Menſch/ Es iſt nicht alles GOttes Werck/ was in dir wircket/ ſondern es iſt deines Fleiſches vnd Blutes Werck.
Siehe zu daß du vnterſcheiden lerneſt/ vnnd nicht des Teuffels Wercke GOtt zuſchreibeſt.
Wiltu aber daß der H. Geiſt in dir wircken ſol/ ſo muſtu dieſe zwey Regeln in acht nehmen.
1. Muſtu dein Hertz von der Welt/ vnd den Creaturen/ vnd von dir ſelbſt vnd von allem deinen willen vnd affecten abwenden/ vnd abziehen/ ſo bleibet des H. Geiſtes Werck vngehindert in dir.
2. Daß du alle Zufaͤlle des Creutzes vnd Truͤbſals wo ſie auch herkommen/ vnd was es ſey inwendig oder außwendig/ als von GOtt dir zugeſchicket ohne alle Mittel annehmeſt/ vnd nicht anders annehmeſt/ als daß dich GOTT dardurch bereiten will/ zu jhm ſelber vnnd zu ſeinen groſſen Gaben.
Wenn du nun in einem Goͤttlichen Werck biſt/ vnnd es keme dir dein liebſter Freundt/ vnnd betruͤbete dich mit harten Scheltworten/ vnnd du nemeſt das alles mit gedult an/ in ſchweigen vnnd leyden/ ſo wiſſe daß es des heiligen Geiſtes Werck iſt in dir/ dardurch er dich zu ſeinem Gaben wol bereiten will.
So aber der boͤſe Geiſt/ dir boͤſe Gedancken eingibt/ ſo wiſſe daß ſie dir nicht moͤgen ſchaden/ denn ſie geſchehen wieder deinen willen.
So du auch mit deinen euſſerlichen Ampts Wercken muſt vmbgehen/ ſo ſoltu alles in der Liebe thun zu Gottes Lobe vnd Ehre/ vnd des Neheſten nutz/ ſo thuſtu es in GOtt vnd in dem Heiligen Geiſte.
1. Reg. 18.
Empfindung des H. Geiſtes.
Das Hertz zu GOtt bereiten.
Welt Liebe hindert Gottes Wirckung in vns.
Das Hertz ſol allein Gott anhangen.
Luc. 17.
Soll Gott reden ſo muß alles in vns ſchweigen.
Boͤſe Gedancken ſchaden nicht.
Das XVII. Capittel.
Wobey man mercken kan/ das der H. Geiſt in vnſer Seelen ſey.
Joh. 16.
Der H. Geiſt wird die Welt ſtraffen.
WEnn der Heilige Geiſt in vnſere Seele kompt/ das iſt:
Seine gegenwart durch ſeine Wercke erzeigt/ ſo ſtraffet er alles in vns was nicht Goͤttlich iſt vnnd was die Welt iſt:
Als Augenluſt/ Fleiſchesluſt/ vnnd Hoffertiges Leben/ vnd erwecket dawieder einen verdruß in vns.
Vnd wer daſſelbe Welt Leben/ in jhme hat/ ohne inwendige ſtraffe/ des Heiligen Geiſtes/ der ſol wiſſen das der H. Geiſt noch nicht in den grund ſeiner Seelen kommen iſt/ denn es iſt des H. Geiſtes art/ das er den Menſchen zu allen zeiten ermahnet/ treibet/ locket vnd zeuget in ein geordnet Leben/ das thut er allen denen/ die ſein warten vnd jhm ſtatt geben.
So ſtrafft der Heilige Geiſt die Suͤnden im Menſchen.
Die Suͤnde aber iſt alles was wieder Gottes heiligen Willen geſchicht/ nemlich der Vngehorſam wieder GOtt/ dieſe heimliche verborgene Suͤnde offenbaret vnnd ſtraffet der Heilige Geiſt/ wenn er zu dem Menſchen kompt/ darauß entſtehet ein inwendig Hertzeleidt/ Trawrigkeit/ Angſt vnd Pein der Seelen/ ja offt eine Helliſche Pein/ davon die Welt- Menſchen/ ſo nach der Natur Leben wenig wiſſen/ das iſt der Wareſten Zeichen eins der gegenwart des Heiligen Geiſtes.
Die aber auſſer ſolcher Goͤttlichen Trawrigkeit ſein/ vnd haben an allem jhren thun vnd laſſen/ keine Traurigkeit/ ſondern eitel Luſt vnd Wolgefallen/ die ſind in einem gefehrlichen Stande ohne Geiſt Gottes:
Hiebey mercke nun das ander Zeichen/ des gegenwertigen H. Geiſtes.
Das dritte Zeichen iſt/ wenn er vns allen Ruhm vnſers eignen Verdienſtes vnd Gerechtigkeit benimpt/ vnd fuͤr Gottes Gerichte verwelcket machet wie eine Blume welche abfellet/ vnnd wie Hew ſo verdorret/ wenn der Geiſt des Herren drein bleſet Eſa. 40. Denn der Geiſt Chriſti/ zeiget vns allein dem feſten/ vnbefleckten/ vnnd vnbeweglichen grund/ der Gerechtigkeit vnd verdienſtes Jeſu Chriſti/ vnd der Barmhertzigkeit Gottes.
Denn wehe aller vnſer Gerechtigkeit ſagt S. Auguſtinus/ ſo ſie ohne Barmhertzigkeit von Gott ſol geurtheilet werden.
Denn alle vnſere Gerechtigkeit iſt wie Vnflat fuͤr Gottes Augen.
Das vierdte Zeichẽ der gegenwart des H. Geiſtes iſt/ wenn ein Menſch ſeinen Nechſten mit erbarmender Liebe/ mit allen ſeinen Gebrechen tregt/ vnd nit leicht vrtheilet oder richtet.
Denn ſolch hochmuͤtig richten iſt ein Same vnnd Wurtzel des Teuffels/ das iſt:
Hoffart vnnd verſchmehung des Nechſten/ vnd ein wolgefallen an jhm ſelbſt/ welches alles eine anzeigung iſt daß der Heilige Geiſt nicht da iſt.
Wo aber derſelbe iſt beweiſet er ſich vnter andern alſo:
1. Er ſtraffet wens hohe noth iſt:
2. Er wartet der ſtunde/ vnd ort da es ſich wol fuͤget zu ſtraffen als man an Chriſto ſiehet.
3.
Er ſtraffet nit mit allzuharten Worten/ ſondern mit Erbarmung.
4. Verachtet er den Neheſten nicht noch verkleinert jhn in eines andern Hertzen/ ſondern er thut alles in lauter Liebe vnd Sanfftmuth.
Siehe das mercke/ ſo bleibeſtu in wahrer Demuth/ vnd in der Gnade des H. Geiſtes/ vnd dieſelbe in dir.
Werck deß Heiligen Geiſtes in der Seelen.
Suͤnde iſt vngehorſam wieder Gott.
Seelenangſt/ vñ Goͤttliche Trawrigkeit.
Vnſere Gerechtig keit in Chriſto.
Eſa. 64.
Wie man des neheſten gebre chen ſtraffen ſoll.
Das XVIII. Capittel.
Die Welt mit jhrer Kurtzweil treibet aus den H. Geiſt/ vnd fuͤhret ein den Welt- Geiſt/ welcher die Seele jhrer Edelen vnd hoͤchſten ruhe beraubet.
1. Petr. 2. Enthaltet euch von den Fleiſchlichen Luͤſten welche wieder die Seele ſtreiten.
Dieſer Welt freude.
DIE Weltkinder ſuchen Luſt vnd Freude dieſer Welt/ die Kinder Gottes aber fuͤrchten ſich darfuͤr/ als fuͤr der Lockſpeiſe des Teuffels/ dardurch ſie von GOtt jhrem hoͤchſten Gut abgeriſſen werden.
Wiltu nun dieſen Edlen Schatz in deinem Hertzen behalten/ ſo huͤte dich fuͤr den vrſachen vnd gelegenheiten/ dardurch du dieſes hoͤchſten Gutes beraubet wirſt:
Neinlich fuͤr der Geſellſchafft vnd Kurtzweil der Welt/ ſo ſie treiben in Worten vnnd Wercken/ Ja fuͤr allem Werck darin Gottes Lob vnnd Ehre nicht iſt.
Muſtu aber ja nothhalben wieder deinen willen darbey ſein/ ſo ſiehe zu/ das du allezeit bey dir ſelbſt bleibeſt mit einem waren einkeren in dein Hertz zu GOtt/ ſo behelſtu allezeit den Heiligen Geiſt/ Friede vnd Frewde wo du dich hinkehreſt.
Vnd ſo mag dir die Welt mit jhrer Vppigkeit nicht ſchaden.
Alſo war die Koͤnigin Eſther inwendig von Hertzen demuͤtig/ ob ſie wol außwendig mit Koͤniglichem ſchmuck gezieret war.
Alſo war David klein in ſeinem Hertzen in ſeinem groſſen Reichthumb:
Joſeph hatte ein keuſches Hertz in dem wolluſtigen Hauſe ſeines Herren: Alſo gibt der H. Geiſt allezeit den ſeinen die Goͤttliche furcht/ die ſie fuͤr der Welt vnnd jhrer Vppigkeit behuͤtet/ auff das ſie den innerlichen Geiſtlichen Friede nicht verlieren/ noch die Ruhe jhrer Seelen.
Diß iſt die furcht Gottes die der Weißheit anfang iſt.
Darumb keyret ſich ein Gottfuͤrchtig Hertz nicht zur Welt/ ſondern wendet ſich voͤder Welt zu Gott/ vnd ſuchet ſeine Luſt/ Ruhe/ Friede vnd Frewde allein in Gott.
Denn das iſt die Frucht der waren Rewe/ nemlich ein abkehren von allen dem das nicht lauter GOtt iſt/ oder deſſen des GOtt nicht eine Vrſach iſt.
Vnd ein wares zukehren zu dem lautern vnnd waren Gut welches GOtt iſt vnd heiſt.
Denn ſo wir das nicht gethan haben/ ſondern vnſer Leben in der Welt Vppigkeit verzehret haben/ das ſol vns vnſer Lebetag gerewen.
So aber ein Menſch daſſelbe thut/ vnnd were er noch ſo ein groſſer Suͤnder geweſt/ ſo frewet ſich GOtt vber jhn/ vnnd wil nicht anſehen ſeine Suͤnde/ ſondern ſeinen Glauben/ wie er begehret gegen Gott zu ſein/ von grund ſeines Hertzens.
So eine groſſe begierde hat GOtt zu deß Menſchen Heil/ welchem doch ſo offt wiederſtanden wird/ damit das ſie ſich zur Welt von Gott abwen den/ vñ treiben alſo mit Gewalt Gott auß jhrem Hertzen/ ď ſie doch mit ſeiner ſuͤſſen gegenwart begehret zubeſitzen/ darumb ſo muß ein Menſch der Welt abſterben/ will er Gotte leben: Dabey befindet ſichs/ dz der meiſte theil der Welt Gottes Feinde ſey.
Ach wie ſind wir Gott ſo manchen Todt ſchuͤldig/ biß die boͤſe Natur ſterbe/ inwendig vnd außwendig/ biß das ein Goͤttlich Adelich Leben folge.
Dieſe Toͤdtung geſchicht durch mancherley Creutz vnnd Anfechtung inwendig vnnd außwendig/ welche vnſer vergifften Natur Artzney ſind/ dieſelbe von jhrer boͤſen Gifft zuheilen/ auff das ein Goͤttlich Leben in vns angefangen werde/ darumb dieſelbe Anfechtung hoch noͤtig vnd nuͤtzlich ſein/ vnd wenn ſie vberhin weren vnnd außgeſtanden/ ſolten wir ſie billig alle wiederruffen/ vnnd bitten das ſie moͤchten wiederkommen/ auff daß das boͤſe in vns getoͤdtet/ vnnd Gottes Werck in vns gepflantzet wuͤrde.
So lerneſtu das aller Edelſte Werck/ nemlich der Welt abſterben in Liebe vnd Leidt/ vnd daſſelb in einem ſtillſchweigen vnnd hoffen/ heimlich/ inwendig/ ohne alle klage:
Denn die alſo klagen mit vngedult/ die bezeugen das ſie der Welt nit wollen abſterben/ das iſt/ das ſie wenig gutes in jhnen haben/ vnd wenig Goͤttliches Liechtes in jhrer Seele.
Denn GOtt kan im Menſchen nicht leben/ ſo er nicht der Welt abſtirbet/ Sintemal je mehr man der verderbten Natur lebet vnnd jhrer Luſt/ je weniger man GOtt lebet vnd ſeinen Willen:
Vnd je weniger man der Natur lebet vnnd jhrer Luſt/ je mehr man GOtt lebet vnd ſeinen Willen: Summa/ je mehr jhr dem Geiſt wollet leben/ je mehr jhr der Natur vnd dem Fleiſch muͤſſet ſterben.
Wie man ſich in der Welt Geſellſchafft ſol verhal ten.
Gottes furcht bewaret fuͤr der Welt Vppigkeit.
Pſal. 111. Syr. 1.
Wahre beſtendige freude in Gott.
Was ware Rewe ſey.
Gottes Augen ſehen auff den Glauben.
Mundo moriendum vt DEO poſſimus vivere.
Dz Creutz iſt vnſerer vergifften Natur Artzney.
Vngeduͤltiges klagen im Creutz iſt ein Zeichẽ das man der Welt noch nicht abgeſtorben.
Das XIX. Capittel.
Vom inwendigen Gebet deß Hertzens/ vnd vom rechten verſtand deß Vater vnſer.
Roͤm. 8.
Wir haben einen Kindlichen Geiſt empfangen/ durch welchen wir ruffen Abba lieber Vater.
GLeich wie GOtt groſſe ding in den demuͤtigen Hertzen Wircket/ alſo auch der Heilige Geiſt/ das Kindtliche Gebet.
Denn ohne den H. Geiſt geſchicht kein wares Gebet/ denn der Heilige Geiſt ruffet vnd ſeufftzet in vnſer Seele/ vnd iſt vnſer Seelen ſprache vnd geſchrey/ ja vnſer Leben.
Denn gleich wie die Seele das Leben iſt vnſers Leibes/ alſo lebet die Seele von dem Heiligen Geiſt/ vnnd er iſt vnſer Seelen Leben.
Nun iſt aber der Heilige Geiſt ein zeuge der Goͤttlichen Kindtſchafft/ vnnd der Himliſchen geburt auß Gott/ wer dieſelbe recht weis zugebrauchen/ im Glauben an Chriſtum/ in der Liebe deß H. Geiſtes/ auff die guͤtigkeit deß Milden vnd Ewigen Vaters/ der wird groſſe Himliſche Guͤter von jhm erbitten.
Denn vnſer Gott iſt ſo guͤtig vnd freundtlich/ wer es recht verſtuͤnde/ er bete jhm alles ab/ denn er iſt gantz leicht zuerbitten von ſeinen Kindern/ die ſich gruͤndlich zu Ihm kehren.
Aber diß gruͤndliche zukehren zu Gott/ das muß GOTT ſelber wircken.
Darumb ſollen jhn ſeine Kinder taͤglich bitten.
Daher kompt das rechte inwendige Gebet deß Hertzens/ durch die rechte zuneigung zu GOtt.
Diß inwendige Gebet durchdringet die Himmel/ in dem man den Lieblichen Fußſtapffen vnſers Herrn JEſu Chriſti nachfolget auß groſſer Liebe/ nicht auß zwang wie Simon von Cyrene/ den man zwingen muſte dem Herrn ſein Creutz nach zueragen.
Denn ſo Barmhertzig iſt GOtt/ das Er nicht warten mag biß vir jhn bitten.
Er gehet vns entgegen vnnd bittet vns/ das wir ſeine Freunde ſein wollen/ denn Er begeret von vns das wir wollen das Er vns vergoe/ vnnd wie Er thut/ das wir auch alſo vnſern Neheſten thun.
Selig iſt er dieſe Liebe Gottes erkennet vnnd erſtehet/ vnnd dieſelbe in dem Gecretzigten Chriſto recht lernet anſchawe/ derſelbe Betet in ſeinem Hertzen mehr denn alle außwendige Stimm auff Erden.
Warhafftig ein einiger Gedancke/ vnnd durchſchwang durch die Wunden vnſers Herrn JEſu Chriſti/ im Glauben Liebe vnd Andacht/ iſt GOtt lieber denn alle Orgeln/ Glocken/ Geſenge vnd Music vnd Seitenſpiel.
Gebet iſt eine Wirckung deß H. Geiſtes.
Roͤm. 8.
Gal. 4.
Der Heilige Geiſt iſt vnſerer Seelen Le ben.
Gott iſt leichtzuerbitten.
Inwendiges Gebet.
Chriſti Gebet.
Ein Chriſt ſoll in ſeinem gantzen Leben auß Liebe alles thun/ vnnd ſich in den Gecreutzigten Chriſtum verbilden:
Was moͤchte einem ſolchem Gehorſamen Kinde GOtt verſagen/ das er jhm nicht gebe:
Darumb auff das wir wiſſen moͤchten wie wir ſollen bitten/ hat vns vnſer Herr das Vater vnſer gelehret/ daſſelbe iſt ſo Edel vnnd Koͤſtlich mit ſeinen Guͤtern/ das wir nichtes Koͤſtlichers vnd Edelers bitten koͤnnen Deñ ſonſt wuͤſten wir nicht was wir fuͤr groſſe Guͤter bitten ſolten.
Denn iſt nicht Gottes Reich ein vber gros Gut:
Nun iſt GOtt ſelbſt ſein Reich/ vnnd in denſelben Reich/ reichet er in alle vernuͤnfftige Creaturen/ vnd darumb iſt das vmb welches wir bitten warhafftig GOtt ſelbſt/ mit allem ſeinen Reichthumb.
In denſelben Reich wird ja GOtt vnſer Vater vnnd beweiſet ſeine Vaͤterliche Trew/ vnnd Liebe in deme/ das er in vns ſein Reich erbawet/ auff das er in vns ſtatt vnnd raum finde zu Wircken ſein Edeles Werck/ das iſt die Heiligung ſeines Namens/ das er groß vnnd herrlich in vns erkandt werde.
Alles aus Liebe zuthun.
Gottes Reich iſt er ſelbſt.
In dieſem ſeinem Reich in vns/ Wircket er auch ſeinen Edelen willen/ ohne alle hinderniß/ alſo geſchicht ſein Wille auff Erden das iſt in vns/ als ein Himmel/ das iſt in jhm ſelber.
Alſo ſieheſtu was vns GOtt geben will/ wenn wir Beten/ nemlich ſich ſelbſt/ Er beut dem Menſchen nichts weniger denn ſich ſelbſt/ wie er zu Abraham ſagt/ Ich bin dein Schildt/ vnnd dein ſehr groſſer Lohn.
So gibt vns vnſer Vater auch das Taͤgliche Brodt/ das iſt/ er gibt vns alle ſeine Creaturen zu Dienſte/ vnd in denſelben ſeine Guͤtigkeit vnnd Mildigkeit.
Denn ein recht GOtt ergeben Hertz/ dar in GOtt ſeinen Willen wircket/ iſt faͤhig aller Gaben Gottes/ vnnd aller Tugenden die GOtt je gab oder geben will.
Denn GOtt wil noch kan vns wegen ſeiner groſſen Liebe vnnd Erbarmung nichts verſagen/ was vns nuͤtze vnd noth iſt Leiblich vnnd Geiſtlich als deme beym beſten bewuſt vnnd bekant iſt vnſer Elende.
Darumb hat er vns auch zu erkennen gegeben/ vnſer Elend vnd Suͤnde/ vmb vnſers beſten willen/ vnd gelehret/ wie ſich der Menſch fuͤr Gott demuͤtigen ſolle/ vnnd ſich fuͤr Gottes Fuͤſſe legen/ vnd ſprechen:
Vergib vns vnſer Schuld/ als wir vnſern Schuͤldigern vergeben/ denn ſo barmhertzig iſt Gott/ daß er vns die Vergebung anbeut/ vnd lehret vns wie wir von Hertzen begeren vnnd wollen ſollen/ daß er vns vergebe/ anzudeuten/ Er ſey aus grundloſer Liebe vnd gnade/ ehe vnd mehr zu vergeben geneigt als wir jhn geneigt ſein zu bitten:
Ja auff daß er vns auch lehre daß ſeine Liebe von vns erfordere vnſerm Nechſten alſo auch zu thun/ vnnd ein ſolch Hertz gegen jhm zu haben/ wie er gegen vns.
Denn ein wahres Kindt Gottes ſchleuſſet niemand aus/ aus ſeiner liebe/ noch aus der Liebe Gottes:
Ja die Kinder Gottes werden alſo ſanfftmuͤtig vnnd guͤtig/ moͤchten ſie das Edle Reich GOttes/ allen Menſchen mittheilen/ das wehre jhre Freude/ vnd moͤchten ſie alle Menſchen ſelig machen ſie theten es gerne.
Aus ſolcher Erkentnis vnnd abbittung der Suͤnden/ erkennet der Menſch/ daß er auſſer Gott vñ ſeinem Reich/ Troſtloß Arin vnnd Elend iſt wegen der groſſen Schwachheit vnnd gebrechligkeit der Natur/ darumb hat vns der Herr ferner befohlen zu bitten/ daß vns GOTT nicht wolte laſſen fallen in Verſuchung/ dardurch vns der boͤſe Feind von Gottes Reich/ Heiligem Willen vnd Heiligen Namen abzufuͤhren vnterſtehet/ ſondern daß er vns von dem Boͤſen erloͤſen wolle/ das iſt von vnſerm eignẽ willen/ der boͤſen hochverderbte Natur/ welche in vns das Reich/ vnnd willen Gottes hindert/ vnd die Ehre ſo allein dem Namen GOTTES gebuͤhret.
Denn das Reich iſt ſein/ vnnd ſol ſein bleiben/ die Krafft iſt ſein vnnd bleibet ſein/ die Herrligkeit iſt auch ſein/ vnnd ſoll vnnd wird in Ewigkeit allein ſein bleiben.
Vnnd in dem wir ſie jhm allein geben/ in dem bleibet ſie vns auch.
Geben wir ſie jhm nicht allein/ ſo verlieren wir ſein Reich Krafft vnd Herrligkeit/ denn wir Heiligen ſeinen Namen nicht recht/ thun auch ſeinen Willen nicht recht:
So bleiben wir denn auch auſſer ſeinem Reich/ haben keine vergebung der Suͤnden/ vnd keine Erloͤſung von allem boͤſen.
Gen. 15
Wahre Sanfftmuht vnd Guͤtigkeit.
Gott allem gebuͤrt Ehre/ Krafft vnd Herrligkeit.
Das XX. Capittel.
Die Demuth muß in den grund deß Hertzens geleget werden/ darauff alle Werck deß Menſchen muͤſſen erbawet werden/ oder es fellet alles zu grunde was der Menſch in ſeinem gantzen Leben erbawet hat/ vnd wie durch Demuth der Sathan vberwunden werde: Wie in der Demuth wahre Buſſe ſey:
Wie Demuth das Creutz williglich trage vnd das Hertz in Ruhe erhalte.
1. Petri 5. Haltet feſt an der Demuth.
DAs Werck das beſtehen ſoll/ muß auff den grund der Demuth erbawet werden/ denn der Menſch vermag von jhm ſelbſt nichts.
Darumb wenn du etwas anfahen wilt/ ſo falle nieder fuͤr dem Brunnen der vberflieſſenden Gnade Gottes vnd bitte Ihn demuͤtiglich das ſein Goͤttliche Ehre/ Lob vnd Preiß in deinem Wercke moͤge geſuchet werden/ denn auſſer Gottes gnade iſt alles dein thun Suͤnde vnd Verdamnis.
Wer nun diß thun kan/ vnd allem des liebſten willens GOttes warten/ in der ſtille in hoͤchſter Demuth/ vnnd ſeine eigen Nichtigkeit anſehen:
Sich in hoͤchſter Liebe Gott ergebẽ kan/ in demſelben wircket Gott ſolche Wercke die nicht außzuſprechẽ ſeyn/ wie im gegentheil die leidige Hoffart alle ding fuͤr Gott vnwerth vnnd zu einem grewel machet/ vnd alle Wercke des Menſchẽ verderbet vnd beſtecket/ vnd zu grunde reiſſet.
Darumb haben wir viel mehr vrſach vns zu demuͤtigen/ denn zu ſtoltzieren/ denn wir ſind ja erſtlich kommẽ aus einem lautern Nicht/ vnnd werden wieder zu einem lautern Nicht/ vnnd ſind weniger denn ein Schatte der verſchwindet.
Wir befinden auch die groſſe vergifftung vnnd verderbung vnſer Natur/ daß wir alle zu groſſen Suͤndẽ geneiget ſein.
Deñ ſo vns Gottes gnade vnd Barmhertzigkeit nicht erhielte/ ſo fielen wir teglich in die allergroͤſſeſtẽ Suͤnde/ vnd in die ewige Verdamnis/ wuͤrden allen Teuffeln in der Helle ewig zu theil:
So kanſtu auch den boͤſen Geiſt nicht beſſer vberwinden/ denn durch Demuht/ denn der boͤſe Geiſt iſt hoffertig vnnd will nicht mit hoffart vberwunden ſeyn/ ſondern mit Demuht:
Durch Hoffart wird er geſtercket/ denn die Hoffart iſt eine Wuͤrtzel des Sathans.
Wenn du dich aber in lauterer Demuht zu Gott wendeſt/ von allen Suͤnden/ jtzo vberwindeſtu den Teuffel/ daß er mit ſchanden dauon fliehen muß.
Es iſt ein erbermlich ding/ daß ſich ein Menſch alſo vom Teuffel vberwinden leſſet/ da doch ein Chriſt iſt mit GOTTES Wort/ Geiſt vnd Krafft geruͤſtet.
Es iſt gleich als weñ ein wolgeruͤſter Man ſich niederlegte fuͤr einer Fliegen/ vñ lieſſe ſich zu tode ſtechen vnd beiſſen.
Denn bey den Demuͤtigen iſt die gnade Gottes ſo ſtarck vnd mechtig/ dz ein Menſch dadurch warhafftig den Sathan vberwinden kan/ wenn er jhm Maͤnnlich durch Gottes Krafft vnnd Gnade wiederſtehet/ vnnd ſo kan jhm auch der Sathan nichtes angewinnen.
Denn warhafftig ſo jhr dem boͤſen Feinde nicht habt wiederſtanden/ vnnd jhn durch Gottes Krafft vberwunden/ ſondern euch vberwinden laſſen/ ſo werdet jhr der Teuffel ſpott ſein an jenem Tage in Ewigkeit/ das jhr dem Sathan gefolget habt: Alſo lernet die Frucht vnd Gnade der Demut verſtehen.
So wird auch in den Demuͤtigen Seelen erwecket ein ſtetiger hunger vnnd durſt nach Gottes Gnade/ denn das iſt der Demuth eigenſchafft/ vnd ſo kans denn GOtt nicht laſſen/ Er muß dieſen hunger ſaͤttigen.
Er kan jhn aber nirgendt mit ſaͤttigen/ denn mit jhm ſelber/ denn es kan in Ewigkeit der Hunger vnnd Durſt der Seelen nicht geſaͤttiget vnd geleſchet werden/ denn mit GOtt ſelber.
Solch einen hefftigen durſt hat die erleuchtete Seele in jhr nach GOtt.
In dieſer Demuth iſt gegruͤndet die wahre Buſſe/ da der Menſch von Hertzen die Suͤnde berewet/ ſeine grundtloſe vnreinigkeit/ verborgene boßheit/ vnnd abgruͤndtliche verderbung ſeines Hertzens ſiehet/ vnnd im Glauben ſich an Gottes vnuerdiente Gnade helt/ vnd fehet an Gott Hertzlich zu Lieben/ ſich dem Willen Gottes zu laſſen/ vnd ſich jhm gantz zu ergeben/ alſo das was Gott wil/ das wil er auch.
Einem ſolchen Menſchen vergibt Gott Mildiglich/ wil auch von deſſelben Suͤnde nicht wiſſen/ ſondern wil ſie vergeſſen/ vnd nicht mehr gedencken.
Denn er hat ſich von Suͤnden zu Gott bekeret/ ſo hat ſich auch Gott zu jhme gekehret/ vnnd wil ſeine Suͤnde nicht mehr wiſſen.
So nimpt auch die wahre Demuth alles Creutz von Gott williglich auff/ als ein ſolch Mittel/ dadurch vns Gott zu vielen gnaden bereitet/ vnd nimpt es nicht auff als von Menſchen/ es komme her wo es wolle/ ſondern lauter allein von Gott vnnd ſpricht:
Biß willkommen mein lieber Freundt/ ob ich mich deiner gleich hie nicht verſehen hette/ ſo kompſtu mir doch nicht zur vnzeit/ GOtt wil einen Heiligen auß mir machen vnnd einen gelaſſenen Menſchen.
Letzlich ſo behelt die wahre Demuth den Menſchen allezeit im Friede/ auch im groſſen gluͤck vnnd vngluͤck/ in den gaben Gottes.
Er gebe oder nehme/ ſo bleibet er gleich/ vnd nimpt alle ding von Gott gleich/ lieb vnd leidt/ ſawr vnnd ſuͤſſe.
Alſo fehet denn Gottes gnade an groſſe ding zu wircken in den demuͤtigen/ denn zuuor haben ſie jhre eigne Wercke gethan/ auß jhnen ſelbſt/ aber nu tregt ſie Gott vnd wircket alle jhre Wercke ja ſeine Wercke in jnen/ vnd durch ſie.
Demuth ein grund aller gutẽ Werck.
Auſſer Gottes gnade alles ſuͤnde.
Hoffart verderbet auch die beſten Werck.
Gruͤnde vnd vrſachen der Demut.
Dem Teuf fel zu wiederſtrebẽ.
Demuͤtig Hertz duͤr ſtet nach Gott.
Wahre Rewe koͤmpt her aus der Demut
In demuͤtigem Her tzen warer friede.
Das XXI. Capittel.
Ein Menſch ſol ſeine Luſt vnd Frewde nicht haben an den Gaben ſondern an Gott ſelbſt/ vnd von verleugnung ſein ſelbſt.
Pſal. 32. Frewet euch deß HErren/ ſeidt froͤlich jhr Gerechten/ vnd ruͤhmet alle jr frommen.
DIE wahre Liebe Gottes ſuchet vnd meinet Gott lauter allein in allen dingen vñ nicht ſich ſelbſt/ beluͤſtiget ſich allein in Gott/ in dem hoͤchſten Ewigen vnerſchaffenẽ gute/ vñ nit in den Creaturen/ vnd ſolches innerlich im grund der Seelen/ da dz Reich Gottes iſt.
Deñ die Seele hat vber die natuͤrlichen Kreffte/ ſo dem Leibe das Leben vnd bewegung geben/ ein verborgenes innerliches/ bloſſes/ lauteres weſen/ welches mit der zeit vñ mit der Welt nichts zuthun hat/ da iſt der ſitz vñ die ſtatt Gottes/ abgeſchiedẽ von allen euſſerlichen Irrdiſchen dingen/ da wircket der H. Geiſt ſeine Gaben/ vnnd treibet dieſelbe auß in die Kreffte der Seelẽ/ in Weißheit/ Verſtandt/ Sprachen vnnd Erkentniß.
Darein fellet denn die Liſtige Natur/ vnd erfrewet ſich der Gaben mehr als Gottes/ befleckets mit eigenen Wolgefallen vnnd Luſt/ liebet die Gaben mehr als den der ſie geben hat/ welches eine falſche betriegliche frewde vnd liebe iſt.
Denn die Gaben Gottes ſind nicht Gott ſelbſt/ darumb ſol deine Luſt allein in Gott ſein vnnd nicht in den Gaben/ wenn ein Menſch die Gaben empfangen hat/ ſo ruhet er darin vnnd hat ſeine Luſt darin/ es ſey was es wolle/ eine Erkentniß/ Liecht/ oder ſuͤſſigkeit Gottes/ ſo meinet er es ſey alles genug/ aber mit nichten/ es mangelt noch viel/ denn das iſt noch nicht Gott ſelbſt.
Denn wir ſind zu vnmeſſigen groſſen dingen geſchaffen vnd beruffen/ nemlich Gottes ſelbſten theilhafftig zu werden.
Darumb nimpt das Gott hoͤchlich fuͤr vbel/ das wir vns an kleinen dingen benuͤgen laſſen/ denn er iſt nichts ſo willig vnd bereit vns zu geben/ als ſich ſelbſt/ vnnd das in hoͤchſter Edelſter weiſe.
Vnnd wenn ers beſſer hette denn ſich ſelbſt/ ſo gebe ers vns/ darumb weil wir Gottes begierde ſein/ denn Gott begeret nichts ſo hoch als vns/ derwegen ſol Gott hinwieder vnſer hoͤchſte begierde ſein.
Demnach ſollen wir nicht in den Gaben Ruhen/ ſondern in Gott/ vnd ſollen vns nirgend an begnuͤgen laſſen denn an Gott ſelbſt.
Denn welche Gabe were demſelbẽ zu groß zugeben/ der ſich ſelbſt gentzlich geben hat vnnd geben wil?
Die boͤſe Natur aber iſt alſo ſehr auff ſich ſelbſt geneigt/ mit eigner Liebe vnd Ehre/ das ſie jhr allezeit zueignet das jhr nicht gebuͤret/ vnnd darin Luſt vnnd Frewde ſuchet/ das doch ein frembd Gut iſt/ vnnd im Augenblick kan wieder genommen werden/ wie der Kuͤrbis Jonæ: Beflecket auch die guten gaben Gottes/ vnnd hindert GOtt an ſeinen Wercken.
Denn die Elende Menſchliche Natur iſt durch die Erbſuͤnde/ alſo hoch vnnd tieff durch vnnd durch vergifftet/ das der tauſende Menſch die verborgene boßheit/ ſeines Hertzens nicht erkennet oder verſtehet/ wie der 19. Pſalm ſpricht:
Vnnd wegen ſolcher vergifftigung liebet ſich der Menſch mehr denn GOtt/ ſeine Engel vnd was Er je geſchaffen hat.
Dieſen tieffen Abgrundt der verderbung Menſchlicher Natur/ koͤnnen alle Gelehrte Leute nicht gnugſam außreden/ koſtet demnach viel muͤhe dieſen falſchen grundt/ im Hertzen vmbzuſtoſſen vnnd außzureuten.
Denn diß iſt die rechte Abnegatio vnd verleugnung ſein ſelbſt/ davon vns vnſer Herr Predigt/ wollen wir anders ſeine Juͤnger ſein vnnd kan ehe ein Menſch alles zeitliche verlaſſen/ Golt/ Silber/ Heuſer vnd Schloͤſſer/ denn er ſich ſelbſt verlaſſen vnnd verleugnen kan/ ſo tieff iſt diß Gifft eingewurtzelt in die Natur.
Zu dieſer verleugnung muß vns Gott durch mancherley Creutz zwingen/ vnnd alles Creutz iſt zu dieſem Ende gerichtet/ vnnd was denn alſo dem Menſchen wiederſtehet euſſerlich vnd innerlich/ Leiblich oder Geiſtlich/ iſt von GOtt hiezu verordnet/ ja von GOtt Ewiglich dazu verſehen.
Eigenſchafft der waren Lie be Gottes.
Luſt ſoll nicht ſein in den Ga ben.
GOtt ſelbſt einig zu lieben.
Gott gibt ſich vns ſelbſt.
Jon.
4.
Tieffe ver derbung Menſchliches Hertzens.
Sich ſelbſt verleugnen iſt ſehr ſchwer.
Das XXII. Capittel.
Wie vnſer Werck Gott gefallen/ wie wir bey GOtt Gnade erlangen moͤgen/ vnd gerecht werden/ auch wie ein Menſch ſeiner Gaben/ ſo er von Gott empfangen./ leichtlich Mißbrauchen/ vnd ſeine Seele ſchendlich beflecken kan/ vnd wie er ſeiner Gaben recht gebrauchen ſoll.
Pſal. 37. Habe deine Luſt an dem HErrn/ der wird dir geben was dein Hertz wuͤnſchet.
Auſſer der Gnaden Gottes ge ſchicht kem gut Werck.
WEil der Menſch von Natur iſt vnter Gottes Zorn/ ſo ſind auch alle ſeine Natuͤrliche Wercke/ vnter Gottes Zorn/ Er thue denn auch ſo hohe Wercke fuͤr der Welt/ als er immer wolle/ denn er kan auſſer der Gnaden Gottes/ nichts thun das Gott Wolgefalle/ iſt er aber in Gnaden/ ſo ſind alle ſeine Wercke in Gnaden/ vnnd gefallen GOtt wol/ denn Gottes gnade wircket dieſelbe in jhm.
Darauß folget nun das du mit S.
Paulo/ alle deine Gaben/ der gnaden Gottes ſolt zuſchreiben/ vnnd nicht dir ſelbſt/ auch nicht darin deine Gerechtigkeit vnd Seligkeit ſuchen.
Denn hette ein Menſch alle die Marter gelitten/ die alle Heiligen gelitten haben/ vnnd alles gethan/ das alle Chriſten je gethan haben/ oder immer thun moͤgen biß ans Ende der Welt:
Vnnd wenn du dich alle Tage lieſſeſt toͤdten/ vnnd wieder Lebendig machen/ vnd Steine vnd Dorne Eſſeſt/ hiemit koͤnteſtu keine Gnade erlangen auß dir ſelbſt/ ſondern ſencke dich durch den Glauben in die tieffeſte grundtloſeſte Barmhertzigkeit Gottes in Chriſto/ mit einem Demuͤtigen gelaſſenen willen vnter Gott/ vnd alle Creaturen/ ſo wird dirs Chriſtus allein geben auß groſſer Mildigkeit/ vnd freyer reiner Liebe vnd Barmhertzigkeit/ wie vnſer lieber Herr ſpricht:
So jhr alles thut ſo ſprechet/ wir ſind vnnuͤtze Knechte geweſen.
Ach Barmhertziger GOtt/ wie iſt vnſer Gerechtigkeit aus vns ſelbſt/ ſo ein arm ſchnoͤde ding fuͤr den Augen GOttes/ Ein Vnflat/ wie Eſa. außſagt.
Denn alle Wercke die alle Menſchen vnnd Creaturen wircken oder wircken moͤgen/ biß an das Ende der Welt/ die tuͤgen alle zu vnſer Gerechtigkeit lauter nichts.
Gehe aber durch die ſicherſte Pforte in das Erbe/ vnnd opffere Chriſti vnſchuͤldi- „ges Leyden/ fuͤr dein verſchuldes Leyden/ ſeine vnſchuͤldige Gedancken fuͤr deine ſchuͤldige gedancken/ ſeine Heilige Wort fuͤr deine ſchuͤldige Wort/ vnnd alſo alle ſeine Wercke/ ſeine Armut/ Gedult/ Sanfftmut vnd Liebe/ fuͤr alles das/ ſo dir gebuͤhrt außwendig vnd inwendig/ vnnd ſiehe allezeit Chriſtum an ſo du bey GOtt wilt gnade haben/ vnnd kehre zu jhm wie der verlorne Sohn thut/ ſo wird er dich mit Freuden auffnehmen.
Er wird ohne zweyffel ſein weſen/ nach ſeiner gewoͤhnlicher guͤtigkeit/ vmb deiner Suͤnde willen/ ſo ſie dir leid ſeyn/ nicht endern.
Es iſt doch ſein eigner milder Schatz/ den er allen anbent aus lauter guͤte/ vnd iſt jhm ein geringes dir deine Schuld zu vergeben/ wenn du jhm daſſelbe nur getraweſt.
Denn ſeine Hand iſt nicht verkuͤrtzet/ daß ſie dir nicht helffen koͤnte.
Vnd ſo viel Armer vnd Elender du in deinen ſelbſt Augen fuͤr jhn koͤmpſt ſo viel mehr du jhm angenehmer biſt/ vnnd er dich von ſeinem gut ſelbſt herrlich begaben vnnd Reich machen will/ denn gleich wie ein Tropffen gegen dem Meer/ alſo ſind aller Menſchen Suͤnde gegen der grundloſen guͤte Gottes.
So du nun in gnaden biſt/ ſo ſind alle deine Wercke in gnaden/ vnnd alles was GOtt gefellet das gefellet jhm in ſeinem eingebornen Sohn/ vnd alles was Gott lieb hat/ das hat er lieb/ in ſeinem eingebornen Sohn/ darumb ſol der Menſch alſo leben/ das er eins ſey durch den Glauben mit dem eingebornen Sohn Gottes/ ſo iſt er vnd alles das ſein/ bey Gott in Gnaden.
Hie muſtu aber mercken/ ſo dir Gott als ſeinem gnaden Kinde Gaben gibt/ daß du dich nicht in denſelben ſolt beluͤſtigen/ ſondern allein an Gott deinen Vater:
Am Herrn ſoltu/ wie der Pſalm ſagt/ deine Luſt haben/ vnnd nicht an deinen Gaben/ nicht ſoltu deine Luſt vnd ergetzung ſuchen in den Gaben/ ſondern allein in Gottes Lob vnnd Ehr/ das allein ſein Goͤttlicher wille in dir/ vnd durch dich moͤchte vollbracht werden/ vnd in allen Creaturen.
Gleich wie ein Waſſer außfleuſſet vnnd wieder einfleuſſet in ſeinen Vrſprung: Alſo trage deine Gaben wieder in jhren Vrſprung/ in GOtt/ darauß ſie gefloſſen ſein.
Darumb wiltu nu deiner Gaben recht gebrauchen/ ſo mercke folgende Regel:
Wenn du alle Goͤttliche Gaben hetteſt/ im Himmel vnd Erden/ vnd aller Heiligen gute Werck/ ſo bald du dich dar in beluͤſtigeſt/ vnnd deine eigen Luſt vnnd Frewde darin ſucheſt/ ſo bald iſt diß Gut alles beflecket/ mit Vntugendt vnd Abgoͤtterey.
Denn du ſolt an keinem dinge Luſt Ruhe vnd Frewde haben/ weder im Himmel noch Erden/ denn bloß vnd lauter an Gott allein/ vnd ſo du das thuſt/ ſo iſt GOtt ſelbſt deine Frewde/ Luſt/ Ruhe/ genuͤgte/ Schatz/ Reichthumb/ auffenthalt innerlich vnnd euſſerlich/ welches tauſentmal beſſer iſt/ denn alle deine Gaben. Auff dieſe weiſe wirſtu Wirdig ein Werckzeug vnd Gefaͤß zu ſein der Gnaden gaben Gottes/ denn Gott wil nicht durch Hoffertige Geiſter Wircken/ denn dieſelbe ſind Werckzeuge vnd Glieder des Lucifers/ den Demuͤtigen aber gibt er gnade/ ſagt S. Petrus/ darin legt er ſeinen Schatz.
Die inwendige Hoffart iſt die groſſe Wurtzel aller Vntugend/ dardurch beſitzet der Teuffel die ſtadt/ die allein der ewige GOtt/ mit ſeiner gnade beſitzen ſolte.
Gleich wie ein Weinſtock/ außwendig vngeſtalt/ vnnd vnanſehnlich iſt/ vnnd wenn er dem Menſchen nicht bekant were/ wuͤrde es jhm deuchten/ er were nirgend nuͤtze vnnd gut zu/ denn ins Fewer:
Aber in dieſem deinen Holtz/ ſind die lebendigen Adern daraus die Edelſte Suͤſſigkeit entſpringt:
Alſo ſind alle Goͤttliche Leute/ durch welche GOtt wircket/ außwendig als ein ſchwartz verdorben vnnuͤtz Holtz denn ſie ſind demuͤtig/ vnachtbar/ weder von groſſen Worten/ noch euſſerlichen Scheinwercken:
Aber inwendig ſind ſie die lebendigen Adern/ da jhr Theil GOtt ſelbſt iſt.
Welche aber mit jhren gaben ſtoltzieren/ vnd mit jhrer milden Almoſen prangen/ machen Fenſter vnd Altar in die Kirchen/ vnnd zeichnen dieſelbe mit Schilt vnd Wapen/ vnnd wollen das es alle Menſchen wiſſen/ darin haben ſie jhren Lohn hinweg/ vnnd damit hat der Menſch alle ſeine Werck verderbet.
Iſt auch nerriſch/ daß ſie laſſen fuͤr ſich bitten mit groſſem Schein/ denn die Allmoſen ſo aus demuͤtigen einfeltigen Gott ergebenen Hertzen gegeben werden/ bitten mehr denn alle Menſchen/ denen die Allmoſen wiſſent vnd bekant ſeyn/ daß ſie zum Schein geben ſeyn.
Wiltu nun das alle deine Wercke tuͤglich vnnd nicht Wurmſtichig ſein ſollen/ ſo mercke dieſe vier Regeln/ Erſtlich daß du von allen deinen Wercken nichts halteſt/ nicht dich ſucheſt vnd meineſt/ ſondern GOTT allein.
2. Soltu ein demuͤtig Gemuͤt haben vnter Gott/ vnd alle menſchen/ in dem kleineſten ſo wol als in dem groͤſten/ dich ſol duͤncken alle Menſchen ſind gerechter denn du.
1. Cor. 15.
In Wercken iſt nicht die Gerechtig keit zuſuchen.
Luc. 17.
Eſa. 64.
Sicherſter Weg zur Seligkeit.
Luc. 15.
Chriſtus wird ſich vmb vnſert willen nicht endern.
Eſa. 50.
So viel Armer in dir/ ſo viel Reicher in Chriſto.
Iſt die Perſon in Gnaden bey Gott ſo gefallẽ jhm die Wercke.
Pſalm 37.
Gaben ſind Gott wieder zu zuſchreibẽ
Hoffertige ſind des Teuffels Werck zeuge.
1. Petri.
5.
Schoͤnes gleichnis.
Alle gute Wercke ſollen in wahrer Demut geſchehẽ.
Vier Regeln der wahren Demut.
3. Soltu alle dein thun fuͤr vnnuͤtz vnd fuͤr nichtig halten.
4. Das du dich immer fuͤrchteſt/ fuͤr dem verborgenen Vrtheil Gottes/ nicht zwar als ein zweiffeler ſondern als ein Liebhaber Gottes/ wie ſich ein Freund fuͤrchtet/ das ſein Freund nicht mit jhm zuͤrne.
Wer in dieſen 4. ſtuͤcken ſein Werck nit thut/ der verdirbet alle ſeine Wercke/ vnd wenn ſie lauter Gold weren/ vnd thet er auch ſo viel Wercke/ als die gantze Welt thun kan.
Wer aber ſeine Werck alſo thut/ der iſt ein rechter guter Baum/ an welchem allein die rechte Frucht hanget/ die andern ſind alle Wurmſtichig vnd ein fauler Apffel.
Auch ſoltu wiſſen das nie ſo ein klein oder gering Werck vnnd Ampt iſt/ ſo es dem Nechſten zu nutz geſchicht/ es iſt Gott angenehme.
Vnnd wer ſein Pfundt nicht anleget dem Menſchen damit zudienen/ der muß ſchwere Rechnung dafuͤr geben/ denn darumb hat ers von Gott empfangen/ als eine Gabe das ers wieder geben ſol/ ſeinem Neheſten zu nutz/ denn es iſt nie ſo ein klein Werck vnd Kuͤnſtlein es kompt von GOtt vnnd iſt dem Menſchẽ zu nutz gegeben:
Darumb ſagt vnſer Herr/ Johannis am dritten/ von den Wercken die in GOtt gethan ſein/ das ſind die ſo im Glauben in Hertzlicher Liebe/ zu Gottes Ehren/ auß reiner lauter meinung/ ohne alle eigne Ehre vnd nutz dem Neheſten zum beſten gethan werden/ wie einem jeden ſolches ſein gewiſſen lehret.
Darumb hab acht/ was dich zu deinem Werck jagt oder treibet/ damit du dein eigen Werck nicht verderbeſt.
So du aber mit deinen gaben deinem Neheſten nicht dienen wilt/ ſo wirdt dirs gehen wie jenem faulen Knecht/ der ſoin Pfundt vergraben hatte/ der Herr aber der es jm gegeben/ nams jhm wieder vnd gabs einen andern der es beſſer zugebrauchen wuſte/ Alſo bleibeſtu leer/ beydes der Gaben vnd der Gnaden dazu.
So iſts auch groſſe Thorheit/ ſich eines dinges vnternehmen/ das jhm GOtt nicht gegeben hat/ oder davon zierliche Reden fuͤhren/ das man nie geuͤbet oder erfahren hat/ vnd wenn man auch fuͤrgebe/ das die H. Dreyfaltigkeit ſolches wirckete/ ſo halte nichts davon/ er habs denn erfahren vnnd geuͤbet inwendig vnd außwendig.
Was dem Neheſten zu nutz geſchicht gefelt Gott wol.
Welche Wercke in Gott gethan ſind.
Matt. 25.
Schein- Wercke gefallen Gott nit.
So ſoltu auch wiſſen das alle Werck die ein Menſch thut die nur zum ſchein dienen/ oder das man geſehen vnd groß gehalten werde/ das alle dieſe Wercke GOtt nicht gefallen/ wie groß oder hoch dieſelbe auch ſeindt oder ſcheinen/ denn wer deß Wercks eine Vrſach iſt/ oder wer die Geburt gebieret/ deß iſt ſie/ vnd keines andern/ darumb iſt der ein Heuchler vnnd Gleißner der in allen dingen ſich ſelbſt meinet/ vnnd iſt gleich als ein vberguͤldet Werck/ dz inwendig nichts taugt/ vnd ſo man das vberguͤldete abſchabet/ ſo iſt das da bleibet nichts werth/ alſo iſt in ſolchen Heuchelwercken/ keine reine Liebe vnd Ehre Gottes/ ſondern eine Blinde Fleiſchliche Liebe/ die der Ehrſuͤchtigen Natur/ luſtig vnnd lieblich iſt.
Auch ſoltu wiſſen das alle gute Wercke/ die der Menſch in etwas anders richtet denn in GOtt/ eitel Luͤgen ſein vnd Abgoͤtterey.
Denn alle ding ſind denen ein Abgott/ deß GOtt nicht ein Ende iſt.
Darumb muͤgen wir wol Gaben gebrauchen/ aber nicht dran hangen mit Luſt/ denn ſolches ohne Abgoͤtterey nicht geſchehen kan.
Alles in Gott zurichten.
Das XXIII. Capittel.
Vom Geheimniß deß Creutzes/ wie wir dadurch zu GOtt gezogen werden.
Matt. 10. Wer nicht ſein Creutz auff ſich nimpt/ vnnd folget mir nach/ der iſt meiner nicht werth.
Alle ware Chriſten ſind Creutz traͤger.
ALLe die wahre Juͤnger/ Liebhaber vnd nachfolger Chriſti ſein wollen/ die muͤſſen jhr Creutz tragen in dieſer zeit/ es ſey welcherley es wolle/ denn fleuget man eines ſo fellet man ins ander.
Fleug wohin du wolleſt/ vnd thu was du wolleſt/ es muß gelitten ſein.
Es iſt ſo klein oder groß Creutz nicht/ GOtt leget ſeine Hand vnter vnd tregt die Buͤrde am ſchwereſten theil/ dadurch wird der Menſch ſo froͤlich/ vnnd jhm das Creutz ſo leicht gemacht/ das jhm nicht duͤncket das er je gelitten hab/ ſo bald aber Gott vnter der Buͤrden weg gehet/ ſo bleibet die Buͤrde des Leidens in jhrer ſchwerheit vnd bitterkeit/ darumb hat der Sohn Gottes Chriſtus Jeſus das ſchwereſte Creutz getragen in der aller ſchwereſten Weiß/ vnd haben es jm alle nachgetragen/ die ſeine liebſte Freunde geweſt ſein.
Denn Niemandt das mit Worten außſprechen mag/ wie ein vnaußſprechlich gut im Leiden verborgen iſt/ denn Gott auß lauter Liebe vnd Trewe/ das Creutz auffleget/ auff das er dadurch ſeine Freunde zu ſich ziehe/ Chriſto gleich mache/ vnd das ſie jhrer Seligkeit nicht beraubet werden.
Es ſollen dich aber lehren dein Creutz recht tragen/ die H. Fuͤnff Wunden vnſers Herrn Jeſu Chriſti: Dieſelben ſollen dein Lehr vnd Creutzbuͤchlein ſein:
Als die Wunden ſeiner Heiligen Fuͤſſe/ ſollen dich lehren meiden vnd leiden:
Meiden/ alle Luſt: Leiden/ alles was vber dich kompt/ inwendig vnd außwendig/ dieſe beyde Kraͤffte/ ſauge auß den Wunden der Fuͤſſe Chriſti.
Die Heiligen Wunden ſeiner Milden Haͤnde ſollen dich lehren ſchweigen/ vnd alle zeitliche dinge verachten.
Die Wunde ſeiner H. Seiten/ ſoll dich lehren dich ſelbſt verleugnen/ vnd allein in Chriſto alle deines Hertzens Luſt vnd Wonne ſuchen.
Der Heilige bloſſe Leichnam deines Herrn am Creutz ſol dich lehren entbloͤſſen von allen Creaturen.
Denn gleich wie vnſer Herr bloß ans Creutz geſchlagen ward/ das nicht ein Faͤdenlein an ſeinem Leibe bliebe/ vnd ſeine Kleider wurden darzu verſpielet fuͤr ſeinen Goͤttlichen Augen/ alſo ſoltu wiſſen in der Warheit/ ſoltu zu deiner vollkommenheit kommen/ ſo muſtu alſo bloß werden/ alles deſſen das Gott nicht iſt/ das du einen Fadem an dir nicht behalteſt/ vnnd daſſelb muß dennoch fuͤr deinen Augen verſpielet werden/ vernichtet/ vnd von allẽ Menſchen fuͤr ein geſpoͤtt vnd Thorheit vnnd Ketzerey geachtet vnd geſchetzet werdẽ.
Es fellet nicht ſo klein auff vns/ Es iſt alles von Gott zuuor angeſehen/ das es alſo ſein ſol vnd nicht anders/ vnd dafuͤr ſoll man Gott dancken.
Deñ Gott verhengt das aller groͤſſeſte vnd ſchwereſte leiden/ vber die ſo jm Lieb ſein/ der boͤſe Feind legt dem Menſchen auch viel heimliche vnd verborgene Stricke/ das er jhn in guten Tagen ſtuͤrtze:
Darumb wil vnſer lieber GOtt/ ſeine Auſſerwehlten aus groſſer Liebe vnnd Erbarmung in dieſer Zeit/ ohne vnterlaß Creutzigen/ in mancher verborgener frembder weiſe/ die vns offt vnbekandt iſt/ vnnd will jhnen keinerley ding in dieſer Welt laſſen zu Lieb werden/ auff das die boͤſen Geiſter keine Gewalt vber ſie haben/ ſie zubetriegen/ vnnd von GOTT abzufuͤhren.
O wuͤſten wir/ wie das Creutz vns zu GOTT fuͤhrete/ vnnd was groſſe Ehre drauff folgen wuͤrde/ vnnd wie behende es den boͤſen Geiſt von vns triebe/ wir lieffen viel Meileweges dem Creutz entgegen.
Denn Leiden vnnd Creutz iſt ſo Edel vnd nuͤtze/ das vnſer lieber GOtt alle ſeine Freunde ohne Leiden nicht laſſen will.
GOTT hilfft tragen.
Groſſes Gut im leiden ver borgen.
Roͤm. 8.
Chriſti Wunden vnſer Creutz- Buch.
Alles Creutz iſt zuuor verſehen.
Der Teuffel verfuͤrt durch gute Tage/ Gott legt Creutz auf auß Liebe.
Verſtuͤnden wir den Adel des Creutzes/ wir achteten vns deſſelben Vnwirdig/ ſo eine groſſe gnade Gottes iſt es/ Chriſti Bilde gleich werden.
Chriſtus hat der Welt nie gefallen/ darumb hat jhn die Welt verſchmehet:
Vnter tauſendt Chriſten aber findet man kaum einen/ der zu dieſer vollkommenheit kommen iſt/ das er der Welt nicht begehre zu gefallen.
Denn wer der Welt gefallen wil/ kan Gott nicht gefallen/ vnd wer der Welt voll iſt/ der iſt Gottes leer/ denn ſo viel ein Menſch der Welt vnd jhm ſelbſt ſtirbt vnd außgehet/ alſo viel gehet vnſer Herr GOtt wieder ein/ der das Leben iſt.
Kein Menſch gefellet Gott beſſer/ denn an dem Gott ſeinen willen vollbringet.
Were ein Koͤnig deme ich gerne wolte gefallen/ vnd ich wuͤſte gewiß das ich denſelben baß gefiele/ in einem grawen Rock/ denn in einem andern wie gut er auch were/ ſo iſt kein zweiffel/ mir were das grawe Kleidt luſtiger vnnd lieber denn kein ander/ es were ſo gut als es wolle.
Alſo weil du weiſt/ das dein Creutz Gottes Wolgefallen iſt/ ſo ſolle dirs lieber ſein denn gute Tage.
Wiltu recht wiſſen/ ob dein leiden Gottes ſey oder dein/ das ſoltu daran mercken:
Leideſtu vmb dein ſelbſt willen/ in welcher weiſe es ſey/ das leiden thut dir wehe vnd iſt dir ſchwer zutragen: Leideſtu aber vmb GOtt allein/ das Leiden thut dir nicht wehe/ vnnd iſt dir auch nicht ſchwer/ denn GOtt tregt die Laſt/ Leget dir nu GOtt einen Centner auff vnnd tregt jhn ſelbſt/ ſo mehr legte er Hundert auff/ als nur einen/ denn daſelbſt machet GOtt die Laſt leicht/ vnnd das Joch ſuͤſſe.
Darumb lege auff lieber GOtt was du wilt/ vnnd wie viel du wilt/ vnd hilff tragen/ ſo trage ichs nit ſondern du.
So muſtu auch lernen/ das alle rechtſchaffene gaben GOttes muͤſſen durch Leyden kommen/ kommen ſie aber fuͤr dem Leiden/ ſo muͤſſen ſie doch mit dem Leyden bewehret werden.
Vnd dieweil das Leyden der Seelen ſehr nuͤtze vnd fruchtbar iſt/ darumb hat GOtt allen ſeinen lieben Heiligen vnd Freunden/ vnd ſonderlich ſeinem Eingebornen Sohn groß Leyden hie in dieſer Zeit auffgeleget/ darumb ſo leidet auch vmb Gottes willen/ von wegen derſelben Fruchtbarkeit.
Die Gottſeligen Leute ergeben ſich GOtt gantz vnd gar/ vnnd nehmen ſuͤſſe vnnd ſawr zu gleich von jhm an/ ſo muͤſſen ſie in der Demuth bleiben/ denn die Helliſchen Hunde laſſen nicht ab/ ſondern verſuchen allezeit/ ob ſie den Menſchen von der Gottſeligkeit abreiſſen moͤgen.
Der Himliſcher Vater ſandte ſeinen Eingebornen Sohn/ in Menſchlicher Natur zu leyden/ ſo wolten wir gerne alle Leyden fliehen/ aber ich ſage euch fuͤrwar/ wollen wir den ſicherſten Weg gehen vnd durchbrechen/ ſo mag es nicht anders ſeyn/ wir muͤſſen den wahren Bilde vnſers Herren Jeſu Chriſti in etwas durch Leyden nachfolgen.
Alle Leyden eines Chriſten ſie ſind ſo gering als ſie wollen/ kommen von GOtt vnd auß ſeiner vnaußſprechlichen Liebe/ vnd gereichen dem Menſchen zu nutz.
Es iſt nimmer ſo ein klein Leyden auff dich kommen/ Gott hat es zuuor ewiglich angeſehen/ vnd das geliebet jhm/ vnnd hat ſein wolgefallen dran.
Wenn alle Teuffel die in der Helle ſein/ vnnd alle Menſchen die auff Erden ſind/ zu ſammen geſchworen hetten/ ſie koͤnten alle einem gleubigen Menſchen vnnd einem geliebten Gottes nicht ſchaden/ vnd je mehr ſie ſich befleiſſigen jhm zu ſchaden/ je mehr er erhoͤhet wird von Gott/ vnnd wenn ein ſolcher Menſch gleich in die Helle gezogen wuͤrde/ ſo muſte er doch darinnen/ GOtt/ ſein Himmelreich vnd Seligkeit haben.
Gal. 1.
Der Welt vnd jhm ſelbſt abſterben.
Vnterſcheid des Leidens vmb vns ſelbſt vnd vmb Gottes willen.
Matth. 11.
Gott ſol man ſich gantz ergeben.
Nichts ohne Got tes willen.
Die Jaͤger welche einen Hirſch im Thiergarten Hetzen/ wenn ſie ſehen das der Hirſch zu muͤde iſt/ weil ſie wiſſen das ſie ſeiner im Garten gewiß ſein/ halten die Hunde ein wenig/ vnd laſſen den Hirſch im Thiergarten ein wenig ſpatzieren gehen/ das er etwas dadurch geſtercket werde/ damit er das Jagen darnach deſto baß außſtehen moͤge: Alſo thut GOtt dem Menſchen auch/ wenn er ſiehet das jhn das Jagen wil zu viel werden/ vnd die Anfechtung zu groß iſt/ ſo helt er ein wenig auff/ Troͤſtet/ Labet vnd erquicket den Menſchen/ das jhm deucht er hab ſeine noth nugantz vnnd gar vberwunden/ diß iſt darnach ein ſterckung zu einer newen Jagt/ vnd wenn der Hirſch am wenigſten drauff gedencket/ ſo ſind jhm die Hunde wieder auff den Halſe/ vnd ſetzen jhm mehr zu denn zuuor/ vnd das thut GOtt auß groſſer Trewe vnnd Liebe denn durch die Anfechtung wird der Menſch zu GOtt gejagt/ mit begierlichen durſt vnd froͤlichem Hertzen/ als zu dem Brunnen da alle Wonne Friede vnnd Frewde iſt/ alſo das jhm der Trunck den er bekompt auff den durſt/ deſto ſuͤſſer/ luſtiger vnd angenehmer werde/ hie in dieſer zeit/ darnach im Ewigen Leben/ da man den ſuͤſſen Brunnen Trincken wird mit voller Luſt/ auß ſeinem eignen Vrſprunge/ das iſt auß dem Vaͤterlichen Hertzen/ das koͤnnen die klugen dieſer Welt nicht begreiffen/ die hievon nichts wiſſen/ was der H. Geiſt fuͤr Wunder wircket in ſeinen Heiligen.
GOtt thut wie ein kluger Hauß- Vater/ der viel gutes Edles Weins hat/ gehet hinweg leget ſich ſchlaffen/ ſo gehen denn ſeine Kinder hin vnnd Trincken deß guten Weins ſo viel das ſie Truncken werden/ vnnd wenn der Hauß Vater auffſtehet vnnd das gewahr wird/ ſo machet er eine Ruhte vnd ſteupet die Kinder wol/ daß ſie darnach ſo traurig werden/ ſo froͤlich ſie zuuor geweſen/ vnd gibt jhnen darnach ſo viel Waſſer zu trincken/ daß ſie dauon wieder nuͤchtern werden: Alſo thut GOTT ſeinen außerwehlten Kindern/ er thut gleich als wenn er entſchlaffen were/ vnd leſſet ſeine Kinder zuuor ſeinen ſuͤſſen Wein trincken/ mit vollem Munde vnd gantzem luſt/ wie ſie es begeren/ aber wenn er ſiehet daß es jhnen zu viel vnnd nicht nuͤtzlich ſein will/ ſo enthenget er jhnen den guten Wein/ vnnd machet ſie ſo traurig/ ſo froͤlich als ſie zuuor geweſen ſein/ damit ſie nach jhm duͤrſten vnd er ſie zu jhm bringe/ vnnd das ſie ſehen was ſie ſind/ vnd was ſie aus eignen Krefften vermuͤgen/ wenn GOtt ſeine Gnade von jhnen abzeugt/ vnnd daß ſie gedemuͤtiget werden/ da ſie zuuor gedechten/ ſie wolten wol mehr leyden vmb GOTtes willen/ ſo ſehen ſie daß ſie nichtes vermoͤgen vnnd daß ſie nicht nur ein klein Werck/ oder Wercklein vmb Gottes willen leyden/ vnnd vertragen moͤgen.
Wir ſehen wie vns Chriſtus fuͤrgangen iſt/ in Armut/ Elend/ Verſchmehung/ biß in den Todt/ alſo muͤſſen wir denſelben Weg auch gehen/ wollen wir anders mit jhm in den Himmel kommen.
Da vns GOTT ſonſt nicht kan demuͤtigen/ ſo leſſet er vns offt in Schande vnnd Truͤbſal fallen/ daß es fuͤr Jederman erbermlich iſt/ auff daß wir in vns ſelbſten geniedriget werden/ denn in der Anfechtung lernet der Menſch ſich ſelbſt erkennen wer er iſt/ oder was er iſt.
Denn mancher Menſch iſt in dieſer Welt verdorben/ deme nichts anders gefeilet denn die Anfechtung.
Wenn du es recht bedechteſt/ ſolteſtu dich von Hertzen frewen/ vnnd dich vnwirdig duͤncken/ daß man dich verſchmehete/ vnnd dir leyden anthete/ das du es vmb Gottes willen/ leiden ſolleſt.
Denn weme Gott die Ehre vnd die Seligkeit goͤnnet/ dz er dz Kleidt deß Leidens vmb ſeinet willen hie in dieſer Zeit an jhm tragen ſol/ es ſey außwendig oder inwendig/ das iſt ein lauter Zeichen der Liebe Gottes/ vnd fuͤhret den Menſchen zu ſeinem eignen grunde/ das er ſich ſelbſt fuͤr nichts helt/ mehr denn jhn Jemandt halten mag.
Welcher Menſch vnſerm Herrn Jeſu Chriſto nachfolgen wil/ der muß der Natur vnnd jhrer verkehrter Luſt Vrlaub geben.
Man findet der Leute viel/ die GOtt gerne nachfolgten ohne Leiden vnd Arbeit/ vnd dieſelben ſuchen in jhnen ſelbſt Troſt/ Friede vnd Frewde/ da wird denn nichts aus.
Chriſtus muſte Leiden vnd ſterben vnd alſo in ſeine Herrligkeit eingehen/ demſelben Hertzog vnſers Lebens/ ſollen wir allezeit nachfolgen/ der vns daß Panier/ des bittern Leidens/ ſo trewlich hat fuͤrgetragen/ mit ſo groſſer Gedult/ inwendig vnd außwendig.
Darumb ſollen alle wahre nachfolger Chriſti demuͤtiglich auff ſich nehmen/ das Creutz jhres Leidens/ vnd daſſelbe Geduͤltig vnnd froͤlich tragen vmb Chriſti willen/ wovon es auch herkompt/ es ſey verſchuldet oder vnuerſchuldet/ inwendig oder außwendig/ ſo gehet er mit Chriſto durch Leiden in die Herrligkeit.
Wir ſehen ja das mancher Menſch der Welt dienet/ vñ nachfolget vmb ein wenig vergenglicher Ehre vnd Ruhms willen/ vnnd ſich froͤlich ſein ſelbſt vorzeihet vnnd was er hat/ vnd waget ſich in ein fremdes Landt vnnd Krieg vmb zeitlicher Ehre vnnd Gutes willen/ ſolten wir vmb die Ewige Kron/ nicht deſto williger Fechten vnd Streiten.
Es iſt im Creutz ein groſſer Sieg/ wie du an deinem Herrn Chriſto ſieheſt.
GOtt iſt auch im Creutz/ denn Gott gibt ſich dem Menſchen ja ſo wol durch harte ſchwere Anfechtungen/ als durch Suͤſſigkeit vnnd Guͤtigkeit/ im Creutz iſt Gottes Wolgefallen mehr denn in guten Wegen:
Denn ſo wenig das Fleiſch behalten werden mag ohne Saltz das es nicht faul werde/ ſo wenig moͤchte der Menſch Gott Wollgefalten/ ohne Leiden vnnd Anfechtungen.
Ja je mehr der Menſch durchs Creutz geſencket wird/ in den grund der wahren Demuth/ je mehr er geſencket wird in den grund deß Goͤttlichen weſens/ denn wenn ſich der Menſch recht gruͤndtlich Demuͤtiget/ ſo kan ſich GOTT nicht enthalten wegen ſeiner groſſen Guͤtigkeit/ er muß ſich ſencken vnnd gieſſen in den Demuͤtigen Menſchen.
Darumb braucht Gott mancherley Mittel den Menſchen zu demuͤtigen/ vnnd in das erkentniß ſeiner Nichtigkeit zu bringen/ auff das er deß Menſchen willen zu nicht mache/ das er GOtt diene ohne eignen willen/ welches denn Gott ſonderlich Lieb iſt.
Es iſt auch offenbar auß vielen Exempeln der Heiligen/ da ſie mit harten Anfechtungen geplagt geweſen/ vnnd nicht haben koͤnnen erloͤſet werden/ das ſie ſich gentzlich vnnd gruͤndtlich dem Willen Gottes ergeben/ vnnd ſeiner gnedigen Verſehung/ vnnd ſich gentzlich verleugnet/ vnnd Auffgeopffert/ alſo das ſie ſich ergeben/ zeit jhres Lebens ſolch Creutz zutragen/ wo es GOTT gefiele/ vnnd dadurch ſind ſie bald erloͤſet/ nemlich durch eine ſolche Demuth vnnd Gehorſam vnnd Auffopfferung jhres eignen willens.
Denn da hat Gott erlangt im Menſchen was er wolte/ nemlich die verleugnung ſein ſelbſt/ vmb welcher willen/ der Menſch dz Creutz leiden muſte.
Letzlich haſtu auch aus dem lieben Creutz dieſe Lehr/ das du wiſſen ſolt/ das dich Niemandt beleidigen kan/ wo du dich nit ſelbſt beleidigeſt/ durch vngedult vnnd zorn/ du jrreſt wenn du meineſt/ du ſeyſt von dieſem oder jenem beleidiget/ denn was kan dich ander Leut ſpott oder verachtung/ oder verleumbdung beleidigen/ wenn du in der ſtille ruhig/ vnnd geduͤldig bleibeſt.
Gleub mir die gantze Welt kan dich nicht beleidigen/ weñ du ohne Vngedult vnd Zorn bleibeſt.
Schweig ſtille als ein Todter im Grabe/ vnd ſiehe was die die gantze Welt thun kan: Warlich ſie thut nichts anders/ denn das ſie dir eine Krone bereitet deines Lobes bey Gott.
O welche ſchoͤne drey Gradus hat die Gedult/ in welchen der rechte Sieg ſtehet:
1. Leiden ohne murmeln.
2.
Nicht allein Truͤbſal leiden/ ſondern dieſelben vmb der Liebe Chriſti willen begeren.
3. Sich in der Truͤbſal frewen.
Das iſt der Allermechtigſte vnd ſterckeſte Sieg.
Anfechtung Jaget zu GOtt.
Gott han delt mit vns durchs Creutz als ein Vater.
Das geringſte koͤnnen wir aus eignen Krefften nicht leiden.
Alles Creutz ein Zeichen der Liebe.
Luc. 24.
Alles Geduͤldig auffzuneh men.
Dz Creutz iſt das Saitz vnſers Fleiſches.
Warumb der Menſch muß Gedemuͤtiget werden.
Niemand beleidiget vns als wir ſelber.
Drey Gebet aus dem Betbuͤchlein Johannis Arndts/ zum Beſchluß des dritten Buchs mit angehenget.
Das Erſte/ Vmb die Ruhe der Seelen in Chriſto.
ACH du ewiger vnd einiger Fridefuͤrſt/ Herr Jeſu Chriſte/ du aller ſeligſte vnnd hoͤchſte Ruhe/ aller gleubigen Seelen/ du haſt geſagt/ kompt zu mir/ ſo werdet jhr ruhe finden fuͤr ewre Seele/ in der Welt habt jhr Angſt/ in mir habt jhr friede.
Ach wie offt habe ich ruhe geſucht/ in dieſer Welt/ vnnd im zeitlichen/ habe ſie aber nicht funden/ denn es kan die vnſterbliche Seele nicht geſettiget noch geſtillet noch geſenfftiget werden/ denn mit vnſterblichen dingen/ nemlich mit dir/ vnnd in dir O du vnſterblicher Gott/ wo du nicht biſt/ da iſt keine ruhe der Seelen/ denn alles zeitliche eilet zum vntergang/ vnnd verſchleiſſet wie ein Kleidt/ die Erde veraltet wie ein Gewandt/ ſie verwandelt ſich/ vnnd du vnwandelbarer GOTT/ wirſt ſie verwandeln/ wie ſolte denn meine vnſterbliche Seele/ in den ſterblichen wandelbaren fluͤchtigen dingen/ ruhe finden?
Denn gleich wie du lieber GOTT/ vnſer Schoͤpffer vnd Vater/ in keiner Creatur ruhen wolteſt/ ohne in dem Menſchen/ (denn als du den Menſchen geſchaffen hatteſt/ ruheteſtu von deinem Wercken) alſo kan des Menſchen Seele in keiner Creatur ruhen/ denn allein in dir OGOTT/ Meine Seele kan nicht geſettiget werden denn allein mit dir OGOTT/ der du alles gut biſt.
Darumb hungert vnd duͤrſtet meine Seele nach dir/ vnd kan nicht ehe ruhen/ noch geſettiget werden/ ſie habe dich denn ſelbſt.
Derhalben du mein Herr Chriſte woll geſagt haſt/ Wem da duͤrſtet der komme zu mir.
Du biſt meiner Seelen Vrſprung/ darumb kan ſie nirgend ruhen denn in dir.
Darumb ruffe meine Seele vnnd ſprich zu jhr/ kom̃ meine Taube/ meine Taube in den Steinritzen/ vnnd Felßloͤchern/ das ſind deine Wunden Herr Jeſu/ O du Felß des Heyls/ in welchen meine Seele ruhet.
Denn auch dein lieber Apoſtel Thomas nicht ehe ruhen konte/ er hette denn ſeine Hand gelegt in deine Wundenmahl/ das ſind vnſere Heilbrunnen/ vnſere Friedebrunnen/ vnſere Liebebrunnen.
Ach mein Herr Jeſu/ wie bruͤnſtig iſt deine Liebe/ wie rein iſt ſie ohne allen Falſch/ wie vollkommen/ wie vnbefleckt:
Wie groß/ wie hoch/ wie tieff/ wie Hertzgruͤndlich?
Ach laß meine Seele in dieſer deiner Liebe ruhen/ in deideinem Hertzen in welchem kein falſch noch betrug iſt/ da ruhet ſie ohne furcht/ ſanfft vnd ſicher.
Ach laß alle meine Sinne ruhen in dir/ daß ich dich in mir hoͤre freundlich reden/ das meine Augen dich anſchawen/ O du hoͤchſte Schoͤnheit/ das meine Ohren dich hoͤren/ O du hoͤchſte Lieblichkeit/ das mein Mund dich ſchmecke/ O du hoͤchſte Suͤſſigkeit/ daß ich von dir empfinde den Edlen geruch/ des Lebens/ O du edle Blume des Paradiſes/ das meine Arme dich mit Liebe vmbfahen/ O du lieblichſter Breutigam/ das mein Hertze in dir jauchtze/ O meine Freude/ mein wille dein allein mit verlangen begere:
O meines Hertzens einige begierde/ mein verſtand dich allein erkenne/ O du ewige Weißheit/ alle meine affecten vnnd begierden in dir allein muͤgen ruhen/ O Jeſu meine Liebe/ mein Friede/ meine Freude.
Nim weg aus meinem Hertzen alles was du nicht ſelber biſt.
Du biſt mein Reichthumb in meiner Armuth/ du biſt meine Ehre in meiner verachtung/ du biſt mein Lob vnd Ruhm wieder alle verleumbdung/ du biſt meine ſtaͤrcke in meiner ſchwachheit/ du biſt mein Leben in meinem Todt/ Ach wie ſolte ich nicht in dir ruhen/ biſtu mir doch alles/ du biſt meine Gerechtigkeit wieder meine Suͤnde/ meine Weißheit wieder meine Thorheit/ meine Erloͤſung wieder meine Verdamniß/ meine Heiligung wieder meine Vnreinigkeit.
Kom zu mir vnnd ſtille mein Hertz/ halt in mir deinen Sabbath/ Laß mich hoͤren was du in mir Redeſt/ laß mich empfinden das du in mir Lebeſt/ O mein Leben/ wie du mich Liebeſt/ O meine Liebe wie du mich Troͤſteſt/ erquickeſt/ erfreweſt/ vñ erleuchteſt/ O mein Troſt/ meine Erquickung/ meine Frewde/ vnnd mein Liecht.
Laß mich dir ein gantzes Hertz geben/ dieweil du mir dein gantzes Hertz gegeben haſt/ laß mich von mir ſelbſt ausgehen/ auff das du zu mir ein geheſt/ laß mich mein Hertz außlehren von der Welt/ auff das du mich mit Himliſchen Gaben erfuͤlleſt.
O Jeſu meines Hertzens Ruhe/ du Heiliger Sabbath meiner Seelen/ bringe mich in die Ruhe der ewigen Seligkeit/ da Frewde iſt die fuͤlle vnd Lieblich weſen zu deiner Rechten Ewiglich.
Das Ander Gebet vnd Danckſagung fuͤr die Geiſtliche vermaͤhlung Chriſti mit vnſer Seelen.
ACHHerr Jeſu Chriſte/ du ſchoͤnſter vnter den Menſchen Kindern/ du Holdſeliger Breutgam vnſer Seelen/ du haſt geſagt/ ich wil mich mit dir verloben in ewigkeit/ ich wil mich mit dir vertrawen im Gericht vnd Gerechtigkeit/ ja im Glauben wil ich mich mit dir verloben/ vnnd du ſolt den Herrn erkennen/ ich Dancke dir von Hertzen fuͤr deine Inbruͤnſtige/ Hertzliche/ Heilige vnd reine Liebe/ damit du mich allezeit geliebet haſt/ du haſt deine Liebe bewieſen in deiner Heiligen Menſchwerdung/ da du Menſchliche Natur/ das iſt Menſchlichen Leib vnd Seele/ in Einigkeit der Perſon angenommen/ vnd mit deiner Ewigen Gottheit vnzertrenlich vnnd vnauffloͤßlich in Ewigkeit/ dir vereiniget/ Ach welch eine Troͤſtliche/ Liebliche vnd Holdſelige vereinigung iſt dz?
Das Gott Menſch/ vñ Menſch Gott iſt/ was koͤnte doch Freundlicher vnnd Leutſeliger ſein?
Damit haſtu bezeuget/ das du dich alſo mit mir vnd allen Gleubigen vereinigen wolleſt/ das wir mit dir ein Leib/ ein Fleiſch vnd Bein/ ein Geiſt vñ Hertz werden ſollen.
Dazu haſtu verordnet die H. Tauffe/ vnd dadurch dich mit mir vereiniget/ vermehlet vnnd verbunden/ das ſie mir ſey ein Bund eines guten Gewiſſens mit dir.
Vnnd weil du deine Zarte Edele/ Menſchliche Natur die du angenommen/ Geheiliget haſt/ das ſie Engelrein iſt/ ja mehr denn Engelrein/ ohne Suͤnde/ ohne Mackel/ lauter vnd vnbeflecket/ So haſtu vns in der H. Tauffe/ weil du dich mit vns vermaͤhlen wolleſt/ auch gereiniget durchs Waſſerbadt im Wort/ vnnd haſt dir zugerichtet eine Gemeine die Heilich ſey/ die nicht habe einen flecken oder runtzelen/ ſondern das ſie Heilig ſey vnd vnſtrefflig/ So rein vnd vollkommen rein/ haſtu vns mit deinem Blut gewaſchen/ denn deine Reinigung iſt vollkommen/ das kein Suͤndenfleck iſt vberblieben/ haſt vns auch mit dir durch den Heiligen Geiſt vereiniget/ vnd zu einem Leibe verbunden/ vñ vereinigeſt vns auch mit dir durchs Heilige Nachtmahl/ durch nieſſung deines Heiligen Fleiſches vnd Blutes/ damit du dich vns gar zu eigen gibeſt/ dein Leben/ deinen Geiſt/ dein Fleiſch vnnd Blut/ Ja deine Gottheit vnnd Menſchheit iſt vnſer/ der gantze Chriſtus iſt vnſer eigen/ vnd du wilt in vns ſein/ vnd wir ſollen in dir ſein.
Du haſt auß groſſer Liebe/ deinen H. Leib vnd Blut/ fuͤr vns Geopffert am Creutz/ weil du vns einmal Lieb gewunnen/ ſo haſtu ſo eine beſtendige Liebe gegen vns/ dz ſie ſtercker iſt den der Tod/ dein Eyffer iſt feſt wie die Helle/ jhre Gluth iſt Fewrig/ vnd eine Flamme des Herren/ das auch viel Waſſer nicht muͤgen dieſe Liebe außleſchen/ noch die Stroͤme erſeuffen vnnd wenn einer alles Gut in ſeinem Hauſe/ vmb dieſe Liebe geben wolte/ ſo were es alles nichts.
Ach mein Freund wie freudig iſt dein Hertz/ wie Wacker deine Liebe.
Das iſt die Stimme meines Freundes/ Siehe er kompt/ vnnd huͤpffet auff den Bergen/ vnd ſpringt auff den Huͤgeln/ mein Freund iſt gleich wie ein Rehe/ oder Junger Hirſch/ mein Freund iſt weiß vnd roth/ Außerkohrn vnter viel Tauſenden/ ſein Haͤupt iſt wie das feinſte Golt/ ſeine Backen wie die wachſenden Wuͤrttzgaͤrtelein/ ſeine Lippen ſind wie Roſen/ die mit flieſſender Myrren trieffen/ ſeine Haͤnde ſind wie die Guͤldene Ringe voller Tuͤrckiß/ ſein Leib iſt wie Elphenbein mit Saphieren geſchmuͤcket/ ſeine Beine ſind wie Marmel Seulen gegruͤndet auff Guͤldenen Fuͤſſen.
Ach du aller ſchoͤnſter Breutgam/ enttzuͤnde eine Hertzliche innigliche Bruͤnſtige gegen Liebe in mir/ kuͤſſe mich mit dem Kuß deines Mundes/ Erquicke mich mit Blumen deines Edelen Lebendigen Geruchs/ Labe mich mit Epffeln deiner Liebligkeit/ lege deine Lincke Handt vnter mein Heupt/ vnnd deine Rechte Handt Hertze mich:
Ach kom mein Freund in meinen Garten/ vñ iß deiner Edlen Fruͤchte.
Setze mich wie ein Siegel auff dein Hertz/ vnnd wie ein Siegel auff deinen Arm/ nim weg auß meinem Hertzen alles was deine Liebe in mir hindert/ entkleide meine Seele von aller Creatur vnnd Welt Liebe/ mache ſie bloß vnnd lauter von allen Irrdiſchen dingen/ das du dich allein mit jhr vermaͤhlen vnnd vereinigen kanſt/ das du ſie allein haben vnd beſitzen muͤgeſt/ vnnd kein ander mit dir/ du ſchoͤnſter Hoherprieſter im Heiligen Schmuck/ eine Jungfraw muſtu zur Gemahlin haben/ die nicht mit der Welt/ vnnd mit frembder Liebe/ beflecket iſt/ Eine ſolche Seele nimſtu gantz an/ vnnd fie nimpt dich gantz an/ Eine ſolche Seele haſtu Tauſendmal lieber/ denn ein lieber Bule/ ſeinen Bulen Lieb hat.
Vber einer ſolehe Seelen Freweſtu dich Tauſendmal mehr/ denn ſich ein Breutgam Frewet ſeiner Braut/ einer ſolchen Seelen Offenbareſtu dich/ vnnd dein gantzes Hertz:
Wer dich Hertzlich Liebet/ dem Offenbareſtu dich Hertzlich.
Ach meine Seele vergiß der gantzen Welt/ vnnd wende dich gantz zu deinem Breutgam/ ſo wird er Luſt an deiner Schoͤne haben/ ſo wird er ſich mit dir recht vereinigen/ vnd du wirſt den Herren erkennen/ Er hat dir ja ſeine liebe gantz gegeben/ vnnd dardurch ſich mit dir gantz vereiniget.
Daß du dich aber mit jm nit gantz vereinigen kanſt/ dz macht daß du jhm deine liebe nicht gantz gegeben haſt.
Ach wie gehet dieſer liebſte Breutigam vmbher vnnd ſuchet eine liebhabende Seele/ eine reine Jungfraw/ mit welcher er ſich vermehlen moͤchte.
Ach er hat ſolche heilige gleubige Seelen ſo lieb/ daß er tauſent Himmel verlieſſe/ vnnd wohnete in einer ſolchen liebhabenden Seele/ mit derſelben nimpt er alles gleich gluͤck vnnd vngluͤck/ Leben vnnd Todt.
Er nimpt einer ſolchen Seelen Creutz auff ſich/ vnd tregts/ als wer es ſein eigen/ er leidet mit jhr/ er arbeitet mit jhr/ trauret mit jhr/ weinet mit jhr/ Er fuhret ſie durch Creutz vnd Truͤbſal/ durch Helle vnd Todt mit ſich/ vnd ſo wenig als Creutz vnnd Todt/ jhme ſeine Menſchliche Natur nehmen/ von jhm trennen vnnd abreiſſen koͤnnen/ ſo wenig koͤnnen auch alle Truͤbſal/ weder Schwerdt noch Hunger/ weder Engel noch Fuͤrſtenthumb/ weder hohes noch tieffes/ weder gegenwertiges noch zukuͤnfftiges/ weder Leben noch Todt/ jhme eine ſolche Seele nehmen vnnd von jhm ſcheiden/ denn er hat ſich mit denſelben in Ewigkeit verlobet.
Ach hilff Herr Jeſu/ das wir das erkennen/ dieſe hohe Himmel Gemaͤhlſchafft/ vnd Koͤnigliche Ewige Vereinigung recht bedencken/ vnd mit dir Ewig verlobet/ vermaͤhlet vnnd vereiniget bleiben Amen.
Das Dritte Gebet/ vmb verſchmehung der Welt.
ACH mein Hertzlieber Herr JEſu Chriſte/ du Herr der Herrligkeit/ wie hab ich dieſe Elende vergengliche Welt/ ſo Lieb gehabt?
Ach was hab ich ſo ſehr geliebet?
Eine Blume die verwelcket/ Hew das verdorret/ Ach wie hab ich meine Liebe vnd mein Hertz/ an ſo ein nichtiges vnd fluͤchtiges gehenckt/ wie hab ich doch einen Schatten der nichts iſt/ ſo ſehr geliebet/ wie hab ich mir darumb ſo viel vergeblicher Vnruhe gemacht/ ſo viel Schmertzen/ ſo viel Sorgen vnnd Gramen?
Was kan doch meiner vnſterblichen Seelen/ ein ſterblich ding helffen?
Wo iſt alle Herrligkeit Salomonis?
Sie iſt als eine Blume verwelcket/ wo iſt ſeine Ehre/ wenn jhn GOtt nicht Ehren wirdt?
GOtt Ehren iſt die rechte Ehre/ wer mich Ehret den wil ich wieder Ehren.
Welchen nun GOtt nicht Ehret an jenem Tage/ wer wil jhn Ehren?
Die Ehre dieſer Welt fehret Niemandt nach.
Aber wer GOtt Ehret/ deß Ehre wird Ewig bleiben.
In Menſchen Augen groß ſein iſt nichts/ vnnd wehret eine kleine zeit/ aber fuͤr GOtt groß ſein/ das iſt Gottfuͤrchtig ſein/ das wehret Ewiglich/ was hilfft nun groſſe Ehre auff Erden/ wenn man fuͤr GOtt nicht geehret iſt?
Wie ſagt der Engel Gabriel/ zum Propheten Daniel: Du lieber Mann/ du biſt bey GOtt lieb vnd wehrt/ Ach mein GOtt laß mich nach dieſer Ehre trachten/ das ich dir lieb ſein muͤge/ vnd nicht nach der Ehre dieſer Welt/ was ſchadets fuͤr der Welt verachtet vnd verſchmehet werden/ wenn man von GOtt geehret wird.
Laß mich O Herr Chriſte mit dir/ hie deine Schmach tragen/ auff das ich dort deiner Herrligkeit theilhafftig werde.
Gib mir das ich deine Schmach O Herr Chriſte/ groͤſſer achte denn alle Schetze Egypti ja der gantzen Welt.
Ach was kan mir auch aller Welt Reichthumb helffen/ wenn ich ſterben ſoll?
Werde ich auch etwas mitnehmen?
Darumb O mein GOtt vnd Herr laß mich den Ewigen Reichthumb behalten/ welchen ich nimmermehr verlieren kan/ Nemlich dich ſelbſt/ deine Gnade vnnd Barmhertzigkeit/ deinen Heiligen verdienſt O Herr JEſu/ vergebung der Suͤnden/ den H. Geiſt vnd Ewig Leben.
Bleibet doch ſonſt alles in der Welt/ vnnd vergehet mit der Welt/ was wird michs denn helffen wenn ich aller Welt Gut hette/ was wird mirs denn ſchaden wenn ich nichts gehabt habe?
Im Himmel iſt mir auffgehoben/ das Ewige/ vnuergengliche/ vnuerwelckliche/ vnd vnbefleckte Erbe.
Ach was iſt auch alle Luſt dieſer Welt vnnd deß toͤdtlichen Fleiſches?
Iſts nicht der verbottene Baum/ davon wir den Tod eſſen/ Iſts nicht lauter Gifft?
Bringts nicht Gremen/ Schmertzen Rewe/ boͤſe Gewiſſen/ vnd einem nagenden Wurm/ weinen vnd heulen?
Wie ſagen die verdampten Sap. 5. Was hilfft vns nun der Pracht/ Reichthumb vnnd Hohmut/ Iſts doch alles dahin gefahren wie ein Schatte/ wie ein Geſchrey das fuͤrvber fehret/ Ach mein Herr JEſu Chriſte:
Laß mich meine Luſt an dir haben/ ſo wird meine Luſt ewig bleiben/ laß mich meine Frewde an dir haben/ ſo wird meine Frewde Ewig ſein/ Laß mich meine Ehre an dir haben/ ſo wird meine Ehre Ewig ſein/ laß mich meinen Reichthumb an dir haben/ ſo iſt mein Reichthumb Ewig/ laß mich meine Herrligkeit an dir haben/ ſo iſt meine Herrligkeit Ewig.
Ach mein Herr JEſu Chriſte/ in dir hab ich Tauſentmal mehr Guͤter/ denn ich in der Welt laſſen muß/ In dir hab ich viel groͤſſere Ehre/ ob ich gleich von allen Menſchen verachtet werde/ In dir hab ich viel groͤſſer Liebe/ ob mich gleich die gantze Welt haſſet/ In dir hab ich viel mehr Segen/ ob mich gleich die gantze Welt verfluchet/ In dir hab ich viel groͤſſer Frewde/ ob mich gleich die gantze Welt Betruͤbet.
Summa in dir hab ich alles vnd du biſt mir alles/ vnd wanns muͤglich wehre das mein Leib Tauſentmahl erwuͤrget wuͤrde/ So bleibeſtu doch Herr Chriſte/ mein Leben/ mein ewiges Leben vnd mein Ewiges Heil.
Finis tertii libri.
Errata deß dritten Buchs:
FOl. 43. lin. 15. fuͤr achten/ liß neunden. fol. 53. lin. 3. pro jhm/ liß jhr. fol. 59. lin. 10.
pro dieſelben/ liß deſſelben. fol. 71. lin. 1. liß denſelben. Ibid. lin. 17. liß deſſelben. fol. 74. lin. 15. pro 20. liß 21. fol. 79. lin. 6. pro erhaltung/ liß haltung. fol. 87. lin. vlt. dele es. ſol.
102. lin. 8. liß Glaſt. fol. 114. lin. 8. pro tonſtes/ liß troſtes. fol. 116. lin. 1. liß treibet. fol. 131. lin. 7. pro ein/ liß im. fol. 168. lin. 13.
pro enthenget/ liß entzeuget. Ibid. lin. 22. liß gedachten.
