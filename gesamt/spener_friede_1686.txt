Der innerliche und geiſtliche Friede Oder der Friede Gottes/ So wol deſſelben mit uns/ als unſerer mit und in Gott/ ſamt deſſen Befoͤrderungs-mitteln und hindernuͤſſen.
Einfaͤltig nach dem grunde Goͤttlichen worts Vorgeſtellet von Philipp Jacob Spenern/ D. Seniore und Predigern deß Miniſterii in Franckfurt.
Franckfurt/ Jn Verlag Joh.
David Zunners/ Druckts Joh. Georg Drullmanns Wittib.
Anno M DC LXXXVI.
Hebr. XIII, 20. 21. GOTT aber deß friedens/ der von den todten außgefuͤhret hat den groſſen Hirten der ſchaafe/ durch das blut deß ewigen Teſtaments unſeren HErrn JEſum.
Der mache euch fertig in allem guten werek zu thun ſeinen willen/ und ſchaffe in euch/ was fuͤr ihm gefaͤllig iſt durch JEſum CHriſt/ welchem ſeye ehre von ewigkeit zu ewigkeit.
Amen.
Dem Wol-Edlen/ Veſt und Hochgelehrten Herrn Georg Wilhelm Spenern/ JCto.
Hochgraͤfflichen Hanauiſchen Regierungs- und Conſiſtorial- Rath/ Meinem hertzgeliebten und wehrteſten Bruder/ Und ſeiner geliebten Hauß-ehre/ Der Wol-Edlen/ viel-Ehr- und Tugendreichen Frauen Maria Eliſabetha Spenerin/ gebohrnen Reichmaͤnnin/ Meiner gleichfals hertzgeliebten und wehrten Frauen Schweſter/ Wuͤnſche ich in meinem und der lieben meinigen namen auß grund unſerer hertzen Von dem Himmliſchen Vatter/ und geber aller guten und vollkommenen gaben/ zu dem auß ſeiner weiſeſten fuͤgung juͤngſt angetretenen heyrath Gnade und allen Himmliſchen ſegen in geiſtlich und leiblichen/ zeitlich und ewigen guͤtern/ Die reiche Gnade. deß Heiligen Geiſtes/ zu heiligung ihrer beyder eheſtandes/ inbruͤnſtigem ſtaͤtem gebet/ Gottſeliger erbauung ihrer ſelbſt unter einander/ und einer Chriſtlichen haußkirchen/ Beſtaͤndige geſundheit/ und auß ihrem keuſchen ehebette ſolche leibes-fruͤchten/ welche ſie hinwiederumb dem Vatter uͤber alles/ was kinder heiſſet/ mit ſorgfaͤltiger/ zu ſeinem wolgefallen/ und nicht nach der welt aͤhnlichkeit gerichteter/ aufferziehung treulich zufuͤhren moͤgen/ Gluͤcklichen fortgang dero haußhaltung/ in deroſelben allezeit ſo viel zu finden/ was zu ihrer nothdurfft und liebeswercken genug ſeyn mag/ Angenehme und geſegnete treue beyhuͤlffe eines von dem andern zu erleichterung aller dieſes lebens beſchwehrlichkeiten/ Milderung alles jemahl denſelben noͤthigachtenden und zuſchickenden creutzes/ Und alſo freudigen anfang/ erwuͤnſchten fortgang und ſeligen ſchluß ihres angetretenen ſtandes/ Vornemlich aber (mit zueygnung dieſes Frieden- Tractaͤtleins/)
Von dem Glorwuͤrdigſten Friedefuͤrſten JESU CHRISTO allen Frieden/ den ewigen gnaden-frieden GOttes gegen ſie/ den troͤſtlichen frieden mit GOTT in ſtaͤter kraͤfftiger fuͤhlung deß glaubens/ den ſuͤſſen von allen ſorgen weltlicher eytelkeit/ liebe deß irꝛdiſchen/ oder widerwaͤrtigkeiten/ unzerſtoͤhrten frieden ihres gemuͤthes in GOtt/ den allgemeinen frieden und ruheſtand ihrer zeiten/ den freundlichen frieden mit jederman/ mit denen ſie auſſer hauß und in demſelben umbzugehen haben/ den liebreichen frieden unter ihnen ſelbſt/ welchen der friedens- und ehe- feind auff keinerley weiſe nie ſtoͤhren moͤge/ den ſeligen frieden einer froͤlichen heimfahrt/ und den herꝛlichſten frieden in der friedenſtatt deß Jeruſalems droben ohne ende/ Alſo eine vollkommene erfuͤllung deß laͤngſt auffs kuͤnfftig außgeſprochenen unſerer ſeligen Eltern ſegens/ ſo dann ihrer ſelbſt eigener nach Goͤttlichem willen gerichteter wuͤnſche und verlangen/
Jhr getreuer Bruder und vorbitter / D. Franckfurt am Maͤyn/ den 26. Nov. 1685.
Philipp Jacob Spener
Jn JESU Namen.
Amen.
Von dem frieden GOttes oder geiſtlichen frieden Vorrede An alle Kinder deß Friedens.
Liebſte Bruͤder und Schweſtern in unſerem Friedenfuͤrſten JEſu.
ES ſind faſt merckwuͤrdige worte/ mit welchen unſer liebſte Heyland gerad vor dem antritt ſeines leidens die letzte ſeine predigt an ſeine liebe Juͤnger Johan. 16/ 33. beſchloſſen/ und ſo bald darauff in dem folgenden Capitel ſich zu ſeinem Himmliſchen Vatter in dem gebet gewendet hat:
Solches habe ich mit euch geredet/ daß ihr in mir friede habet.
Jn der welt habt ihr angſt/ aber ſeyd getroſt/ ich habe die welt uͤberwunden.
Er erinnert uns 1. unſeres zuſtands in der welt:
da haben wir angſt/ und eine ſolche angſt/ die dem friedē entgegen ſteeht/ daher einen unfrieden und kampff in ſich faſſet/ mit welchem die welt und dero Fuͤrſt uns angreiffet/ und das leben ſauer macht.
Ach ja freylich/ angſt und unfriedens gnug in der welt!
Außwendig ſtreit/ inwendig forcht/ heiſſet das Symbolum des treuen ſtreiters JEſu Chriſti des lieben Pauli/ 2. Cor. 7/ 5. Von dem auch jeglicher unter uns ſo viel mehr erfahren und koſten muß/ als ihn der HERR auch in andern jenem Apoſtel naͤher und gleicher zu werden wuͤrdiget.
Wir fuͤhlen unfrieden in uns ſelbſten/ und ſehen ein ander geſetz in unſern gliedern/ daß da widerſtreitet dem geſetz in unſerem gemuͤth/ und nimmet uns gefangen in der ſuͤnden geſetz/ welches iſt in unſern gliedern. Rom. 7/ 21.
Da gehets wahrhafftig nicht ruhig her/ wann das fleiſch geluͤſtet wider den geiſt/ und der geiſt wider das fleiſch/ und dieſelbige widereinander ſind/ das wir nicht thun was wir wollen.
Gal. 5/ 17.
Ob dann ſchon der geiſt den frieden ſuchet/ und lieber ſtaͤts in ſeinem GOtt ruhete/ ſo muß er gleichwol an den kampff/ und ſo wol des fleiſches ſtreit gegen ſich empfinden/ als ſeinerſeits ſich ſelbſten demſelben maͤchtig entgegen ſetzen/ daruͤber ſeine ruhe nicht wenig verſtoͤhret wird.
Es aͤngſten auch die begangene ſuͤnden/ und der durch dero erinnerung in uns empfindlich entbrennende Zorn GOttes/ da ſeine troͤſtungen nicht ſo bald denſelben widerum beſaͤnfftigen/ die bußfertige ſeele/ daß es auch dann und wann mit David heiſſet Pſal.
38/ 4.
Es iſt kein fried in meinen geheinen fuͤr meinerſuͤnde.
Und v. 9. Jch heule vor unruhe meines hertzens.
Kommet es an euſſerliches leiden/ ſo will das gemůth ſich nicht ſo gleich geben/ noch kan ſich darein finden/ daß es ſich mit goͤttlichem willen vergnuͤgte/ und alles was demſelben gefaͤllet/ ſich gleichermaſſen ſtracks gefallen lieſſe/ ſondern es gehet etwa ein kampff vorher biß der geiſt das ungedultige fleiſch unter ſich und zur ruhe bringet.
Es heiſſet abermal bey einem David Pſalm.
42/ 12.
Was betruͤbſtu dich meine ſeele/ und biſt ſo unruhig in mir?
Harre auff Gott/ denn ich werde ihm noch dancken/ daß Er meines angeſichts huͤlffe/ und mein Gott iſt.
Heiſſet es von den welt kindern/ und dero zeitlichen ſorgen/ damit ſie ſich martern Pſalm.
39/ 7. Sie machen ihnen viel vergeblicher unruhe/ ſie ſamlen/ und wiſſen nicht/ wer es kriegen wird:
ſo iſt auch bey den Juͤngern des HERRN das zu aͤngſtlichen ſorgen geneigte fleiſch/ welches bey jenen ſolchen unruhe urſach iſt/ noch nicht ſo voͤllig todt/ daß es nicht unruhige gedancken machte/ denen widerſtanden werden/ und es alſo neue unruhe geben muß.
Jetzo nicht zuſagen/ wo der HERR ſelbſten ſich in einen grauſamen verwandelt/ und gegen die ſeelen/ die er liebet/ eine feindliche geſtalt annimmet/ und faſt vollends allen frieden und deſſen empfindung aus der ſeele wegnimmet/ wo nichts anders als die groͤſſeſie angſt und unfriede folgen kan.
Gibet es nun ſo viel unruhe in denen/ welche zu dem frieden beruffen ſind/ was wollen wir dann auſſer ihnen hoffen?
Es heiſſet von der gottloſen unfrieden/ Eſa. 57/ 20. 21.
Die gottloſen ſind wie ein ungeſtuͤm meer/ das nicht ſtill ſeyn kan/ und ſeme wellen koth und unflat außwerffen.
Die gottloſen haben nicht friede/ ſpricht mein GOTT.
Wann dann unter ſolche gottloſe alle die jenige gehoͤren/ die nicht unter den kindern GOttes begriffen ſind/ dieſe aber mitten unter jenen unſchlachtigen und verkehrten leben muͤſſen/ ſo muͤſſen ſie auch von jener unruhigem geiſt ſtaͤts geplaget werden/ daß es ihnen nicht ſo gut wird/ nach ihrem verlangen das leben in friede zubringen zu koͤnnen:
dann ob ſie wol mit niemand keinen unfrieden anfangen/ weder zancken und ſtreiten/ noch mit krieg und ſchwerdt die friedliche verunruhigen/ vielmehr dem frieden nach jagen gegen jederman Hebr.
12/ 14. ſo koͤnnen ſie dannoch nicht in frieden bleiben/ ſondern es heiſſet Pſal.
120/ 7. Jch halte friede/ aber wenn ich rede/ ſo fahen ſie krieg an/ und goͤnnet ihnen alſo der ſtoͤhren friede ihre ruhe nicht.
Sonderlich aber wo der HERR deſſen grimm nicht eine zeitlang zuruͤcke haͤlt/ und den ſeinigen eine friſt athem zuholen goͤnnet/ ſo hoͤret er nie auff die bekenner der Wahrheit zu verfolgen/ und ſie auch in dem aͤuſſerlichen ſo viel zuplagen und zu verunruhigen/ als weit ſeine verhengnuͤß gehet: womit er zwar an ihnen erfuͤllet/ was zu ihrem beſten in dem weiſen und guͤtigen rath GOttes beſchloſſen iſt/ Ap. Geſch. 14/ 22. daß ſie durch viel truͤbſal muͤſſen in das reich GOttes eingehen:
aber es gehet mit kampff her/ und wiſſen ſie wenig von frieden: ſie erinnern ſich aber dabey/ was der HERR geſagt Luc. 12/ 51. Meinet ihr/ daß ich herkommen bin/ friede zu bringen auff erden?
Jch ſage nein/ ſondern zwitracht.
Denn von nun an werden fuͤnff in einem hauſe uneins ſeyn/ drey wider zwey/ und zwey wider drey.
So heiſſet es ja/ in der welt habt ihr angſt.
Gleichwol will uns unſer Heyland nicht bloß in angſt und unfrieden laſſen/ ſondern 2. zeiget er einen frieden/ den wir haben ſollen/ daß ihrin mir friede habt.
Weil ſie ihn nicht in ſich ſelbs/ und in ihrer zur unruhe geneigten verdorbenen natur/ viel weniger in der ſtreit- und kriegſuͤchtigen welt finden/ ſo ſollen ſie ihn haben in Chriſto dem Friedenfuͤrſten.
Dann weil er ſich ſelbs ſeinen Juͤngern zu eigen gibet/ ja uns von dem Vatter geſchencket iſt/ ſo hat der jenige den frieden in ihm/ der ihn hat/ als welcher lauter friede und leben iſt.
So hat er verſprochen/ daß er mit ſeinem Vatter und Geiſt kommen wolle zu ſeinen glaubigen/ und daſelbs wohnung machen.
So wohnet dann der friede in ſolchen ſeelen/ und der Heilige Geiſt laͤſſet ſie davon ſoviel ſchmecken/ als ihnen ſeelig ſeyn mag.
Dieſes iſt der wahre friede/ hoͤher als daß die welt an denſelben reichen/ tieffer als daß ſie ihn einſehen und ſtoͤhren koͤnte.
Daher ſolang als die welt mit ihrem Fuͤrſten unſern Heyland muß den jenigen bleiben laſſen/ wo zu er von ſeinem Vatter gemacht iſt/ und ihn weder von ſeinem thron zu ſtuͤrtzen/ noch auß ſeinem pallaſt/ welchen er ſich erwehlet/ außzutreiben dermag/ ſo lang muß ſie uns auch/ nach dem ſie uns auß allem uͤbrigen frieden geſetzet hat/ den jenigen laſſen/ der in Chriſto und in ihm uns gegeben/ und allein wuͤrdig iſt ſolches herrlichen nahmens.
Alſo die in ſich ſelbſt ſuͤnder und ungerechte/ in CHriſto die einig voͤllige gerechtigkeit haben und wahrhafftig beſitzen/ die haben auch friede in ihm/ da ſie in ihnen ſelbs und um ſich mit lauter unfriede ſich plagen muͤſſen/ und daher offters des jenigen/ was ſie in ſich haben/ und deſſen in dem glauben verſichert ſind/ wenig gewahr werden.
Woher komt aber 3. daß in Chriſto ſolcher friede iſt/ und wir denſelben in ihm haben koͤnnen?
Er ſagt:
Jch habe die welt uͤberwunden: die welt nemlich mit ihrem fuͤrſten/ von dem alle unruhe/ unfried und ſtreit herkommet/ dahero wo ſie nicht uͤberwunden waͤren/ nimmermehr friede ſeyn koͤnte.
Aber der HERR hat ſolches gantze reich/ ſo die welt heiſſet/ deſſen fuͤrſt der Teuffel/ ſeine gantze krafft die ſuͤnde/ und die unterthanen dero knechte/ und alſo natuͤrlicher weiſe alle menſchen ſind/ uͤberwunden:
Da er mit ſeinem gehorſam/ leiden und ſterben vor die ſuͤnde bezahlet und gebuͤſſet/ damit dem Satan alle ſeine gewalt und recht genommen/ allen denen aber auß ſolchem hoͤlliſchē reich/ und auß der macht der obrigkeit der finſternuͤß außzugehen/ freyheit und krafft erworben hat/ welche ſeine wolthat an ſich kraͤfftig ſeyn laſſen wollen.
Damit behaltet zwar der Satan biß auff die zeit ſeines letzten gerichts viele gewalt uͤber alle die jenige/ die ſich durch den Geiſt CHriſti nicht helffen laſſen wollen/ daß er noch unauffhoͤrlich rumort/ und lauter unfrieden wuͤrcket/ in den kindern des unglaubens/ ſo viel mehr als er wenig zeit ihm uͤbrig zu ſeyn weiß: Weil auch der Himmliſche Vatter ſeinen kindern zu ihrer pruͤffung und mehrerer reinigung von aller in ihnen ſteckenden weltlichen luſt nützlich findet/ von auſſen angefochten/ und alſo vor ſuͤnden verwahret zu werden/ ſo laͤſſet er noch dem uͤberwundenen feinde zu/ daß er ſie verunruhigen/ und den jenigen frieden ihnen ſtoͤhren darff/ welcher ihnen nicht nuͤtzlich ſeyn wuͤrde.
Ja er laͤſſet ſie auch die innerliche unruhe fuͤhlen/|welche er ſonſten/ wo er wolte/ im augenblick wegnehmen koͤnte.
Jndeſſen iſts ein uͤberwundener feind/ welcher zumal dem Siegesfuͤrſten nichts mehr anhaben/ ſondern auch nur vor ſeinem anſehen erzittern muß/ gegen die ſeinige auch nichts mehr ſich unterſtehen darff/ als ihm beliebig iſt zu ihrem beſten zu vergoͤnnen.
Alſo ſtecket alle urſach des friedens in ſolchem des HErꝛn ſieg/ daß nicht nur er ſelbs im frieden iſt/ als einer der uͤber ſeine feinde nunmehr herrſchet/ und mit einem winck ſie alzumal/ da ſie ſich empoͤren wolten/ niderlegen kan/ ſondern daß auch alle die ihn vor und bey ſich haben/ in ihm ihren frieden wiſſen/ als der verſoͤhnung mit GOtt und ihrer erloͤſung/ ſo dann der gewalt ihres Heylands/ wider welchen ihre feinde nichts vermoͤgen/ in dem glauben verſichert.
So laſſen ſie dann den euſſerlichen menſchen nach Goͤttlichem weiſen und guͤtigen rath mit unfriede noch eine weile geuͤbet werden/ da ſie ihren innerlichen menſchen/ mit dem Chriſtus ſich vereiniget/ in dem frieden zu bleiben wiſſen.
Es zeiget aber der HERR auch 4. das mit tel/ wie wir ſolches ſeines ſieges/ und folglich des friedens moͤgen theilhafftig werden:
Solches habe ich zu euch geredet.
Jſt alſo das wort des HErrn von der liebe ſeines Vatters/ von ſeinem außgang vom Vatter/ von ſeinem hingang wiederum zu ihm/ von dem Troͤſter/ welchen er fenden werde/ von der kuͤnfftigen freude/ die nach dem leiden der ſeinigen warte/ das jenige geſegnete mittel/ dadurch wir/ wo wir ihm ſeine krafft bey uns laſſen/ und es annehmen/ ſo bald in die gemeinſchafft Ehriſti/ ſeines ſiegs und friedens kommen.
Dann es iſt daſſelbe Wort/ welches Geiſt und Leben iſt Joh. 6/ 63. der lebendige ſaamen/ darauß der Glaube gewuͤrcket Rom. 10/ 17. und wir auß demſelben widergebohren werden/ 1. Petr. 1/ 23. dadurch komt Chriſtus zu wohnen in den Hertzen Eph. 3/ 17. und mit ihm alles ſein reich/ welches gerechtigkeit iſt/ fried und freude in dem H. Geiſt/ Rom. 14/ 17.
Wo nun ſolcher friede erlanget/ und unſere ſeele des ſieges Chriſti in dem glauben theilhafftig worden iſt/ ſo folget 5. ſo bald deſſen frucht/ wann der HERR ſagt:
Aber ſeyd getroſt.
Die angſt mit dero uns die welt durch ihren unfriede zuſetzet/ macht uns ſchuͤchtern und verzagt/ wo wir gedencken an unſere ſchwach heit/ und an die macht der feinde/ welche uns aufechten/ denen wir aber viel zu gering zu widerſtehen ſind/ da zappelt und bebet das hertz der jenigen/ die nirgend anders hin als auff ſich und ihre feinde ſehen.
Haben wir aber dem wort des HERRN von ſeinem ſieg platz gegeben/ das wir ſolchen in dem glauben ergriffen/ ſo wird nicht nur ſolcher glaube immer geſtaͤrcket/ jemehr er ſich ſeines Heylands ſieg vorſtellet/ und in demſelbigen erſiehet/ ſondern es waͤchſet der muth/ daß man gantz getroſt wird/ fuͤr den feinden nicht fliehet/ vielmehr ihnen getroſt entgegen gehet/ und jemehr man durch die erfahrung geuͤbet wird/ ſich auch der truͤbſal und unruhe freuet und rühmet/ je nach dem der friede/ ſo in dem grund der ſeelen iſt/ ſich in dero euſſerliche kraͤſſte außgieſſet.
Da werden helden/ die vorhin verzagt waren/ und gehet ein in ſeinen eigenen und anderer augen kleiner David einem jeden Goliath ohnerſchrocken und getroſt in dem nahmen des HErrn unter augen.
Liebſte Bruͤder und Schweſtern/ wir verlangen ja alle/ dann auch dieſe begierde natuͤrlich iſt/ nach frieden und ruhe.
Wornach haben wir dann fleiſſiger zutrachten/ als nach einem frieden/ der uns nie wider entnom̃en werde?
Woran haben wir uns mehr zuergoͤtzen/ als daß der HERR uns einen ſolchen frieden erworben und geſchencket habe?
Sind dann alle guͤter unſers Heils hoch und theur zu achten/ ſo iſt es dieſer friede nicht weniger/ ja vielmehr eines der allervornehmſten/ an deſſen betrachtung wir uns zu erquicken haben.
Wir leben in einer zeit/ da man ſagen mag/ daß wieder erfuͤllet werde/ was ſchon einmal geheiſſen hat Matth. 24/ 6. Jhr werdet hoͤren kriege/ und geſchrey von kriegen.
Wir erfahren/ das keinem von und unter menſchen gemachten/ ja wol theur-beſchworenen frieden ſicher zu trauen ſeye/ und moͤgen leute ſeyn/ die noch kein hohes alter erreichet/ und dannoch nicht nur eines ewigen friedens anfang und ende erlebet haben: und woher kommets/ daß man ſo offt friede machen/ und deßwegen zuſammen tretten muß/ als weil kein gemachter friede laͤnger gehaltē zuwerden pfleget/ als etwa des maͤchtigern theils nutzen mit ſich zu bringen ſcheinet?
So moͤchte man ſagen/ es reite noch der rothe reuter auff erden herum/ dem gegeben war den frieden zu nehmen von der erden/ und daß ſie ſich untereinander erwuͤrgeten/ und ihm ein groß ſchwerdt gegeben ward/ Offenb. Johan. 6/ 4. Wir ſehen auch die macht Babels immerzu wachſen/ welches noch weiter truncken werden ſolle von dem blut der heiligen/ und ſich an denjenigen blutſtuͤrtzungen/ welche laͤngſt auß der huren grauſamkeit verurſachet und veranlaſſet worden/ nicht erſaͤttigen laſſen wird/ ſondern mit ſeinem letzten aber heſſtigſten grimm/ auch ſein gericht ihm uͤber den halß ziehen ſolle: alſo iſt vergebens/ daß wir uns zu dieſer zeit fried und ruhe bey unſerm Gottesdienſt einbilden wolten/ vielmehr was wir an andern/ welche in der canceley Babels in gleicher verdamnuͤß mit uns ſtehen/ und das urtheil auff alle einerley art laͤngſt und ſo offt gefaͤllet iſt/ ſo vielfaͤltig taͤglich erfuͤllet zu werden ſehen und hoͤren/ muͤſſen wir uns auch vorzuſtehen/ die rechnung uns machen.
Wohin dann/ wo man uns nirgend dulden noch friede wird laſſen wollen?
Meine Liebſten/ es warten nicht nur allein der jenigen/ welche beſtaͤndig an dem HErrn hangen bleiben/ und in krafft des ſiegs JEſu die Welt zuuͤberwinden trachten/ ja den Drachen uͤberwunden durch das blut des Lammes/ und durch das wort ihres zeugnuͤſſes/ da ſie ihr leben nicht geliebet haben biß an ihren todt. Offenb. Johan. 12/ 11. die haͤuſer des friedens und ſtoltzer ruhe droben in der herrlichkeit und ewigkeit/ wo vollkommener friede und ewige ruhe iſt:
ſondern auch in dem lande des unfriedens iſt noch friede vor die kinder des friedens:
aber wie wir gehoͤret haben/ nicht in ihnen ſelbs/ noch in der welt/ ſondern in ihrem Chriſto und deſſen heiliger einwohnung bey ihnen.
Wer dieſes erkennet und in ſeiner ſeele beſitzet/ der hat friede mitten unter allem trompetenſchall/ trommelſchlag/ gepraſſel der ſtuͤcke/ ziſchen der feurballen/ oder was ſonſten die menſchliche grauſamkeit/ und des Teuffels boßheit/ zuſchaden des menſchlichen geſchlechts und zerſtoͤhrung alles friedens erſonnen hat/ da ſonſten auſſer ſolchem himmliſchen frieden kein augenblick friede ſeyn koͤnte.
Alſo bleibet dieſer allein unſere zuverſicht und unſer troſt in aller angſt: auch haben wir uns denſelben ſo viel fleiſſiger in das Hertz zu trucken/ und uns damit zu ſtaͤrcken als weniger ohne denſelben uns in der welt übrig bleibet/ damit wir uns erhalten/ oder darauff verlaſſen koͤnten.
Hiezu gehoͤret alſo eine fleiſſige und andaͤchtige betrachtung deß worts deß Evangelii/ ſo ein friedens-wort iſt/ und auß ſeiner krafft/ was wir davon hoͤren/ auch in die hertzen truͤcket.
Laſſet uns alſo/ Meine Lieben/ fleiſſig ſeyn/ zu betrachten unſers theuren Heylandes vortrefflichen ſieg und die geſamte damit uns verdiente guͤter/ ſonderlich aber dieſen frieden/ als eine herꝛliche crone derſelben/ damit ſolches wort davon in unſeren hertzen lebendig werde/ und wir koſten moͤgen die ſuͤſſigkeit dieſes honigs/ der uns allezeit ſo viel anmuthiger ſchmaͤcket/ als mehr wir ihn kauen und in dem mund behalten.
Jch wil nach meinem armen vermoͤgen euch etwas deſſelben vortragen/ deſſen fleiſſige koſtung und betrachtung/ in der furcht deß HErrn/ und mit deſſen anruffung nicht vergebens ſeyn kan/ ſondern eure ſeelen mit einem vergnuͤglichen geſchmack erfuͤllen wi d.
Jhr ſehet hie vor augen einige uͤber den geiſtlichen frieden durch GOttes gnade angeſtellte betrachtungen/ welche daher die gelegenheit genommen/ da auff eines Chriſtlichen Freundes vorſchlag in meinem ſo genannten Collegio die erbauliche frage vor etlichen Jahren vorgetragen worden:
Wie man zu dem wahren frieden Gottes gelangē/ auch in demſelbenerhaltē werden/ uñ zunehmē moͤge?
Darauff dann in unterſchiedlichen mahlen von mehrern guten Freunden/ was jeglichem der HErr vor erkaͤntnuͤß uͤber dieſe materie gab/ außgefuͤhret/ und von mir nach gewohnheit das ſamtlich vorgekommene zuſammen gefaſſet wurde.
Wann dann nun zu dieſen unſeren zeiten/ wo in der welt der friede aller orten krachet/ ſolche materie Gott-liebenden ſeelen vor andern erbaulich ſeyn/ und ſie in und auff die kuͤnfftige truͤbſalen auffs neue ſtaͤrcken kan/ ſo habe nicht ohne nutzen erachtet/ ſelbige vorige handlungen beſſer in ordnung zu bringen/ und aller orten das weiter noͤthige nach verleyhung Goͤttlichen beyſtandes beyzuſetzen/ und hiemit zum Truck zu geben.
Der HErr aber deß friedens/ von dem wir allein allen frieden zu erwarten haben/ ſegne ſolche in ſeiner forcht abgefaßte arbeit an allen/ welche unter euch dieſelbe zu leſen gelegenheit haben/ und einiges ſtuͤndlein zu weilen daran wenden werden/ daß dieſes ſein wort von dem frieden ein lebendiger ſaame werde/ darauß in ſtaͤrckung deß glaubens ein herꝛliches gewaͤchs deß friedens in euren ſeelen auffgehe/ und mehr und mehr reiff werde zu herꝛlicher frucht/ getroſter gedult in allem leiden/ freudiger bekaͤntnuͤß in der verfolgung/ kraͤfftigem ſieg über die welt/ und was den frieden ſtoͤhren wolte:
Damit ihr alle moͤget in euch die wahrheit deſſen hie geruͤhmten erfahren/ und von grund der ſeelen ſprechen/ und ſingen:
GOtt iſt unſere zuverſicht und ſtaͤrcke/ eine huͤlffe in den groſſen noͤthen/ die uns troffen haben.
Darumb fuͤrchten wir uns nicht/ wann gleich die welt untergienge/ und die berge mitten ins meer ſincken.
Wann gleich das meer wuͤtet und wallet/ und von ſeinem ungeſtuͤmm die berge einfielen.
(Alſo/ wann aller friede und ruhe umb uns auß und hinweg iſt/) Dannoch ſol die ſtatt Gottes fein luſtig bleiben mit ihren bruͤnnlein/ da die heiligen wohnungen deß Hoͤchſten ſind. Gott (der der friede ſeibſten iſt/) iſt bey ihr drinnen/ darum wird ſie wol (und in frieden) bleiben.
GOTT hilfft ihr fruͤhe/ Pſal. 46. Ach/ dieſes alles gebe euch der HErr auch in dieſer betrachtung zu ſchmaͤcken/ und daß ihr deſſen faͤhig werdet/ ſo heilige er euch durch und durch von allem/ was dem frieden entgegen ſtehet:
ſo werdet ihr ewig gnug haben.
Lebet wol in unſerem JEſu/ und erbittet mir auch von Jhm gleichen frieden/ ſelbſt zu ſchmaͤcken die guͤter dieſes friedens/ die ich euch zeige/ und auch meine ſeele nach ſolchem ſůſſen geſchmack hungerig iſt.
Ja/ der friede GOttes/ welcher hoͤher iſt/ dann alle vernunfft/ bewahre unſere hertzen und ſinne in Chriſto JESU.
Amen.
Das erſte Capitel.
Der Friede GOttes gegen uns.
§. 1.
ALles das jenige/ was wir unter dem nahmen des goͤttlichen friedens begreiffen: haͤnget dermaſſen aneinander/ daß es in gewiſſer maaß eines iſt/ oder doch eines auß dem andern flieſſet.
Jn deſſen weil wir eine ſache nicht wol begreiffen koͤnnen/ wo nicht das jenige/ ſo nur etlicher maſſen unterſchieden iſt/ auch unterſchieden vorgetragen wird/ und die ſpruͤche der heiligen Schrifft/ darinnen des friedens gedacht wird/ nicht gantz in einer abſicht davon reden/ ſo haben wir billich ſolchen frieden GOttes in unterſchiedliche arten abzutheilen/ und moͤchten wir ſonderlich ſagen/ daß derſelbe dreyerley ſeye.
1. Der friede GOttes mit uns/ 2. unſer friede mit GOTT/ 3. unſer friede in GOTT.
Der erſte iſt die goͤttliche gnade ſelbs/ dadurch er ſich mit uns befriediget hat und zufrieden iſt/ die andern arten ſind in uns: jener iſt die quelle/ dieſe die außfluͤſſe in uns: jener iſt die beſchaffenheit des goͤttlichen Hertzens gegen uns/ dieſe aber die bewandnuͤß unſers hertzens theils gegen GOTT/ theils gegen uns ſelbs und alle andere creaturen.
§. 2.
Wir wollen aber zuerſt handlen von dem frieden Gottes gegen uns/ daß nemblich GOtt mit uns friede haͤlt/ und da wir ſeine feinde geweſen/ hingegen auch ſeine gerechtigkeit nicht anders als uns zuwider ſeyn koͤnnen/ ſich doch mit uns verſoͤhnet/ friede gemacht hat/ und denſelben haͤlt.
Deſſen art und fundament beſtehet nun in folgendem.
Wir waren feinde GOttes von natur/ als die wir die ſuͤnde/ welche GOTT euſſerſt zuwider iſt/ und ſeine gerechtigkeit beſtreitet/ an uns haben/ und auff die welt bringen/ daher unſer tichten und trachten nach der art des Satans/ deſſen feindlicher ſchlangenſaamen in Adam uns vergifftet/ und mit einem haß gegen alles gute/ und alſo gegen GOtt ſelbſten/ erfuͤllet hat/ geſinnet/ folglich GOtt hoͤchſtens zuwider iſt/ und was alſo auß ſolcher unſrer alten natur kommet/ iſt lauter feindliches weſen/ dann es gehet alles auß und zu eigener ehre/ nutzen und luſt/ machet alſo uns ſelbſten zu unſerem letzten zweck/ welche ehre GOTT allein gebuͤhret/ der folglich gleichſam von ſeinem thron dadurch bey uns entſetzet wird.
Eine ſolche feindſchafft aber kan Goͤttliche Gerechtigkeit nicht leiden/ ſondern ſolte dieſelbe billich ein ſolches ihr rebelliſches geſchoͤpff wiederum vertilgen/ oder vielmehr mit ewiger pein ſtraffen.
Daher gleichſam ein offener krieg zwiſchen GOTT und uns war.
Es heiſſet recht/ da wir noch feinde waren. Rom. 5/ 10.
§. 3.
Wie aber dieſe feindſchafft auffgehoben/ und auß lauter barmhertzigkeit GOttes/ die uns nicht darinnen verderben laſſen wolte/ (maſſen nicht Er/ ſondern wir den ſchaden von der feindſchafft hatten/) friede gemachet worden/ beſchreibet uns die heilige Schrifft: nemlich daß der Sohn GOttes nach dem guͤtigen rath ſeines Himmliſchen Vatters ſich in das mittel ſchlagen muͤſſen/ in dem angenommenen fleiſch/ darin er unſer bruder worden/ auff daß wir zu ſeinen verdienſten recht haͤtten/ mit ſeinem gehorſam/ leiden und ſterben unſere ſuͤnde gebuͤſſet/ der durch die ſuͤnden beleidigten gerechtigkeit ein genuͤge gethan/ damit aber GOTT/ der ſolches opffer als gnugſam angenommen/ verſoͤhnet hat.
Weil aber gleichwol goͤttlicher weißheit und gerechtigkeit nicht gemaͤß geweſen/ ob wol ein genuͤge vor die ſuͤnde geleiſtet worden/ daß wir anders als in einer gewiſſen ordnung ſolches von CHriſto geſtiffteten friedens genieſſen ſolten/ welche ordnung in der buß und glauben beſtehet/ als hat GOtt durch das wort des Evangelii ſolchen frieden uns verkuͤndigen und anbieten laſſen/ damit wir denſelben annehmen und darein treten moͤchten.
§. 4.
Hievon lauten nun die ſtellen der Schrifft/ 2. Cor. 5/ 18. u. f. Gotthat uns mit ihm ſelber verſoͤhnet durch Jeſum Chriſt/ uñ das amt gegeben/ das die verſoͤhnung predigt.
Denn Gott war in Chriſto/ und verſoͤhnet die welt mit ihm ſelber/ und rechnet ihnen ihre ſuͤnde nicht zu/ und hat unter uns auffgerichtet das wort von der verſoͤhnung.
So ſind wir nun bottſchaffter an Chriſti ſtatt/ denn GOTT vermahnet durch uns.
So bitten wir nun an Chriſti ſtatt/ laſſet euch verſoͤhnen mit GOtt.
Denn er hat den/ der von keiner ſuͤnde wußte/ fuͤr uns zur ſuͤnde gemacht/ auff daß wir wuͤrden in ihm die gerechtigkeit/ die fuͤr Gott gilt Rom. 5/ 8. 9. 10. 11. Darum preiſet Gott ſeine liebe gegen uns/ daß Chriſtus fuͤr uns geſtorben iſt/ da wir noch ſuͤnder waren; ſo werden wir je vielmehr durch ihn behalten werden fuͤr dem zorn/ nach dem wir durch ſein blut gerecht worden ſind.
Dann ſo wir GOtt verſoͤhnet ſind durch den todt ſeines Sohns/ da wir noch feinde waren/ vielmehr werden wir ſeelig werden durch ſein leben/ ſo wir nun verſoͤhnet ſind.
Nicht allein aber das/ ſondern wir ruͤhmen uns auch Gottes/ durch unſern HErrn JEſum Chriſt/ durch welchen wir nun die verſoͤhnung empfangen haben. Epheſ. 2/ 14. 15. 16. 17.
Er (Chriſtus JEſus) iſt unſer friede/ der auß beyden eins hat gemacht/ und hat abgebrochen den zaun/ der dazwiſchen war/ in dem daß er durch ſein fleiſch wegnahm die feindſchafft/ nemlich das geſetz/ ſo in geboten geſtellet war/ auff daß er auß zweyen einen neuen menſchen in ihm ſelber ſchaffete/ und friede machte/ und daß er beyde verſoͤhnete mit GOtt in einem leibe/ durch das creutz/ und hat die feindſchafft getoͤdtet durch ſich ſelbs/ und iſt kommen/ hat verkuͤndiget im Evangelio den frieden/ euch die ihr ferne waret/ und denen die nahe waren.
Eſa. 53/ 5. Die ſtraff ligt auff ihm/ auff daß wir frieden haͤtten/ und durch ſeine wunden ſind wir geheilet.
§. 5.
Auß dieſen ſpruͤchen ſehen wir/ was zu dieſem frieden gehoͤret.
1. Der jenige der verſoͤhnet wird/ und doch auch die verſoͤhnung ſelbs anordnet und anbeut/ iſt GOtt.
2. Der friedemacher und verſoͤhner iſt der Sohn GOttes/ der als der mittler geſandt worden/ und in das fleiſch kommen iſt/ daher er auch Friedefuͤrſt genennet wird/ Eſa. 9/ 6. ſo dann bey ſeiner geburt von den himmliſchen Heerſcharen geſungen worden:
Ehre ſey GOtt in der hoͤhe/ friede auf erden/ und den menſchen ein wolgefallen.
Luc 2. 14.
3. Das mittel der verſoͤhnung ſelbs iſt ſeine genugthuung an die Goͤttliche gerechtigkeit/ damit wir ohne dero verletzung zur gnade wiederum zugang haͤtten.
4. Die verſoͤhnte ſind/ was die erwerbung und anerbietung anlangt/ die gantze welt/ die vorhin nahe und ferne waren/ Juden und Heyden/ unter welchen auch damit zugleich friede gemacht/ hingegen der unterſcheid/ und folglich die feindſchafft/ auffgehoben worden:
was aber die frucht anlangt/ gehet ſie die jenige an/ welche ſich durch ſolches wort der verſoͤhnung mit GOTT verſoͤhnen laſſen.
5. Das mittel die menſchen zu der frucht und genuß des friedens zubringen/ iſt das wort der verſoͤhnung/ und das amt das dieſelbe predigt/ wovon es heiſſet Eſa. 52/ 7. Wie lieblich ſind auff den bergen die fuͤſſe der boten/ die da friede verkuͤndigen.
Rom. 10/ 15.
6. Die art beſtehet darinnen/ daß GOTT ſeinen zorn gegen einen menſchen/ der das wort der verſoͤhnung annimmet/ fahren laͤſſet/ ihm die gerechtigkeit Chriſti zueignet/ und ihm alſo zur gerechtigkeit in ihm machet/ und ferners alle ſeeligkeit ihm mit zutheilen bereit iſt.
Das heiſſet dann/ daß er mit uns friede habe/ und mit uns zufrieden ſeye: und wie wir ſingen:
Nun iſt groß fried ohn unterlaß/ all fehde hat nun ein ende.
§. 6.
Nun dieſes friedens theilhafftig zu werden und zu bleiben iſt das einige mittel die wahre buß/ dann darinnen laſſen wir uns mit GOtt verſoͤhnen; Wie wir dann ſehen/ daß die boten dieſes friedens/ wie deroſelben Herr und erſter vorgaͤnger JESUS ſelbſt gethan/ aller orten dem verſtand nach dieſe Predigt gefuͤhret haben: Thut buß/ und glaubet an das Evangelium/ Marc. 1/ 15.
Es muß ſich bey dem menſchen finden erſtlich die hertzliche erkaͤntnuͤß und bekaͤntnuͤß der ſuͤnden:
Dann obwol ſolche erkaͤntnuͤß und reue das hertz/ das vorher in einer falſchen ruhe geſtanden/ und in ſeinen ſuͤnden ihm wol zu ſeyn gemeynet/ mehr verunruhiget/ und alſo dem frieden vielmehr entgegen zu ſtehen ſcheinet/ ſo iſt es gleichwol noͤthig/ daß wir zur rechten gruͤndlichen erkaͤntnuͤß unſers elendes gebracht werden/ damit wir die vortrefflichkeit der gnaden gleichfalls hoch ſchaͤtzen lernen.
Das Hauptwerck aber in der buß und eigentliche mittel dieſes friedens iſt der wahre Glaube an GOttes gnade und CHriſti verdienſt/ dadurch wir die gerechtigkeit erlangen/ und alſo in dem frieden mit Gott ſtehen.
Welche wahrheit von dem glauben/ daß er uns allein gerecht und ſelig mache/ ſonderlich in dem Neuen Teſtament an ſo vielen orten/ vornehmlich am deutlichſten von dem lieben Paulo/ getrieben wird/ daß hier die ſache nicht mit mehrerem außzufuͤhren ſtehet/ ſondern am leichteſten/ in den Epiſteln/ an die Roͤmer/ Epheſer/ Philipper und Galater/ nachzuleſen iſt:
Auff welche letztere der liebe Apoſtel noch zu letzt dieſes ſiegel trucket/ c. 6/ 16.
Wie viele nach dieſer regel (nemlich daß in CHriſto JESU weder beſchneidung noch vorhaut/ noch wie er in der gantzen Epiſtel gegen die falſche Apoſtel getrieben hatte/ die wercke deß Geſetzes/ ja auch nicht deß glaubigen Abrahams/ etwas gelte/ ſondern eine neue creatur; oder wie er ſagt c 5/ 6.
Der glaube/ der durch die liebe thaͤtig iſt/) einher gehen/ uͤber dieſeye friede und barmhertzigkeit/ und uͤber den Jſrael Gottes.
§. 7.
Hingegen ſind die hindernuͤſſen dieſes friedens und demſelben entgegen/ die gottloſigkeit und unbußfertigkeit/ der unglaube/ und der in der ſicherheit befindliche falſche friede.
Was die gottloſigkeit und unbußfertigkeit anlanget/ darinnen der menſch in ſeinen ſuͤnden fortfaͤhret/ iſt ſolche als ein ſtaͤts waͤhrender krieg gegen GOTT/ deſſen gerechten und heiligen willen der muthwillige ſuͤnder fort und fort beſtreitet.
Nun wil uns GOtt umb der verſoͤhnung ſeines Sohns willen willig unſere vorige ſuͤnde verzeyhen/ da wir nemlich die verſoͤhnung in wahrer buß annehmen/ und auffhoͤren wollen/ ſeinen zorn ferner zu reitzen: aber GOtt zumuthen wollen/ daß ohn eracht unſerer ſtaͤts fortwaͤhrenden boßheit und freveler ſuͤnden er nichts deſtoweniger mit uns zu frieden ſeyn/ und ſich nach unſerem wolgefallen von uns immer aͤffen laſſen muͤßte/ das hieſſe aller ſeiner gerechtigkeit/ ja aller billichkeit/ die auch unter menſchen ſtatt hat/ vergeſſen; in dem ſich niemand in der welt zu einem ſolchẽ frieden verſtehet/ indem die andere parthey ſich vorbehielte/ im̃erfort erlaubnuͤß zu haben/ der anderen alles leid anzuthun.
So mag es alſo auch in dieſem verſtand heiſſen/ Eſa. 48/ 22.
Die gottloſen/ ſpricht der HERR/ haben keinen frieden.
§. 8.
Es iſt aber auch dieſem frieden entgegen der unglaube/ wo der menſch/ da er ſeiner ſuͤnde gewahr wird/ deroſelben verſoͤhnung nicht allein auß der gnade GOttes in dem verdienſt ſeines Seligmachers ſuchet oder annimmet/ ſondern entweder zu andern menſchen und dero heiligkeit ſeine zuflucht nimmet/ oder auff ſeine eigene wercke und froͤmmigkeit ſich verlaͤſſet/ auß deroſelben alleine/ oder zum theil ſeine ſeligkeit zu erlangen/ (womit wahrhafftig der ehre CHriſti/ ſo allein unſere gerechtigkeit ſeyn ſolte/ viel zu nahe getreten wird/) oder aber allerdings ſonſten ſolches opffer CHriſti verſtoͤßt/ und in ſeinen ſuͤnden verzweiffelt.
§.
9.
Endlich iſt auch dieſes friedens hindernuͤß der falſche frieden in fleiſchlicher ſicherheit/ welcher leider die klippe iſt/ daran ſo viele ſcheitern/ und an ihrer ſeligkeit ſchiffbruch leiden/ welche ſonſten eine buchſtaͤbliche erkaͤntnuͤß haben/ und ſolche vor einen wahren glauben haltende/ ſich in dem Goͤttlichen frieden zu ſtehen feſt/ aber vergebens/ einbilden.
Der jenigen/ die mit ihrer eigenen froͤmmigkeit und wercken vor GOtt zu erſcheinen ſich unternehmen/ ſind endlich in unſerer Kirchen kaum einige; ſo iſt die offenbahre verzweifflung ſo gemein nicht; ja/ auch mag die zahl der jenigen nicht eben die groͤßſte ſeyn/ welche in dergleichen offentlicher gottloſigk it/ ſchand und laſtern leben/ dabey ſie ihr hertz und gewiſſen ohnauffhoͤrlich verdammte/ und ihnen keine hoffnung der ſeligkeit lieſſe.
Aber wolte GOtt/ der hauffe der jenigen waͤre nicht ſo groß/ welche in der that unbußfertig ſind/ nach der welt und ihren luͤſten/ nicht aber nach den regeln ihres Heylandes/ noch dem trieb deß Heiligen Geiſtes/ wandlen/ in augenluſt/ fleiſchesluſt und hoffaͤrtigem leben/ wie es in der welt brauch und lauff iſt/ und doch dabey/ weil ſie eben keine ſolche laſter begehen/ die auch von der weltlichen Obrigkeit geſtrafft zu werden verſchuldeten/ ſondern noch ein und ander gutes dem anſehen nach zu weilen mit thun/ dabey der wahren Religion beypflichten/ dem offentlichen Gottesdienſt beywohnen/ beten/ und ſolche aͤuſſerliche uͤbungen mit verrichten/ gantz in den gedancken ſtehen/ daß ſie bey GOtt in gnaden und im frieden ſeyen/ und das vertrauen/ welches ſie mit ihrem fleiſchlichen leben dannoch auff die gnade GOttes ſetzen/ vor den wahren rechten glauben halten/ und ſich damit vor ſeelig ſchaͤtzende/ ihr gewiſſen eine weil damit befriedigen und beſaͤnfftigen.
Wie aber ihre einbildung nicht der wahre glaube iſt/ wie ſie meinen/ ſo iſt es auch nichts mit dem frieden GOttes/ in dem ſie zu ſtehen gedencken.
Es gehet ihnen in gewiſſer maaß/ wie jenen Weißh. 14/ 22.
Sie lieſſen ſich nicht daran begnuͤgen/ daß ſie in Gottes erkaͤntnuͤß irreten/ ſondern ob ſie gleich in einem wilden wuͤſten weſen der unwiſſenheit (oder ſicherheit) lebeten/ nennten ſie doch ſolchen krieg und uͤbel friede.
Jſt aber gewiß ein gefaͤhrliches thun/ indem ſich ſolche leute gefaͤhrlich ſelbs betriegen/ und nicht weniger als die offenbahre gottloſe auſſer dem frieden GOttes ſtehen/ viel ſchwehrer aber dazu als jene gebracht werden moͤgen.
Dann wer in einem ſolchen ſtande ſtehet/ daß ihm ſeine ſuͤnde allerdings unter augen leuchten/ und das gewiſſen keine ruhe laͤſſet/ ſondern ihm ſo offt Goͤttliches gericht trohet/ der kan ſo viel eher zur erkaͤntnuͤß der ſuͤnden/ und zu wahrer buß gebracht werden.
Aber welcher ſich einmal feſt uͤberredet/ er ſtehe im frieden mit GOTT/ und ſich durch ſeinen eingebildeten glauben darinnen ſtaͤrcket/ hat keinen trieb zur buß/ und meinet nicht derſelben zubedoͤrffen; ſo trachtet er nicht zu dem frieden Gottes zugelangen/ in dem zuſtehen er es vor eine außgemachte ſache haͤlt.
Es heiſſet auch von ſolchen Hiob.
21/ 13.
Sie werden alt bey guten tagen/ und erſchrecken kaum ein augenblick vor der hoͤlle; Und Pſalm.
10/ 5.
Er faͤhret fort in ſeinem thun immerdar/ (er will noch recht darzu haben) deine gerichte ſind ferne von ihm/ (man kan ihn deſſen nicht uͤberreden/ daß er ſeiner ſuͤnden wegen in deinem gericht lige.)
Geſchihet es auch/ daß zuweilen ſolchen leuten das gewiſſen auffwachet/ und da es rege worden/ ihren frieden ſtoͤhren will/ ſo achten ſie ſolches vor verſuchungen und pfeile des Teuffels/ oder vor eine anfechtung/ trachten nur an ſtatt der wahren buß/ dazu ſie ſolches treiben will/ dagegen zuſtreiten/ und ſich nur mehr in ihrem fleiſchlichen vertrauen auff das verdienſt Chriſti zu ſtaͤrcken:
da es gleichwol der finger/ und eine ruͤhrung des Heiligen Geiſtes iſt/ der ſie zur erkaͤntnuͤß ihres gefaͤhrlichen ſtandes bringen/ und auß jenem falſchen frieden herauß ziehen will/ damit ſie in ernſtlicher buß faͤhig werden/ daß er den lebendigen glauben in ihnen wuͤrcke/ und ſie damit zu dem genuß des Goͤttlichen friedens gelangen.
Wie dann dieſes wol die einige art iſt/ wie ſolchen leuten wieder geholffen werden kan: ſonſten bleiben ſie in ihrer ſicherheit das gantze leben durch/ und werden erſt in der todes ſtund/ oder bey ihrem abſchied/ (da es nun auff ewig verlohren und zuſpat iſt) gewahr/ wie gar anders ſie mit GOTT geſtanden/ als ihre einbildung ſie beredet hatte.
Weswegen es dann mit denen viel beſſer ſtehet/ die auch gar um jenen frieden immer kaͤmpffen muͤſſen/ da ihnen die anfechtung ihren glauben und zuſtand in zweiffel ziehen will/ als die ohne kampff ſein zugenieſſen meinen/ da doch auch dieſer friede einen ſtaͤten ſtreit wider den Satan/ die welt und das eigen fleiſch neben ſich haben/ und dadurch erhalten werden ſoll.
Das zweyte Capitel.
Unſer friede mit GOTT.
§. 1.
DEr friede GOttes gegen uns/ welchen wir jetzo betrachtet haben/ iſt alles uͤbrigen Goͤttlichen friedens in uns urſach/ gleich wie die Sonne alles liechts und waͤrme/ ſo auß ihr in den andern coͤrpern entſtehet.
Es ſind aber deſſen vornehmlich zwo wuͤrckungen/ nemlich unſer friede mit GOTT/ und unſer friede in GOtt.
(Der wolverdiente Theologus D. Lutkeman in Vorgeſchmack Goͤttlicher guͤte 2. 13. nennets 1. einen frieden im gewiſſen/ 2. eine ruhe und ſtilligkeit im gemuͤthe.)
Von dero erſten wir in dieſem Capitel zuhandeln haben.
§. 2.
Es moͤchte aber unſer friede mit Gott auch in dem verſtand genommen werden/ daß wir im frieden mit Gott ſeyen/ und deſſen verſoͤhnung und gnade genieſſen/ aber alſo iſt ſolcher friede allerdings einer mit dem vorigen.
Hie aber verſtehen wir unter dieſem nahmen etwas anders/ nemlich die jenige ruhe und beſchaffenheit unſerer ſeelen/ nach dero wir mit GOTT wol zufrieden ſind/ alſo ein hertzliches vertrauen zu ihm tragen/ und etwa ein gefuͤhl ſeiner gnade und friedens gegen uns in unſerer ſeele haben/ deßwegen hinwiederum gegen ihm liebreich geſinnet ſind.
Daß alſo ſolcher friede nichts anders iſt/ als die krafft des glaubens/ der unſere ſeele beruhiget in der erkaͤntnuͤß der gnade GOttes/ und ſie hinwieder in liebe zu GOtt neiget.
§. 3.
Dieſer friede kan nicht beſſer verſtanden werden/ als wo wir bedencken/ wie ſonſten natuͤrlicher weiſe unſer hertz gegen GOtt geſinnet ſeye.
So waren wir nun zwar von GOtt alſo erſchaffen/ daß wir ſo wol ein gutes vertrauen als eine liebe zu ihm haͤtten/ weil in unſerer natur ein außtruck ſeines willens und ſeiner heiligkeit war/ da hingegen gleichgeſinnete natuͤrlicher weiſe ſich ſchon gegeneinander lencken:
Es iſt aber ſolche gute natur durch die ſuͤnde in uns verdorben/ und hingegen durch den ſchlangen-ſaamen eine ſolche art in uns gewuͤrcket worden/ die GOTT gerad zuwider iſt/ und alſo an dem guten einen eckel und verdruß hat/ hingegen zu dem jenigen was boͤß iſt/ eine zuneigung in ſich hat/ darinn ſtecket ſchon ein heimliche feindſchafft gegen GOtt/ von dem das gute komt:
ſo viel mehr/ weil GOTT ſolches gute von uns haben will/ und uns mit ſchweren ſtraffen trohet/ wo wir uns deſſen nicht befleiſſen.
Sonderlich iſt das hauptgebot an uns/ daß GOtt ſolte unſer letſter zweck in allem ſeyn/ und alſo alles was wir thaͤten und vornaͤhmen/ von uns um ſeinet willen geſchehen/ und nach ſeinem willen und zu ſeiner ehre gerichtet werden.
Hingegen iſt unſere verderbnuͤß nunmehr/ daß ſich der menſch zu ſeinem eigenen goͤtzen machet/ ſeinem willen in allem folget/ und alles auß abſicht auff ſeine ehre/ nutzen und luſt thut oder unterlaͤſſet/ daher ſich in allen dingen ſuchet/ folglich GOtt ſeine ehre raubet.
Ferner daß wir/ da wir zu vornehmern und beſſern guͤtern erſchaffen ſind/ die ewig waͤhren/ und in denen wir recht unſers Gottes genieſſen koͤnten/ leider jetzo auf ein fleiſchliches weſen verfallen ſind/ und unſer wol ſeyn in den irrdiſchen dingen ſuchen wollen/ welche zu unſeres aͤuſſerlichen menſchen vergnuͤgung/ und deſſen luͤſten erfuͤllung gehoͤren.
Wann dann GOtt auff ſein recht bey uns tringet/ verbeut uns/ uns ſelbſt zuſuchen/ will hingegen vielmehr haben/ daß wir uns ſelbs verlaͤugnen ſollen/ eiffert auch gegen die fleiſchliche luͤſte/ ſo verdreuſt dieſes den menſchen/ der gern nach ſeinem eigenen willen leben moͤchte/ und meinet/ es geſchehe ihm gar uͤbel dabey/ daß er ſeine freyheit nicht haben ſolle; wie nun auch ſonſten bey uns gleich ein widerwillen entſtehet/ wo ſich uns jemand wiederſetzet/ und wir davor halten/ daß uns unrecht und ſchaden geſchehe/ alſo erhebet ſich dadurch alſobalden ein ſo viel mehrer wiederwillen gegen GOTT/ weil nicht nur derſelbe anders als wir geſinnet iſt/ ſondern will uns auch noͤtigen/ daß wir ihm ſollen gleich geſinnet ſeyn/ und trohet uns/ wann wir ſolches nicht ſeyn wuͤrden.
Ja jemehr Goͤttliches geſetz auff uns tringet/ ſo vielmehr waͤchſet ſolcher haß/ und meinet das fleiſch/ GOTT thue ihm groß unrecht/ da er es in ſolche enge ſpannen/ und ihm alle ſeine luſt verbieten will/ haͤlt auch deßwegen GOtt vor ſeinen feind/ der ihm nichts gutes goͤnne/ ſondern alles wehre/ worinnen uns wol waͤre/ weil es das jenige vor gut haͤlt/ was ihm angenehm iſt.
Das iſt das erſte des haſſes gegen GOtt.
§. 4.
Dieſer haß wird weiter vermehret/ wo wir ferner gewahr werden/ daß wir auch ſolches/ was GOtt in dem geſetz von uns erfordert/ nicht halten koͤnnen/ und alſo wegen unſerer angebohrnen und uͤbrigen ſuͤnden unter ſeinem zorn ligen/ und deßwegen ewig verlohren ſeyn muͤſſen/ da wir auch bey uns oder einiger creatur hinwider keine huͤlffe nicht ſehen/ ſondern das gewiſſen/ ſo bald es rege wird/ uns nur von den ſtraffen GOttes prediget.
Weil dann nun der menſch in ſeiner verderbnuͤß ſich uͤber alles liebet/ und alſo ſeiner ſuͤnden ſtraff nicht uͤber ſich ergehen laſſen will/ ſo haſſet er GOtt/ der ihm ſolche trohet/ und iſt ſeinem gericht feind; und wie ein uͤbelthaͤter/ welcher ſeiner mißhandlung wegen ſich beſorget eines grauſamen und ſchmaͤhlichen todes/ wolte/ daß keine obrigkeit/ oder dieſelbe entweder nicht geneigt/ oder nicht ſo maͤchtig waͤre/ ihn zu ſtraffen/ weil er aber ſie nicht abſchaffen kan/ auffs wenigſte ihr feind iſt; alſo iſt bey dem fleiſchlichen hertzen allezeit der haß gegen Gottes gerechtigkeit/ und ehe er verdamt wuͤrde/ wolte der menſch lieber/ daß kein GOtt/ oder derſelbe nicht gerecht noch allmaͤchtig waͤre; ſtuͤnde es auch in ſeiner hand/ ſo ſtuͤrtzete er GOtt von ſeinem thron/ welches alſo eine offenbare feindſchafft gegen GOtt iſt/ die ſo vielmehr zunimmet/ als mehr Goͤttliches geſetz in den menſchen tringet/ ihm das boͤſe verbeut/ und die ſtraffen trohet.
Das iſt alſo recht das jenige/ was der liebe Apoſtel ſaget Rom. 8/ -.
Fleiſchlich geſinnet ſeyn/ iſt eine feindſchafft wider GOTT/ ſintemal es dem geſetz Gottes nicht unterthan iſt/ dennes vermag es auch nicht.
Welche letzte wort auch ferner weiſen/ wie es dem fleiſch unmuͤglich ſeye/ ſolchen haß abzulegen/ und ſich mit willen dem geſetz zu unterwerffen/ als welches ſeiner natur zuwider iſt.
Daher iſt auch zumercken/ weil dieſer haß ſo tieff in dem hertzen ſtecket/ daß auch bey den glaubigen zuweilen einige deſſen bewegungen auffſteigen/ ob ſie wol nach dem geiſt hertzlich mißfallen daran haben/ und ſich deſſen vor GOtt ſchaͤmen/ auch auffs tieffſte daruͤber demuͤthigen: ſie fuͤhlen aber ſolches gemeiniglich um die zeit/ wo ihnen GOTT ſeinen troſt und empfindlichkeit ſeiner gnade entzeucht/ daß ſie nicht anders bey ſich befinden/ als daß der HERR ihnen gantz zuwider/ und ihnen feind ſeyn muͤſte/ wie auch ihre klagen daruͤber außbrechen/ wo denn gemeiniglich ein heimliches murren/ ein unvergnuͤgen/ und alſo ein ſubtiler widerwillen gegen GOTT ſich offenbahret.
Welches alles ſo vielmehr zeiget/ wie ſtarck denn ſolches bey den noch unwiedergebohrnen ſeyn muͤſſe/ da nichts iſt/ ſo denſelben haß hindert.
§. 5.
Hierauß ſehen wir alſo/ ob ſchon GOtt mit uns frieden gemacht hat/ daß er uns der ſuͤnden wegen/ um der verſoͤhnung Chriſti willen nicht verfolgen wolle/ nemlich da wir ſolchen frieden mit glauben annehmen/ daß damit doch noch unſer hertz gegen Gott zum frieden nit geneiget ſeye/ ſondern es muͤſſe in demſelben eine gantze aͤnderung vorgehen/ daß wir auch mit GOtt zufrieden ſeyen/ und alſo der friede recht von beyden ſeiten gleichſam gemacht wuͤrde.
Hiezu war alſo noͤthig/ daß GOTT in unſerm hertzen wiederum ein vertrauen zu ihm erweckete/ zu erkennen/ wie gut er es mit uns meine/ und daß er nicht unſer feind waͤre.
Dieſes iſt nun geſchehen/ da er ſeinen Sohn auß liebe vor uns geſandt/ und durch denſelben das werck der verſoͤhnung hat verrichten laſſen/ damit er ſeine liebe genugſam gegen uns bezeuget/ auch ſolche verſoͤhnung uns anerbieten/ und zu dero annehmung uns einladen laͤſſet.
Wo nun ſolches wort ohne widerſetzlichkeit angehoͤret wird/ ſo erkennet der menſch die liebe GOttes gegen ſich/ er erkennet/ was die wahre guͤte des heils ſeyen/ welche ihm Gott anerbietet/ und gegen dieſelbe die jenige/ wornach zutrachten das fleiſch ihn treibet/ nichts zu achten ſeyen.
Daß es alſo kein haß ſondern eine groſſe liebe Gottes gegen ihn ſeye/ ſelbs in dem/ wo ihn GOTT durch ſein geſetz von dem boͤſen abhalten will/ weil in der ſuͤnde/ wo ers nur recht erkennete/ der ſeelen niemal wol/ die tugend aber/ dazu ihn das geſetz treibet/ derſelben vortrefflichſtes gut/ und ein ſtuͤck ihrer ſeeligkeit ſeye.
Erkennet nun der menſch ſolches wahrhafftig/ und in dem liecht des Geiſtes/ ſo faͤllet ſoviel von der natuͤrlichen feindſchafft gegen GOTT wiederum dahin/ als ſich dieſes erkaͤntnuͤß erſtrecket.
Dann da die feindſchafft theils auß der furcht der ſtraff wegen der verſchuldeten verdamnuͤß/ theils auß der falſchen einbildung/ daß GOTT auß haß in dem geſetz das jenige uns verbiete/ worinnen uns wol ſeye/ entſtehet; ſo wird beydes auffgehaben/ da der menſch ſihet/ GOtt biete ihm/ wo ers glaubig annehmen wolle/ die vergebung der ſuͤnden und die befreyung von der ewigen verdamnuͤß auß gnaden an/ ohne einige ſeine wuͤrdigkeit/ welches je eine groſſe liebe iſt; ſo dann alles was er von ihm fordere/ darinnen ſuche er ſein/ des menſchen/ eigenes beſtes und wahre wolfahrt.
Wie dann nun dieſe beyde gruͤnde der feindſchafft ſind/ ſo faͤllet mit ihnen auch dieſe dahin.
Wie wir auch ſehen/ daß in dem gemeinen leben einer den jenigen nicht mehr vor ſeinen feind halten wird/ der ihm alle liebe thut/ und es hertzlich gut mit ihm meinet.
§. 6.
Alſo ſehen wir/ daß der vorige friede GOttes mit uns der grund unſers friedens ſeye/ nach dem nemlich derſelbige uns in dem goͤttlichen wort vorgetragen/ und auß deſſen krafft der glaube in uns gewuͤrcket iſt:
dann wie der glaube ſo bald ſolche verſoͤhnung annimmet/ und ſich zueignet/ ſo wird das hertz des menſchen wiederum ruhig/ und entſetzet ſich nicht mehr vor GOtt auff eine knechtiſche art/ deſſen liebe es erkennet/ liebet auch denjenigen/ zu dem es dergleichen treues vertrauen gefaſſet hat.
Hievon heiſſets nun Rom. 5/ 1.
Nun wir dann ſind gerecht (und alſo der verſoͤhnung CHriſti theilhafftig) worden/ durch den glauben/ haben wir friede mit GOTT/ durch unſern HERRN JEſum CHriſt/ nemlich nicht nur/ daß GOTT mit uns zufrieden iſt/ welches in der gerechtigkeit ſtecket/ ſondern/ daß wir auch mit GOtt zufrieden ſind/ und ein hertzliches vertrauen zu ihm haben: davon er ſobald ferner ſaget/ durch welchen wir einen zugang haben im glauben/ zu dieſer gnade/ darinnen wir ſtehen und ruͤhmen uns der hoffnung der zukuͤnfftigen herrligkeit/ die Gott geben ſolle.
Dahin auch die folgende wort gehoͤren.
v. 5.
Dann die liebe Gottes iſt außgegofſen in unſer hertz/ durch den Heiligen Geiſt/ welcher uns gegeben iſt.
Hierauß erhellet gnugſam die art dieſes friedens/ und wie er ſich auff jenen gruͤndet/ dann wo der glaubige erſtlich jenes friedens und verſoͤhnung verſichert iſt/ trauet er nachmal ferner ſeinem Himmliſchen Vatter alles gutes zu/ und glaubet/ daß er ihm die ſeeligkeit geben/ und alles ſein leiden/ ja ſelbs ſeine noch anklebende ſuͤnde/ und des Teuffels verfuͤhrungen/ zu ſeinem beſten in allen ſtuͤcken richten werde: welches alles auß der wuͤrckung des kindlichen H. Geiſtes herkommet/ der in den hertzen das jenige bezeuget/ worauß dieſer friede herkommet.
Hievon laſſet uns einige freudige glaubens- wort Stephani Prætorii anhoͤren/ der alſo ſchreibet in ſeinem tractaͤtlein von dem friedẽ Gottes (daß auch der gottſelige Statius ſolche wort ſeiner ſchatz-kammer einverleibet pag. 489.)
So iſt nun diß die meinung S. Pauli Coloſſ.
3/ 15. daß ein Chriſt ein friedſam hertz oder gewiſſen haben/ und ein friedſam leben fuͤhren ſolle auff erden/ ohne jenige ſorge ſeiner ſeeligkeit/ ohne betruͤbnuͤß ſeiner ſuͤnden/ und ohne forcht goͤttliches zorns und gerichts.
Sein hertz ſoll ihm ſeyn wie ein ſtilles waͤſſerlein/ welches von keinem winde geregt wird.
Es ſoll ihm ſeyn/ wie Adams hertz war vor dem fall/ daß er ruhiglich einſchlaffen und erwachen koͤnne.
Ja es ſoll ihm ſeyn/ wie eines Engels hertz im Himmel/ bewahret durch einen ſolchen frieden/ der hoͤher iſt/ denn alle vernunfft.
Denn David weiſſaget Pſalm.
72/ 7. daß die lieben Chriſten zur zeit des reichs Chriſti leben ſollen in abundantia pacis, in uͤberfluß des friedens.
Der friede ſoll, taͤglich in ihren hertzen wachſen und zunehmen/ wie ein waſſer von den ſchneebergen.
Eſaias aber ſpricht 32/ 17. 18.
Daß die Chriſten leben ſollen in pulchritudine pacis, in ſchoͤnem friede/ wie unter roſen und lilien/ ja wie unter dem glantz des Himmels/ und daß ſie wohnen ſollen in ſicheren wohnungen und in ſtoltzer ruhe.
Lieber was iſt doch ſtoltze ruhe?
Stoltze ruhe iſt/ wann ein hertz im erkantnuͤß und glauben Chriſti ſo gegruͤndet und geuͤbet iſt/ daß es nunmehr weder Moſen noch Teuffel/ noch die kluge welt achtet/ ſondern ſie alle ſaͤmptlich verachtet und verlachet/ da ſie am greulichſten ſind.
Denn weil Chriſtus des geſetzes erfuͤllung iſt/ allen ſo ihm anhangen:
Was hat dann Moſes mit ſolchen zuthun/ und wie ſolten ſie dazu kommen/ daß ſie ſich von ihm ſolten verunruhigen laſſen?
Weil ſie ihm durch Chriſtum uͤberfluͤſſig genug gethan/ ja mehr gethan/ als es nie gefodert hat.
Welche wort dieſes lieben glaubens- lehrers auch in ſeinem verſtand/ den er unſerm Luthero und vielen deſſen orten von der freudigkeit des glaubens abgelernet hat/ recht zufaſſen ſind/ daß er nicht alle/ ſondern die aͤngſtliche ſorgen ſeiner ſeeligkeit/ nit alle/ ſondern die zaghaffte betruͤbnuͤß ſeiner ſuͤnden/ nicht alle/ ſondern knechtiſche forcht ſeines zorns außſchlieſſet/ wie anderswo zuerſehen/ und billich iſt/ daß wir eines ſolchen gottſeeligen mannes wort allezeit/ wo es ſeyn kan/ mit liebe verſtehen: zuweilen aber einiges/ wo er ſich verredet/ ihm zu gut zu halten wiſſen.
Wir ſetzen aber noch einen ort deſſelben hieher:
Eins faͤllt mir hier noch ein/ daß David ſagt Pſalm.
85/ 8. Juſtitia & pax ſeſe oſculabuntur: Gerechtigkeit und friede werden ſich untereinander kuͤſſen.
Das iſt/ zur zeit CHriſti wird es ſo lieblich und freundlich in der welt zugehen: fuͤrnemlich aber in den hertzen der glaubigen/ das eitel glaube und friede wird darinnen vorhanden ſeyn.
Ja daß ſich glaube und friede mit einander hertzen und kuͤſſen werden.
Der glaube wird ein gefallen an ſeinem toͤchterlein haben/ das toͤchterlein wiederum ein gefallen an ſeiner mutter.
Die werden ſich untereinander freundlich begegnen/ und lieblich zulachen/ ſich umfahen/ hertzen und kuͤſſen/ in groſſer freude JEſu Chriſti.
Denn wenn man glaubet/ daß man gerecht iſt fuͤr GOtt/ ſo hat man auch friede mit GOtt/ Rom. 5.
§. 7.
Laſſet uns nun ſehen die mittel/ dadurch wir zu dieſem frieden gelangen/ und darinnen beharren/ und auch wachſen moͤgen/ das iſt/ daß unſer hertz ſich beruhige in dem vertrauen und liebe GOttes/ vornehmlich mit einer empfindlichkeit.
So mag nun das erſte mittel ſeyn die bußfertige reue uͤber die ſuͤnde.
Zwar ſolte dieſe dem frieden vielmehr entgegen zuſeyn ſcheinen/ als daß ſie ein mittel dazu waͤre: gleich- wie aber in dem natuͤrlichen die außſauberung der wunden/ welche etwa mit groſſen ſchmertzen/ und damit dem menſchen weher geſchicht/ als ihm die wunde ſelbs nicht gethan haͤtte/ ein mittel iſt/ zu folgender linderung und heilung der ſchmertzen/ ſo muͤſſen in dem geiſtlichen die buß und reue die jenige ſeyn/ welche unſere wunden einiger maſſen außſaͤubern und außwaſchen/ damit nichts unerkantes boͤſes alſo ſtecken bleibe/ das wo obenhin geheilet wird/ nachmal die wunde unterkoͤtigt machte/ und neue noch ſchwehrere ſchmertzen verurſachte.
Jſt alſo noͤthig/ daß man in ſeiner buß ſeiner ja nicht ſelbſten ſchone/ ſondern ſein weſen fleiſſig unterſuche/ und was ſuͤndlich vorhanden iſt/ ſo wol erkenne/ und fich leyd ſeyn lafſe/ alsvornehmlich mit ernſtlichem vorſatz von ſich ablege.
Ein ſolches hertz/ welches keine ſolche ſuͤnde mehr in ſich hat/ die es nicht angreiffen/ ſondern derſelben ſchonen wolte/ iſt alsdann erſt recht faͤhig des innerlichen friedens und der empfindlichkeit der gnade GOttes: Will man aber nicht an die demuͤtige erkantnuͤß/ und wo dieſelbe noͤthig iſt/ bekantnuͤß/ ſo folget/ was David klaget Pſalm.
32/ 3. u. f. Da ichs wolte verſchweigen/ verſchmachten meine gebeine durch mein taͤglich heulen.
Dann deine hand war tag und nacht ſchwer auff mir/ daß mein ſafft vertrocknet/ wie es im ſommer duͤrre wird.
Sela.
Darum bekenne ich dir meine ſuͤnde/ und verhaͤle meine miſſethat nicht.
Jch ſprach/ ich wil dem HERRN meine uͤbertretung bekennen/ da vergabeſtu mir die miſſethat meiner ſuͤnde.
Da ſehen wir/ wie kein empfindlicher friede in das hertz kommen koͤnne/ wo man ſich der bußfertigen erkantnuͤß und bekantnuͤß wegert.
§ 8.
Hiebey iſt auch zu mercken/ ob wol die empfindung der ſchmertzen der ſuͤnden und des goͤttlichen zorns in der reue/ nicht in unſerer macht ſtehet/ in welcher maaß wir ſie haben wollen/ oder nicht haben wollen/ ſondern ſolches allein in GOttes hand und freyheit beruhet/ wieviel er einen jeglichen auß ſolchem bittern kelch trincken laſſen wolle; daß dannoch gemeiniglich die jenige/ welche am allermeiſten von innen die ſchmertzen und hoͤllen aͤngſten geſpuͤhret/ nachmal am allermeiſten auch zuſchmecken bekommen die ſuͤſſigkeit des empfindlichen troſtes: und die etwa mit David geklagt Pſal.
38/ 4. v. f. Es iſt nichts geſundes an meinem leibe fuͤr deinem dreuen/ und iſt kein fried in meinen gebeinen fuͤr meiner ſuͤnde.
Denn meine ſuͤnde gehen uͤber mein haupt/ wie eine ſchwere laſt ſind ſie mir zuſchwer worden.
Und ferner: Jch heule vorunruhe meines hertzens: ſind abermal gemeiniglich/ welche nachmal zu einer viel empfindlichern ruhe nach ſolchem ungeſtuͤm kom̃en wie ſich der Himmel nach ſchwerem gewitter offt alſo erhellet/ daß das gute wetter darnach lange deſto beſtaͤndiger iſt.
Es breitet der HERR durch ſolche ſchwerere aͤngſten die ſeelen dazu/ damit ſie nachmal des folgenden friedens ſich deſto beſſer wiſſen zugebrauchen/ und nicht ſicher dabey werden.
Wie dann der HERR unſere ſchwachheit kennet/ wie leicht wir aller ſeiner goͤttlichen geiſtlichen gaben/ ſonderlich wo ſie in einer mehrern maaß ſind/ dar erleuchtung/ des troſts und anderer himliſchen guͤter/ uns zur uͤberhebung mißbrauchen koͤnnen/ daher der einem Paulo deßwegen hernach einen pfahl in das fleiſch gibet/ damit ſolchem uͤbel gewehret werde/ der fuͤhret andere vorhin in die hoͤlle/ ehe ſie etwas von dem Himmel koſten ſollen/ damit ſie ſich ihr lebtag ſcheuen vor ſolcher betruͤbnuß ihrer ſeelen.
Eſa. 38/ 15. und auch in der folgenden freude wiſſen/ wer ſie ſeynd.
§. 9.
Gleich wie aber nicht nur bey des menſchen bekehrung die buß und reue vor dem glauben hergehet/ ſondern weil in unſerm gantzen leben die ſuͤnde an uns uͤberig bleibet/ auch folglich daſſelbe gantz hindurch eine ſtaͤte reue und buß-uͤbung bleiben ſolle; wie wir auch in unſerm Catechiſmo die bedeutung des untertauchẽs des waſſers in der Tauff alſo erklaͤren/ daß der alte Adam in uns durch taͤgliche reue und buß ſolle erſaͤufft werden und ſterben/ mit allen ſuͤnden und boͤſen luͤſten:
So iſt eben ſowol dieſe reue ein geſegnetes mittel des friedens/ und der empfindlichen goͤttlichen gnade.
Daher hat man ſich nicht nur auch mehrmal der vorigen ſuͤnden ſeines lebens zuerinnern/ damit man vor dero vergebung ſeiner guͤte ernſtlich danckbar werde/ ſondern ſich auch taͤglich ſeiner ſuͤnden wegen zu unterſuchen/ wie wir vor GOtt ſtehen/ was an uns ſeinem willen gemaͤß oder zuwider ſeye/ damit wir/ was wir alſo vor ſuͤnden an uns finden/ uns wahrhafftig laſſen leyd ſeyn/ und uns vor GOTT demuͤthigen.
Geſchiehet ſolches nicht/ und man gehet ohne ſorge in ſicherheit dahin/ ohne auff ſich und ſeinen zuſtand acht zu haben/ oder man will ſeine ſuͤnde nicht erkennen/ ſondern gar behaupten/ und recht dabey behalten/ oder achtet ſie doch gering/ und ſchlaͤget die erinnerungen/ wo der Heilige Geiſt durch ſeine ſtraffende gnade in dem gewiſſen uns ruͤhret/ in den wind/ oder will die anſetzende traurigkeit/ dadurch GOtt etwas gutes in uns wuͤrcken/ und das hertz zu ſeiner gnade bereiten wolte/ als eine melancolie und eingeben des Satans vertreiben/ ſucht wol gar durch weltliche freude und luſtige geſellſchafft den gedancken zuwehren/ und will noch bey ſeiner unerkantlichkeit den frieden mit GOTT behalten/ und ſich troͤſten; ſo betriegt ſich der menſch ſchaͤndlich/ faͤllet entweder gar in eine ſolche fleiſchliche ſicherheit/ darinnen er allgemach erhartet/ und haͤlt immer ſeine ſorgloſigkeit vor den rechten frieden/ den er auch deßwegen nicht ſtoͤhren laſſen will; oder wo nachmal die traurigkeit uͤberhand nimmet/ muß er mit deſto ſchrecklichern aͤngſten buͤſſen/ daß er den erſten ruͤhrungen ſo lange kein gehoͤr gegeben/ und kommet deſto laͤngſamer zu dem wahren frieden.
Welcher aber nie/ ſo zureden/ vieles zuſammen kom̃en laͤſt/ ſondern ſeine wunden taͤglich von dem eyter ſaͤubert/ ob er wol ſeine bußſchmertzen fuͤhlet/ die einigerley maſſen die empfindung ſeines friedens hindern wird gleichwol gemeiniglich wiederum ſoviel eher dazu kommen/ und ſich beftaͤndiger darinnen erhalten.
§. 10.
Jndeſſen muß man auch der traurigkeit in der taͤglichen buß nicht allzuſehr und unmuͤſſig nachhengen/ als welche eine bereitung des hertzens ſeyn muß/ des troſtes und friedens recht faͤhig zuwerden/ nicht aber den genuß deſſelben zu hindern/ und uns in ſteter angſt zubehalten.
Daher wo man die krafft der ſuͤnden und goͤttlichen zorns ſo viel in ſich empfunden/ daß dadurch ein rechtſchaffener haß gegen die ſuͤnde gewuͤrcket worden/ ſo ſolle man ſeine gedancken davon ab-und auff die gnadenlehr wenden/ ſich auß den ſpruͤchen des Evangelii auffzurichten und zutroͤſten/ damit das hertz in ruhe komme.
Wie auch Paulus befiehlet uͤber den in den bann gethanen/ aber nunmehr bußfertigen/ blutſchaͤnder 2. Cor. 2/ 7. Daß ihr nun fort ihm deſtomehr vergebet und troͤſtet/ auff daß er nicht in allzugroſſer traurigkeit verſincke.
Und folgends:
Auff daß wir nicht uͤbervortheilt werden vom Satan/ dann uns nicht unbewuſt/ was er im ſinn hat.
Und ſo iſts freylich/ ob wol die bußtraurigkeit an ſich ſelbs gut/ und ein ſehr heilſames werck/ daß dannoch der Satan/ wen er davon nicht hat abhalten/ oder in ſicherheit behalten koͤnnen/ nachmal trachtet auff der andern ſeiten zubeſchaͤdigen/ durch unmaͤſſigkeit in derſelben/ und verhaltung alles troſtes/ darauß endlich verzweiffelung/ oder doch dieſes erfolget/ daß der menſch zu der rechten freudigkeit und frieden nicht kommen kan/ daruͤber aber manch anderes gutes auch geſchlagen wird.
Weßwegen auch den jenigen/ welche ihr Chriſtenthum ſich einen ernſt wollen ſeyn laſſen/ zwar zu rahten iſt/ daß ſie ihnen ihre ſuͤnden/ und wie viel ihnen noch an dem guten mangele/ wie unvollkommen die erneuerung ſeye/ wie viel hingegen ſie noch von dem fleiſch an ſich fuͤhlen muͤſſen/ wol vor augen ſtellen/ damit ſie dadurch in der demuth und vorſichtigkeit erhalten werden; aber dieſes muß dabey ſeyn/ daß ſie bey ſolcher betrachtung durchauß nicht ſtehen bleiben/ ſondern allezeit eben ſo viel an die ihnen von GOtt widerfahrne barmhertzigkeit/ an die vergebung ihrer ſuͤnden/ und wie ſie in dem reich der ſtaͤts uͤber ihnen waltenden gnade ſtehen/ daß ihre ſeeligkeit nicht auff ihrer vollkommenheit der erneuerung und heiligkeit/ ſondern auff dem glauben und der demſelben zugerechneten heiligkeit unſers JEſu beruhe/ item an die gnaden-ſchaͤtze/ die ſie bereits in unſerm Heyland haben/ ſo dann auch an das gute/ was GOTT bereits bey ihnen gewuͤrcket/ und wie weit er ſie gleichwol gebracht habe/ gedencken/ und ſolches alles wol uͤberlegen.
Geſchiehet aber ſolches nicht/ ſondern man bleibet an ſeiner ſuͤnde und dero beaͤngſtigung kleben/ man kan das hertz zu GOTT nicht mit rechtem kindlichen vertrauen erheben/ noch vor ihm ſo zuverſichtlich beten/ welches alles unſerem frieden mit GOTT gerad entgegen iſt/ und ihn hindert.
Ja es hindert auch ſolches an dem recht Chriſtlichen leben.
Dann ob man zwar meinen ſolte/ daß ſolche leut ſich ſtaͤts deſto angelegener laſſen ſeyn/ das gute zuthun/ ſo nicht bloß dahin zulaͤugnen ſteht/ ſo iſt doch bey ſolchem gehorſam uñ fleiß allzuviel knechtiſches und gezwungenes/ und gefaͤllet GOTT bey weitem ſo nicht.
Hingegen will er ſolche Chriſten haben/ die kindlich gegen ihn geſinnet ſeynd/ ſeine guͤte erkennen/ und alſo ihre opffer ihm mit freuden bringen/ als der einen froͤlichen geber/ (nicht nur in dem was er andern gibet/ ſondern da er ihm ſeinen gehorſam bringet) lieb hat/ 2. Cor. 9/ 7. Daher er auch von den betruͤbten die opffer nicht verlangte: wie er dorten den Jſraeliten befiehlet/ daß ſie ſolten uͤber ihr geheiligtes ſagen koͤnnen/ 5. B. Moſ. 26/ 14. Jch habe nicht davon geſſen in meinem leyde/ und habe nichts davon gethan in unreinigkeit/ (davon unſer Lutherus fein gloſſirt:
GOttes opffer ſoll froͤlich/ rein und heilig ſeyn) Darauff auch geſehen wird Hoſe. 9/ 4. Jhr opffer ſoll ſeyn/ wie der betruͤbten brod/ an welchem unrein werden/ alle die davon eſſen/ denn ihr brod muͤſſen ſie vor ſich ſelbs eſſen/ und ihr brod ſoll nicht in des HErren hauß gebracht werden.
Dieſe freudigkeit aber wird maͤchtig geſchlagen/ durch das ſtaͤte verſitzen auff die bloſſe betrachtung deſſen/ was uns noch mangle.
Wer aber erkennet die ihm geſchenckte vergebung der ſuͤnden/ der dienet GOTT ſo viel treulicher zur danckbarkeit/ und ſolches mit freuden: der das jenige betrachtet/ was gleichwol GOTT ſchon in der erneuerung bey ihm außgerichtet/ greifft das werck auch ferner mit ſoviel getroſterer freudigkeit an/ als der da ſiehet/ wie ſeine arbeit nicht umſonſt ſeye.
Alſo muͤſſen wir zwar vor uns ſehen/ wie weit wir noch von dem ziel ſind/ damit uns ſolches zu deſto mehrerem fleiß anſpohre/ aber wir muͤſſen doch auch hinter uns ſehen/ wie viel wegs wir gleichwol ſchon zuruͤck gelegt haben/ damit wir nicht den muth ſincken laſſen.
Das iſt alsdann die rechte art/ wie man zu dieſem frieden mit GOtt gelangen/ auch darinnen gefoͤrdert und erhalten werden moͤge.
§. 11.
Wir haben alſo das eine mittel geſehen/ ſo unſer hertz zu ſolchem frieden bereitet/ nun haben wir 2. das rechte eigentliche mittel zubetrachten/ worauß dieſer friede an ſich ſelbs entftehet und erwaͤchſet.
Solches iſt nun das Wort des Evangelii:
dann wie dieſes der edle ſaame iſt/ darauß der gantze neue menſch gebohren wird/ ſo gehoͤret auch zu deſſen krafft dieſer friede.
Es gehoͤret aber dazu/ wo ſolches wort ſeine krafft bey uns ereignen ſolle/ daß dann demſelben auch platz gegeben/ und es recht gebraucht werde.
Wer alſo nach dieſem frieden mit GOTT und deſſen empfindlichkeit trachtet/ der laſſe ſich befohlen ſeyn/ das goͤttliche Wort/ ſonderlich des Evangelii/ (dann darauß empfangen wir den Heiligen Geiſt/ der ein Geiſt dieſes friedens iſt/ und denſelben wuͤrcket/ nicht aber auß dem geſetz/ Gal. 3/ 2.) fleiſſig zuhoͤren/ zuleſen und zubetrachten: folglich ſolle er/ wo er in der Schrifft und in der Bibel/ oder andern gottſeeligen buͤchern lieſet/ nicht allein auff dasjenige ſehen/ was ihm vorgeſtellet wird/ wie er leben/ und ſich ſtaͤts der beſſerung befleiſſigen ſolle. (welches zwar freylich geſchehen/ aber noch nicht vor das einige ſtuͤck des Chriſtenthums geachtet werden muß/) ſondern vornehmlich auch auff die gnaden-lehr des Evangelii/ auf das wort der verſoͤhnung 2. Cor. 5. in welchem uns erſtlich Gott ſelbs hat laſſen durch JEſum Chriſtum frieden verkuͤndigen Ap. Geſch. 10/ 36. und nechſt ihm auch ſeine boten frieden und gutes verkuͤndigen/ Rom. 10/ 15. Daher man ſich ſolche davon handlende ſpruͤche bekant machen/ ſie hertzlich erwegen/ und ſo zu reden durch die offtere daͤuung oder betrachtung derſelben/ den darinnen ſteckenden ſafft herauß zuziehen/ und ſeinen innern menſchen darauß zu naͤhren und zuſtaͤrcken trachten ſolle/ als welches gewißlich ſeine ſpeiſe iſt.
Sagte alſo David von dem geſetz Pſalm.
119/ 165. Groſſen frieden haben/ die dein geſetz lieben/ ſo moͤgen wir ſolches ſo viel mehr von dem wort des friedens ſagen.
Alſo da Paulus von den Coloſſern verlangt Coloſſ.
3/ 15.
Der friede GOttes regiere in euren hertzen/ ſo ſetzet er bald darauff:
Laſſet das wort Chriſti unter euch reichlich wohnen in aller weißheit.
Alſo je reichlicher das Wort CHriſti bey uns wohnet/ und in unſere hertzen ſich tieff einſeneket/ ſo viel kraͤfftiger und beſtaͤndiger wird der friede GOttes in uns wohnen/ der durch jenes mittel von dem Heiligen Geiſt gewuͤrcket wird.
Hievon redet nach ſeiner art ſehr wol der gottſelige Steph.
Prætorius in ſeinem tractaͤtlein von dem frieden:
Es kommet das oelzweiglein innerliches oder geiſtliches friedens auß dem munde des Heiligen Geiſtes/ oder auß der predigt des Evangelii/ welches iſt doctrina pacis, (die lehr des friedens) wie es S. Paulus nennet Epheſ. 6/ 15.
Denn wenn das liebe Evangelium von dem verdienſt und wolthaten JEſu Chriſti lauter und rein geprediget/ und mit wahrem Glauben angenommen wird/ ſo bringt es den gewiſſen frieden/ Eſa. 32. Alsdann ſitzet ein menſch mit ſeinen lieben kindern und freunden unter ſeinem weinſtock und feigenbaum ohne ſcheu.
Mich. 4. und ſchlaͤfft des nachts mit frieden. Proverb. 3. Cubabis & non pavebis:
& dulcis erit ſomnus tuus.
Jn dem nachfolgenden treibet er deßwegen auch den befehl GOttes an die prediger:
da es heiſt: Staͤrcket die muͤden haͤnde/ underquicket die ſtrauchlende knie: ſagt den verzagten hertzen/ ſeyd getroſt/ fuͤrchtet euch nicht.
Jtem/ Troͤſtet/ troͤſtet mein volck/ redet mit Jeruſalem freundlich.
§. 12.
Wir muͤſſen aber zum allerfoͤrdiſten in ſolchem wort des Evangelii/ und auß demſelben warnehmen und betrachten die groſſe liebe des Himmliſchen Vatters Johan. 3/ 16. wie er die aller liebe unwuͤrdige welt dannoch ſo mitleidentlich geliebet habe/ daß er ſichs auch das allergroͤſſeſte/ nemlich ſeinen Sohn/ und demnach mehr/ als er an einige andere creatur gewendet/ koſten laſſen.
Wir muͤſſen betrachten die liebe unſers Heylandes ſelbſten/ welcher durch dieſelbe ſich bewegen laſſen/ von dem thron ſeiner herrlichkeit ſich herab zulaſſen/ und um unſert willen alles zuthun und zu leyden/ was uns obgelegen waͤre.
Daher eine der heilſamen betrachtungen/ ſo zu dieſem frieden dienen/ iſt die betrachtung des todes und aufferſtehung Chriſti/ mit deroſelben fruͤchten/ daß er um unſerer ſuͤnde willen dahin gegebẽ/ und zu unſerer gerechtigkeit aufferwecket ſeye. Rom. 4/ 25.
Denn wir finden/ daß deme unſer friede zugeſchrieben wird/ nemlich der friede GOttes mit uns/ der aber des unſerigen mit ihme grund iſt/ Eph. 2/ 15. 16.
Daß er friede machte/ und daß er beyde verſoͤhnete mit GOTT/ in einem leibe durch das creutz/ und hat die feindſchafft getoͤdtet durch ſich ſelbs/ und iſt kommen/ hat verkuͤndiget im Evangelio den frieden. Coloſſ. 1/ 20.
Damit daß er friede machet durch das blut an ſeinem creutz/ durch ſich ſelbs.
Eſa. 53/ 5. Die ſtraff ligt auff ihm/ auff daß wir frieden haͤtten.
Wie alſo das leyden und der tod des HERRN der preiß geweſen/ damit uns der friede erkauffet worden:
ſo war ſeine aufferſtehung das jenige/ dadurch er in ſeine herrlichkeit/ und in den ſtand eingienge/ darinnen er uns vermoͤchte ſeinen frieden zuſchencken/ und uns darein zuſetzen: weswegen er Johan. 20/ 19. 21. als er das erſte mahl nach ſeiner aufferſtehung wiederum zu ſeinen Juͤngern kam/ ihnen zweymahl ſagte/ Friede ſeye mit euch: auch kurtz drauf ſie als die friedens-herolden und geſandten mit ſolcher friedens bottſchafft in die welt außſchickte.
Wer auff dieſe weiſe das leyden und tod/ auch aufferſtehung CHriſti/ nicht bloß nach der hiſtorie/ ſondern nach dieſer ſeiner frucht/ recht andaͤchtig betrachtet/ und mit freuden davon ſingt/ (dazu unſer ſchoͤnes lied:
Nun freut euch lieben Chriſten gemein/ ſtattlich dienen kan/) der wird gewiß finden/ wie die krafft dieſer glaubens-geheimnuͤſſen ſich auch in ſeine ſeele ziehen/ dieſelbe auffmuntern/ darinn ſeine erkantnuß lebendig machen/ und ſie in einen mehreren frieden verſetzen werde.
§. 13.
Wie nun die betrachtung der urſach unſers Heils auß dem Evangelio von ſolcher groſſen krafft iſt/ ſo iſt nit weniger zu ſagen von der betrachtung der guͤter unſers Heils/ die durch Chriſti tod erworben/ und durch ſeine aufferſtehung uns gebracht worden ſind:
Alſo wer in dem frieden bekraͤfftigt werden will/ betrachte auß goͤttlichem wort ferner die groſſe ſeeligkeit/ die der HERR ſeinen kindern gibet/ ja bereits gegeben und geſchencket hat.
Wie er ſie zu ſeinen kindern angenommen/ auß ſolcher vaͤtterlichen liebe ſie verſichret/ vor ſie in geiſtlichem und leiblichem zuſorgen/ ihrer ſchohnet/ alles zu ihrem beſten richtet/ mit ihrer ſchwachheit gedult traͤget/ ihnen die gerechtigkeit ſeines Sohnes ſchencket/ die begangene ſuͤnde/ und auch noch anklebende ſchwachheiten/ mit ſchuld und ſtraff vergibet/ ihrer obwol in ſchwachheit und mit vieler unvollkommenheit verrichtende wercke mit gnaden anſehend ſich gefallen laͤſſet/ ja zu belohnen verſpricht/ ſeinen Heiligen Geiſt ſchencket/ durch denſelben ſie erleuchtet/ regieret/ treibet/ ſtraffet/ troͤſtet/ in dem angefangenen guten erhaͤlt/ des kuͤnfftigen erbes verſichert/ oder gar einigen vorgeſchmack deſſelben zukommen laͤſſet/ und was ſolcher wolthaten noch unzaͤhlich mehrere ſeyn/ die gleichwol zu jenen hauptarten gehoͤren: darauß zuerkennen iſt/ daß warhafftig die glaubige/ ſolten ſie auch in einem/ der welt nach/ elendeſten ſtande ſeyn/ dennoch warhafftig ſeelig/ und die guͤter/ dero ſie genieſſen/ mit ſolchem nahmen genennet zu werden wuͤrdig ſeyen.
Wie nun alle dieſelbe in dem Goͤttlichen Wort hin und wider auffgezeichnet und geruͤhmet anzutreffen ſind/ alſo ſollen wir ſolche fleiſſig betrachten/ und die vortrefflichkeit derſelben gegen andere dieſer welt guͤter vergleichen.
Je mehr wir ſie aber erwegen und erkennen werden/ ſo viel mehr wird ſolche darauß vorleuchtende Goͤttliche gnade und liebe in uns das vertrauen gegen GOTT/ der uns ſo herrlich beſeeliget/ ſamt der liebe zu ihm ſtaͤrcken/ daß der friede in der ſeele mehr empfindlich werde.
Wer aber von ſolchen guͤtern nichts weißt noch verſtehet/ (ſo mit unrecht unter dem nahmen der einfalt paſſiren will/ da doch einfalt und unwiſſenheit weit von einander unterſchieden ſind/) oder an vielen derſelben zweiffelt (da doch durch die gruͤndliche betrachtung dem zweiffel am beſten zubegegnen waͤre) da iſt kein wunder/ daß er wenig von ſolchem frieden/ ſo wol als dem vertrauen und liebe zu GOtt/ empfindet.
§. 14.
Dasjenige aber/ was vor allen andern am fleiſſigſten zuerwegen/ und unſer hertz darauff feſt zuſetzen iſt/ iſt der articul der rechtfertigung/ als recht der mittelpunct des gantzen Evangelii: daß wir uns nehmlich der wahrheit in demſelbigen auß GOttes wort verſichern/ und ſie offt betrachtende/ deſto tieffer in die ſeele trucken: wie wir einmal ohne verdienſt/ (oder etwas deſſen was von unſern werckē/ und obſchon wuͤrcklich an uns habender froͤmmigkeit moͤchte davor gehalten ſeyn/ vor goͤttlichem gericht dazu zugelten/) auß gnaden gerecht werden/ durch die erloͤſung/ ſo durch JEſum Chriſtum geſchehen iſt/ welchen GOTT hat vorgeſtellet zu einem gnadenſtul durch den glauben in ſeinem blut/ Rom. 3/ 24. 25.
Daß alſo von GOttes ſeiten das urtheil/ da er uns von unſeren ſuͤnden loß und gerecht ſpricht/ auß pur lauter gnade geſchiehet/ weil er uns dasjenige/ was CHriſtus gethan und gelitten hat/ und ſein verdienſt/ als unſer eigenthum zurechnet/ wie einer der eines andern zahlung vor den ſchuldener annimmet; von der menſchen ſeite aber ſeye es allerdings allein der glaube/ der darzu in ſolchem werck nicht nach ſeiner wuͤrdigkeit/ nicht nach ſeiner ſtaͤrcke oder ſchwachheit/ oder worinnen er etwas zu der gerechtigkeit ſelbs thaͤte/ ſondern nur als eine jenes geſchenck annehmende hand angeſehen werde.
Wer dieſe lehre recht gruͤndlich gefaßt/ und der Heilige Geiſt ſie in ſeinem hertzen lebendig eingetruckt hat/ der hat die gewißheit ſeiner ſeeligkeit:
dann daß dem glauben das gantze verdienſt Chriſti/ und alle deſſen gerechtigkeit geſchencket/ folglich der menſch wahrhafftig ſeelig werde/ iſt die krafft dieſer lehr von der rechtfertigung: des glaubens aber/ und daß derſelbe/ wie ſchwach er waͤre/ gleichwol wahrhafftig und lebendig ſeye/ kan er auß deſſen empfindung oder den fruͤchten ohn zweiffentlich gewiß ſeyn.
So ſtehet ihm alſo ſeine ſeeligkeit feſt/ ſonderlich wo er dieſes recht verſtehen gelernet/ daß nicht nur die vorhergegangene ſuͤnden vergeben werden/ ſondern daß auch die noch wuͤrcklich anklebende ſuͤndliche ſchwachheiten/ des glaubens und des gnadenbundes wegen/ nicht zugerechnetwerden ſollen/ nach dem ſpruch Rom. 8/ 1.
So iſt nun nichts verdamliches an denen/ die in Chriſto JEſu ſind/ die nicht nach dem fleiſch wandlen/ ſondern nach dem Geiſt; und alſo das fleiſch/ daß ſie noch an ſich haben/ das ſie noch zu dem boͤſen reitzet/ iſt ihnen/ weil ſie in CHriſto JEſu ſind/ nicht verdamlich.
Wo aber die ſeele der ſeeligkeit gewiß iſt/ da iſt ſobald friede und groſſes vertrauen zu GOTT.
Wo aber kein rechter grund in dieſem articul gefaßt worden/ ſondern man den guten wercken noch einigen platz laͤſſet/ daß wir durch dieſelbige die ſeeligkeit erwerben muͤßten/ da iſt ſtaͤte forcht und angſt/ weil wir niemal/ ob der wercke gnug/ auch dieſelbe rein genug ſeyen/ gantz verſichert waͤren: welche ungewißheit aber allen frieden ſchrecklich ſtoͤhret.
Daher wir ſehen/ wie leider in dem Papſtum/ weil man die ſeeligkeit nicht will bloß als ein geſchenck dem glauben geſchehen annehmen/ ſondern es auch zum theil den wercken oder tugenden zuſchreibt/ dadurch man ſie erwerben muͤſte/ keine rechtſchaffene gewißheit der ſeeligkeit iſt/ noch ſeyn kan: weswegen ſie auch/ wo man eine gewißheit lehret/ ſolches vor eine vermeſſenheit verdammen.
Daher geſchihet aber/ daß die gewiſſen keine ruhe noch beſtaͤndigen friede in ſich haben koͤnnen/ da fucht man bald dieſes bald jenes werck/ walfahrt/ geluͤbd/ oder wol gar das cloſter-leben/ damit das hertz etwas ſich zufrieden gebe:
aber die ruhe iſt bey jedem gar kurtz/ und zeiget das gewiſſen bald die nichtigkeit deſſen vor GOttes gericht: damit faͤllt das vertrauen hin/ und muß man wiederum was anders verſuchen/ biß man ſich allerdings ermuͤdet.
Solle aber auch noch zuletſt/ und an dem ende/ eine ſeele/ zu einer ſolchen zuverſicht kommen/ damit ſie vor GOTT erſcheinen doͤrffe/ ſo kans nicht anders geſchehen/ als wo GOTT endlich eine ſeele kraͤfftig ruͤhret/ daß ſie an allen wercken und eigener heiligkeit verzage/ hingegen allein auß dem blutigen verdienſt Chriſti ihre ſeeligkeit in dem glauben ſuche.
Welches nichts anders iſt/ als endlich in der that die lehre ihrer kirchen nach einem ſtuͤck verwerffen: und doch iſt es das einige mittel/ dadurch GOTT noch einige auß ſolcher kirche erhaͤlt/ die mit Bernhardo und andern ſich allein an das recht zum Himmelreich halten/ welches der HERR JEſus verdient hat.
Jm uͤbrigen werden wir finden/ je mehr ein menſch in dieſem articul der rechtfertigung hat die wahrheit erkant/ ſoviel bequemer iſt er zu dieſem frieden des hertzens/ und freudig in ſeinem GOTT; wie unſers lieben Lutheri exempel bezeuget hat/ welcher dieſe wahrheit wol ſo tieff/ als einiger von der Apoſtel zeit an/ eingeſehen/ aber auch in einem ſolchen frieden mit GOTT geſtanden hat/ daß er als ein kind mit ſeinem vatter mit demſelben umgangen iſt.
Hingegen wo wir offtmals in unſerem frieden verſtoͤhret werden/ und die urſache unterſuchen/ wird ſich meiſtens geben/ daß es auß einer anfechtung gekommen/ welcher auß dieſem articul vornehmlich geantwortet werden muß: wie dann die wahrheit des articuls/ ob ſie ſchon mit dem verſtand gefaßt/ doch nicht ſobald oder leicht in das hertz eingetruckt wird/ daß nicht einige zweiffel dagegen auffſteigen ſolten.
§. 15.
Zu dieſem wort GOttes/ welches auch das mittel deß friedens iſt/ gehoͤret nicht weniger die heilige Abſolution oder loßzehlung von ſuͤnden/ wo ſie mit bußfertigem und glaubigem hertzen geſucht und erhalten wird.
Wir wiſſen/ daß unſer Heyland das wort der verſoͤhnung unter uns auffgerichtet/ und daſſelbe der Kirchen anbefohlen hat/ daß ſie es durch ihre verordnete Diener fuͤhren ſolte.
Daher haben ſolche nicht nur ſolches wort insgemein zu verkuͤndigen/ wie bereit GOtt ſeye/ allen ſuͤndern gnade zu erzeigen/ und die vergebung wiederfahren zu laſſen/ ſondern wo einige ſolches troſtes bedoͤrfftig ſind/ und ſie dero buß zu erkennen achten/ moͤgen ſie denſelben beſonders ſolche vergebung ankuͤndigen/ und alſo ihre ſuͤnde vergeben/ wie der HErꝛ ſeinen Juͤngern befohlen hat/ Johan. 20. Daher/ weil wir wiſſen/ daß Chriſtus in ſeiner ordnung wil kraͤfftig ſeyn/ koͤnnen wir verſichert ſeyn/ wem alſo auff ſeine wahre buß ſeine ſuͤnden von dem Diener auff erden vergeben werden/ dem ſollen ſie auch in dem Himmel vergeben ſeyn.
Wer alſo dieſer ſtaͤrckung ſich benoͤthiget fuͤhlet/ und ſolche verlanget/ ob er wol damit an dem menſchen nit klebet/ daher auff deſſen wuͤrdigkeit oder unwuͤrdigkeit nicht ſihet/ ſondern weißt/ daß die vergebung urſpruͤnglich von GOTT allein herkomme/ jedoch ſeinen troſt in der ordnung ſuchet/ die der HERR unſerer ſchwachheit zu behuff eingeſetzet/ kan ſich/ daß auch ſolches wort deß HErrn an ihm nicht werde unkraͤfftig ſeyn/ verſichern: und mag auch ſolches nicht wenig darzu thun/ wie den glauben/ alſo auch den frieden deß hertzens/ zu ſtaͤrcken und zu vermehren.
§. 16.
Dieſem iſt nicht unaͤhnlich der ſegen/ welchen die Prediger etwa bey dem erſten anſpruch der Gemeinde oder bey dem ſchluß deß Gottesdienſtes zu ertheilen pflegen.
Welches man auch nicht vor eine bloſſe gantz unſruchtbare ceremonie zu halten/ wie es meiſtentheils geſchihet/ und man kaum daran gedencket/ ſondern achtung darauff zu geben hat.
Es haben/ ſo zu reden/ den erſten ſegen in dem Neuen Teſtament der Engel Heerſcharen geſprochen/ da ſie bey der geburt unſers Heylandes ſangen: Ehre ſeye GOTT in der hoͤhe/ Friede auff erden/ und den menſchen ein wolgefallen/ Luc. 2/ 14. ſo auch nicht ohne krafft wird geweſen ſeyn:
ſo denn ordentlicher weiſe hat gleichwol GOtt auch in dem Alten Teſtament davon befehl gethan/ im 4. B. Moſ. 6/ 23. u. f. Alſo ſollet ihr ſagen zu den kindern Jſrael/ wann ihr ſie ſegnet:
Der HERR ſegne dich/ und behuͤte dich.
Der HErꝛ laſſe ſein angeſicht leuchten uͤber dir/ und ſey dir gnaͤdig.
Der HErꝛ hebe ſein angeſicht uͤber dich/ und gebe dir friede.
Dann ihr ſolt meinen namen auff die kinder Jſrael legen/ daß ich ſie ſegne.
Alſo wolte der HErr krafft dazu geben/ da ſein name auff die kinder Jſrael gelegt wuͤrde/ und ſie alsdann wahrhafftig ſegnen.
So ſagt der HERR auch zu ſeinen Juͤngern Luc. 10/ 5. u. f. Wo ihr in ein hauß kommt/ (nemlich in ihrer damahligen geſandſchafft zur predigt deß Evangelii/) da ſprechet zu erſt:
Friede ſey in dieſem hauß.
Und ſo daſelbſt wird ein kind deß friedens ſeyn/ ſo wird euer fried auff ihm beruhen/ wo aber nicht/ ſo wird ſich euer friede wieder zu euch wenden.
Alſo ſolte wahrhafftig auß dem friedens-wunſch bey denen jenigen/ welche ſich deſſen nicht unwuͤrdig machten/ eine geiſtliche krafft und gnade ſich erzeigen/ und uͤber ſie kommen der friede/ der ihnen gewuͤnſchet worden.
Alſo ſind wir gewiß/ wo ein Diener GOttes in der Gemeinde/ da man in dem namen JESU und zu ſeinem dienſt verſamlet iſt/ gnade/ barmhertzigkeit und friede derſelben anwuͤnſchet/ daß ſolches ſo viel ſeye/ als verſichere er ſie ſolcher guͤter/ die ihnen durch das wort angetragen wuͤrden/ und wer ſie dann in ihrem amt an Chriſti ſtelle/ der durch ſie die verſoͤhnung predigen und verkuͤndigen laͤſſet/ anſihet/ der mag ſolchen ſegen/ als von dem HErrn ſo wol herkommend anſehen/ als dorten Luc 24/ 51. er ſeine Juͤnger vor ſeiner Himmelfahrt geſegnet hat.
Und wer dann im glauben ſolches wort deß HErꝛn annimmet/ der wird dadurch in dem frieden GOttes geſtaͤrcket werden.
Wer aber ſolche friedens-wuͤnſche und ſegen nicht achtet/ ſondern es vor eine bloſſe ceremonie haltet/ daran nichts gelegen/ und davon keine krafft zu erwarten/ hindert ſelbſt an ſich die krafft deß worts/ zu dero genuß der glaube noͤthig waͤre:
Und daher kommets/ daß wir ſo wenig gefuͤhl davon haben.
Es ſolte aber auch eben dieſes uns Predigern eine erinnerung ſeyn/ daß wir in ſolchem wunſch und ſegen ſelbſt mit andacht vor dem HErrn und ſeiner Gemeinde ſtehen/ gedencken/ was wir reden/ und alſo auch dieſe wort nicht anders als GOttes wort außſprechen mit glauben und von grund unſerer ſeelen.
Jndeme etwa auch unſere kaltſinnigkeit in ertheilung dieſes ſegens urſach ſeyn mag/ daß andere offt keine krafft darvon fuͤhlen/ ſondern daß/ da wirs als eine bloſſe ceremonie halten/ auch nichts mehr als durch eine bloſſe ceremonie außgerichtet wird.
Was wir aber von Predigern/ und ihrem ſegen in offentlichen verſamlungen geſagt/ laͤßt ſich auch nit nur von ihnen verſtehen/ wo ſie auch anderswo mit ihren Zuhoͤrern umbgehen/ und denſelben gnade und Friede anwuͤnſchen/ daß auch ſolcher friede mit glauben und andacht von ihnen angenommen nicht ohne krafft bey dieſen bleibet/ ſondern es erſtrecket ſich in gewiſſer maaß auch auff andere Chriſten:
Dann wie denſelben befohlen iſt/ als denen/ die den ſegen ererben ſollen/ daß ſie auch andere ſegnen/ 1. Petr. 3/ 9. ja gar die jenige auch/ die ihnen fluchen und ſie verfolgen/ Matth. 5/ 44. Rom. 12/ 14. ſo kan ihr ſegen auch nicht allerdings ohne nutzen oder krafft ſeyn/ dann der HErꝛ nichts unnuͤtzliches befiehlet/ ſondern wo eine glaubige ſeele einen andern ſegnet/ und ihm bey einiger gelegenheit gnade und friede (dann darnach ſollen wir Chriſten meiſtens verlangen/ und alſo auch andern ſonderlich ſolche guͤter goͤnnen/) anwuͤnſchet/ da iſts gewiß/ wo der andere deſſen faͤhig iſt/ und ſolches auch/ als etwas geiſtliches/ ſo wir ohne andacht weder reden noch hoͤren ſollen/ annimmet/ daß er eine vermehrung ſolches friedens in ſich erlanget; Und waͤre alſo den jenigen/ welche in anfechtung wegen deß mangels der empfindlichkeit ſolches friedens ſtehen/ dieſes ſehr nuͤtzlich/ wo ſie auch offt von andern glaubigen mitbruͤdern beſprochen/ gnade und friede ihnen angewuͤnſehet/ und ſie dahin verwiſen wuͤrden/ ſolches nicht gering zuhalten:
da es nicht ohne nutzen abgehen wuͤrde.
§. 17.
Wie zu dem Goͤttlichen Wort allezeit die heilige Sacramenten als deſſen ſiegel gehoͤren/ alſo haben wir ſie auch hier nicht zu trennen/ daher wir als das dritte mittel der ſtaͤrckung dieſes innerlichen friedens anfuͤhren die heilige Tauff/ nicht zwar ob muͤßte dieſelbige mehrmal widerholet werden/ da es doch an dem einmaligen bunde/ den GOTT darinnen mit uns gemacht hat/ genug iſt:
ſondern wie dieſelbe fleiſſig betrachtet/ und damit derſelbigen einmalige krafft immer bey uns erneuret wird.
Dann weil der gedachte bund GOttes in der Tauff/ nicht auff eine gewiſſe zeit mit uns gemachet wird/ ſondern das gantze leben durch waͤhret/ ſo gar daß den jenigen/ die auch auß demſelben allerdings außgeſchritten ſind/ dannoch der ruͤckweg dazu noch offen ſtehet/ ſo haben wir die Tauff anzuſehen als einen brunnen/ auß welchem ſtets krafft und troſt flieſſet/ deren theilhafftig zuwerden nichts anders erfordert wird/ als der annehmende glaube/ zu deſſen uͤbung dieſe betrachtung gehoͤret.
Es lehret uns GOttes Wort von der heiligen Tauff Rom. 6/ 3. u. f. daß wir in CHriſti tod getaufft/ wie auch zu gleichem tod und gleichheit der aufferſtehung gepflantzet ſeyen: welches nichts anders geſagt iſt/ als von GOTT alſo angenommen ſein/ daß wie unſer Heyland in ſeinem leyden in dem Goͤttlichen gericht ſich an unſeren platz geſtellet/ und was uns gebuͤhrete vor ſich uͤbernommen/ alſo wir hingegen in der Tauff an ſeine ſtelle geſtellet werden/ daß es nicht anders ſolle geachtet werden/ als ob wir ſelbs alles gethan und gelitten haͤtten/ was derſelbe gethan und gelitten: damit heißt in ſeinen todt und aufferſtehung getaufft ſeyn/ in die voͤllig gemeinſchafft alles leidens/ todes und aufferſtehung CHriſti/ alſo aller ſeiner erworbener und gebrachter gerechtigkeit/ vor GOttes gericht geſetzet werden.
Es lehret uns die Schrifft ferner Gal. 3/ 27.
Wie viel euer getaufft ſind/ die haben CHriſtum angezogen/ daß wir alſo Chriſtum in der Tauff anziehen/ auff eine ſolche weiſe/ daß wir vor GOTT als Chriſtus ſelbs angeſehen werden/ weil derſelbe der Sohn und Erbe ſeines Vatters iſt/ daß wir durch die mittheilung alles ſeines rechten/ auch in die kind- und erbſchafft GOttes geſetzet werden: ja nicht ſowol wir als Chriſtus in uns lebet Galat.
2/ 20.
Wir hoͤren ferner auß der Schrifft/ daß durch die Tauff unſere ſuͤnden abgewaſchen werden/ Apoſt. Geſch. 22/ 16. ja daß wir darinnen ſeelig werden/ ſo nicht nur 1. Petr. 3/ 21. ſondern noch außfuͤhrlicher ſtehet Tit. 3/ 5. u. f. Nicht um der wercke willen der gerechtigkeit/ die wir gethan haͤtten/ ſondern nach ſeiner groſſē barmhertzigkeit machet er uns ſeelig/ durch das bad der wiedergeburt und erneuerung des Heiligen Geiſtes: Welchen er außgegoſſen hat uͤber uns reichlich durch JEſum Chriſtum unſern Heyland/ auff daß wir durch deſſelben gnade gerecht und erben ſeyen des ewigen lebens nach der hoffnung/ das iſt gewißlich wahr.
Wo wir abermahl vernehmen/ daß uns die ſeeligkeit bereits in der Tauff geſchencket worden/ daß in derſelben die widergeburt geſchehen/ und die erneuerung angefangen worden ſeye/ daß der Heilige Geiſt auffs reichlichſte bereits uͤber uns außgegoſſen worden/ der ſeine wohnung nicht mehr mit willen verlaͤſſet/ ja wo er auch außgeſtoſſen worden/ ſolche offtmahl wieder ſuchet/ daß wir die gerechtigkeit und erbſchafft des ewigen lebens nach der hoffnung empfangen haben.
Welches je die Tauffe vortrefflich heraußgeſtrichen und geruͤhmet heißt.
Wie wir nun alle wolthaten GOttes fleiſſig zubetrachten haben/ alſo auch dieſe/ die eine zuſammenfaſſung iſt aller der vortrefflichſtē wolthaten.
Sonderlich aber muͤſſen wir dieſes dabey erwegen/ daß alle dieſe guͤter uns auff immer geſchencket/ und weil ſie nicht mit einer condition unſerer wercke/ ſondern als eine gnaden-gabe gegeben werden/ ſo lang von uns behalten werden/ als wir in dem glauben/ deſſen zeugnuͤß wir auß ſeinen fruͤchten bey uns ſchon finden koͤnnen/ und alſo nicht in zweiffel zuſtehen bedoͤrffen/ und alſo im gnaden-ſtande bleiben.
Wie nun die ſpeiſe und ſtaͤrckung des glaubens iſt/ das Wort des Evangelii von den gnaden-gaben/ alſo iſt auch dieſes wort von den theuren guͤtern des Hēils in der Tauff/ eine rechte ſpeiſe des glaubens/ und je fleiſſiger wir dieſelbe in der betrachtung koſten/ und gleichſam derſelben ſafft ſuchen außzutrucken/ je mehr wird unſerm glauben krafft zuwachſen/ hingegen eben dadurch die empfindung ſolcher gnade/ und der darinnen beſtehender friede vermehret und geſtaͤrcket werden.
Wie dann nichts iſt/ was uns ſolchen frieden verunruhigen und goͤttliche gnade in zweiffel ziehen moͤchte/ (als worauß alle angſt und unfriede entſtehet/) dem nicht auß dem reichthum der Tauff-gnade/ auß dem ewigen bund der vergebung der ſuͤnden/ auß der verſicherung der einwohnung des Heiligen Geiſtes zur gnuͤge koͤnte geantwortet/ und die macht ſolcher ſtuͤrme abgeleinet werden.
Daher auch die leute/ welche fleiſſig an ihre Tauffe gedencken/ und ſich darinnen uͤben/ allezeit vor andern freudig/ und mit troſt erfuͤlet ſeyn werden.
Weßwegen wir auch die gelegenheit uns angenehm ſollen ſeyn laſſen/ wo wir je zuweilen auch einiger heiligen tauff-action beywohnen moͤgen/ uns ſo viel nachtruͤcklicher der einmal ertheilten gnade und empfangenen guͤter zuerinnern/ dieſelbe ſamt und ſonders zuerwegen/ und uͤber dieſelbe ſchaͤtze uns zuerfreuen.
§. 18.
Hierzu ſetzen wir billich 4. das andere Sacrament/ nemlich das heilige Abendmal:
wo nicht nur die einſetzung deſſelbigen/ und darauß hervorleuchtende liebe unſers Heylandes gegen uns das vertrauen zu GOtt trefflich ſtaͤrcken kan/ ſondern gleiche ſtaͤrckung ſoviel mehr von der wuͤrdigen nieſſung der pfand unſerer erloͤſung/ welche uns darinnen gereichet werden/ zuerwarten iſt.
Wir wiſſen/ daß uns in ſolchem theuren Sacrament gegeben werde/ der leib des HERRN: ein auß hertzlicher liebe gegen uns zu erwerbung eines bruͤderlichen rechten/ auß unſerm ſaamen/ angenommener leib/ ein zu einem wahrhafftigen verſoͤhn-opffer dahin gegebener/ und von dem Vatter darvor auffgenommener leib/ ein lebendigmachendes/ und mit Goͤttlicher fuͤlle erfuͤlletes fleiſch/ ſo eine Goͤttliche und Himmliſche krafft in uns wuͤrcken kan: alſo auch das blut des HERREN/ ein wahrhafftes GOttes/ und doch auch zu einer blutsfreundſchafft angenommenes menſchliches blut/ ein rechtes vergoſſenes opffer- und verſoͤhnungs-blut/ ſo in das allerheiligſte gebracht/ und die gantze verſoͤhnung vollkommen damit gemacht worden iſt.
Je herrlicher dieſe Goͤttliche ſpeiſe und tranck an ſich ſelbſten ſind/ ſoviel mehrere krafft geben ſie auch denen jenigen/ welche derſelben in dem glauben/ und alſo wuͤrdiglich genieſſen.
So wird alſo unſer glaube trefflich in ſolchem andaͤchtigen gebrauch geſtarcket/ wo wir in dieſem heingen Sacrament anſehen den todt und ſterben unſers Heylandes/ zu deſſen gedaͤchtnuͤß und verkuͤndigung ſolches liebesmahl eingeſetzet worden/ und es uns ſozureden vor augen geſtellet wird; wo wir darinnen anſehen/ die liebe des Vatters/ der ſeinen Sohn vor uns in den todt gibet/ und uns hie abermal zur ſpeiſe ſchencket/ da ſobald der ſchluß folget/ wie ſolte er uns mit ihme nicht alles ſchencken. Rom. 8/ 33.
Wo wir darinnen anſehen die vollkommenheit der erloͤſung/ die auff eine ſolche hohe art erworben worden/ ſo dann die guͤtigkeit des liebſten Heylandes/ der ſich ſo genau als ſpeiſe und tranck mit uns vereinigen will/ damit wir auß dero krafft einer Goͤttlichen natur theilhafftig/ und in geſundem verſtand in dieſelbe verwandelt werden.
Alſo dieſe theure guͤter/ ſo in dem heiligen Nachtmal ſtecken/ ſind lauter treffliche ſtaͤrckungen unſers glaubens und unſerer rechtfertigung/ die in der gemeinſchafft des verdienſtes CHriſti beſtehet/ darauff der friede folget/ Rom. 5/ 1. Wißwegen auch mit fleiß bey jedem communicanten die worte von dem diener alſo eingerichtet werden:
Das iſt der leib unſers Heylandes JESU CHriſti vor eure juͤnde dahin gegeben:
Das iſt das blut JEſu Chriſti vor eure ſuͤnde vergoſſen: damit alſo wie ſonſten der glaube die allgemeine wolthaten GOttes auff ſich appliciren/ und ihm ſelbs zueignen muß/ alſo der prediger demſelben zuhuͤlffe kommet/ und die allgemeine dargebung des leibes und vergieſſung des blutes Chriſti ſelbs/ auff einen jeglichen beſonders mit ſeinen worten applic ret.
Alſo bleibet das heilige Abendmal recht ein friedens-mal/ darinnen der HERR/ ſo uns ſo freundlich darinnen tractiret/ uns ſeines friedens verſichert/ wir aber in dem frieden des hertzlichen vertrauens und liebe geſtaͤrcket werden.
§. 19.
Das 5. mittel ſetze ich nun/ das andaͤchtige gebet.
Es iſt dieſer friede eine theure gabe GOttes/ daher derſelbe auch wol wuͤrdig/ daß wo wir ſie von ihm verlangen/ wir auch ihn darum hertzlich und inſtaͤndig anruffen.
Zwar iſt der HERR auch ehe wir bitten/ das jenige uns zugeben bereitwillig/ was uns gut iſt/ wie er uns ſoviel unzehliche guͤter ungebeten gibet/ aber es iſt doch das gebet ein ſtuͤck der Goͤttlichen ordnung/ die von uns erfordert wird/ daß wir mit erkantnuß unſerer duͤrfftigkeit/ weil wir von ihm alles haben muͤſſen/ und ſeines unerſchoͤpfflichen reichthums/ darauß er uns alles geben kan/ ſo dann unverbundener freyheit/ da er uns zugeben nichts ſchuldig iſt/ vielmehr von uns als bettlern flehentlich angelanget werden muß/ ihn preiſen:
damit wir zwar abermal nichts verdienen/ jedoch ſeiner gnade faͤhig werden.
So muͤſſen wir dann zu dieſem Vatter des liechts/ von dem alle gute und vollkommene gaben von oben herab kommen muͤſſen Jacob.
1/ 17. unter welche gaben gewißlich auch dieſer friede gehoͤret/ uns mit gebet wenden/ damit wir denſelben erlangen.
Haben dorten die kinder Korah zuſprechen urſach:
Pſalm.
85/ 8. Ach daß ich hoͤren ſolte/ daß GOTT der HERR redete/ daß er friede zuſagte ſeinem volck und ſeinen heiligen:
da etwa meiſtens auff den weltlichen frieden mag geſehen werden:
wie viel mehr haben wir ſolche wort zugebrauchen urſach von dem geiſtlichen und himmliſchen frieden/ der an ſich edler/ uns noͤthiger/ deßwegen aber GOTT ſoviel bereitwilliger iſt/ ihn uns zugeben?
So gehoͤret ja der friede GOttes mit zu dem reich GOttes/ als welches darinnen beſtehet.
Rom. 14/ 16. wo dann Chriſtus uns in der zweyten bitte heiſſet/ umb die zukunfft ſeines reichs beten/ ſo hat er uns damit gewieſen/ daß wir auch um ſolchen frieden zubeten/ aber dabey uns zuverſichern haben/ daß eben deswegen wir in ſolcher bitte nach ſeinem willen beten/ und folglich der erhoͤrung gewiß ſeyn moͤgen/ 1. Johan. 5/ 14.
Wie dann in dieſem eben die ſtaͤrcke des gebets beſtehet/ daß wir mit einem ſolchen glauben und vertrauen beten/ als die gewißlich von dem HErrn das gebetene erlangen werden/ deſſen wir von dergleichen art guͤtern allerdings gewiſſe verheiſſungen haben.
Hingegen daß wir ſo wenig dieſes friedens/ wie auch anderer geiſtlicher guͤter/ gemeiniglich haben/ ſorge ich/ daß meiſtentheils die urſach ſeye Jacob.
4/ 2. 3. daß wir nicht darum beten/ ſondern offt kaum gedencken/ daß wir ſolcher gabe beduͤrfftig find/ oder da wir beten/ daß wir nicht alſo beten wie wir ſolten/ nemlich mit einem ſolchen vertrauen/ welches GOTT ſeine guͤtige verheiſſung vorhaͤlt/ ſodann auch mit einer ſolchen anhaltenden beſtaͤndigkeit/ nicht muͤde zuwerden/ ſondern dasjenige mehrmal zubeten/ deſſen erfolge wir-nicht ſobald auff die etlichmalige bitte ſpuͤhren.
Wir haben aber auch um dieſen frieden nicht nur zu beten/ zu der zeit/ da wir in deſſen ermangelung und unempfindlichkeit ſtehen/ ſondern eben da wir denſelben beſitzen und genieſſen/ muͤſſen wir gleichwol unauffhoͤrlich um deſſen erhaltung anſuchen/ dann er ein ſolches liecht und waͤrme in uns iſt/ die nicht in uns ſtecket/ ſondern ſo zu reden in einem ſtaͤten außfluß GOttes auff uns beſtehet; verbirget ſich unſere Sonne einmal hinder die wolcken/ ſo iſt das liecht dahin/ und die waͤrme waͤhret nicht mehr lang/ daß alſo wir von dieſem GOTT des friedens unablaͤſſig zubeten haben/ daß er ſein angeſicht nicht vor uns verbergen wolle/ da es ſonſten ſobald um unſern frieden gethan waͤre.
§. 20.
Jn allem gebet/ und alſo auch in dieſem gebet vor den innerlichen frieden/ haben wir auch ſonderlich acht zugeben auf unſer hertz und deſſen bewandnuß/ ja auch auff GOttes antwort in demſelben.
Es hat der HERR verſprochen/ Eſa. 65/ 24. Ehe ſie ruffen/ will ich antworten/ wenn ſie noch reden/ will ich hoͤren.
Es antwortet aber GOTT auff das gebet nit nur durch die wuͤrckliche leiſtung oder gebung des jenigen/ darum man ihn gebeten hat/ ſondern offtmals vorher in waͤhrendem gebet durch troſt/ freudigkeit und dergleichen wuͤrckungen:
Wie wir dorten ſehen Philip.
1/ 4. daß Paulus ſein gebet vor die Philipper mit freuden thut/ das iſt in ſeiner ſeelen allemal eine freudigkeit des Heiligen Geiſtes empfande/ darauß aber ſoviel gewiſſer ſchloſſe/ daß ſolch gebet dem HERRN gefaͤllig und erhoͤret ſeye.
So geſchiehet es noch manchmal/ daß ein glaubiger Chriſt in ſeinem gebet/ oder wo er ſolches ſchlieſſet/ einen kraͤfftigen troſt und freude empfindet/ die eine wuͤrckung des Heiligen Geiſtes iſt/ und er zwar auß ermangelung derſelben/ daß ſein gebet von GOTT gar verworffen ſeye/ nicht zuſchlieſſen hat/ aber wo ſich ſolche wuͤrckung ereignet/ ſoviel gewiſſer/ daß der HErr ihm das gebet angenehm ſeyn laſſe/ zuſchlieſſen und ſolches vor eine gewihrige antwort zuachten hat:
Da ſihet er gleichſam/ daß er eine gnaͤdige audientz erlanget/ und thut wol/ daß er bey ſolchem heiſſen eyſen drauff ſchmidet/ oder ſich ſolcher bewandnuß ſeines hertzens/ die er nicht eben allezeit gleicher maſſen findet/ alsdann weiter gebrauchet/ mit gebet vor dem gnadenthron anzuhalten/ und ſich ſeiner bitte immer mehr zuverſichern.
Geſchiehet dieſes/ ſo iſt ſo wol/ was er von einer ſolchen antwort fuͤhlet/ bereits ein ſtuͤck dieſes friedens/ als wird in fortſetzung ſolches gebets/ und da ſothaner goͤttlichen wuͤrckung ferner nachgehaͤnget wird/ dieſer immer weiter vermehret.
Hingegen hindert man vielfaͤltig die jenige krafft/ die wir von dem gebet in uns haben ſolten/ wo man in ſeinem hertzen/ wie uns zumuth werde/ keine achtung gibet/ aber eben damit weiſet/ daß wir ſelbs von unſerm gebet wenig halten muͤſſen/ weil wir gleichſam keine antwort erwarten wollen; nicht anders als einer/ der einem groſſen Koͤnig zwar eine ſupplication zuuͤberreichen die gnade gehabt/ aber ſobald davon lieffe/ und nicht erwarten wolte/ was vor eine gnaͤdige reſolution er erlangen moͤchte/ ſo der Koͤnig ſelbs zu ſeiner verachtung anziehen koͤnte.
Wie nun ſolche beobachtung des hertzens bey allem gebet/ da auch um etwas aͤuſſerliches gebeten wird/ uns noͤthig iſt/ ſo iſt ſie ſoviel mehr noͤthig bey dem gebet um dieſen frieden/ der etwas innerliches iſt/ und nicht anders als in der ſeele gefuͤhlet wird; daß wir wol acht geben/ ob der Geiſt deß HERRN auff unſer gebet eine regung in dem hertzen erwecken wolle/ da wir anfiengen etwas mehr von ſolchem frieden zuſpuͤren/ und ſolches gefuͤhl alsdann weiter zunehmen wuͤrde/ wo wir jener bewegung nachſetzten; wie ich nicht zweiffele/ daß etwa manchmal GOTT in unſern ſeelen etwas dergleichen zu wurcken anfange/ ſo immer weiter wachſen wuͤrde/ wo wir nicht mit unachtſamkeit ſolches verſtoͤhrten/ und uns alſo deſſen verluſtigten:
da alsdann auch gleiche wuͤrckung/ die ein und andermal verſtoſſen worden/ nicht immer auffs neue wiederkommet.
§. 21.
Dieſes fuͤhret uns auff die beobachtung 6. eines ſechſten mittels/ ſo mir nennen moͤgen die beobachtung unſers hertzens/ welche in der Schrifft gemeiniglich wachen genennet/ und mit dem beten zuſammen geſetzet wird/ und wie zu ſoviel anderem guten alſo ſonderlich zu dieſem frieden ein treffliches thun kan.
Es gehoͤret aber zu ſolcher ſtaͤten beobachtung des hertzens unterſchiedliches.
Zum allerfoͤrderſten ſtets in demſelben acht zugeben/ auff deſſen bewegungen/ und was ſich darinnen hervor thut/ entweder von regungen des Heiligen Geiſtos/ oder auch hinwider des fleiſches.
Auff jene muß genau acht gegeben werden/ wo ſich dieſelbe einfinden/ damit wir ſie nicht unachtſam vorbey ſtreichen laſſen/ und damit vieles verſaumen/ in dem ſie nachmal nicht eben ſo bald wiederum zukommen pflegen: wodurch geſchiehet/ daß ſowol manches unterbleibet/ was ſonſten zu unſerem frieden dienlich waͤre/ alß auch wo man nachmal ſeiner verſaumnuͤß gewahr wird/ daß uns unſer gewiſſen daruͤber beſchuldigt/ und alſo ſehr verunruhigen kan.
Auff die regungen deß fleiſches aber hat man eben ſowol fleiſſig acht zugeben/ damit man denſelben nicht platz/ noch ſie erſtarcken laſſe/ ſondern die ſchlangeneyer/ ehe die Baſilisken darauß ſchlieffen/ beyzeiten zertrete.
Dieſes dienet dazu/ damit wir unſere ſeele in dem ſtande und reinigkeit behaltē/ daß der HErr darinnen wohnen/ und ſein friede darinnen bleiben koͤnne/ welcher aber nicht platz hat/ da die unruhige luͤſte herrſchen; ſie herrſchen aber bald/ wo man nicht genau auff ſeiner hut iſt/ und deroſelben erſtes auffſteigen/ da ihnen noch kraͤfftig widerſtanden werden mag/ bey zeiten warnimmet.
Wer alſo ſeine augen nicht auch ſtaͤts inner ſich gekehret hat/ die bewandnuß ſeiner ſeelen warzunehmen/ geraͤth offt/ ehe er ſichs verſihet/ in ſolche faͤlle/ die das gewiſſen verletzen/ und alſo offt auff eine gute zeit allen frieden deß hertzens zerſtoͤhren.
§. 22.
Es gehoͤret auch zu dieſer beobachtung deß hertzens/ daß man die gegenwart GOttes in demſelben warnehme.
Es iſt GOTT das jenige unendliche lebendige Weſen/ welches Himmel und erden erfuͤllet/ Jerem. 23. Daher iſt es uns allezeit nahe; ja es heiſſet mit wahrheit von ihm/ Apoſt. Geſch. 17/ 28. Jnihm leben/ weben und ſind wir:
Daß er uns deßwegen viel naͤher als die lufft/ die umb uns iſt/ ja uns aller orten durchtringet.
Dieſe gegenwart fuͤhlen wir nun in allem/ was wir fuͤhlen:
Dann wo ich mich bewege/ und was ich vor ein gefuͤhl habe/ koͤnte ſolches ohne Goͤttliche lebendige krafft nicht ſeyn/ und zeiget uns alſo deß HErren gegenwart an/ deſſen krafft in allen gefuͤhlet wird.
Es iſt aber noch eine andere gegenwart der gnaden/ da die gantze Heilige Dreyeinigkeit der glaubigen hertzen/ ja ihre leiber und ſeelen bewohnet/ und mit denſelben innerſt vereiniget iſt.
Nun iſt der HERR der GOtt deß friedens/ und bringet aller orten friede mit ſich/ als ſeines pallaſtes zierrath.
Daher haben wir genau auff uns und den zuſtand in uns acht zu geben/ daß wir ſolches einwohners in uns gewahr werden/ welches geſchihet durch die jenige wuͤrckungen/ damit er ſich und ſeine gegenwart in uns bezeuget/ wie die waͤrme/ die wir fuͤhlen/ der naͤhe deß feuers zeugnuͤß iſt.
Haben wir nun auß ſolchem gefuͤhl die zeugnuͤſſen der gegenwart GOttes in uns/ ſo iſt ſolches die trefflichſte befoͤrderung unſeres friedens/ weil es uns der gnaden verſichert.
Alſo haben wir den HERRN auff zweyerley art zu ſuchen/ auſſer uns und in uns.
Auſſer uns nicht nur in der natur und in den geſchoͤpffen/ da ſeine fußſtapffen kaͤntlich ſind/ und bezeugen/ daß er uns auch daſelbſt nahe/ ſondern auch in ſeinem wort/ da Er ſich uns offenbahret/ und ſolches zum mittel gebrauchet/ bey uns in gnaden ein zuziehen:
Jn uns aber haben wir ihn zu ſuchen/ da wir auff ſeine gnaden-gegenwart/ in dero Er ſich als ein lebendiges und kraͤfftiges Weſen erweiſet/ achtung geben: nicht anders/ als wir auch die lufft/ die umb und in uns iſt/ nicht anderwaͤrtlich ſuchen noch weit nachlauffen doͤrffen/ ſondern nur deſſen gegenwart warnehmen und fuͤhlen doͤrffen.
§. 23.
Wo wir aber auff ſolche gegenwart GOttes acht geben/ und insgeſamt an GOTT gedencken wollen/ iſt es noth/ daß wir unſere ſinne und gedancken vor vielem außſchweiffen verwahren/ vielmehr gantz dieſelbe von allen geſchoͤpffen ab-und gleichſam in ſich ziehen/ alsdann mit aller ſeiner krafft in GOtt zu tringen/ da/ ſo zu reden/ nichts mehr in der ſeele/ ſo wir nach vermoͤgen von allem andern außgelaͤhret/ uͤbrig bleibe/ als GOtt ſelbſten/ der darinnen wohnet/ und in ſolchem zuſtand von der auff ihn allein gerichteten ſeele am eigentlichſten und kraͤfftigſten geſpuͤhret werden kan.
Kommet es nun dazu/ ſo iſt es der hoͤchſte friede/ dann da ruhet die ſeele in GOTT/ als in ihrem centro, ſo ſie in ſich findet/ und iſt ihr als ein fiſch in ſeinem waſſer/ darinnen als ſeinem element/ ſein wolſeyn und ruhe ſich findet.
Es laͤſſet ſich aber ſolches nicht wol anders thun/ als/ wie gedacht/ in einem ernſtlichen abziehen der ſeelen von allem uͤbrigen/ was nicht GOtt iſt/ als deſſen ſie ſonſt nicht ſo leicht bey ſich gewahr wird/ ſo lange ihr gefuͤhl noch ſtarck auff etwas anders gerichtet iſt.
§. 24.
Das ſiebende mittel moͤchte ſeyn das ſorgfaͤltige vorſehen vor ſuͤnden und befleiſſigung der heiligung.
Jſt alſo noͤthig/ ſich vor allen wiſſentlichen und muthwilligen ſuͤnden zu huͤten.
Jn dem ſonſten/ da man dieſelbe begehet/ nicht nur die empfindung Goͤttlicher gnade/ und alſo unſer friede mit GOTT/ ſondern auch deſſen friede mit uns/ durch ſie wahrhafftig auffgehoben wird: auch wo ſolches geſchehen/ ob wol der menſch wider zur buß und gnade kommet/ wird doch gemeiniglich eine gute zeit die empfindung dergnade zu ruͤck bleiben/ und das hertz mehr unfrieden fuͤhlen.
Ja man muß ſich befleiſſigen/ nicht nur der aͤuſſerlichen ſuͤnden ſich zu enthalten/ ſondern auch inwendig die liebe der welt mehr und mehr abzulegen.
Es heiſſet:
1. Joh. 2/ 15. 16. Habt nicht lieb die welt/ noch was in der welt iſt.
So jemand die welt lieb hat/ in dem iſt nicht die liebe deß Vatters.
Dann alles was in der welt iſt/ (nemlich fleiſches-luſt/ und der augenluſt/ und hoffaͤrtiges leben/) iſt nicht vom Vatter/ ſondern von der welt. Hie hoͤren wir/ daß die liebe der welt/ auch wie ſie in ſolchen innerlichen luͤſten beſtehet/ ſo fern nemlich dieſelbe in dem hertzen herꝛſchen/ nicht ſtehen mag mit der liebe deß Vatters:
Ohne dieſe aber iſt kein friede.
Alſo wer anfaͤnget an die welt ſich mit ſeinem hertzen zu haͤngen/ bilde ſich nicht ein/ daß er zu einigem wahren frieden kommen moͤge/ ſondern entweder wird ſein gewiſſen ihn ſtaͤts verunruhigen/ und ſeine ſchuld vorſtellen/ oder wo es ſchlaͤfft/ ſo iſt es noch aͤrger/ und wird der arme menſch mit einem falſchen frieden betrogen/ und meynet friede zu haben/ da kein friede iſt/ ſondern ein ſo viel gefaͤhrlicher krieg/ oder vielmehr iſt er von dem Satan uͤberwunden/ der nunmehr das ſeine in frieden (Luc 1/ 21.) beſitzet.
Alſo kans geſchehen/ daß man all ſein voriges gut deß friedens wieder verliehret/ und es wol nimmermehr oder doch ſchwehrlich wieder bekommet.
Wir doͤrffen auch keine ſuͤnde in ſolcher abſicht vor gering achten/ dann jede mit willen gethan/ kan unſeren frieden ſtoͤhren.
Als der liebe Apoſtel Eph. 4/ 29. befohlen/ daß man kein faul geſchwaͤtz auß ſeinem munde gehen laſſen ſolle/ welches man insgemein vor eine geringe ſuͤnde achtet/ ſo ſetzet er gleich dazu/ und betruͤbet nicht den Heiligen Geiſt GOttes/ damis ihr verſiglet ſeyd auff den tag der erloͤſung:
Damit er uns lehret/ es moͤge durch ſolches faule geſchwaͤtz der Heilige Geiſt betruͤbet werden/ da dann gewiß keine empfindlichkeit ſeines friedens/ die von ihm allein kommen muß/ behalten werden kan.
Von dieſem mittel redet auch der Chriſtliche Stephanus Prætorius in ſeinem Tractat von dem frieden GOttes/ uͤber den ſpruch Coloſſ.
3/ 5. Diß Evangeliſche ſpruͤchlein zeiget an/ was fuͤr ein hertz ein Chriſt gegen GOTT haben/ und in was maſſen er ſein leben allhier auf erden anſtellen und fuͤhren ſolle.
Dann weil die lieben Chriſten fuͤr allen andern menſchen ſonderlich hohe leute ſind/ erloͤſet von allem ſchaden/ darein ſie Adam gebracht/ und in die vorige herrlichkeit geſetzet/ die ſie vor dem fall hatten/ iſts billich und recht/ daß ſie nicht ſchlecht dahin leben/ wie andere Heiden/ ſondern herrlich/ wie Chriſten/ ihrem hohen ſtande wuͤrdig.
Daher fuͤhret S. Paulus dieſe vermahnung/ daß er ſchreibt Epheſ. 4/ 1. Jch ermahne euch/ lieben bruͤder/ daß ihr wandelt wuͤrdiglich eurem beruff/ darinnen ihr beruffen ſeyd.
Ob er ſagen wolt/ ihr ſeyd gerecht/ und Gottes liebe kinder/ und ſeyd beruffen zu dem ewigen leben.
Darum wendet fleiß an/ daß ihr auch ein ſolch leben fuͤhret/ welches euer herrlichkeit und eurem beruff geziehmet:
Und Cap. 5/ 15. Wandelt fuͤrſichtiglich/ das iſt/ auß hohem verſtande deß Geiſtes GOttes/ wie ſichs eignet und gebuͤhret.
Dann heiſſet accu at diligentia animi intenti ambulare.
Fein vernuͤnfftig und bedachtſam wandeln. Philip. 2/ 15. ſpricht er/ daß die lieben Chriſten in ihrem leben daher leuchten ſollen/ wie Sonn und Mond/ und andere ſchoͤne/ helle liechter/ daß ſich ein jeder ihres glaubens ſegne und verwundere.
§. 25.
Hingegen dienet zu befeſtigung dieſes friedens die heiligung trefflich.
Wir machen damit unſern beruff und erwehlung feſt.
2. Petr. 1/ 10. nicht auff GOttes ſeiten/ dann den moͤgen ſeine gaben nimmer gereuen.
Rom. 11/ 29. ſondern auff unſerer ſeiten/ daß wir dero gewiß ſeyn moͤgen:
Dieſe gewißheit aber iſt der unmittelbarſte grund unſers friedens.
Weil auch der heilige wandel und der eiffer dazu ein warhafftiges kennzeichen deß glaubens iſt/ auff dem hinwiederum alle gewißheit unſerer gemeinſchafft an der gnade GOttes/ und unſeren heilsguͤtern beruhet/ ſo wird das hertz immer durch ſolche uͤberzeugung auß den fruͤchten von der wahrheit ſeines glaubens/ zu der empfindung ſolches friedens bequem gemacht: hingegen den anfechtungen am kraͤfftigſten widerſtanden.
Der liebe Johannes lehret uns dieſe kunſt.
1. Johan. 3/ 18. 19. 20. Daran erkennen wir/ daß wir auß der wahrheit (und alſo auß GOTT wiedergebohren) ſind/ und koͤnnen unſer hertz fuͤr ihm ſtillen/ (und alſo zu einem frieden bringen/ wo es durch anfechtung verunruhiget worden/) daß ſo uns unſer hertz verdammt/ und es uns alſo an der empfindlichkeit deß glaubens/ darinn wir die ſeeligkeit zu haften wiſſen/ manglet/ daß GOTT groͤſſer iſt denn unſer hertz/ und erkennet alle dinge:
kan alſo in unſers hertzen tieffſtem grund das jenige bey uns erkennen/ was ſeine gnade in uns gewuͤrcket/ aber ſo tieff verborgen hat/ daß wir es nicht gewahr werden koͤnnen.
Woran kennen wirs aber?
An dem was der heilige Apoſtel vorher vermahnungs weiſe geſprochen:
Meine kindlein/ laſſet uns nicht lieben mit worten/ noch mit der zungen/ ſondern mit der that und mit der wahrheit.
Wo wir nun dieſes bey uns finden/ daran erkennen wir/ auß der wahrheit zuſeyn: und vermoͤgen dann dadurch auffs neue unſer hertz zuſtillen/ und zu einer friedlichen ruhe zubringen.
So liget uns dann hoch daran/ daß wir ſolcher redlichen und Chriſtlichen liebe verſichert ſeyen/ daß wir ſolche in unſern hertzen haben/ ſo ſich durch die fleiſſige uñ willige außuͤbung dero wercke offenbahret.
Daher ſonderlich die guͤtigkeit gegen arme ein treffliches mittel unſers friedens iſt.
Der heilige Paulus/ als er ſeine Corinther zur milden ſteur vor die arme heiligen zu Jeruſalem vermahnete/ fuͤhret auch dieſes argument/ 2. Corinth. 9/ 8. 9. 10. GOTT aber kan machen/ das allerley gnade unter euch reichlich ſeye/ daß ihr in allen dingen volle gnuͤge habt/ und reich ſeyd zu allen guten wercken:
Wie geſchrieben ſtehet/ Er hat außgeſtreuet/ und gegeben den armen/ ſeine gerechtigkeit bleibet in ewigkeit.
Der aber ſaamen reichet dem ſaͤemann/ der wird je auch das brod reichen zur ſpeiſe/ und wird vermehren euren ſaamen/ und wachſen laſſen das gewaͤchſe eurer gerechtigkeit/ daß ihr reich ſeyd in allen dingen mit aller einfaͤltigkeit/ welche wuͤrcket durch uns danckſagen GOtt.
Unter dieſe gnade/ gute wercke/ und gewaͤchß der gerechtigkeit/ ja unter die dinge/ darinnen er den Corinthern verſpricht/ daß ſie reich werden ſollen/ gehoͤret gewißlich auch dieſer Himmliſche friede.
Und wann dem jenigen/ der ſich des duͤrfftigen annimmet/ Pſalm.
41/ 2. 4. allerley ſeegen/ ſonderlich aber auch dieſes verſprochen wird/ daß der HERR ihn erquicken werde auff ſeinem ſiechbette/ ſo iſt ſolche erquickung vielmehr eine beruhigung ſeiner ſeele/ und empfindlicher innerlicher friede/ als andere leibliche erleichterung.
Wie es dann auch vor dem HERRN billich iſt/ daß er die jenige/ welche auß liebe zu ihm ihren naͤchſten mit wolthat in ſeiner duͤrfftigkeit/ da ſich gewiß auch unruhe der ſeelen auß den ſorgen findet/ getroͤſtet/ und alſo beruhiget/ auch von ihm getroͤſtet/ und da ſie dieſen frieden von ihm bitten/ gnaͤdig erhoͤret werden.
§. 26.
Hieher gehoͤret auch als ein ſtuͤck der danckbarkeit/ und alſo unſerer pflicht gegen GOTT/ daß man dieſen frieden/ als eine theure gabe GOttes erkenne/ hoch ſchaͤtze/ allen zeitlichen guͤtern und frieden weit vorziehe/ daher ſoviel angelegenlicher nach demſelben verlange/ wo wir aber etwas davon bey uns finden/ die Himmliſche guͤte davor danckbarlich preiſe/ uñ ſorgfaͤltig ſeye fort und fort ihn zu verwahren.
Dann GOTT will ja ſeine guͤter hochgehalten haben/ die jenige aber deroſelben nicht wuͤrdig halten/ welche bezeugen/ daß ihnen wenig daran gelegen ſeye.
Sonderlich ſolle auch dabey eine demuͤthige erkantnuͤß unſrer unwuͤrdigkeit ſein/ daß wir zwar ſolches Goͤttlichen geſchencks uns erfreuen und gebrauchen/ aber erkennen/ wir ſeyens weder vor uns ſelbs/ noch in vergleichung gegen andere wuͤrdig/ ſondern es ſeye bloſſerdings die barmhertzigkeit des HERRN/ dero wir daſſelbe zudancken haben.
Daher der gebrauch wiederum auch in hertzlicher demuth geſchehen muß/ daß wir uns deßwegen niemand anders vorziehen/ oder in der gabe als einem eigenthum prangen doͤrffen.
Vielmehr waͤre dieſes der nechſte weg/ dadurch wir ſolche verliehren/ und GOTT verurſachen moͤchten/ das gegebene uns wieder zuentziehen/ und an danckbarere beſſer anzuwenden.
Es iſt auch zu dem geſagten ferner zuſetzen/ daß man/ da der HErr die gnade ſolches empfindlichen friedens wiederfahren hat laſſen/ auch mit demſelben vorſichtig umgehe/ wo mans mit andern zuthun hat.
Es will ſich nicht geziehmen/ daß man allerdings ſolche gnade verhaͤle/ und damit gleichſam verleugne/ oder GOTT um die jenige frucht bringe/ welche ihm zu ſeinem preiß von der uns geſchenckten gabe gehoͤret: alſo hat man gleich wie vor ſich ſelbs GOtt dem HERren darvor demuͤthigſt zudancken/ wo man hoffen kan/ daß ſolches etwas zu dem preiß GOttes thun/ oder andere ſeelen erbauen kan.
Aber es gehoͤret gleichwol eine Chriſtliche klugheit auch zu dieſem werck.
Gegen rohen welt-menſchen ziehmet ſichs nicht/ viel davon zuruͤhmen/ als die es vor eine bloſſe einbildung und traum halten/ daher ſolches himmliſche Gut verlachen und laͤſtern/ wir uns aber damit ſolcher ſuͤnde theilhafftig machen wuͤrden/ die wir ſolches heiligthum und edle perlen heiliger halten ſollen/ als ſolcherley ſchweinen und hunden vorzuwerffen.
Matth. 7. Womit doch nicht verboten wird/ mit guter beſcheidenheit und vorſichtigkeit zuweilen gegen einige auch weltmenſchen/ der ſache etwas zugedencken/ wo wir einige hoffnung haben koͤnnen/ daß ſie etwas dardurch bewogen werden moͤchten/ die ſache und dero wahrheit zuunterſuchen/ und auch darnach zutrachten/ da ſonſten keine begierde bey ihnen jemal nach etwas entſtehen kan/ davon ſie allerdings nichts wiſſen.
Was aber andere Chriſtliche mitbruͤder anlanget/ mit denen mag man wol davon handlen/ und was vor gnade der HERR uns erzeiget/ preiſen; jedoch wiederum nicht zuviel davon gegen ſchwache und angefochtene gedencken/ als bey welchen/ was wir von uns und der habenden gnade ruͤhmen/ nur gleichſam lauter pfeile ſeyn wuͤrden/ ihre ſeelen mehr zuverwunden/ und ihren mangel/ daß ſie nicht gleiches fuͤhlen/ als ein zeugnuͤß zuachten/ daß ſie von GOTT verſtoſſen ſeyn muͤßten/ der ſie dieſes theuren guts/ damit er ſeine kinder beſelige/ nicht wuͤrdige.
Gehoͤret alſo eine Chriſtliche vorſichtigkeit zu dem gebrauch ſothanen gutes/ damit man dadurch nutzen ſchaffe/ nicht aber ſchaden thue: insgeſamt muß auch fleiſſig gehuͤtet werden/ daß was wir von ſolcher gabe ruͤhmen/ auß reinem hertzen geſchehe/ nicht uns ſelbſten damit groß zumachen/ und ehre darinn zu ſuchen/ ſondern den HERRN zupreiſen/ und den naͤchſten auffzumuntern.
Sonſten mag jeglicher mißbrauch uns leicht um unſern ſchatz bringen/ oder doch verurſachen/ daß uns der HERR denſelben tieff verberge.
§. 27.
Wie wir nun alſo von dieſem frieden und deſſen beforderungs mitteln gehandlet haben/ ſo iſt noch ferner hinzu zuſetzen/ daß zwar ſolcher friede ordentlicher weiß empfindlich ſeye/ und ſeyn ſolle/ es koͤnne aber auch an der empfindlichkeit deſſelben manglen/ nicht nur den jenigen/ die ſolchen auch wahrhafftig nicht in ſich haben/ ſondern auch bey wahren glaubigen/ bey welchen alſo der friede ſowol als andere fruͤchte deß Geiſtes/ Galat.
5/ 22. ſich nothwendig finden muß.
Wir ſehen ſolche klagen in dem Buch Hiobs/ die da zeigen/ daß ſeine ſeele auß der ruhe und friede geſetzet geweſen/ daß er nichts deroſelben gefuͤhlet:
Er vergleichet mit kurtzen worten ſeinen vorigen und gefolgten zuſtand/ Cap. 3/ 26. Warich nicht gluͤckſelig?
War ich nicht fein ſtille?
Hatte ich nicht gute ruhe? und alſo friede:
Und komt ſolche unruhe?
Jn den Pſalmen lautets offt ſehr klaͤglich:
Pſalm.
88/ 16. 17. Jch leide dein ſchrecken/ daß ich ſchier verzage.
Dein grimm gehet uͤber mich/ dein ſchrecken druͤcket mich.
Jn ſolchem ſtand fuͤhlet ſich je nichts von friede.
Alſo wann es heiſſet Pſalm.
77/ 8. 9. 10.
Wird dann der HERR ewiglich verſtoſſen/ und keine gnade mehr erzeigen?
Jſts dann gantz und gar auß mit ſeiner guͤte? und hat die verheiſſung ein ende?
Hat dann GOTT vergeſſen gnaͤdig zuſeyn/ und ſeine barmhertzigkeit fuͤr zorn verſchloſſen?
ſo ſind ſolches worte eines zwar nicht an Goͤttlicher gnade verzweiffelten/ ſondern ſich nach derſelben bearbeitenden/ aber von dem frieden Gottes nichts in ſich fuͤhlenden hertzens.
Der hochbetraͤngte Prophet Jeremias fuͤhret das Zion alſo klagende in Klagl.
3/ 17.
Meine ſeele iſt auß dem frieden vertrieben/ ich muß deß guten vergeſſen.
Er ſelbs bittet auch dagegen Jerem.
17/ 17. Sey du mir nur nicht ſchrecklich/ meine zuverſicht in der noth:
Jn dem wo der HERR uns in unſerer ſeele anfaͤngt ſchrecklich zuerſcheinen/ ſo lang kein friede mehr platz haben kan.
So finden ſich noch immerfort der jenigen ſeelen nicht wenige/ welche der HERR in dieſem angſtbad ſchwitzen/ uñ eine geraume zeit außhalten laͤſſet/ daß ſie nichts als ſchrecken an ſtatt troſtes/ an ſtatt friedens lauter unruhe fuͤhlen/ und der HERR ihnen alſo die empfindlichkeit ſolches vortrefflichen gutes entzeucht/ daß ſie kaum jemahl oder eine lange zeit nichts von demſelben empfinden/ nachdem er ihre ſchwachheit kennet/ wie ſie deſſen/ (als er dorten von ſeinem Paulo uͤber ſeine offenbahrungen auch vorgeſehen hatte/ und deßwegen eine artzeney ihm dagegen verordnet/ zu welcher auch zimlicher unfriede in ſeiner ſeele mag gehoͤret haben/) zu ihrer eigenen gefahr mißbrauchen moͤchten.
Wie kan aber friede in der ſeele ſeyn/ da ſie ihn nicht empfindet?
Da doch ſolche empfindlichkeit ſelbſten zu der natur deß friedens zugehoͤren ſcheinet.
Wir haben zumercken/ es verhalte ſich mit den Goͤttlichen wuͤrckungen bey unſerer ſeele nicht gleichermaſſen/ wie bey den jenigen dingen/ die natuͤrlicher weiſe derſelben eingetrucket ſind.
Von dieſen dingen moͤgen wir wol meiſtens ſagen/ daß wo dero empfindligkeit nicht iſt/ die ſache auch ſelbs nicht ſeye: als welche ordentlich allein in die kraͤfften der ſeelen eingetrucket ſind/ wo ſie empfunden werden/ aber nicht tieffer eintringen.
Was aber das Goͤttliche anlangt/ ſo wohnet GOtt in dem geiſt/ in dem tieffſten grund der ſeelen/ und dero weſen ſelbs/ viel innerer als ihre kraͤfften/ darinnen ſie auſſer ſich gehet; da ſind denn auch ſeines geiſtes wuͤrckungen/ dahero wo derſelben außfluß in die außwuͤrckende kraͤfften nicht geſchiehet/ ſondern zuruͤck gehalten wird/ ob wol die ſache in der ſeele iſt/ ſo komts doch nicht allzeit zur empfindlichkeit/ welche mehr in dem aͤuſſerlichen ſtehet.
Fragt ſichs aber/ was dann darinn ſolcher friede ſey?
So iſt die antwort/ es ſeye noch die jenige krafft GOttes in dem Hertzen/ daß daſſelbe unter aller unruhe und zweiffel/ ſo in den kraͤfften der ſeelen kaͤmpffen/ dannoch an dem HER- REN halte/ nach ſeiner gnade ſich erſtrecke/ und in derſelben beruhe/ das iſt auff nichts anders ſich zuſetzen begehre/ und alſo ſich deſſen verſehende/ daß der HERR mit ihm zufriedẽ ſeye/ mit ihm uñ ſeiner gnade auch zufrieden ſeye: daher das jenigen welches ohne ſolchen innerſten frieden/ der in dem grunde iſt/ nicht ſeyn koͤnte/ wahrhafftig bey einer ſolchen ſeele ſich findet/ nemlich die verwerffung alles falſchen friedens/ darinnen eine fleiſchliche ſeele ſonſten ihre ruhe ſuchet/ ein haß gegen allem dem was GOTT zuwider iſt/ welcher ſchon zeiget/ daß wir deß HERREN freunde/ und alſo im friede mit ihm ſind/ die wir ſeine feinde und alles ihm widrige eben derowegen haſſen/ weil es ihm zuwider ſeye/ eine begierde ihm/ dem HERRN/ mehr und mehr zugefallen/ eine vorziehung deß friedens mit ihm vor alles/ was diewelt hochſchaͤtzet/ da ſich die ſeele deſſen verſichern kan: ob ihr auff einer ſeite alle herrlichkeit der welt/ und die muͤglichkeit ſolche zuerlangen/ auff der anderen ſeite die gnade und friede ihres GOTTES geſtellet/ und eine freye wahl geſtattet wuͤrde/ daß ſie doch willig nach dieſem theil greiffen wolte.
Dieſe dinge/ ſage ich/ erweiſen unfehlbarlich/ daß in dem grund der ſeelen das jenige ſeye/ und alſo ſie im frieden/ nicht aber in einer widrigkeit gegen GOTT/ ſtehen muͤſſe/ auß deme jene außfluͤſſe/ die nicht anders als auß ſolcher quelle kommen/ ſich in den kraͤfften der ſeelen empfindlich zeigen.
Daß wir alſo ſehen/ daß auch ohne die empfindung etwas wahrhafftiges ſeyn muͤſſe/ daß dieſer friede iſt: und heiſſet in ſolchem fall ſonderlich von dieſem frieden GOttes Philip.
4/ 7. daß er hoͤher ſeye dann alle vernunfft/ und alſo mit dero kraͤfften nicht begriffen werden koͤnne.
§. 28.
Was in dieſem fall der unempfindlichkeit zuthun ſeye/ laͤſſet ſich dieſes orts nicht außfuͤhren/ in dem vieles darzu gehoͤrte/ ſo der abſicht der vorgenommenen kuͤrtze nicht gemaͤß waͤre/ nur moͤgen wir dieſes mercken/ und als das 8. mittel der befoͤrderung deß friedens anſehen/ daß man ſich willig dem willen GOttes unterwerffe/ und weil wir wiſſen/ daß an der empfindung nicht alles/ ſondern allein an der gnade GOttes gelegen ſeye/ zwar nach jener auch in geziehmender ordnung trachte/ aber ſolches niemal anders thue/ als mit unterwerffung unter Goͤttlichen gnaͤdigen willen.
Alſo wo wir erſtlich zu der bekehrung gelangen/ ſo iſt dieſes auch eines der guͤter/ nach dem wir begierde haben moͤgen/ wir ſollen auch GOTT darum bitten/ aber immer dabey gedencken/ wo derſelbe finden ſolte/ daß uns ſolche empfindlichkeit nicht ſo dienlich ſeye/ noch ſeine ehre an uns befoͤrdern wuͤrde/ daß wir uns auch mit ſeiner gnade begnuͤgen/ und wider ſeinen willen nicht murren wolten:
Stehen wir in dem genuß deſſelben/ haben wir abermahl ſolches gut zwar hoch/ aber den geber noch viel hoͤher zuſchaͤtzen/ der wahrhafftigen reſolution, auch damit zufrieden zuſeyn/ ob der HERR uns ſolches gut wieder entziehen/ und auff eine andere art unſern glauben und gedult uͤben wolte:
Geſchiehet es dann/ daß wir dieſes gefuͤhl nach ſeinem willen wiederum verliehren/ oder nach allem angewandten fleiß dazu nicht kommen koͤnnen/ will uns geziehmen/ (nechſt dem daß in jenem fall/ wann uns das gewiſſen uͤberzeugt/ auß eigner ſchuld ſolches verlohren zuhaben/ uns gebuͤhret/ mit wahrer buß uns unter die hand GOttes zudemuͤthigen/) den heiligen willen GOttes auch darinnen zuerkennen/ und zuglauben/ daß es vor ſich und auch uns beſſer ſeye/ daß derſelbe an uns vollbracht werde/ als daß wir das jenige genieſſen/ was uns anmuthiger waͤre.
Dabey wir erkennen muͤſſen/ es ſeye dieſes eine freye gabe Gottes/ die er nach ſeinem wolgefallen gebe oder nicht gebe/ ſo beruhe auch ſein wolgefallen allezeit auff dergleichen urſachen/ die ſeiner Weißheit/ guͤte und gerechtigkeit gemaͤß/ folglich auch von uns/ ob wir ſie ſchon nicht abſonderlich begreiffen/ mit demuth zuverehren ſind.
Worauß billich dieſe bereitwilligkeit in unſerer ſeelen ſeyn muß/ daß wir/ ob es muͤglich waͤre/ ſolcher empfindung wider GOttes wolgefallen zugenieſſen/ dannoch auß liebe zu dem HERRN derſelben lieber entrathen/ als ſeinem willen entgegen ſeyn wolten.
Stehet ein hertz alſo/ ſo ſtehet es recht/ und in dem hoͤchſten frieden/ ob ſchon keine fuͤhlung da waͤre.
Es wird aber der HERR demſelben deſto eher und lieber das jenige gut widerfahren laſſen/ deſſen es ſeinet willen ſonſten gern manglen wolte:
und wuͤrde den meiſten angefochtenen eben damit am beſten und ehiſten gerathen/ und ihre hertzen zufrieden gebracht/ wo ſie ſich reſolviren koͤnten/ nicht mit vieler angelegenheit/ wo der wille deß HERRN das gegentheil zu wollen ſcheinet/ den empfindlichen troſt und frieden zuſuchen/ ſondern ſich auch ſolches verlangens umb des HErrn willen zubegeben/ da wuͤrde gewißlich von dem HErrn deſſen mehr erlangt werden/ auff das man ſich zu verzeihen gedencket: wie hingegen das allzueyffrige und ungedultige trachten nach dem gut/ das mit gedult erwartet werden muß/ nicht nur das hertz deſto mehr verunruhiget/ und auß allem frieden ſetzet:
ſondern auch GOTT verurſachet/ uns das jenige laͤnger vorzuenthalten/ was man ihm mit unbeſche denheit abzuzwingen ſich unterſtehet.
Hieher gehoͤret nicht weniger/ daß man auch um GOttes und der liebe deß naͤchſten willen/ wo dieſelbe etwas von uns/ es ſeye in amtsgeſchaͤfften/ oder andern liebeswercken/ erfordert/ daß wir unſern geiſtlichen uͤbungen/ gebet/ geſang/ betrachtungen/ und dergleichen/ da wir ſonſten damit den frieden GOttes in uns zubefoͤrdern gewohnet ſind/ abbrechen/ ſolches gern thun/ und alſo willig ſeyen/ lieber auch deſſen/ was wir in ſolchen uͤbungen/ zu unſerer ſeelen beruhigung/ zuwege bringen koͤnten/ zu entrathen/ als etwas deſſen zu unterlaſſen/ was wir ſehen/ den willen GOttes an uns zu ſeyn.
Wo zwar geſchehen wird/ daß doch in der that uns nichts abgehen/ und der HERR auff andere weiſe in uns wuͤrcken werde/ was wir in abſicht auff ihn an uns ſelbs verſaͤumen.
Das dritte Capitel.
Von unſerem frieden in GOtt.
§. 1.
NAch dem wir alſo unſern frieden mit GOTT beſehen haben/ ſo iſt noch uͤbrig auch zuhandlen von dem frieden in GOTT/ mit welchem wort wir nichts anders verſtehen/ als die jenige ruhe der ſeelen/ da ſie der gnade GOttes verſichert/ nunmehr mit allem dem/ was ihr von Gott oder einiger creatur zuſtoͤſſet/ wol zufrieden bleibet/ ſich uͤber nichtes aͤngſtiget oder verunruhiget/ ſondern ſich alles um deß HErren willen wolgefallen laͤſſet.
Ein vornehmer lehrer (Flac. in clave P. 1.) beſchreibet ihn alſo/ wie wirs im Teutſchen geben moͤchten:
Es ſeye dieſer friede der jenige/ da wir uns auff GOtt verlaſſende/ und ihm gehorchende/ auch ſein creutz getroſt tragende/ und in ihm beruhende/ die ungemache dieſer welt nicht fuͤrchten/ ſondern ſagen: Jſt GOTT fuͤr uns/ wer mag wider uns ſeyn? oder/ Was ſollen mir menſchen thun? ſind auch gegen andere nicht zornig oder neidig/ auch werden alſo mit vielerley begierden und leidenſchafften zerſtoſſen/ hingeriſſen/ gequaͤlet und gemartert/ wie vorher/ ſondern ruhen und ſchlaffen gleichſam in dem ſchoß GOttes deß guͤtigſten Vatters/ mit ruhigem gemuͤth/ wiſſende/ daß er uns ſeinen Sohn geſchencket habe/ uñ mit ihm alles ſchencken werde.
Der geiſtreiche P. Egardus ſteiget etwas hoͤher in beſchreibung dieſes friedens/ und redet alſo davon (im Chriſtenth. S.
Pauli nach der Epiſtel an die Roͤmer T. 1.) uͤber Rom. 15. Der friede iſt ruhe in GOTT/ daß die ſeele ſich laͤuterlich und einfaͤltiglich in Gott verſencket/ die creaturen verlaͤugnet/ an Gott allein hanget/ auff Gott allein ſihet/ und an ihm ihre luſt und genuͤge hat.
Denn Gott iſt der ſeelen ruhe/ centrum/ ſtadt und wohnung.
Auſſer Gott kan ſie nicht ruhen und ſtill ſeyn.
Wir moͤgen den vorigen beyſetzen Prætorii beſchreibung uͤber Coloſſ. 3/ 15.
Er iſt nicht ein leiblicher friede/ hergefloſſen auß liebe und freundſchafft deß Teuffels und der welt/ auch nicht allein bruͤderliche einigkeit unter den Chriſten/ ſondern iſt ein geiſtlicher/ innerlicher und ſieghafftiger friede deß hertzens/ erwachſen auß dem wahren erkaͤntnuͤß und glauben Chriſti/ dadurch aller unfriede/ ſo der Teuffel und menſchen in uns erregen koͤnnen/ geſtillet wird.
§. 2.
Dieſer friede iſt eine frucht deß vorigen/ und muß denſelben zum grunde haben/ dann deßwegen und ſofern kan der menſch mit allem/ was vorgehet/ zufrieden ſeyn/ und ein ruhiges hertz ohne beaͤnſtigung behalten/ weil und ſofern er verſichert iſt/ in Chriſto einen gnaͤdigen Gott und Vatter zuhaben/ daher das anſehen der ſo theuren guͤter deß Heils/ deren man in demſelbigẽ verſichert iſt/ ſo dañ die gewißheit ſeiner weißheit/ guͤte und vorſorge entſtehet.
Dann auß dieſen dingen folget/ daß nichts deſſen/ was ihm auffſtoͤſſet/ ihm koͤnne boͤß oder ſchaͤdlich ſeyn/ ſondern alles ſey ihm gut/ oder werde zum beſten von GOTT geſchicket werden/ damit wird alle aͤngſtliche unruhe gehoben/ die daher entſtehet/ daß der menſch das jenige/ was er ſihet/ vor boͤſe oder ſchaͤdlich achtet/ daher deſſen gern entuͤbriget waͤre/ da er aber nicht ſihet/ wie ers von ſich abwenden koͤnte: wo freylich ſo unmuͤglich iſt/ daß das hertz nicht muͤſſe in unruhe kommen/ ſo wenig es muͤglich iſt/ daß es wider die natur nicht ſolte das ihm wahrhafftig boͤſe haſſen/ und daß ihm gute lieben.
Weil wir aber den vorigen frieden mit GOTT/ und die verſicherung deſſelben/ allein in und von Chriſto haben/ ſo haben wir auch dieſen frieden in GOTT nicht anders/ als in und auß CHriſto.
Daher es von beyden heißt/ wie wir oben geſehen/ Johan. 16/ 33.
Solches habe ich mit euch geredet/ daß ihr in mir friede habet.
Jn der welt habt ihr angſt/ (und wo ihr dieſe nur in ſich/ und euer unvermoͤgen gegen ſie anſehet/ daher nicht anders als lauter verderben von ihr erwarten koͤnnet/) aber ſeyd getroſt/ ich habe die welt uͤberwunden/ und alſo mit meinem verdienſt die vergebung der ſuͤndẽ/ und den frieden mit Gott euch erlangt/ ſo dann die herrlichkeit angetreten/ in dero mir kein feind zumaͤchtig iſt/ deſſen liſt und gewalt ich nicht von den meinigen koͤnte kraͤfftiglich abwenden.
Jn dieſem Sieges-fuͤrſten JESU haben wir alſo dieſen frieden/ den er uns erworben/ und wir alſolang genieſſen/ als wir durch den glauben in ihm ſind.
§. 3.
Laſſet uns nun die befoͤrderungs mittel ſolches friedens in GOTT beſehen.
Da mercke ich nun billich voran/ weil eben dieſer friede auß dem friede mit GOTT entſpringet/ daß dann eben die jenige mittel/ welche wir zu jenem erfordert/ zu dieſem nicht weniger gehoͤren: als da ſind buß/ Goͤttliches wort/ die heilige Sacramenten/ gebet und dergleichen:
ſo wir aber nicht hie zu widerholen haben/ ſondern oben nochmal beſehen werden moͤgen.
Hier aber wollen wir nun einige abſonderliche mittel beſehen/ oder einige der vorigen mit einer beſondern application auff dieſe art des friedens richten.
Unter denen ſeye dann 1. das erſte die vergnuͤgung mit und in Gott/ daß wir recht erkennen lernen/ was GOTT/ und wie er das hoͤchſte gut/ ja alles in ihm ſeye/ daher der jenige der ihn habe/ alles mit ihm habe:
aber daß es eine lebendigt erkantnuß werde/ nit in gedancken und worten allein/ ſondern mit einer kraͤfftigen uͤberzeugung deß hertzens/ daß wir nicht anders glauben koͤnten/ und das hertz dazu ſelbs geneigt finden.
Wo nun der menſch dieſer wahrheit recht uͤberfuͤhret iſt/ und hingegen nach dem vorigen frieden eine verſicherung bey ſich hat/ daß er gnade bey GOTT und GOTT ſelbs habe/ ſo erkennet er ſo bald/ daß ihm nichts warhafftiges gutes mangele/ denn was er gutes beduͤrffte/ wuͤrde nothwendig auff ihn/ auß dieſer quelle alles guten/ die in ihm wohnet/ außflieſſen muͤſſen/ alſo auch daß ihm nichts wahrhafftig ihm boͤſes begegnen koͤnne:
Wer aber nicht anders als ſo dencket/ und in ſeiner ſeelen deſſen verſichert iſt/ der mag noch in ſeinem fleiſch/ darein dieſe uͤber zeugung nicht komt/ einige natuͤrliche angſt und forcht fuͤhlen/ aber in ſeinem geiſt bleibet jener friede feſt gegruͤndet.
Da heiſſets mit freuden:
Haſtu Gott ſo hats nicht noth: und warum ſolt ich mich denn graͤmen/ hab ich doch Chriſtum noch/ wer will mir den nehmen?
Welches uns alſo zuſchlieſſen Paulus gelehret hat/ Rom. 8/ 31. Jſt Gott fuͤr uns/ wer mag wider uns ſeyn?
Alſo was kan uns ſchaͤdlich ſeyn/ was kan uns manglen?
Alſo auch laͤngſt vorher ſaget David.
Pſalm.
23/ 1. Der HERR iſt mein hirte.
Was habe ich vor nutzen davon? mir wird nichts manglen.
Einige gelehrte erklaͤren den Hebraͤiſchen namen GOTTES ירש/ ſo in dem Teutſchen allmaͤchtig pfleget gegeben zu werden/ daß er ſoviel heiſſe der gnugſam iſt/ von ש und יר: freylich ja iſt GOTT genugſam ihm ſelbs/ als der zu ſeiner ſeeligkeit nichts auſſer ſich bedarff/ und uns/ die wir auch nichts weiter bedoͤrffen/ dafern wir ihn haben.
Dieſes iſt auch ziemlich die meinung Aſſaphs/ Pſalm.
73/ 25. 26. Wann ich nur dich habe/ ſo frage ich nichts nach Himmel und erden.
Wenn mir gleich leib und ſeel verſchmachtet/ ſo biſtu doch Gott allezeit meines hertzens troſt und mein theil.
Welche wort wahrhafftig auff dieſem grunde beruhen/ und den zuſtand deß hertzens vorſtellen/ welches in dieſem frieden ſtehet/ daß ihm an nichts gelegen ſeye/ als nur daß es den HERRN habe/ auſſer dem verlangt es nichts.
Warum? dann es weißt/ es hat in dem HErren/ deſſen Himmel und erden iſt/ alles was ihm zu ſeinem genuß noͤthig iſt.
Was ſolte es dann weiter mit angelegenheit verlangen? da ja eben ſolches verlangen ein zeugnuͤß ſeyn wuͤrde/ daß es ihm noch mehr noͤthig/ und GOTT/ den es habe/ noch nicht vor gnugſam hielte.
Daher kan ſichs wol leib und ſeel/ nemlich in ſich/ (dann in GOTT behaͤlt es alles/) verſchmachten laſſen/ und weißt doch/ es verliere nichts.
Sind warhafftig worte/ welche eine tieffe weißheit in ſich haben/ da aber die vernunfft/ ſo wir uns in dieſelbe tieffer einlaſſen/ ſich darinnen verliehret/ und keinen grund mehr finden kan/ ob ſie wol ſelbs insgemein dieſe wahrheit in ihrem liecht begreiffet/ daß was wir GOtt nennen etwas ſeyn muͤſſe/ welches alles gute in ſich faſſe und habe/ und man alſo in ihm alles bekomme:
aber das iſt ihr zu hoch/ von ſich ſelbs außzugehen/ und zu erkennen/ wie man in einem andern auſſer ſich alles behalte/ und wahrhafftig habe.
Daher wir je den HERRN demuͤthigſt anzuflehen haben/ daß er uns dieſer worte/ welche ſo offt/ aber faſt nur dem ſchall nach/ gebrauchet werden/ verſtand und krafft in das hertz trucken wolle/ ſo haben wir einen frieden/ welchen wir hoͤher als alle welt zuſchaͤtzen haben.
Vornehmlich wann wir bedencken/ daß wir ihn in CHriſto haben/ und alſo in ihm alle ſchaͤtze unſerer ſeeligkeit wahrhafftig beſitzen: welche ja genug ſind unſere ſonſten unerſaͤttliche begierde zuerfuͤllen.
Es verdienen einige wort unſers vortrefflichen D. Lutkemans hieher geſetzt zuwerden 2/ 13/ 33.
Es muß die ſeele vor allen dingen luſt und begierd nach GOTT haben/ wo ſie will ruhe finden.
Denn GOtt iſt der ſeelen ruheſtatt.
Wie kein ſtein in der lufft ruhet/ ſondern eilet nach der erden/ denn die erde iſt ſeine ruheſtaͤtt/ alſo findet die ſeele keine ruhe in einigen dingen/ biß ſie zu GOtt komme/ da ruhet ſie: und bald: Alſo ſchweiffet die unvergnuͤgliche ſeele herum/ faͤlt von einem auffs ander/ und kan nirgends ſoviel finden/ daß ſie begnuͤget werde/ biß ſie zu GOTT komme/ darinn ſie alles findet Drum in der irrdiſchen ergoͤtzlichkeit luſt ſuchen/ und den unmuth ſtillen wollen/ iſt als wann ich unreine haͤnde mit koth waſche/ und feur mit oel außleſche.
GOtt iſt eine gewiſſe wahrhafftige ruhe/ denn in GOtt iſt alles gut ohne maaß und ziel/ und ohne vermiſchung einiges boͤſen.
GOTT iſt mein reichthum in armuth/ meine ehre in verachtung/ mein ruhm in verleumdung/ meine ſtaͤrckein ſchwachheit/ mein troſt in truͤbſal/ meine freude in traurigkeit/ meine gerechtigkeit in den ſuͤnden/ mein leben im todt/ GOTT iſt meiner ſeelen alles/ warum ſolte er denn nicht meine begierde ſtillen?
Der glaubigen ſeelen/ die diß weiß/ hungert und durſtet immer nach GOTT/ kan und will ſich nicht ſtillen laſſen/ biß ſie in GOTT ruhe/ alſo iſt GOTT der ſeelen ruheſtatt.
Als GOtt in der ſchoͤpffung Himmels und erdeu/ den menſchen zuletzt erſchaffen hatte/ ruhete er/ damit hat er angedeutet/ daß die ſeele deß menſchen ſolte ſeine ruheſtatt ſeyn.
Wie nun GOtt die ſeele zu ſeiner ruheſtaͤtt verordnet/ ſo bezeugt er damit/ daß der ſeelen ruheſtaͤtt hinwider nirgends anders ſeyn ſolle/ als in GOtt.
§. 4.
Wie wir aber GOTT/ alß das einige gnugſame und vergnuͤgende gut muͤſſen recht lernen erkennen/ ſo muͤſſen wir auch die weißheit und guͤtigkeit ſeines willens gleichfals lernen erkennen/ daß wir in wahrheit glauben/ ſein wille ſeye allezeit und in allen dingen beſſer/ alß unſer und einiger creatur wille.
Dann wie koͤnte auß dem hoͤchſten ſelbs-gut etwas anders alß hoͤchſt gutes entſpringen und herkommen?
Zwar kommet uns manchmal der wille GOttes wunderlich und nicht ſo gut vor/ wie er uns angeruͤhmet wird/ und auch die vernunfft bezeuget/ wie deß hoͤchſten guts wille ſeyn muͤſſe; aber wo ſie ihn in dieſem und jenem beſihet/ findet ſie ihn gar anders als ſie ihn vermuthet/ und wird irre druͤber/ wann ſie meinet/ daß ſein wille in ſovielem gantz widerſinniſch ſeye/ in dem er offt ſeine eigene ehre mehr hindere als foͤrdere/ und vornehmlich ſeiner kinder beſtes nicht dermaſſen/ wie ſie in ihrer klugheit und gutmeinen gedaͤchten/ verſchaffe.
Aber die ſchuld iſt hie nicht an GOTT/ ſondern an uns/ und betreuget ſich die vernunfft in ihrer groͤſſeſten weißheit/ da ſie gemeinet etwas klar zuſehen/ woran es der Goͤttlichen weißheit mangle/ und ſie dieſes und jenes verſehen habe.
Albere kinder wundern ſich offt/ wo alte leute einige dinge thun/ welche ſie nicht begreiffen/ und jethoͤrichter ſie ſind/ je thoͤrichter kommet ihnen jener weſen vor/ weil ſie es nicht auff kindiſche art machen: auff eine ſolche art gehet es uns auch.
Wo wir aber uns dieſes feſt eintrucken/ daß der Goͤttliche wille in allem der beſte ſeye/ ſo iſt dieſes die ſtattlichſte befoͤrderung unſerer ſeelen-ruhe und friedens/ der hingegen nimmermehr da ſeyn kan/ ſo lang wir es anders verlangten/ und es beſſer zuſeyn glaubten/ wo es GOtt nach unſerm rath machte.
§. 5.
Das 2. mittel mag ich wol nennen/ die verlaͤugnung unſer ſelbs.
Wie nun dieſe unterſchiedliches in ſich faſſet/ alſo haben wir ſie mit mehrerem zu unterſuchen.
Es iſt aber ſolche verlaͤugnung vornehmlich die verlaͤugnung unſerer eigenen fleiſchlichen liebe/ da wir natuͤrlich jetzo in unſerer verderbnuͤß uns alſo lieben/ daß wir meinen/ alles muͤſſe unſere ehre/ nutzen/ luſt und begierde befoͤrdern/ und wie wir dieſelbe in allem ſuchen/ ſo muͤſſen andere ebenfalß ihnen ſolches vor uns laſſen angelegen ſeyn.
So lang aber dieſer ſinn und ſelbs-liebe bey uns herrſchet/ ſo lang iſt nicht muͤglich/ zu einiger ruhe oder frieden zukommen.
Sondern weil es unmuͤglich iſt/ daß wir unſern zweck der ehre/ nutzen und luſt allemahl erreichen/ noch andere dahin bringen koͤnnen/ daß ſie uns in allem fuͤgen/ in dem dieſelbe natuͤrlich geſinnet/ gleiches auch vor ſich/ was wir vor uns/ ſuchen/ welches immer einander entgegen ſtehet/ ſo iſt dieſe allen nun anklebende unordentliche ſelbsliebe/ gleich wie die urſach alles ſtreits und unruhe zwiſchen den menſchen untereinander/ alſo auch der unruhe/ ſo in den hertzen aller menſchen ſtecket/ daher wie die quelle aller uͤbrigen ſuͤnden/ alſo auch unſre eigentliche plage.
Sehen wir einen geitzigen an/ ſo iſt ſein hertz nimmer ruhig noch zufrieden/ ſondern es verunruhigen daſſelbe jetzt die begierde nach reichthum/ jetzt die betruͤbnuͤß/ daß er nicht ſo viel erwerben kan/ bald die forcht etwas zuverliehren/ bald der ſchrecken/ wo er den verluſt gewahr wird: und iſt alſo eine ſolche ſeele nimmer in ruhe/ weil ſie das jenige plaget/ beyde was ſie hat und nicht hat.
Wer die ehre ſuchet/ hat es nicht beſſer: als der nimmer ehre genug empfaͤnget/ ſondern ſtets mehrere haben will/ und wo nicht jederman den goͤtzen anbeten will/ ſich erbaͤrmlich druͤber hermet und graͤmet.
Jener Haman ſtunde in den hoͤchſten ehren in deß Ahaſveri reich/ die er auch erkante und ruͤhmte/ aber dabey bekannte/ er habe in allem kein genuͤge/ ſo lang er ſehe den Juden Mardachai an des koͤnigs thor ſitzen/ weil ſich derſelbe vor ihm nicht buͤcken wolte.
Eſth. 5/ 13.
Alſo kan der allergeringſte/ ja ein eingebildeter/ affront oder ſchimpff/ der einem ſolchen ehrgeitzigen begegnet/ ſeine ſeele mehr verunruhigen/ als alle ehr die er genieſſet/ dieſelbe befriedigen/ gleich wie auch einem geldbegierigen zu ſeines gemuͤths plag und unruhe mehr thut der verluſt einer geringern ſumma/ als ihn das viele ſo er hat ergoͤtzet.
Nicht weniger wer in den wolluͤſten erſoffen iſt/ hat gleichfals keine ruhe/ ſondern kaum iſt eine wolluſt vorbey/ ſo hat er nach einer andern einen eben ſo groſſen hunger/ und kan davor nicht ruhen.
Deßwegen wo ein friede in unſer hertz kommen ſolle/ ſo muß jene ſelbs-liebe verlaͤugnet/ und die begierde nach dieſen dingen abgeleget werden.
Hievon ſagt D.
Lutkeman ſehr fein 2/ 13/ 50. Auß der begierde weltlicher dinge entſtehet hoffart/ wenn wirs erlangen und hochachten: ſorg und bekuͤmmernuͤß/ wenn wir darnach trachten: haß wenn uns jemand zuwidern iſt; neid wenn wirs bey andern ſehen:
das alles hindert uns/ und haͤlt uns auff wie ein ſtarcker wind/ daß wir zu unſerer ruhe nicht kommen.
§. 6.
Damit man aber ſolche verleugnung bey ſich befoͤrdere/ moͤgen gewiſſe betrachtungen vieles thun.
Alſo wo uns unſer fleiſch die gedancken der ehrſucht will beybringen/ und damit unſern frieden verſtoͤhren/ ſo laſſet uns gedencken/ wie ſo gar wir menſchen keiner ehre wuͤrdig ſeyen/ oder dieſelbe uns gebuͤhre/ ſondern daß wir vielmehr verſchuldet haͤtten ewige verachtung und ſchande/ daher es ja unbillich/ ſich das jenige anmaſſen zuwollen/ was uns nicht gehoͤret/ ſondern ſobald GOTT zugewieſen werden ſolle:
Nicht uns/ HERR/ nicht uns/ ſondern deinem namen gib ehre/ um deine gnade und wahrheit/ Pſalm.
115/ 1. Laſſet uns gedencken/ wie noch dazu/ was wir in der welt ehre nennen/ nichts als ein eiteler wind ſeye/ und mehr in einer einbildung als wahrheit beſtehe/ davon wir nichts als anderer haß/ und deſto mehr widerwaͤrtigkeit/ ſo dann unruhe unſerer ſeele haben/ ja auch daß ſie auß gerechtem gericht gemeiniglich als der ſchatte vor dem jenigen fliehe/ der ſie erhaſchen will/ und ihr nachfolget: vornehmlich aber/ daß wir zu einer ſolchen ehre beruffen ſeyen/ welche etwas wahrhafftiges und beſtaͤndiges iſt/ nemlich in GOttes huld und vereinigung zuſtehen/ darinnen wir ſeiner ehren theilhafftig werden moͤgen.
Wie er ſagt 1. Sam. 2/ 30. Wer mich ehret/ den wil ich auch ehren.
Und Johan. 12/ 26. Wer mir dienen wird/ den wird mein Vatter ehren.
Dieſes iſt eine ehre/ welche die ſeele nicht verunruhiget/ ſondern befriediget/ die uns kein menſch rauben kan/ ſondern nicht ſowol eine aͤngſtliche forcht dabey/ als nur eine ſorgfaͤltige vorſichtigkeit ſie nicht ſelbs zuverliehren erfordert.
Dieſe gedancken moͤgen uns leicht die ehrſuͤchtige begierden helffen verlaͤugnen.
Jſts aber wolluſt/ welche uns durch ihre begierden verunruhiget/ ſo laſſet uns erwegen/ worinnen alle ſolche wolluſt beſtehe/ ob nicht/ wo wir die ſache recht unterſuchen/ ſich offenbahren werde/ daß faſt alle wolluſt/ welche ins gemein auß antrieb deß fleiſches uns reitzet/ mehr viehiſch als menſchlich/ auffs wenigſte uns mit den unvernuͤnfftigen thieren in dem meiſten gemein ſeye; da es ja ſich nicht ziehmet/ uns ſo ſehr zuernidrigen/ daß wir das jenige/ was uns nicht nach der natur/ welche wir gegen den thieren beſonder haben/ ſondern in den jenigen ſtuͤcken/ da etwas gemeines unter uns iſt/ zukommet/ vor ein ſonderbares gut achten/ deme nachſtreben/ und unſere ruhe damit verſtoͤhren wolten.
Sihet man aber die luſt und ergoͤtzlichkeit an/ welche auß den dingen komt/ die in dem gemuͤth ſind/ ſo iſt zwar in denſelben etwas wichtigers/ aber doch nicht ſo rein/ daß es nicht mit vieler eitelkeit/ nach fleiſſiger unterſuchung/ vermiſchet ſolte befunden werden.
Stellen wir uns aber vor die jenige freude und erquickung deß geiſtes/ die auß Goͤttlichen dingen entſtehet/ davon wir entweder ſelbs einen geſchmack gehabt/ oder aber doch auß der Schrifft und von andern davon hoͤren/ ſoll uns alle anmuth zu anderer freude und wolluſt vergehen/ und wir ſie nicht wuͤrdig achten/ uns damit zuverunruhigen/ da hingegen jene geiſtliche luſt die ſeele in eine treffliche ruhe bringet/ und den frieden neben ſich hat.
Wie die begierde/ nach reichthum die ſeele verunruhige/ haben wir auch gehoͤret; damit wir aber auch ſolche verlaͤugnen/ dienet wol zu betrachten/ wie uns aller reichthum nicht ſoviel nutze/ daß wir darum die ruhe der ſeelen verſchertzen wolten.
Es genieſſet endlich der allerreichſte/ wo er gleichſam den letſten zweck ſeines geitzes erreichet hat/ (welches dannoch auch unmuͤglich iſt/ weil der geitz unerfaͤttlich bleibet/ wie viel er auch bekommet/) nichts mehrers von allem ſein ē gut als der jenige/ welcher von ſeiner arbeit nur ſeine bloſſe nothdurfft erlanget:
Dieſer hat ſeine nothduͤrfftige ſpeiß/ tranck und decke/ ſo dann maͤſſige nachtruhe/ uͤber welche auch der reicheſte nicht mehr erwerben/ oder feines guts weiter genieſſen kan/ bey weitem aber auch in ſolchen ſtuͤcken ſoviel nicht als der andere genieſſet/ weil das gemuͤth allzuſehr fort und fort verunruhiget iſt.
Jſts dann wehrt/ eine ſolche haͤrter truckende laſt mit verluſt der ruhe der ſeelen zu kauffen?
Zugeſchweigen/ daß aller reichthum in den groͤſſeſten gefahren uns nichts helffen kan/ und uns zuletſt verlaſſen muß.
Wo man hieran gedencket/ und dabey erweget/ daß wir auch reich in GOtt ſeyn koͤnnen Luc. 12/ 21. und welches ſeye der reichthum ſeines herrlichen erbes an ſeinen Heiligen Eph. 1/ 18. ſo dañ daß dieſer reichthum gewiß/ keinem ungluͤck unterworffen/ und das gemuͤth mehr beruhiget als in unfrieden ſetzet/ ſo wird etwa nicht ſo ſchwer werden/ die unordentliche und unruhige begierde nach zeitlichen guͤtern zu verleugnen/ ſondern da werden auch die reich ſind in dieſer welt/ nicht hoffen auff den ungewiſſen reichthum/ ſondern auff den lebendigen GOtt/ der uns dargibt reichlich allerley zu genieſſen/ gutes thun/ reich werden an guten wercken/ gern geben/ behuͤlfflich ſeyn/ ſchaͤtze ſamlen/ ihnen ſelbs einen guten grund auffs zukuͤnfftige/ daß ſie ergreiffen das ewige leben.
1. Tim. 6/ 17 18. 19.
An ſolche ewige guͤter werden ſie allen ihren geitz anwenden: und mit wahrheit ſingen:
Mach mich an meiner ſeelen reich/ ſo hab ich genug hie und ewiglich; Weil alſo eine ſolche ſeele/ die dieſe verunruhigende begierden/ ſo auß fleiſchlicher eigen liebe herkomt/ verleugnet/ zu dem wahren frieden allein bequem iſt/ ſo ſtehet freylich auch dieſe verlaͤugnung unter den befoͤrderungs mitteln.
§. 7.
Es iſt aber die ſelbs-liebe nicht nur allein ſtarck in der groͤbern begierde/ nach reichthum/ geld oder luſt/ ſondern auch auff eine ſubtielere art in dem eigenen willen/ da wir immer meinen/ es muͤſte uns und andern/ ja in der gantzen welt/ alſo ergehen/ wie wir gern haͤtten/ und nach unſern gedancken meinen/ daß es am beſten waͤre.
Welche verſuchung auch den jenigen offt hart zuſetzet/ welche bereits in ihrem Chriſtenthum ziemlich zugenommen haben/ und mitauffrichtigen hertzen GOtt und das gute lieben/ daß ſie doch meinen/ es muͤſte alles nach der regel ihrer guten gedancken/ wie ſie meinen/ daß die Goͤttliche ehr am beſten koͤnte in allen ſtuͤcken befoͤrdert werden/ ergehen/ und wo es dann nicht ſo ergehet/ wie ſie davor gehalten/ nicht nur ſich uͤber die ſuͤnde der menſchen/ welche unrecht thun/ das gute hindern/ und die gerichte GOttes gegen ſich reitzen/ betruͤben/ denſelben buſſe wuͤnſchen/ und mit ihrem jammer/ den ſie ſich zuziehen/ mitleiden tragen/ (welches die Chriſtliche ſchuldigkeit in ſolchem ſtande iſt/) ſondern nicht zufrieden ſind/ daß dergleichen geſchehe/ und entweder auff eine groͤbere art gegen GOttes gerechtigkeit und guͤte heraußfahren/ oder doch ihres hertzens widerſpruch und Goͤttliche verhaͤngnuͤß/ ohne welche ja nichts geſchehen koͤnte/ bey ſich fuͤhlen.
Welches gewiß eine ſtarcke unruhe in den hertzen erwecket/ und dero frieden ſtoͤhret.
Alſo ſehen wir/ wie auch die Heiligen Gottes vielen anſtoß hierinnen gefunden/ daß es GOtt den gottloſen in der welt ſo wol gehen laſſe/ da unſerer vernunfft deucht/ er ſolte vielmehr ſtaͤts mit ſeinen gerichten hinder ihnen her ſeyn/ damit er ihrem muthwillen bey zeiten wehrete/ auffs wenigſte nicht ſo viel ſuͤnden von ihnen geſchehen/ und die ſeinige nicht ſo betruͤblich untertruckt werden lieſſe.
Aſſaph thut ſeine beicht hievon Pſalm.
73/ 3. Es verdroß mich auff die ruhmraͤtigen/ da ich ſahe daß den gottloſen ſo wolgieng.
Und v. 15. 16. 17. Jch haͤtte auch ſchier ſo geſagt/ wie ſie/ aber fihe/ damit haͤtte ich verdamt alle deine kinder/ die je geweſen ſind.
Jch gedachte ihm nach/ daß ichs begreiffen moͤchte/ aber es war mir zuſchwer.
Biß daß ich gieng in das heiligthum Gottes/ und mercket auff ihr ende: Ferner v. 21.
Aber es thut mir wehe im hertzen/ und ſticht mich in meinen nieren/ daß ich muß ein narr ſeyn/ und nichts wiſſen. m. f. w. Vor ihm fuͤhret Job gleiche klage/ und kan ſich auch nicht ſowol in dieſe Goͤttliche regierung richten/ Cap. 21/ 7. Warum leben dann die gottloſen/ werden alt und nehmen zu mit guͤtern?
Jeremias will faſt mit dem HErren expoſtuliren.
Cap. 12/ 1. HERR wann ich gleich mit dir rechten wolte/ ſo behaͤlteſtu doch recht/ dennoch muß ich vom recht mit dir reden.
Warum gehets doch den gottloſen ſowol/ und die veraͤchter haben alles die fuͤlle?
David aber vermahnet hierinnen zur ſtilligkeit und ruhe deß gemuͤths Pſalm 37/ 1. Erzuͤrne dich nicht uͤber die boͤſen/ ſey nicht neidiſch uͤber die uͤbelthaͤter.
v. 7. Sey ſtille dem HERREN/ und warte auff ihn/ erzuͤrne dich nicht uͤber den/ dem ſein muthwille gluͤcklich fortgehet.
Stehe ab vom zorn/ und laſſe den grimm/ erzuͤrne dich nicht/ daß du auch uͤbel thuſt.
Dieſes alles weiſet uns/ wie viel unruhe auch in guten ſeelen uͤber dieſes Goͤttliche regiment entſtehe/ und ſie alſo auß ihrem frieden ſetze/ wo ſie nicht dem fleiſch wehren.
Dazu iſt die gefahr dieſer verſuchung ſoviel groͤſſer/ weil uns dazu deucht/ daß wir darinnen vor GOTT eyffern/ und gantz recht haben; faſt auff die art/ wie dorten Jonas 4/ 9. ſprach:
Billich zuͤrne ich biß an den todt.
Jndeſſen iſt ſie wahrhafftig eine verborgenen ſelbs-liebe: daß wir nemlich uns ſo weiſe zuſeyn duncken/ daß wir verſtehen/ was in allen dingen das beſte ſeye/ und wie es hergehen ſolle/ daher uns ſtets einbilden/ es muͤſſe auch alſo gehen/ oder es gehe nicht recht:
ſo dann daß wir unſerem willen eine mehrere freyheit laſſen/ als ihm gebuͤhret/ da er nicht anders als nach dem hoͤhern willen GOttes willen ſich regen ſolte.
Daher dieſer unruhe nicht beſſer geſteuret werden kan/ als mit vorſtellung/ wie es einmahl gewiß ſeye/ GOtt ſeye ſo weiß und gut/ daß ſein wille ohne außnahm im̃er der beſte ſeye/ der nichts anders als gutes oder ſolches geſchehen laſſe/ worauß er gutes zumachen verſtehet/ deßwegen wo wir das gute ſchaͤtzen/ nicht nach deme wie es dieſer oder jener creatur/ ſondern wie es der gantzen univerſitati und ordnung geſchoͤpff/ ſonderlich aber der noͤthigen verherrlichung GOttes das beſte ſeye/ ſo koͤnnen wir verſichert ſeyn/ ob wol einige/ und zwar viele boͤſes thun/ ſo ſeye dieſes doch wahrhafftig gut/ daß es der HErr zulaſſe.
Begreiffen wir die urſachen nicht/ warum ſolches allemal das beſte ſeye/ ſondern meinen gerade das gegentheil zu erkennen/ ſo iſts doch gewiß allein die urſach unſers unverſtandes/ und da wir dermaleins alle ſolche geheimnuͤſſen der Goͤttlichen heiligen regierung/ warum der HErr ein jedes gethan/ oder geſchehen laſſen/ mit auffgedecktem angeſicht ſehen werden/ ſo werden wir dero weißheit erkennen/ ſollen aber ietzo ſolches eben ſowol von ihr glauben/ biß wir es ſehen werden.
Wo dann dieſe erkaͤntnuͤß zum grunde geleget/ und ſo in dem hertzen/ daß daſſelbe davon uͤberzeuget iſt/ wie einmal es allezeit ſo ſeyn ſolle/ wie der HERR es ſchicket/ und wie billich es ſeye/ daß ſein wille uͤber alles herrſche/ ſo werden wir uns dazu gewehnen/ auch wahrhafftig nicht anders zu wollen/ als was der HERR will/ daher mit allem was geſchihet zufrieden ſeyn.
Welches ein treffliches ſtuͤck dieſes friedens iſt/ den wir hie betrachten.
§. 8.
Dem obigen iſt nicht ungleich/ ſondern ein ſtuͤck deß uns verunruhigenden willens/ daß uns deucht/ wie bey andern nichts als nach unſerem willen geſchehen muͤſſe/ ſo ſolle noch viel weniger uns in unſerem thun anderes begegnen als was wir erwarten/ vornehmlich wo wir meinen etwas gutes vorzuhaben.
Es gehoͤret aber zu der verlaͤugnung unſerer ſelbs/ und befoͤrderung unſerer ruhe eben ſowol die verlaͤugnung dieſer einbildung und eigenen willens.
Daher muͤſſen wir uns ſtaͤts dieſe warheit vorſtellen/ davon Jeremias ſagt cap. 10/ 23. Jch weiß HErr/ daß deß menſchen thun ſtehet nicht in ſeiner gewalt/ und ſtehet in niemand macht/ wie er wandele oder ſeinen gang richte.
Uñ zwar dabey/ daß eben dieſes zugeſchehen gantz billich/ und uns nuͤtzlich ſeye.
Darauß dann folgen wird/ daß wir/ was wir unſeres beruffs zu ſeyn erkennen/ und zu GOttes ehre dienlich achten/ in ſeiner forcht und anruffung treulich/ vorſichtig und angelegentlich thun/ aber dabey uns nicht aͤngſtigen/ wie die ſache abgehen/ und was drauß folgen werde/ ſondern es dem HErrn bloſſer dings befehlen/ ja wo wir nach allem unſeren vermoͤgen/ und nach beſtem wiſſen und gewiſſen eine ſache gethan/ wir haben aber nichts/ oder nicht was wir geſucht/ außgerichtet/ oder muͤſſen wol gar ſehen/ daß widriges darauß entſtanden/ und unſer gutes andern zum anſtoß worden waͤre/ zwar uns dabey pruͤffen/ ob eine ſchuld deſſen bey uns ſeyn moͤchte/ die wir bußfertig und mit reue zuerkennen haͤtten/ aber nicht wider GOtt zu murren/ der unſere abſicht/ die doch gut geweſen/ nicht habe ſegnen wollen/ noch anders druͤber betruͤbet zuſeyn/ als ſofern wir etwa meꝛcketen/ daß wir ſelbs urſach waͤren/ daß der HErr uns zu ſeinem werckzeug nicht haͤtte brauchen wollen.
Hingegen ſollen wir alſobalden uns damit vergnuͤgen/ daß es beſſer ſeye/ daß der wille deß HERRN auch in unſeren beſten anſchlaͤgen mit dero zuruͤckhaltung erfuͤllet werde/ als wo es auch muͤglich waͤre/ daß es dem unſerigen gegen ihm gelingen koͤnte.
Sonderlich weil wir auch dabey verſichert ſind/ was wir in redlicher einfalt deß hertzens/ und im glauben/ zu dem dienſt GOttes zuthun/ uns vorgenommen und unterſtanden haben/ obs wol zuruͤck gehen muß/ ſeye doch nicht vergebens/ ſondern bleibe dem HERRN angenehm/ und werde noch ſeinen gnaden-lohn haben: ja auch dieſes/ da wir unſere hoffnung und begierde zu deß HERRN ehre in dieſer ſache unſer vornehmen zu erfuͤllen/ auff erkaͤntnuͤß/ daß ſein wille dagegen geweſen/ ihm willig unterwerffen und auffopffern/ werde von ihm als ein neuer dienſt angenommen/ als ein zeugnuͤß der liebe/ daß wir uns um ſeinet willen deß jenigen begeben/ worauff wir ſonſten viele hoffnung geſetzet haͤtten.
Wir ſehen auch/ daß anderen GOtt angenehmen leuten dergleichen begegnet.
Das exempel deß lieben Davids iſt bekant/ 2. Sam. 7. daß derſelbige ſich vorgenommen hatte/ ein hauß dem HErrn zubauen: die ſache war an ſich ſo gut/ und deß mannes meinung ſo rein/ daß auch der Prophet Nathan/ ehe beſonders das wort deß HERRN zu ihm geſchahe/ ſolches billichte/ und ihn/ daß der HERR mit ihm ſeye/ verſicherte.
Er muſte ihm aber nachmalen anzeigen/ daß er der mann nicht ſeye/ durch welchen ſolches geſchehen ſolle.
Jndeſſen hatte GOTT der rath Davids nicht mißfallen/ ſondern er laͤſt ihn dabey ſeiner gnade verſichern/ daß er auch eine ſonderliche vortreffliche verheiſſung bey ſolcher gelegenheit ihm wiederfahren lieſſe.
Womit wir ſehen/ daß David zufrieden geweſen/ ſich nicht daruͤber geaͤngſtiget/ ſondern weil die ehre ſeinem Sohn Salomon beſtimmet war/ demſelben einen ſtattlichen vorrath geſamlet/ und noͤthige mittel/ auch fuͤrbilde dazu hinderlaſſen.
Alſo da die Apoſtel nach dem befehl deß HERRN einen hertzlichen eiffer und begierde hatten/ an allen orten ihren Heyland und das Evangelium zuverkuͤndigen/ auch dadurch jederman zu bekehren/ ſo muſten ſie doch erfahren/ daß der HERR ſie an unterſchiedlichen orten ſelbs hinderte/ ſein Wort zureden Apoſt. Geſch. 16/ 7. 8. daß auch der Satan ſie einige mal hinderte 1. Theſſ. 2/ 18. oder insgemein ihnen hindernuͤſſen in den weg kamen/ Rom. 1/ 13. daß ſie an vielen orten wenig oder nichts außgerichtet/ noch die leute bekehret/ vielmehr gelegenheit geweſen/ daß viele ſich nur hefftiger widerſetzet/ und ſich ſchrecklicher verſuͤndiget/ alſo das Evangelium vielen ein geruch deß todes zum tode worden/ 2. Cor. 2/ 16. da ſie wol verlangt haͤtten/ daß es allen moͤchte ein geruch deß lebens zum leben ſeyn.
Ob nun wol dermaſſen ihnen viel wider ihr verlangen begegnete/ waren ſie doch mit allem zufrieden/ beklagten und ſtrafften der widerſpenſtigen boßheit und gerichte/ aber lieſſen dem HERRN ſeine freye macht/ jedes orts ſovielen ſegen zuverleihen/ als ihm gefaͤllig waͤre.
Dieſem exempel haben wir auch zufolgen/ wo wir anders unſer hertz in einem frieden behalten wollen/ daß wir damit zufrieden ſeyn/ ſo wir thun/ was der HErr von uns fordert/ und uns alles gefallen laſſen/ wie ers wolle abgehen laſſen/ in demuth uns nicht wuͤrdig achtende/ daß er vieles durch uns laſſe außgerichtet werden/ und uns an ſeiner gnade und willen vergnuͤgende.
So wird gewißlich der friede ſoviel mehr in unſerem hertzen befeſtiget werden/ als gewiſſer die unruhe iſt/ wann wir was in unſerer hand nicht iſt/ den außgang nach unſerem willen einzurichten/ noͤtigen wollen.
§. 9.
Das dritte mittel unſers friedens mag geſetzet werden/ die wahre hochhaltung der geiſtlichen/ und geringſchaͤtzung der irrdiſchen guͤter.
Hiezu gehoͤret alſo/ daß wir fleiſſig gedencken/ an die theure gnaden-ſchaͤtze unſers heils/ die wir in CHriſto haben/ und den Geiſt auß GOTT erlangen/ daß wir wiſſen koͤnnen/ was uns von GOTT gegeben iſt.
1. Corinth. 2/ 12.
Wir haben daher in hertzlicher forcht GOttes/ und mit andacht/ in der Schrifft zuleſen/ und darauß nachzuſinnen/ was vor vortreffliche guͤter wir von GOTT bekommen/ und ſonderlich in der heiligen Tauff erlanget haben.
Wir haben zubetrachten die guͤter/ in dero wuͤrcklichem beſitz die glaubigen bereits allhier ſtehen; was es vor ein hoher adel ſeye/ GOttes kinder worden zuſeyn/ was es vor ein reichthum ſeye/ in deß Himliſchen Vatters guͤte und vorſorge aller geiſtlichen und zeitlichen nothdurfft verſichert zu ſeyn/ was es vor ein freudiges leben/ daß wir vor unſere erhaltung nicht zuſorgen beduͤrffen/ ſondern/ alles GOTT uͤberlaſſen moͤgen.
Was es vor eine ſeeligkeit ſeye/ Chriſtum mit ſeiner gerechtigkeit und allem verdienſt zu eigen zu beſitzen/ und ihn zur gerechtigkeit zu haben/ daher wuͤrcklich von aller ſuͤnde/ dero ſchuld und herrſchafft/ auch dero ſtraff/ ſo dann von dem todt/ von deß Teuffels gewalt/ und von der hoͤlle frey zuſeyn:
Was es vor eine wuͤrde ſeye/ den Heiligen Geiſt zu ſeinem inwohner/ zu ſeinem lehrer/ leiter/ vermahner/ troͤſter zuhaben/ und ſeiner unauffhoͤrlichen bewahrung/ (wo wir ihn nicht ſelbs von uns ſtoſſen/) verſichert zuſeyn: und was mehr ſolche guͤter ſeynd/ die uns ſchon in gewiſſer maaß in dieſem leben von dem himmliſchen Vatter außgeantwortet ſind.
Wir haben auch zugedencken an die guͤter jener herrlichkeit|/ welche denen/ die in dem glauben beharren/ bereitet ſind/ da ſie wiſſen/ wann er der HERR erſcheinen wird/ daß ſie ihm gleich ſeyn werden/ da ſie ihn ſehen werden/ wie er iſt 1. Joh. 3/ 2. Wie ſie nemlich den HErrn ſehen ſollen mit ihren augen/ und von ſeiner glorie alſo durchleuchtet werden/ daß dieſelbe in ihnen leuchte/ als das liecht der Sonnen/ ſo einen cryſtall/ der drinnen haͤnget/ durchſcheinet:
Wie ſie nun gantz vollkommen ohne ſuͤnde ſeyn/ und in dem herrlichſten bilde Gottes an ſeel und leib glaͤntzen/ wie die verklaͤrten leiber/ als ſo zureden/ lauter Sonnen ſcheinen; wie ſie von den reichen guͤtern deß hauſes der Majeſtaͤt gantz erfuͤllet/ und von der himmliſchen wonne als gleichſam truncken werden ſollen: und was dergleichen guͤter ſind/ die wir ſo gar nicht begreiffen/ daß wir auch die wort/ die wir darvon gebrauchen/ nicht nach dero tieffe und hoͤhe verſtehen koͤnnen.
Daher es auch bedarff/ daß wir ſtaͤts den Vatter vornehmlich in dem ſtuͤck anruffen/ daß er uns gebe den Geiſt der weißheit/ und der offenbahrung zu ſeiner ſelbs erkaͤntnuͤs/ und erleuchtete augen unſers verſtaͤndnuͤſſes/ daß wir erkennen moͤchten/ welche da ſeye die hoffnung unſers beruffs/ und welcher ſeye der reichthum ſeines herrlichen erbes an ſeinen Heiligen. Epheſ. 1/ 17. 18.
Wie zwar ſolche erkantnuß eine gnaden-gabe und wuͤrckung deß Heiligen Geiſtes iſt/ ſo muͤſſen wir gleichwol ihrer theilhafftig zuwerden/ uns befleiſſen/ ſolche guͤter mehr und mehr anzuſehen und zubetrachten/ in dem auß ſolcher betrachtung wir immer mehr und mehr in ſolcher erkaͤntnuͤß geſtaͤrcket werden/ auch die liebe dazu zunehmen.
Ein geitziger dencket ſtaͤts an ſeinen reichthum/ und beluſtiget ſich/ wo er ſeine kleinodien/ gold und ſilber offt und viel ſehen kan/ da ihm nichts angenehmers ſonſten begegnen koͤnte: daher auch je mehr er ſie beſihet/ je inniglicher er ſie zu lieben fortfaͤhret.
Wir aber haben an unſern Himliſchen Schaͤtzen nichts geringers/ ſondern ſo viel vortrefflichers/ daher wir auch recht unſer werck davon machen muͤſſen/ ſtaͤts daran zugedencken/ und wo es geſchehen kan/ davon zureden.
Hingegen hat man dabey auch immer/ der ewigen guͤter vortrefflichkeit bey ſich zuerhoͤhen/ ſich die nichtigkeit und eitelkeit der irrdiſchen nachtruͤcklich vor augen zuſtellen:
wie ſie doch ſo gar das jenige nit ſeyen/ darauß wir ſeelig zuſchaͤtzen/ oder wer ſie nicht in maͤnge hat/ unſeelig zu achten waͤre.
Wir wiſſen ja/ daß die ſeelige in jener ewigkeit von ſolchen irrdiſchẽ guͤtern nichts haben/ aber nichts deſtoweniger vollkommen ſeelig ſind/ und dieſen koth nicht begehren:
Weßwegen auch wir uns weniger muͤſſen leid ſeyn laſſen/ wo wir ſolche guͤter nicht in uͤberfluß haben/ als daß wir noch in der welt etwas davon beduͤrffen.
Dieſe doppelte erkantnuß der wahren und falſchen guͤter erhaͤlt den frieden in unſern hertzen.
Dann da ſonſten/ wo es uns an dieſem oder jenem mangeln will/ was der fleiſchliche ſinn verlangte/ nothwendig folget/ daß der menſch daruͤber verunruhiget wird/ ja die forcht es zuverliehren/ und die ungewißheit das was wir haben zubehalten/ allezeit verunruhiget/ ſo bleibet hingegen ein ſolches gemuͤth in einer ſtaͤten ruhe/ wie es ihm auch in dem leiblichen ergehe/ welches warhafftig verſtehet/ daß ihm an allem dem wenig gelegen ſeye/ was ihm mangeln oder entgehen kan/ | hingegen daß ſeine wahre guͤter einig und allein die jenige ſeyen/ die er in GOTT und durch denſelben in ſeiner ſeele hat.
Dann wie ſolte der ſich um etwas hermen/ der da glaubet/ es ſeye nicht viel werth/ und der weißt/ daß er das jenige habe und behalte/ worinnen er wahrhafftig ſeelig iſt.
§. 10.
Dieſem mittel iſt nun ſehr nahe/ und flieſſet auß demſelben 4. die reinigung deß hertzens von aller weltliebe.
Daß man nemlich/ wo man die beyderley guͤter/ die geiſtliche und die irrdiſche/ recht hat einzuſehen/ und den unterſcheid darunter/ gelernet/ die unordentliche liebe gegen dieſe irrdiſche und zeitliche ablege/ und glaube/ ſie ſeyen dero nicht wehrt/ unſere ſeele aber zu edel/ als ſich mit derſelben zubeflecken.
Hat man ſie nicht/ ſo muͤſſen ſie auch nicht ſo geliebet werden/ daß man ſie mit angelegenheit und begierlichkeit ſuchte: hat man ſie aber/ daß man ſie als etwas fremdes beſitze/ und vielmehr unſer leib und aͤuſſerliches derſelben genieſſen/ als unſere ſeele darauff ruhe.
Es muß heiſſen Pſalm 62/ 11. Faͤllet euch reichthum zu/ (gleiches iſt auch zuſagen von ehre/ hoheit/ guten freunden/ liebe der menſchen/ bequemlichkeit dieſes lebens/) ſo haͤnget das hertz nicht daran.
Dann alle dieſe dinge koͤnnen uns etwa nutzen/ ſo lang ſie auſſer uns ſind/ und wir uns derſelben nach Goͤttlicher ordnung brauchen/ ſobald ſie aber in das hertz kommen/ und daſſelbige eine liebe dazu heget/ ſo ſchaden ſie.
Sie ſind eine kugel/ damit wir ſpielen/ oder auch unſer geſchaͤfft treiben moͤgen:
wir muͤſſen uns aber nicht drauff ſtellen: in jenem fall laͤufft ſie da und dorthin/ und wir bleiben in ruhe/ wo wir aber darauff ſtehen wollen/ ſo haben wir nimmer feſten ſtand.
Alſo alslang das hertz ſich auff etwas leget mit einer liebe/ ſo muß es in eben der ungewißheit und unruhe ſtehen/ als ſolche ſache ſelbs unbeſtaͤndig und vieler gefahr unterworffen iſt.
Alles dieſes aber laͤſſet ſich nicht zuwege bringen/ das iſt die liebe deß zeitlichen ablegen/ ohne die oben recommendirte erkantnuß der beſten guͤter/ ſo der liebe wuͤrdig ſind: weil ja das menſchliche hertz auß ſeiner unvollkommenheit allezeit etwas auſſer ſich haben muß/ auff dem es beruhe/ hat es nun nichts feſtes/ ſo greifft es nach dem was es hat:
wie einer der in dem waſſer in gefahr ſchwebet/ wo er nichts feſtes ergreiffen kan/ in der angſt nach jeglichem reiſe/ das ihn doch nicht halten mag/ greiffet/ aber ſolches fahren laͤſſet/ bald er etwas beſſers erblicket.
Alſo unſer hertz von der liebe der weltlichen dinge abzuziehen/ iſt kein fuͤglicher mittel/ als ihm die dinge vorzulegen/ die es lieben ſolle/ und wo es ſie recht erkent/ alles leicht davor fahren laͤſſet.
Wie auch der geitzigſte/ welcher einen ſchatz von etwas kupffergeld in der kiſte haͤtte/ am allerleichteſten dahin gebracht wuͤrde/ daß er/ wie lieb er ihn ſonſten gehabt/ ihn willig fahren lieſſe/ wo man ihm tauſendmahl ſoviel gold und edelgeſtein geben wuͤrde.
Daß wir aber ſehen/ wie ſehr die liebe der welt und aller creaturen/ wie ſie auſſer GOTT ſind/ an dem frieden hindere/ ſo iſt ferner zu mercken/ daß bey ſolcher liebe die liebe deß Vatters nicht ſeyn koͤnne.
1. Johan. 2/ 15. Vielweniger kan ſie ſich denn daſelbs offenbahren/ und den frieden wuͤrcken.
Jch ſetze billich auch hieher einige ſchoͤne wort unſers theuren D. Lutkemans 2/ 13/ 537. denn nachdem er die urſach gezeigt/ warum unſere ſeele/ da ihr ruhſtaͤtt in GOtt iſt/ nicht nach ſolcher ruhe ſich natuͤrlich ſehne/ wie andere dinge zu ihrer ruhe nicht mit arbeit erſt doͤrffen gebracht werden/ ſondern daß ſie vielmehr vor GOtt fliehe: nemlich daß ſolches ſeye unſere verderbnuͤß/ dadurch die ſeele von GOTT abgewendet iſt/ ſagt er herlich:
So iſt nun kein ander weg zur ruhe/ als daß die ſeele die eitelkeit fahren laͤſſet/ und mit ihrer luſt und behaͤglichkeit ſich zu GOTT wende/ auff ein geiſtlich und himmliſch gut.
Da findet die verirrte ſchwalbe ihr neſt/ das iſt der ſeelen eigentliches hauß.
Niemand iſt ſicherer und ruhiger als daheim/ wenn er in ſich kehret/ ſeine ſinne und gedancken ins hauß ſeines hertzens behaͤlt/ alda die ſtatt Gottes iſt.
Wenn Jacob auß ſeines vatters hauß außziehet und alleine iſt/ erſcheinet ihm GOTT.
Wenn die ſinne das aͤuſſerliche verlaſſen/ und ſich kehren zu dem innerlichen gut/ zu dem ſitz Chriſti/ zu dem reich GOttes/ das in uns iſt/ alsdenn findet ſie GOtt und ruhe/ und volle gnuͤge in GOtt.
§. 11.
Wie nun die grobe welt-liebe auß unſerem hertzen zuſchaffen iſt/ damit die wahre liebe GOttes darinnen platz haben moͤge/ alſo haben wir auch wol acht zugeben/ daß auch dieſe rein ſeye/ und wir nicht etwa die geiſtliche gaben/ und dero empfindlichen genuß/ vielmehr als den HERRN ſelbs lieben.
Es iſt ſolche liebe/ da ſich der menſch in die geiſtliche gaben/ und in die empfindlichkeit der gnaden-wuͤrckungen/ alſo verliebet/ daß es ihm mehr darum als um den HERRN ſelbs zuthun/ daher ohne jene mit ihm und ſeiner bloſſen gnade nicht wahrhafftig zufrieden iſt/ gantz unbillich/ alldieweil ja GOTT ſelbs mehr iſt/ als alle ſeine gnaden-guͤter/ und alſo denſelben nachgeſetzt/ oder vornehmlich ihrentwegen geliebet zuwerden/ der es vor ſich am wuͤrdigſten iſt/ nit verdienet hat.
Ja es waͤre ſolche liebe vielmehr eine ſubtile eigenliebe/ als wahrhafftige liebe GOttes.
Daher ſie auch das gemuͤth in keinen frieden ſetzet/ ſondern in ſeiner unruhe laͤſſet/ oder noch in mehrere ſtuͤrtzet.
Dann weil ſolche gnaden-guͤter und empfindung nicht in unſerer macht im geringſten ſtehen/ ſondern bloſſe freywillige geſchencke GOttes ſind/ welche er dazu nicht jedem/ noch zu jeden zeiten verſprochen hat/ daher ihrer viel derſelben lang entrathen muͤſſen/ und welche ſie gehabt/ offt wiederum dieſelbe verliehren koͤnnen/ ſo iſt das hertz wegen der unmaͤſſigen begierde darnach/ wegen der aͤngſtlichen ſorge uͤber dero muͤglichen verluſt/ und wegen der forchtſamen betruͤbnuͤß/ wo man in mangel ſtehet/ und ſie auffs neue entrathen muß/ in einem ſtaͤten unfriede ſowol auß der unordentlichen liebe dieſer/ ob ſchon geiſtlichen guͤter/ als ſonſten auß der andern welt-liebe.
Wo ſich aber die ſeele gewaͤhnet/ mit GOTT allein zufrieden zuſeyn/ und ſich damit an ihm zuvergnuͤgen/ was er allen und allezeit zuſeyn bereit iſt/ ſo iſt ſolches ein ſtattlicher grund eines beſtaͤndigen friedens.
§. 12.
Mit dem obigen kommet zimlich uͤberein/ doch mag es als das fuͤnffte mittel deß friedens angeſehen werden/ die ablegung und verlaͤugnung der bauchſorge/ oder der mißtrauigen aͤngſtlichen ſorge deß zeitlichen.
Hiezu dienen ſonderlich die jenige betrachtungen/ auß denen der HERR JEſus/ der dieſe ſuͤnde ſo gern auß den hertzen der ſeinigen außgewurtzelt haben wolte/ Matth. 6/ 24. u. f. ſeine beweißthuͤme fuͤhret.
1. Wie es unmuͤglich ſeye/ neben ſolchen ſorgen/ und da man mit ſeinem hertzen an dem Mammon hange/ GOtt zugleich zu dienen/ daher dieſer allen den dienſt/ welcher ihm mit ſolcher bewandnuß deß hertzens geleiſtet wird/ nicht als einen wahren ihm gefaͤlligen dienſt annimmet.
Nun werden wir ja nicht wollen davor angeſehen ſeyn/ daß wir uns deß dienſtes GOttes begeben/ und alſo ihm nicht mehr dienen wolten/ als welches der verzweiffeltſte grad der gottloſigkeit waͤre.
Wollen wir aber dann dem HErrn dienen/ ſo laſſet uns ihm auch darinnen glauben zuſtellen/ daß wir uns dieſes innerlichen dienſtes deß Mammons/ ſo in deſſen liebe und ſorge beſtehet/ begeben.
2. Wie es die hoͤchſte unbillichkeit ſeye/ dem Himmliſchen Vatter nicht ſo viel zuzutrauen/ da er uns das groͤſſeſte ohne unſer ſorgen gegeben/ nemlich das leben und den leib/ daß er uns nicht auch das jenige/ was zu deroſelben erhaltung noͤthig/ eben ſo gern werde geben wollen/ daß es alſo unſerer aͤngſtlichen ſorge nicht bedarff.
Zu dem 3 da wir ja ſehen/ daß der allgemeine Vatter dergleichen auch an den Voͤgeln und blumen thue/ und ihnen das jenige ohne ihr ſorgen und arbeiten beſchere/ daß jene/ was zu dero lebens erhaltung noͤtig/ jegliches ſein koͤrnlein an ſeinem ort/ dieſe den ſafft in der erden finden muͤſſen/ der ſie erhaͤlt/ und ſich in ihnen in ſo ſchoͤne geſtalt und farben verwandelt/ worauß leicht zuſchlieſſen/ der HERR werde nicht weniger thun/ an den jenigen creaturen/ die er zu etwas hoͤheres/ und daß ſeine ehre mehr an ihnen geprieſen werden ſolte/ erſchaffen hat.
4. Wie gleichwol alles ſorgẽ nichts außrichten wuͤrde/ ob ſich einer zu todt marterte/ ſeiner laͤnge eine eele zuzuſetzen: alſo werde ſich ehe einer zum narren ſorgen/ als etwas mit ſeinem ſorgen an ſich ſelbs zu ſeiner nahrung außrichten/ ſondern er habe dieſelbe in anruffung und vertrauen Goͤttlicher gnade/ und auß ſeiner arbeit/ nach Goͤttlicher ordnung zuerwarten/ die ſorge aber deme zu uͤberlaſſen/ der mit nachtruck ſorgen kan.
5. Daher ſtehe ſolches ſorgen den Heyden vielmehr an/ die von Gottes reicher und milden guͤte/ auch vaͤtterlicher vorſorge/ wenig wiſſen/ als den jenigen/ welchen ſich GOTT geoffenbahret hat/ und die davor angeſehen ſeyn wollen/ daß ſie ſein Vatterhertz warhafftig kennen/ aber mit dem jenigen eben verlaͤugnen wuͤrden/ wo ſie ſich den Heiden auch darinnen gleich arteten.
6.
Dann ſie muͤſſen entweder nicht glauben/ daß er ihr Vatter/ und vaͤtterlich geſinnet ſeye/ oder zweiffelen/ ob er auch wiſſe/ was und wie viel ſie beduͤrffen: welches aber beydes die ehre deß HERRN ſehr ſchmaͤlerte/ in dem er ja durch ſo vieles bißher bezeuget/ daß er der jenige Vatter ſeye/ der wiſſe/ was ſie bedoͤrffen.
Welches zu glauben ſeine kinder in der that muͤſſen bezeugen/ wie ſie es mit worten bekennen.
7. Hingegen ſtehe uns eine andere ſorge vor/ daran wir alle kraͤfften der Seelen und deß Geiſtes anzuwenden haben/ nemlich zu trachten nach dem reich GOttes und nach ſeiner gerechtigkeit.
Dieſes ſind die guͤter/ darauß unſerer ſeelen/ an dero uns immer mehr als an dem leib gelegen iſt/ und daher was zu ihrer wolfahrt dienet/ allem vorgezogen werden muß/ heil befordert wird/ und ſolches in zeit und ewigkeit.
Daher je der ſorge vor dieſelbe/ die uns gantz/ und was in uns iſt/ erfordert/ nichts entzogen/ und auff dieſen madenſack/ der doch in die verweſung einmal gehen muß/ zur ungebuͤhr gewandt werden doͤrffe.
8. Sollen wir noch dazu dieſen vortheil davon haben/ daß wo wir uns deß unziehmlichen ſorgens enthalten/ das jenige was unſerm leib noͤthig iſt/ dannoch nicht außbleiben ſolle/ ſondern von dem HERRN/ (wo wir in ſeiner ordnung deß gebets und arbeit bleiben) ohne unſer aͤngſtliches ſorgen zugeworffen werden ſolle:
Wer wolte aber dann nicht lieber auß der hand eines guͤtigen Vatters das jenige erwarten/ was ihm derſelbe umſonſt verſpricht/ als ſich ſelbs darum martern.
Sonderlich weil wir wiſſen/ daß dieſer lieber Vatter ſo geſinnet iſt/ daß er gern vor uns ſorget/ wo wirs ihm uͤberlaſſen/ und uns zuruffen laͤſſet:
1. Petr. 5/ 7. Alle eure ſorge werffet auff ihn/ denn er ſorget fuͤr euch: hingegen ſich unſere ſorge als ein zeichen deß mißtrauens ſehr uͤbel gefallen laͤſſet/ und zur ſtraff ſeine ſorge zuruͤck zeucht/ daß weil wir ja ihn nicht wollen machen laſſen/ ſondern uns ſelbs verſorgen/ und ihn alſo hindern (gleichſam als ein ungeſchickter/ welcher einen trefflichẽ meiſter/ der an einem kunſtſtuͤck arbeitet/ das er allein machen kan/ immer in die arbeit faͤlt/ aber die ſache mehr verderbet/ und ihn endlich unwillig machet/) er uns dann machen und zappeln laͤſſet/ daß wir uns zu tode/ wo nicht gar in die hoͤlle/ ſorgen/ und gewahr werden/ was wir mit unſerem verbotenen ſorgen außgerichtet.
9. Er ſchlieſſet auch endlich damit/ daß es eine groſſe thorheit ſeye:
in dem ja die ſorge an ſich nichts anmutiges/ ſondern der ſeele ſo beſchwerlich iſt/ als immermehr dem leib die ſchwerſte arbeit ſeyn kan (eine , die ſo zureden das gemuͤth zerſchneidet/) daß man ſich ſo gern damit plage/ und alſo da ohne das in dieſem menſchlichen elend jeglicher tag ſeine eigene plage hat/ es dabey nicht laſſe/ ſondern vorher und ehe es zeit iſt/ heut die laſt deß morgenden tages auff ſich nehme.
Und ſo iſts auch/ daß da der friede und ruhe unſerer ſeelen eines der vergnuͤglichſten guͤter in dieſer zeitlichkeit iſt/ daß derſelbe immerdar durch dieſe bauchſorge verſtoͤhret wird/ und nicht muͤglich iſt/ zu einer wahren ruhe zukommen/ man reinige dann die ſeele von dieſer ſelbs-plage/ die uns GOtt nicht aufferleget/ ſondeꝛn unſere thorheit ſich damit unwiſſend ſtraffet.
§. 13.
Eine treffliche befoͤrderung aber dieſer ablegung der unnuͤtzen ſorgen/ und alſo auch deß friedens/ iſt dieſe/ wann wir lernen mit wenigem zufrieden ſeyn/ und weder mehr als nahrung und kleider/ darinnen unſere aͤuſſerſte nothdurfft beſtehet/ verlangen/ noch in denſelben das maaß mit unfern begierden uͤberſchreiten/ welches unſerer natur erhaltung erfordert.
Es iſt zwar eben dieſes ein ſtuͤck unſerer verderbnuͤß/ daß unſere unordentliche begierde gemeiniglich unſere nothdurfft/ nicht nach der wahrheit/ ſondern nach der einbildung/ miſſet/ und ſie alſo viel weiter als ſie iſt außdaͤhnet/ daher uns immer aͤrmer machet/ wo wir bedencken/ daß allezeit der jenige ſoviel aͤrmer ſeye/ der und ſo viel er mehr bedarff:
da hat ſich die welt ſo viel regeln deß ſtands und ſtaats gemacht/ was jeglicher uͤber ſeine nahrung und kleider haben muͤſſe/ und deſſen er meinet ſo wenig entrathen zukoͤnnen/ als er jener nicht ermanglen kan.
Alſo auch will unſer appetit/ auch wider die regeln der geſundheit/ viel ein mehrers haben/ als die erhaltung deß lebens in ſpeiß und tranck erforderte/ ſondern es muß an die vergnuͤgung deß geſchmacks/ und gemeiniglich verderbung der geſundheit/ mehr gewendet werden/ als das jenige koſtet/ davon wir unſern hunger und durſt zur nothdurfft loͤſchen und ſaͤttigen haͤtten koͤnnen:
Nicht weniger ſind der jenigen wenig/ welche in den kleidern damit zufrieden ſeynd/ daß ihre bloͤſſe bedecket/ und der leib vor dem jenigen/ was ihm ſchaden haͤtte moͤgen/ beſchirmet werde/ ſondern da muß an ſchmuck und zierrath/ auch an eingebildeten wolſtand/ abermahl vielmehr geleget werden/ als an die redliche nothdurfft.
Daher die natur ein gar weniges von jeglichem erforderte/ ſo auch in Goͤttlicher ordnung durch die arbeit unſchwehr ohne weitlaͤufftige ſorgen erworben werden koͤnte/ ſo will hingegen die arbeit oder habende mittel ins gemein bey den meiſten zu beſtreitung der eingebildeten nothdurfft nicht außlangen/ daher das hertz nicht nur mit viel ſorgen erfuͤllet/ ſondern offters zu manchen ſuͤnden und ungerechtigkeit verfuͤhret wird.
Da hingegen/ wo man mit wenigem zu frieden zuſeyn gelernet/ und mit vorſtellung Goͤttlichen willens/ deß nutzens der vergnuͤgſamkeit und deß ſchadens deß uͤberfluſſes/ auch gewohnheit alſo zuleben/ jene einbildung bey ſich außgeſchaffet/ das gemuͤth in vergnuͤglicher ruhe bleibet.
Dieſes lehret uns auch die Schrifft/ und ermahnet uns deßwegen ſo treulich.
1. Tim. 6/ 6. 7. 8. 9. 10.
Es iſt ein groſſer gewinn/ wer gottſelig iſt/ und laͤſſet ihm genuͤgen/ denn wir haben nichts in die welt gebracht/ darum offenbahr iſt/ wir werden auch nichts hinauß bringen/ wann wir aber nahrung und kleider haben/ ſo laſſet uns begnuͤgen.
Dann die da reich werden/ (und alſo nicht mit der nothdurfft zufrieden ſeyn/ ſondern mehr haben/) wollen/ die fallen in verſuchung und ſtricke/ und viel thoͤrichter und ſchaͤdlicher luͤſte/ welche verſencken die menſchen ins verderben und verdamnuͤß.
Dann geitz iſt eine wurtzel alles uͤbels/ welches hat etliche geluͤſtet/ und ſind vom glauben irre gegangen/ und machen ihnen ſelbs viel ſchmertzen.
Dieſe ſchmertzen erklaͤret daſelbs unſer lieber Lutherus in der Randgloß ſehr fein zu unſerer abſicht: Nemlich mit ſorgen und aͤngſten/ und unruhe/ tag und nacht/ um das gut/ daß ſie es nimmer frohe werden.
Wie auch Chriſtus den reichthum dornen vergleichet/ um ſolches ſtechens und ſorgens willen.
Matth. 13/ 22.
Nicht weniger ſind die wort Pauli bedencklich Hebr.
13/ 5. Euer wandel ſey ohne geitz/ und laſſet euch begnuͤgen an dem/ daß da iſt/ (mit ablegung der begierde nach anderem unnothwendigen/) denn er hat geſagt:
Jch will dich nicht verlaſſen noch verſaͤumen.
Alſo iſt wahrhafftig der jenige am reicheſten/ der ſeinen begierden hat abzubrechen gelernet/ mit wenigem außzukommen weißt/ und ein elender ſclave ſeiner hertznagenden ſorgen zuwerden nicht noͤthig hat.
§. 14.
Das 6. mittel deß friedens mag ſeyn/ die vermeydung der vermeſſenheit/ daß man nemlich nichts mit willē thue oder vornehme/ davon man nicht/ ſo viel moͤglich iſt/ in ſeiner ſeelen Goͤttlichen willens verſicherung habe/ damit man in dem werck ſelbſt/ und wo es nunmehr verrichtet iſt/ ſich getroſt darauff verlaſſen koͤnne/ daß die ſache ihm gefaͤllig ſeye/ und wir fein wort/ gebot und verheiſſungen vor uns haben.
Wo wir dieſes gewiß ſind/ ſo iſt man getroſt in ſeinem werck/ obs auch ſchwehr damit hergehet/ und wir vielen widerſtand ſpuͤhren/ daß man gleichwol trachtet fortzufahren/ und ſein gewiſſen zu retten:
Solte es geſchehen/ wie es etwa offt geſchihet/ daß man auch in ſolchen wercken nicht allemahl durchtringet/ noch was man gewolt/ außrichtet/ ſo wird doch das hertz nicht ſehr damit verunruhiget/ ſondern man weißt/ daß dannoch unſer werck GOTT gefallen habe/ und ein gehorſam gegen ihm geweſen ſeye/ ob dann ſchon ſein wille dißmahl nicht geweſen/ daß wir das verlangte außrichteten/ (welches wir ſeinem rath und deſſen weiſen/ ob etwa uns unbekanten/ urſachen willig uͤberlaſſen/) ſo ſeye dannoch unſer angewandte muͤhe nicht vergebens oder unnuͤtzlich geweſen/ als die wir deß HERRN willen an uns damit erfuͤllet/ und unſerer pflicht ein gnuͤgen gethan/ weßwegen unſere treue dem HErrn nicht weniger gefaͤllig geweſen ſeye/ als ob wir alles außgerichtet haͤtten.
Hingegen/ da wir auß fuͤrwitz und vermeſſenheit einige dinge uͤbernehmen zu thun/ die uns nicht zukommen/ und davon wir weder befehl noch verheiſſung von dem HErrn haben/ iſt ſolches eine ſtaͤte unterhaltung der unruhe.
So lang wir noch damit umbgehen/ wo uns das gewiſſen uͤberzeuget/ daß wir es mehr auß eigenem als Goͤttlichem rath uͤbernommen haben/ ſo wird das gemuͤth unruhig/ man wil nicht gern zu ruͤck gehen und ablaſſen/ hingegen iſt man billich furchtſam vor das kuͤnfftige: Spuͤhret man widerſtand/ ſo zappelt das hertz/ ob wir auch fortfahren ſollen/ da wir es anſehen/ als ſtehe uns GOTT ſelbſt entgegen:
Schlaͤgets uͤbel auß/ ſo naget uns das gewiſſen/ daß wir nicht nur die muͤhe vergebens angewandt/ ſondern den ſchaden/ welchen wir etwa daher leiden/ oder andern zugewachſen iſt/ uns ſelbſt und ihnen verurſachet/ und deſſen rechenſchafft zu geben haben:
Beſſert auch GOtt endlich unſeren fehler/ und laͤſſets eben nicht ſo uͤbel außſchlagen/ als es geſchehen haͤtte koͤnnen/ ſo ſehen wir zwahr auffs neue Goͤttliche unverdiente guͤte/ aber es bleibet doch das hertz nicht ohne fuͤhlung einiger angſt/ da es ſihet/ worein es ſich geſtuͤrtzt haͤtte/ ob wol GOtt nach ſeiner guͤte die ſache wiederumb zu recht gebracht.
Hie kommet uns Sirach wol zu ſtatten/ c. 3/ 21. u. f. Stehe nicht nach hoͤherem ſtande/ und dencke nicht uͤber dein vermoͤgen/ ſondern was GOtt dir befohlen hat/ deß nimme dich ſtaͤts an.
Dann es frommet dir nichts/ daß du gaffeſt nach dem/ das dir nicht befohlen iſt; Und was deines amts nicht iſt/ da laß deinen fuͤrwitz.
Dann dir iſt vor mehr befohlen/ weder du kanſt außrichten.
Solcher duͤnckel hat viel mehr betrogen/ und ihre vermeſſenheit hat ſie geſtuͤrtzet.
Dann wer ſich gern in gefahr gibt/ der verdirbt darinnen: und einem vermeſſenen menſchen gehets endlich uͤbel auß.
Ein vermeſſener menſch macht ihm ſelbſt viel ungluͤcks/ (und alſo bringet er ſich umb ſeinen innerlichen frieden/) und richtet einen jammer nach dem andern an.
Welches alles unſer jetzt beſagtes zur gnuͤge bekraͤfftiget/ und uns zeiget/ wie die vermeſſenheit GOtt verſuchet/ alſo ſtuͤrtze ſie ſich ſelbſt in die gefaͤhrlichſte verſuchung/ darauß ſie ſo leicht ihr nicht helffen kan/ und wo es ja GOtt thut/ ſolches nothwendig mit vieler unruhe abgehen muß.
Daß wir aber wiſſen/ was vermeſſenheit ſeye oder nicht/ ſo zeiget uns Sirach eben daſſelbe:
Nemlich alles ſolches verdienet den namen der vermeſſenheit/ was man thut ohne Goͤttlichen befehl und beruff; Wobey gleichwol in acht zu nehmen/ daß ein jeglicher menſch ſeinen doppelten beruff habe/ nach deren einem er nach ſeinem ſtand und ordnung/ darein ihn GOTT in der welt geſetzet hat/ ſeine abſonderliche pflichten hat/ darzu er auß ſolchem amt oder ſtande verbunden iſt.
Uber denſelben aber iſt noch der allgemeine Chriſten-beruff/ da uns allen alles das jenige obliget/ was der HErꝛ ſeinen Chriſten anbefohlen hat: Wo wir nun etwas deſſelbigen zu einiger zeit verrichten/ moͤgen wir gewiß ſeyn/ daß ſolches unſer beruff geweſen/ ja/ wir durch die gelegenheit ſolches zu thun auffs neue darzu beruffen worden ſeyen.
§. 15.
Das naͤchſte mittel 7. achte ich die maͤſſigung der geſchaͤfften.
Zwahr iſts an dem/ daß wir in die welt nicht umb unſer ſelbſt willen/ auch gar nicht einmahl allein umb unſers geiſtlichen willen/ in die welt geſetzt ſind/ ſondern umb GOttes und deß Naͤchſten willen; daher/ was ſonderlich das jenige anlangt/ was dieſer von uns bedarff/ wir mit allerhand geſchaͤfften und arbeiten umbzugehen/ und dazu die kraͤfften unſerer ſeelen und leibes/ als zu dem zweck/ dazu ſie uns gegeben/ anzuwenden haben:
Dahingegen muͤſſiggang vieler ſuͤnden gelegenheit iſt/ auch unſere ſchwachheit jetzo kaum ertragen mag/ ſtaͤts mit bloß himmliſchen dingen umbzugehen: Zudeme/ daß eben dieſes das Goͤttliche ſtraff-urtheil iſt/ dazu wir verdammt ſind/ 1. B. Moſ. 3/ 19. im ſchweiß unſers angeſichts unſer brodt zu eſſen/ und alſo unſer leben zuzubringen/ welchem ſententz wir uns nicht zu entziehen erlaubnuͤß haben.
Jndeſſen hat uns der HErr dazu nicht geſetzet/ daß ſolche aͤuſſerliche wercke die jenige bemuͤhung unſers lebens ſeyn ſollen/ ſondern es iſt uns befohlen auch vor unſere ſeele zu ſorgen/ dero nothdurfft in unterſchiedlichen ſtuͤcken erfordert/ eine von andern geſchaͤfften befreyete zeit zu haben/ in dero wir ohne hindernuͤß an unſere ſeele gedencken/ und daran auff unterſchiedliche art arbeiten moͤchten.
Nun hat uns zwahr GOTT den Sabbathtag vornehmlich darzu verordnet/ und uns auff denſelben unſerer arbeit/ dazu wir ſonſten verdammet ſind/ gleichſam frey geſprochen/ daher er auch einmahl zu dieſem einig-nothwendigſten lauterlich angewendet/ und mit willen oder ohne noth/ unſerer ſeelen verſorgung nichts davon entwendet werden ſolle:
Aber es iſt ſolche ſorge der ſeelen ein viel weitergreiffendes werck/ als daß ſichs faſt alles in ſolchen einigen tag einſchrencken laſſen wolte/ oder mit demſelben allerdings genug waͤre/ ſondern wir ſollen billich auch andere zeit die woche uͤber haben/ da wir unſere ſeelen von dem dienſt deß vergaͤnglichen abziehen/ und ſie in ihre ruhe eingehen laſſen moͤchten.
Solle alſo dieſes geſchehen/ ſo muͤſſen wir unſere geſchaͤfften trachten/ ſo viel an uns iſt/ und ohne verletzung der liebe deß naͤchſten geſchehen kan/ nach moͤglichkeit einzuſchrencken/ und uns hingegen der jenigen uͤberfluͤſſigen geſchaͤfften/ dero man wol entrathen koͤnte/ und die uns nicht ſo wol Goͤttlicher wille als unſer belieben oder andere fleiſchliche urſachen aufferlegen/ zu entladen.
Welches am meiſten in den jenigen geſchaͤfften noͤthig iſt/ ſo nicht nur den leib und deſſen glieder zur arbeit fordern/ unter welcher offtmals ungehindert die ſeele in ſich gehen/ und ihrer ſelbſt wahrnehmen kan/ ſondern welche auch das gemuͤth mit ſorgen erfuͤllen/ und es alſo zu gleicher zeit mit der ſeelen-ſorge umbzugehen untuͤchtig machen: Welcherley art die meiſte geſchaͤfften der Gelehrten und die Amts-verrichtungen ſind/ wie nicht weniger die kauffmanſchafft/ und was dero anhaͤngig iſt: vor welchen lebens-arten eben umb dieſer urſach willen/ der ſo verachte bauer-ſtand und andere arbeiten einen groſſen vorzug in dem geiſtlichen haben.
Damit dann nun ein jeglicher offt einiges ſtuͤndlein gewinnen moͤge/ zu ſeinem GOtt andaͤchtiger zu beten/ ſeiner ſeelen zuſtand zu unterſuchen/ darinnen der Goͤttlichen wuͤrckungen und deß friedens gewahr zu werden/ und alſo auch darinnen das geiſtliche dem andern vorzuziehen/ ſo muß er ſich nicht nur gewehnen/ mitten unter ſeinen verrichtungen mehrmahl gleichwol ſein hertz auch zu GOtt zuerſchwingen/ und ſich dem zu empfehlen/ (auff welche art die geſchaͤffte auch an ſich ſelbſt nicht an GOttes gnade hindern/) ſondern auch immer trachten einige freyheit zu bekommen/ da dieſes ſein einiges werck ſeye.
Dahero/ wo ſeine geſchaͤffte allzu viele ſind/ hat ein jeder zu unterſuchen/ was er unter denſelben ohne verletzung der liebe GOttes und deß naͤchſten am beſten außlaſſen koͤnte/ umb ſich alsdann eines theils ſeiner laſt zu ſeiner ſeelen beſtem zu entſchuͤtten.
Wohin auch gehoͤret/ wann die haußhaltung allzu weitlaͤufftig iſt/ und abermahl ohne ſchmaͤlerung der liebe deß naͤchſten enger gefaſſet werden kan/ daß man ſie auch gern zuſammen ziehe/ und etwa/ was von zeitlichem gewinn damit abgehet/ vor keinen ſchaden achte/ gegen die jenige zeit/ die man zu ſeiner ſeelen beſtem eruͤbriget.
Dieſes alles wird dazu dienlich ſeyn/ damit das gemuͤth/ welches von den geſchaͤfften auch ſtaͤts in unruhe gehalten wird/ daß es kaum wahrnehmen kan/ ob es in ruhe oder unruhe ſtehe/ mehrmahl in eine voͤllige ruhe komme/ welche nachmahl durch die folgende maͤſſige geſchaͤffte nicht ſo bald verſtoͤhret wird.
Hierauff gehet auch die abſicht deß heiligen Apoſtels Pauli/ wann er 1. Cor. 7/ 2. 32. 33. 34. nicht nur von den knechten ſaget: Biſtu ein knecht beruffen/ (da dir alſo zu deinem Gottes dienſt und ſorge der ſeelen wenig zeit uͤbrig gelaſſen und vergoͤnnet wird/) ſorge dir nicht/ (weil nemlich der HERR dich in ſolchen ſtand ſelbſt geſetzet hat/ und dißmahl nicht mehr von dir fordert/ doch kanſt du frey werden/ (nemlich auff gerechte weiſe/) ſo brauche deß viel lieber/ (damit du nemlich in der freyheit uͤber deine zeit ſo viel beſſer diſpotziren/ und deiner ſeelen ihre nothdurfft verſchaffen moͤgeſt/) ſondern auch um der urſach den Jungfraͤulichen und ledigen ſtand/ darbey der geſchaͤfften noch weniger ſind/ dem verheyratheten/ wo die haußhaltung der ſorgen und arbeiten mehr machet/ weit vorziehet/ und deßwegen den jenigen/ die dazu tuͤchtig ſind/ jenen abſonderlich rathet/ wann er ſagt:
Jch wolte aber/ daß ihr ohne ſorge waͤhret:
Wer ledig iſt/ der ſorget (mit weniger hindernuͤß/) was dem HErrn angehoͤret/ wie er dem HErrn gefalle:
Wer aber freyhet/ der ſorget (nicht nur allein gemeiniglich mit unrecht zu viel/ ſondern auch ſelbſt auß erforderung der menſchlichen nothdurfft mit einigem abbrechen der geiſtlichen ſorge/) wie er dem weib gefalle.
(damit die einigkeit erhalten/ und die nothdurfft der haußhaltung zu wege gebracht werde.)
Daher zeigt er auch zu letzt v. 35. ſeinen endlichen zweck/ der da ſeye:
Daß ihr ſtaͤts und unverhindert dem HERRN dienen koͤnnet.
Auß welchem allen folget/ daß dann nach moͤglichkeit die geſchaͤffte zu ringern ſind; dazu wir auch ohne das ſo viel bereiter ſolten ſeyn/ wann uns nicht das irrdiſche auß unſerer verderbnuß allzuviel an das hertz gewachſen waͤre/ weil wir gehoͤret/ daß die arbeiten nunmehr eine art einer ſtraffe ſind/ und niemand gern mit willen mehr ſtraffe ſich ſelbs auffladet.
Hieher gehoͤret/ was der theure D. Luckeman ſagt 2/ 13/ 138.
Zwar die liebe erforderts offt und unſer beruff/ daß wir mit aͤuſſerlichen und weltlichen geſchaͤfften muͤſſen umgehen/ denn es muß ein unterſcheid ſeyn zwiſchen der ſeelen/ wenn ſie zuhauſe im himmel iſt/ im klaren anſchauen GOttes/ und wann ſie noch auffm wege iſt.
Doch muß ein Chriſt ſich fuͤrſichtig in weltlichen geſchaͤfften verhalten/ daß er dadurch nicht alſo eingenommen werde/ daß es ihm zuſchwer falle/ wider zu kehren zu ſeiner ruhe.
Muſtu der welt gebrauchen/ du glaubige ſeele/ ſo thue es mit forcht ohne ſicherheit/ und ſehne dich immer nach der innerlichen ruhe in GOtt.
§. 16.
Auß einer gleichen urſach mag die achte ſtelle unter den mitteln deß innerlichen friedens haben/ die enthaltung vieler geſellſchafft.
Wer mit vielen leuten ſtets umgehet/ hoͤret immer von vielerley ſolchen dingen/ und wird damit eingeflochten/ welche die innere ruhe mehr verſtoͤhren als befoͤrdern: ſoviel mehr weil leider die meiſten leute ſo bewandt/ daß unſer innerer menſch von deroſelben umgang in allen ſtuͤcken eher anſtoß und hindernuͤß als befoͤrderung zuerwarten hat: und jener alte etwa nicht unwahr geredet/ da er davor gehalten/ ſo offt er unter viele menſchen außkomme/ komme er faſt weniger als ein menſch/ daß iſt immerdar mit einigem nachtheil ſeiner ſeelen/ anheim.
Daher wer ohne verletzung ſeines amts und beruffs/ oder auch Chriſtlicher liebe/ meiſtens in ſeinem hauſe bleiben kan/ hat ſeinen zuſtand ſoviel gluͤcklicher zuachten:
wie dann ſolche ſoviel mehr gelegenheit darauß haben/ ihr gemuͤth in einem unzerſtoͤhrten frieden zubehalten.
Darinnen wir gewiſſe handwercker vor andern lebensarten preiſen moͤgen.
Hiezu waͤre auch eine nicht unebene gelegenheit geweſen/ wo bey der reformation einige cloͤſter/ mit abſchneidung alles aberglaubens/ einbildung deß verdienſtes uñ mehrerer vollkommenheit/ zwang der geluͤbde/ faulheit/ und was ſonſten an den Paͤpſtiſchen cloͤſtern zuſtraffen iſt/ waͤren beybchalten worden/ darinnen perſonen/ ſo ein ſtilles leben lieben/ ſonderlich aber unter vielem weſen und tumult ihr gemuͤth in der ſtille zuhalten/ oder auch ſonſten ohne anſtoß darunter zuleben/ nicht vermoͤgen/ beyſammen lebten/ fleiſſig nach jedes vermoͤgen arbeiteten/ und GOTT/ und dem naͤchſten/ ſoviel es ſolches orts geſchehen koͤnte/ dieneten.
Welches bey ihrer vielen ein ſtattliches mittel zu einem beſtaͤndigen frieden in der ſeele ſeyn wuͤrde.
§. 17.
Wie nun die viele geſellſchafft dadurch das gemuͤth verunruhiget/ weil man von vielerley dingen/ die uns nichts angehen/ und dannoch unterſchiedlicherley aftecten bey uns erregen/ hoͤret/ alſo geſchiehets auch dadurch/ weil eben vermittels vieler geſellſchafft auch zu manchem unnuͤtzen geſchwaͤtz anlaß gegeben wird; wie hingegen dieſes das neundte mittel der ruhe ſeyn mag/ die enthaltung von unnuͤtzen reden.
Wir hoͤren auß unſers Heylandes munde Matth.
12/ 36. daß der menſch an jenem tag von einem jeglichen unnuͤtzen wort rechenſchafft geben ſolle: daher das unnuͤtze geſchwaͤtz/ das iſt das reden/ ſo weder noͤthig/ noch entweder denen die da reden/ oder die da hoͤren/ in geiſtlichem oder leiblichem nuͤtzlich iſt/ eine ſchwehrere ſuͤnde ſeyn muß/ als mans glaubt/ und davor gehalten wird/ weil die wort eben keine pfeile/ ſo ſchadeten ſie ja nichts/ da doch ſolche unnuͤtze reden nicht nur ein mißbrauch ſind deß menſchlichen verſtandes und zunge/ ſo uns zu nuͤtzlicherem zweck gegeben ſind/ auch dabey die zeit noͤthigern verrichtungen hinwegnehmen/ ſondern auch in der ſeele mancherley zerſtreuung machen/ dadurch dieſelbe ſowol zu Goͤttlichen wuͤrckungen unbequem wird/ als vornehmlich die ruhe derſelben hindert.
Daher wann der liebe Paulus Epheſ. 4/ 29. 30. geſaget:
Laſſet kein faul geſchwaͤtz auß eurem munde gehen/ ſondern was nuͤtzlich zur beſſerung iſt/ da es noth thut/ daß es holdſeelig ſeye zu hoͤren: ſetzet er ſobald dazu: und betruͤbet nicht den Heiligen Geiſt GOttes/ damit ihr verſigelt ſeyd auff den tag der erloͤſung; ſo laͤſſet ſich darauß abnehmen/ ob nicht eben durch jegliches unnuͤtzes reden der Heilige Geiſt gar außgetrieben wird/ daß er doch auffs wenigſte dadurch betruͤbet/ und gewißlich ſeine wuͤrckungen ſtarck unterbrochen werden/ womit ja der friede vergehet.
§. 18.
Das zehende mittel der erhaltung deß friedens gibet uns unſer Heyland an die hand Matth.
11/ 29. Nehmet auff euch mein joch/ und lernet von mir/ dann ich bin ſanfftmuͤthig/ und von hertzen demuͤthig/ ſo werdet ihr ruhe finden vor eure ſeele:
Nemlich daß ſolches ſeye die ſanfftmuth.
Wir wiſſen/ wie der zorn und unwillen uͤber anderer verhalten/ ein ſo verunruhigender affect ſeye/ welcher allen frieden deß gemuͤths zerſtoͤhret/ und es gantz auß ſeiner ordnung bringet:
ſo iſt dann hingegen die ſanfftmuth die jenige tugend/ dadurch das gemuͤth in einer ſtaͤten ruhe erhalten wird.
Daher man ſich dahin gewehnen und befleiſſen ſolle/ mit allen denen/ mit welchen wir ſonderlich taͤglich umzugehen haben/ mit ſanfftmuth umzugehen/ das iſt mit dero fehlern/ gebrechen/ grobheit/ und was uns ſonſten an ihnen mißfaͤllet/ gedult zu haben/ und ja nicht zugedencken/ daß wirs dahin bringen wollen/ daß alle andere ſich nach uns richten/ und in allem gehorchen werden:
ſondern vielmehr glauben/ ſowol als andere von uns unſere weiſe/ die etwa ihnen beſchwerlich iſt/ und wir ſie kaum ſelbs an uns wiſſen/ dulden muͤſſen/ ja wie GOTT mit ſolcher ſanfft- und langmuth uns traͤget/ eben ſowol ſeyen wir ſchuldig anderen mit gleicher ſanfftmuth zubegegnen/ und ihnen manches zu gut zu halten.
Ja was auch die unſerige/ ſo uns zum gehorſam unterworffen ſind/ betrifft/ iſts abermahl vergebens/ daß wir hoffen wolten/ alle und alles in die jenige ordnung zubringen/ wie wir das modell in unſerm kopff gemacht haben/ vielmehr muͤſſen wir uns dazu entſchlieſſen/ ſie zwar mit fleiß dahin anzuhalten/ damit ſie thun/ was wir vor das beſte achten/ und ihnen vorgeſchrieben haben/ aber ihnen auch nachmal manches zu uͤberſehen/ wo ſie es verſehen.
Geſchihet dieſes nicht/ ſondern man eyffert ſich uͤber alles/ ſo iſt ſtuͤndliche urſach in einer haußhaltung/ (alſo auch ſonſten in dem gemeinen leben/) ſich zu verunruhigen/ und hat kein friede platz in dem gemuͤth.
Hingegen da der Apoſtel Coloſſ.
3/ 12. die ſanfftmuth erfordert hatte/ ſamt der demuth und gedult/ (darvon auch folgen ſolle/) und ferner geſprochen/ und vertraget einer den andern/ und vergebet euch untereinander/ ſo jemand klage hat wider den andern/ ſetzet er dieſes als die frucht: v. 15. und der friede GOttes regiere in euren hertzen/ zu welchem ihr auch beruffen ſeyd in einem leibe:
Zum zeugnuͤß wie die ſanfftmuth ſolches friedens befoͤrderungs mittel ſeye.
§. 19.
Es iſt aber auch eine ſanfftmuth gegen die eigentliche beleidiger oder feinde/ ſo wir ſonſten gedult nennen/ wie der Apoſtel auch alſo in nechſtem ſpruch geredet hat.
Dieſe iſt eben ſowol ſoviel offenbahrer ein mittel deß friedens/ als hingegen der zorn und rache gegen die feinde das gemuͤth auß aller ruhe ſetzet.
Alſo wo man von einem andern/ auch boͤßlich/ es ſeye nun an ehre oder gut/ angegriffen und beleidiget worden/ ſo mag man auch/ dafern es ſoviel wehrt/ und nicht davon noch mehr ſorge und unruhe zubefahren iſt/ ordentliche huͤlffe und ſchutz ſuchen/ oder welches in denen dingen/ die ohne uns zu anderem guten untuͤchtig zu machen erduldet werden koͤnnen/ das rathſamſte/ ſolle man es bloß dahin verſchmertzen und ertragen/ nimmermehr aber ſich einige rache vornehmen/ viel weniger außuͤben.
Zwar ſolte man meynen/ dieſes verunruhigte das gemuͤth am allermeiſten/ da man alſo deſſelben außbrechende affecten zuruͤck halten und zaͤhmen muͤſte:
ſo iſts auch nicht ohn/ daß es nicht eben ohne verunruhigung hergehe/ da man ſich dermaſſen gewalt thun muß/ jedoch wo mit anruffung GOttes eine Chriſtliche reſolution gefaſſet wird/ leget ſolcher jaſt deß gemuͤths bald/ und iſt nichts gegen der unruhe der jenigen/ welche ſich von der rache einnehmen laſſen/ und deßroegen tag und nacht mit grimm tichten und trachten/ wie ſie mittel und wege finden/ ihren muth wiederum an dem feinde zu kuͤhlen.
Das aber/ wo man recht acht gibet/ was man daruͤber vor unruhe und verdruß in ſeinem hertzen leidet/ mehr plage iſt/ als was man mit der rache ſelbs dem beleidiger anthun kan: daruͤber aber insgeſamt der edle innerliche friede verſchertzet wird.
Darauß wir dann abſehen koͤnnen/ wie weiß und guͤtig auch dieſe verordnung unſers Heylandes ſeye/ wann er ſeinen Juͤngern alle rache verboten/ und damit gewißlich ihnen keinen ſchaden zuthun begehret/ ſondern vielmehr ſie davon zuruͤcke zeucht/ worinn ſie ihnen ſelbs den groͤſten ſchaden thun wuͤrden: welches wir auch in andern geboten C Hriſti warnehmen koͤnnen/ die ob ſie dem fleiſch und ſeiner freyheit ſehr widerlich vorkommen/ dannoch allemahl zu unſerm beſten gemeynet ſind.
Hierauß folget/ daß auch/ da uns aller orten der frieden mit allen menſchen anbefohlen wird.
Hebr. 12/ 14. Jaget nach dem frieden gegen jederman.
Rom. 12/ 18. Jſt es muͤglich/ ſo viel an euch iſt/ ſo habt mit allen menſchen friede/ dieſer friede mit unſerem naͤchſten ein rechtes mittel deß innern friedens ſowol ſeye/ als der aͤuſſerliche unfriede mit andern/ den innerlichen frieden allerdings ſtoͤhret.
Jm uͤbrigen redet von dieſer gedult/ und dero befoͤrderung zum frieden/ ſehr wol der gottſelige Arnd Wahr.
Chriſtenthum 3/ 9. p. 46.
Um der liebe deß creutzes Chriſti willen ſein creutz williglich tragen/ bringet dem hertzen endlich groſſe freude und friede.
Darum wer in ſeinem außwendigen oder in wendigen creutz gedultig leidet ohne klage/ ob gleich ſein hertz ſehr verwundet wird/ und er leidet das zu liebe den heiligen wunden Chriſti/ demſelben werden ſeine wunden und ſchmertzen innigliche freude bringen Denn wer ſich GOTT alſo im creutz laͤſſet/ deme wird GOtt endlich ſelbs zu troſt und zum friede.
Und dieſer friede iſt ein recht Goͤttlich kleynod und ſuͤſſigkeit/ ſo der inwendige menſch ſchmecket/ von welchem friede niemand ſagen/ oder denſelben verſtehen kan/ dann der ihn ſelbs hat/ und das iſt der friede/ der hoͤher iſt denn alle vernunfft/ Ph l. 4.
§. 20.
Wir haben auch oben auß Matth.
11/ 29. die demuth hoͤren preiſen/ die wir dann als das eilffte mittel deß friedens anſ hen koͤnnen.
Wo hochmuth iſt/ da iſt ſtaͤts unruhe/ und ſind wir nicht leicht mit GOTT oder menſchen zufrieden; jener macht es uns nicht allemal recht/ ſondern wir bilden uns immer ein/ wir ſeyen eines mehrern von GOTT wuͤrdig/ als er uns etwa wiederfahren laͤſſet: dieſe moͤgen uns leicht etwas thun/ daß wir davor halten/ es ſeye uns nicht ehr gnug widerfahren.
Daher ein ſolcher menſch eben deßwegen elend und erbarmens wuͤrdig iſt/ welcher alſo geſinnet/ indem eine jede gebaͤrde deß andern gegen ihm/ oder ein nicht auff die goldwage gelegtes wort/ ihn in den harniſch jagen/ und ſeine ruhe verftoͤhren kan.
Hingegen wer von hertzen demuͤthig iſt/ ſich keiner ehre wuͤrdig achtet/ noch dieſelbe von andern ſuchet/ laͤſſet ſich damit nicht verunruhigen/ ob ihm andere nicht eben mit ehrerbietung zuvor kommen; ja wurckliche ſchimpff betruͤben und verdrieſſen ihn ſo viel weniger/ als weniger er ſich dadurch verletzet achtet: damit bleibet die ſeele in dem frieden/ und ſchmecket deſſen ſuͤſſigkeit/ in dem der hochmuͤtige ſich fort und fort ſelbs quaͤlet.
§. 21.
Hierzu moͤgen wir auch zum zwoͤlfften auß dem vorigen Capitel dieſe beyde mittel widerholen/ gebet und fleiſſige bewahrung/ oder wacht uͤber unſere ſeele.
Wir muͤſſen freylich dieſe gabe ſo wol als alle andere von dem GOTT deß friedens erbeten/ daß dieſer friede unſere hertzen und ſinne bewahre in CHriſto JESU. Philip.
4. daß der HERR alles ſelbs von uns abhalte/ was von uns oder andern unſern frieden verſtoͤhren wolte:
ohne dieſes gebet moͤchte alle unſere ſorge und fleiß der uͤbrigen mittel nicht genugſam ſeyn:
dann dieſer friede eine ſolche zarte ſach iſt/ daß auch eine geringe gemuͤths bewegung denſelben uns zu zerſtoͤhren faͤhig waͤre:
ſo iſt unſer fleiſch ſelbs mehr zur unruhe geneiget/ und feyret auch der Satan nicht/ ſelbs und durch die boͤſe welt/ uns um dieſe edle gabe zubringen/ bey dero genuß ſeine uͤbrige anlaͤuffe ihm bey uns weniger angehen.
Wie nothwendig das gebet zu dieſem frieden ſeye/ ſehen wir auch alſo auß angefuͤhrtem ort/ Philip. 4. da der Apoſtel die verheiſſung deß friedens allein denen gibet/ welche in allen dingen ihre bitte und gebet und flehen mit danckſagung fuͤr GOTT laſſen kund werden. welches fein von unſerm lieben Luthero bemercket wird Tom. 2. Lat 363. a. (auff teutſch damit niemand vermeſſentlich getraue auß ſeinen kraͤfften in widerwaͤrtigkeit zu ſolcher gedult oder friede kommen zu koͤnnen/ oder daß er widerwertigkeiten verachten/ und nichts achten wolte/ oder wie etliche zuſagen pflegen/ daß ſie die ſache GOTT bloß dahin uͤberlaſſen:
ſondern man muß anhalten mit beten/ flehen/ bitten/ danckſagen/ und alſo nicht ſorgen/ im vertrauen/ daß GOTT nahe ſeye.
Dann der Apoſtel gibt keinen den frieden GOttes zum behuͤter ihrer hertzen/ als welche mit gebet und lob GOTT erſtlich bekant worden ſeyen.
Gleichermaſſen will auch das wachen uͤber unſere ſeclen hochnoͤthig ſeyn/ daß man ſtaͤts auff den zuſtand ſeiner ſeele inwendig/ was ſowol vor reitzungẽ deß fleiſches/ als regungen deß geiftes ſich ereignen/ ſo dann außwendig auff die drauß flieſſende wort und wercke/ achtung gebe.
Dann weil der friede ſo leicht durch allerhand anſtoͤſſe deß gewiſſens verſtoͤhret/ nicht aber nachmal ſo leicht wiederum erſetzet werden kan/ ſo iſt vieler behutſamkeit und wachtſamkeit vonnoͤthen:
Ja wo dieſes nicht zu den vorigen mitteln kommet/ moͤchten dieſelbe das jenige nicht außrichten/ was wir darauß vor nutzen haben ſollen/ hingegen gibt ſolches acht geben auff ſich ſelbs den uͤbrigen ihre krafft.
Es kan und ſoll auch hieher wol gezogen werden die unterſuchung deß hertzens/ wie daſſelbige ſich zu allen zeiten/ und was von dieſem frieden darinnen/ ſich befinde: und ſolches ſonderlich in den gelegenheiten/ wanns etwa hart widergehet.
Zum exempel/ daß wir acht geben/ wo wir an den todt gedencken/ oder in eine ploͤtzliche todesgefahr gerathen/ oder uns ſonſten eine ſondere noth anſtoͤſt/ wie es in unſeren hertzen ſtehe/ und wie uns zu muth ſeye/ ob wir nemlich in dem gemuth ruhig bleiben/ oder ob das hertz zappele/ und aller friede zerrinnen wolle.
Da werden wir gewahr werden/ wie ſchwach oder ſtarck wir ſtehen/ und worinnen wir beduͤrffen uns ferner zuſtaͤrcken und Goͤttliche gnade zu ſuchen.
Das vierdte Capitel.
Von den hindernuͤſſen deß innerlichen friedens.
§. 1.
NAchdem wir die beyde arten unſers friedens mit und in GOTT/ ſampt deroſelben befoͤrderungs mitteln beſehen/ wird nicht undienlich ſeyn/ daß wir nun auch etwas von den hindernuͤſſen derſelben handlen: dann obwol das jenige was den mitteln entgegen ſtehet/ ſchon alles als hindernuͤſſen angeſehen werden kan/ ſo ſind doch einige dinge/ welche bequemer vor hindernuͤſſen angefuͤhret/ als dero gegentheil ſo eigentlich den mittelen zugerechnet werden kan: zu dem auch einige ſolche mittel erzehlet worden ſind/ zu dero weiterer erklaͤrung dienlich iſt/ daß das gegentheil hinwider auch unter die hindernuͤſſen gerechnet werde.
Wir ſetzen aber die hindernuͤſſen beyder arten unſers friedens zuſammen/ weil ſie gemeiniglich alle auch beydẽ/ ob zwar eine mehr dieſer/ andere mehr jener art/ entgegen ſind.
§. 2.
So moͤgen wir dann als die erſte hindernuͤß anſehen/ die einbildung/ als muͤſſten alle geiſtliche gnadengaben GOttes/ ſonderlich aber dieſer friede/ ſtaͤts empfindlich in uns ſeyn.
Dann wo wir uns einmal ſolches tieff eingetruckt/ und man nachmal das jenige was man verlangt/ nicht immer bey ſich fuͤhlet/ ſo iſt die angſt ſtracks vorhanden/ daß wir es dann auch nicht haben muͤßten/ in dem wir die Goͤttliche wuͤrckung ſonſten wol bey uns gewahr werden wuͤrden.
Sonderlich entſtehet darauß die anfechtung/ da man den glauben nicht bey ſich/ oder doch nicht in der freudigkeit/ wie wir bey andern ſehen/ und etwa auch an uns zu andern mahlen gewahr worden/ fuͤhlet/ und darauß ſchlieſſen will/ daß man ihn auch nicht habe/ womit leicht aller friede dahin faͤllet/ als der ſich aller auff den glauben gruͤndet.
Dieſer hindernuͤß iſt nun auff unterſchiedliche art zubegegnen.
1. Daß offtmals die natuͤrliche und leibliche leibes beſchaffenheit deß menſchen eine miturſach deß mangels ſolches fuͤhlens ſeyn moͤge:
Wie dann gewiſſe tempetamenten und leibes zuſtaͤnde den menſchen in eine ſtaͤte traurigkeit bringen oder darinnen erhalten/ bey welcher als dann nichts freudiges/ es ſeye geiſtlich oder weltliches/ hafften/ oder zu rechter fuͤhlung kommen will/ ſondern es iſt einẽ traurigen offt alles/ womit man ihn auffrichten will/ gantz zuwider/ und mag ihn eher unwillig als froͤlich machen:
das macht/ daß das hertz mit jenem affect alſo eingenommen/ daß deſſen was ihm entgegen iſt/ nichts hineintringen kan: wie nun bey ſolcher bewandnuß deß gemuͤths leiblich keine freude platz hat/ alſo auch iſt es alsdann natuͤrlicher weiſe alles deſſen in dem geiſtlichen unfaͤhig/ was es ſonſten ſolte erfreuen und auffmuntern: und kan alſo der glaube nicht mit einer das hertz recht vergnuͤgender freudigkeit gefuͤhlet werden.
2. Jſt ferner in obacht zunehmen/ daß uns GOTT ſeine gaben nicht eben allezeit mit einer ſolchen empfindlichkeit zugeben zugeſagt/ ſondern ſeine gewiſſe urſachen habe/ warum er offtmahl ſolche fuͤhlung zuruͤck halte/ da wir aber mit den andern kennzeichen auß den ſruͤchten uns vergnuͤgen ſollen.
§. 3
Sonderlich 3. iſt wol zu mercken/ daß der wahre ſeligmachende glaube viel andere zeugnuͤſſen habe/ als die empfindliche freudigkeit in unſerem hertzen/ dann ob wol dieſelbige/ wo ſie iſt/ billich als ein vortreffliches zeugnuͤß deſſelben angeſehen werden mag/ ſo ſind doch noch andere deſſen eigenſchafften und fruͤchten/ welche nicht weniger gewiſſe zeugnuͤſſen deſſelben ſind/ als die fuͤhlung.
Ja wir muͤſſen uns in dem urtheil von unſerem zuſtand offtmals vielmehr von der fuͤhlung abziehen/ als zu feſt daran uns hefften.
Sintemahlen dieſe uns leicht/ auff beyde ſeiten/ betriegen kan.
Wie vielfaͤltig geſchihet/ daß leute/ welche gleichwol in herꝛſchenden ſuͤnden leben/ und alſo zu dem wahren glauben in ſolchem ſtande untuͤchtig ſind/ nichts deſtoweniger in einer ſtarcken einbildung deß glaubens ſtehen/ und denſelben alſo zu fuͤhlen meynen/ daß ſie daher in die groͤßſte ſicherheit verfallen/ als die ſich nicht außreden laſſen wollen/ daß ſie in dem glauben nicht ſtehen ſolten/ den ſie gar ſtarck in ſich zu empfinden glauben; und deßwegen nicht achten/ obſchon die fruͤchten der heiligung nicht vorhanden ſind.
Hingegen betreugt man ſich auch/ wo man an der empfindung allein hanget/ und auß dero mangel/ wann dannoch die fruͤchten der heiligung vorhanden ſind/ den mangel deß glaubens ſchlieſſen wil.
Da uns doch der liebe Johannes 1. Joh. 3/ 18. 19. u. f. auch in dem ſtand/ da uns unſer hertz verdammt/ und alſo die fuͤhlung deß friedens nicht gegenwaͤrtig iſt/ lehret/ unſere wiedergeburt auß der wahrheit/ auß der redlichen und thaͤtigen liebe deß naͤchſten/ die wir bey uns ſpuͤhren/ ſchlieſſen.
Demnach ſohen wir/ daß die fuͤhlung ſo gar nicht das einige gewiſſe zeugnuͤß ſeye/ daß ſie auch allein nicht genug waͤre/ hingegen weg ſeyn koͤnne.
Alſo haben wir vielmehr auff die jenige fruͤchten und zeugnuͤſſen zu ſehen/ welche allezeit und allein bey dem glauben ſich finden:
Sind dieſe vorhanden/ ſo iſt auch wahrhafftig der glaube da/ ob uns wol die freudigkeit deß troſtes mangelt/ und wir alſo denſelben darinnen nicht fuͤhlen.
Dergleichen fruͤchten ſind nun eine innige liebe zu Gott/ und innerer trieb demſelben treulich zu dienen/ eine freude an der gelegenheit ſolches zu thun/ und auch/ wo wir es gethan haben/ eine betruͤbnuͤß/ daß wir es nicht ſo voͤlligthun koͤnnen/ oder auch/ wo es etwa verſehen worden/ eine freude/ wo wir andere gutes thun ſehen/ dadurch unſeres lieben GOttes name gleichwol/ auch geprieſen wird/ eine behutſamkeit in verwahrung deß gewiſſens/ damit man daſſelbe ja nicht wider Goͤttliche liebe verletzen moͤge/ und was andere zeugnuͤſſen der liebe GOttes ſeyn moͤgen.
Ferner iſt auch die liebe deß naͤchſten/ da ſie wahrhafftig iſt/ ebenfalls eine frucht deß glaubens/ und wie wir auß 1. Joh. 3/ 18. geſehen haben/ unſerer wiedergeburt/ ſonderlich wo uns unſers naͤchſten geiſtliches heyl hertzlich angelegen iſt/ daß wir uͤber deſſen befoͤrderung oder hindernuͤß/ dorten erfreuet/ hier betruͤbet ſeyen/ daß wir vor ihn von grund der ſeelen beten uñ Gottdanckẽ/ daß wir das wenige pfund/ ſo uns der HErr mag gegeben haben/ gern/ wo wir es zu thun vermoͤgen/ zu ſeinem geiſtlichen beſten anwenden/ ſonderlich mit rath/ troſt/ vermahnung/ gern an hand gehen/ und ſo viel an uns iſt/ verlangten/ daß wir uns doch insgeſamt moͤchten zu unſers nebenmenſchen beſtem widmen und heiligen koͤnnen.
Sonderlich iſt die liebe der feinde/ da ſie hertzlich iſt/ ein treffliches zeugnuͤß der neuen geburt/ und daß wir unſerem Himmliſchen Vatter aͤhnlich ſeyen/ welches ohne glauben nicht geſchehen kan:
Wie nicht weniger auff eine andere art auch die liebe der Bruͤder/ dann wie die natuͤrliche blut-liebe der blutsfreundſchafft/ alſo iſt nicht weniger jene ein zeugnuͤß/ auß einem geiſt gebohren zu ſeyn.
Alle dieſe und andere rechte Chriſtliche tugenden ſind zeichen deß glaubens/ worauß ſie entſtehen:
wie nicht weniger die betruͤbnuͤß uͤber die ſuͤnde und ernſtlicher haß dagegen/ von der buſſe zeugen/ dabey der glaube gewiß iſt.
Wo ſich dann dieſe gedachte ſtuͤcke finden/ ſie werden ſich aber wahrhafftig bey allen glaubigen finden/ und finden ſich gemeiniglich bey denen/ welche uͤber den mangel der empfindlichkeit deß glaubens klagen/ in ziemlichem grad) da iſt ſo gewiß der glaube/ als einiges feuer/ kohlen oder heimlicher brand ſeyn muß/ wo man einen rauch auffzugehen ſihet.
Daher/ welche in einer anfechtung ſtehen/ ſich darauß deſſen/ woran ſie ſonſten zweiffeln/ verſichern/ und damit ihr hertz befriedigen koͤnnen.
§. 4.
Wir moͤgen hiezu 4. ſetzen/ daß/ wo ſolche liebe leute etwa recht auff ſich acht geben wollen/ ſie auch von ihrem glauben ſelbſt ein gefuͤhl bey ſich finden werden.
Sie fuͤhlen ja ein hertzliches verlangen nach der gnade GOttes und den guͤtern ihres heyls/ die ſie wahrhafftig allem andern in der gantzen welt vorziehen/ und willig das irꝛdiſche umb jener willen verlaſſen wolten/ wie ſie dann in ſolchem ihrem anfechtungsſtande gemeiniglich nichts ihres zeitlichen freuet/ ja wol alles ein eckel wird/ weil ſie meynen in mangel und gefahr jener guͤter zu ſtehen.
Nun ſolches hochhalten der gnade C Hriſti/ und das daher entſtehende verlangen iſt ein vornehmes ſtuͤck deß glaubens/ ob wol nicht ſo vergnuͤglich als die empfindliche und freudige zuverſicht derſelben guͤter/ die man in ſich zu beſitzen gewahr wird: indeſſen iſts nicht weniger eine Goͤttliche wuͤrckung/ und ſo wol es heiſſet von den glaubigen/ das ihnen geſchihet/ wie ſie geglaubet haben/ und ihr glaube alles erlanget/ ſo heiſſet es nicht weniger von dieſen Matth. 5/ 6. Seligſind/ die da hungert und duͤrſtet nach der gerechtigkeit/ dann ſie ſollen ſatt werden.
Welches nicht geſagt/ noch ſolchem hunger gleiche krafft mit dem glauben zugeſchrieben werden koͤnte/ wo nicht wahrhafftig ein glaube darinnen ſteckte/ und von GOTT davor erkant wuͤrde.
Der gottſelige D. Luͤtkeman. ſagt ſehr wol hievon im Vorgeſchm.
Goͤttl. guͤte.
2/ 13/ 531. Ruchloſe ſuͤnder/ die in ihrer ſicherheit hingehen/ die fuͤhlen offtmahls keinen zorn/ ſolten ſie darumb nicht unter dem zorn ſeyn:
Das muß nicht ſeyn.
Alſo halte auch dafuͤr/ wann eine geaͤngſtigte ſeele hungerig und durſtig iſt nach dem troſt GOttes/ und fuͤhlet in ihr keinen troſt/ ſolte darumb kein troſt fuͤr ſie ſeyn/ oder ſolte ſie keinen frieden haben?
Nicht alſo: Sie ſtehet im frieden mit GOTT/ aber ſie empfindets nicht.
Diß iſt die zeit/ da der glaube probiret wird/ ob er auch recht an GOttes verheiſſungen halten will.
Dann er muß ſich gruͤnden nicht auff unſer fuͤhlen/ ſondern auff GOttes verheiſſen.
So ſehr aber dieſer mangel deß gefuͤhls liebe ſeelen aͤngſten/ und ſo wol den frieden mit GOtt als in GOtt in ihnen ſtoͤhren kan/ da ſie meynen/ daß der glaube bey ihnen nicht ſeye/ ſo ein vortreffliches mittel iſt hingegen zu ihrer beruhigung/ wo ſie gelernet/ daß dieſe geiſtliche wuͤrckungen auch ohne empfindung bey den kindern GOttes ſeyn koͤnnen/ und wahrhafftig ſeyen/ und nachmal auch deß glaubens verſicherung auff gedachte art bey ſich bekom̃en:
da gibet ſich das hertz zu frieden/ und troͤſtet ſich auß GOttes wort deſſen gnade/ ohne ſie zu fuͤhlen:
Darauß als dann auch nicht mehr ſo ſchwehr iſt/ bey andern anſtoͤſſen doch in frieden zu bleiben.
Sie lernen alsdann mehr und mehr wider die vernunfft und fuͤhlen zu glauben/ warten dabey auff die angenehme zeit/ da ſie der HErr offenbahrlicher widerum ſein angeſicht ſehen laſſen wolle/ und ſprechen mit David:
Pſal. 42/ 12. Warumb betruͤbſt du dich meine ſeele/ und biſt ſo unruhig in mir: Harre auff GOTT/ dann ich werde ihm noch dancken/ daß er meines angeſichts huͤlffe/ und mein GOtt iſt.
Auß geſagtem aber mit emander wird zur gnuͤge erhellen/ ob wol ſcheinen ſolte/ daß ohne empfindlichkeit kein frieden ſeyn koͤnte/ daß es doch nichts unmoͤgliches ſeye/ ſondern derſelbe in dem grund der ſeele bleiben moͤge/ da in den aͤuſſerlichen außbruͤchen der unfriede faſt allein geſpuͤhret wird.
§. 5.
Es iſt zum andern eine hindernuͤß deß friedens insgeſamt/ die noch in dem fleiſch wohnende ſuͤnde/ welche durch ihre regung ſich auch bey den widergebohrnen annoch ſtarck weiſet/ ja wuͤtet und tobet/ daß der geiſt offt gnug zuthun hat/ derſelbigen zu widerſtehen.
Ob nun wol ſolches gefuͤhl den frieden mit GOTT nicht allerdings auffhebet/ als welcher/ mit ſeinem grunde dem glauben/ noch ſo lange bleibet/ als man ſich noch gegen ſolchen feind kraͤfftig wehret:
ſo wird doch das gefuͤhl deß friedens ſoviel mehr unterbrochen/ als jener ſuͤnde krafft gefuͤhlet wird.
Daher komt Pauli ſehnliche klag. Rom. 7/ 24. Jch elender menſch/ wer will mich erloͤſen auß dem leibe dieſes todes: die gewißlich nicht ohne unruhe der ſeelen außgeſtoſſen werden kan.
Jedoch richtet ſich eine ſeele/ wann ſie ſich erholet/ wiederum mit Paulo gleichfals auff.
v. 25. Jch dancke GOtt durch JEſum Chriſtum unſern HErꝛn: welcher nemlich mich von ſolcher dienſtbarkeit erloͤſet hat und noch erloͤſet:
So diene ich nun mit dem gemuͤth dem geſetz GOttes/ aber mit dem fleiſch dem geſetz der ſuͤnden.
Dieſes ſolte abermal ein ſchlechter troſt ſcheinen/ und uns der ſeligkeit wenig verſichern:
es folget aber ferner:
So iſt nun nichts verdamliches/ an denen die in Chriſto JEſu ſind/ die nicht nach dem fleiſch wandlen/ ſondern nach dem geiſt.
Dieſer troſt iſt endlich der jenige/ welcher das hertz recht zum frieden bringet.
§. 6.
Die dritte hindernuͤß deß friedens iſt/ das aͤuſſerliche leyden; dieſes verſtoͤhret gemeiniglich/ auffs wenigſte bey denen noch weniger geuͤbten/ den frieden oder die ruhe unſerer ſeele.
Dann/ alle zuͤchtigung/ wann ſie da iſt/ duͤncket ſie uns nicht freude/ ſondern traurigkeit ſeyn/ Hebr. 12/ 11. was aber traurigkeit iſt/ und alſo als etwas uns widriges und boͤſes empfunden wird/ dienet nicht zur ruhe/ ſondern verunruhiget ſolange/ als noch etwas vom fleiſch bey uns uͤbrig iſt/ als welches an das leyden ungern kommet/ weil es der natur zuwider iſt:
Wie nun da das fleiſch die meiſterſchafft hat/ als bey denen unwiedergebohrnen/ ſolche empfindlichkeit deß leydens eine ſolche unruhe wuͤrcket/ die in ungedultige geberden/ worte und wercke offters außbricht/ ſo widerſtehen zwar die glaubige dieſer ihres fleiſches ungedult/ und bereiten ihr hertz zur gedultigen auffnehmung:
aber dieſes gehet nicht ohne ſtreit ab/ welcher auffs wenigſte die empfindlichkeit deß friedens ſolange faſt gar hinwegnimmet.
Wo aber das leyden uͤberſtanden/ oder durch viele erfahrung der innere menſch geſtaͤrcket/ mit weniger gewalt ſeine begierden zaͤhmen kan/ ſo folget/ was der Apoſtel gedachten orts weiter ſaget:
Aber darnach wird ſie geben eine friedſame frucht der gerechtigkeit/ denen die dadurch geuͤbet ſind.
Alſo muß erſtlich Rom. 5/ 4. die gedult erfahrung wuͤrcken/ daß man eine weil geuͤbet worden in gedultigem leiden/ wenn die erfahrung die hoffnung wuͤrcken ſolle/ auff dero das hertz friedlich beruhet.
Ob nun wol vor dieſer erfahrung und uͤbung die meiſte krafft deß uns verunruhigenden fleiſches ſich zeiget/ ſo iſt doch menſchliche ſchwachheit ſo groß/ daß auch offt bey groſſen Heiligen/ und die der HERR lange in ſolcher ſchul geuͤbet hat/ die deßwegen weit darinnen ſolten gekommen ſeyn/ in einigen leiden/ wo ſie ſonderlich ſchwer ſind/ und lang anhalten/ die reitzungen zur ungedult ſich ſtaͤrcker ereignen/ als ſie ſelbs nicht von ſich vermuthet haͤtten/ daher ſie mit betruͤbnuͤß mit ſolchem feind/ der uͤberwunden geſchienen/ gleichſam auffs neue den kampff antreten/ und uͤber unruhe des hertzens klagen muͤſſen/ darauß ſie aber erkennen/ daß ſie der HERR auch damit demuͤtige/ und vor geiſtlicher hoffart bewahre/ da er ſie ihrer ſchwachheit ſo empfindlich gewahr werden laͤſſet/ ſich deſtoweniger jemal auff ſich ſelbs/ ſondern allezeit allein auff deß HERRN gnade zuverlaſſen.
§. 7.
Es kommet aber offt noch eine andere anfechtung dazu/ die da macht/ daß durch das aͤuſſerliche leyden der innerliche friede ſehr zerſtoͤhret werde/ nemlich wo uns dieſe gedancken auffſteigen/ daß ſolches leyden uns ein zeugnuͤß ſeye der goͤttlichen ungnade/ dann wo wir in deß Himmliſchen Vatters huld und gnade ſtuͤnden/ wuͤrde ers uns ja nicht auff dieſe weiſe ergehen laſſen.
Dieſes iſt ein einwurff der vernunfft/ die wo ſie GOTT angefangen etwas zuerkennen/ und weißt/ daß er gnaͤdig und gerecht iſt/ auſſer der Goͤttlichen erlaͤuchtung nicht anders kan/ als ſchlieſſen/ wo dann GOTT eine liebe zutrage/ da laſſe ers ſolchen menſchen wolergehen/ und wuͤrde einen/ den er vor gerecht haͤlt/ mit ſchwerem leyden zubelegen/ ſeiner gerechtigkeit/ ſeiner guͤte aber zuwider ſeyn/ ſo hart mit den jenigen zuverfahren/ welche er liebet.
Daher wir ſehen/ wie nicht nur allein dorten die freunde Jobs auß ſeinen ſchweren leyden geſchloſſen/ er muͤſſe bey GOtt nicht in gnaden ſeyn/ ſondern denſelben mit heucheley ſchwerlich erzuͤrnet haben/ dieweil er einen ſolchen jammerſtand uͤber ihn verhaͤnget/ ſondern wie auch David Pſ. 37. Aſſaph.
Pſalm.
73. Jeremias Cap. 12. uͤber das gluͤck der gottloſen klagen.
Welches alles auß ſolcher einbildung unſrer natuͤrlichen vernunfft/ die Goͤttliche gerechtigkeit und guͤte nach menſchen art urtheilet/ herkommet.
Wo nun dieſe anfechtung auch anfaͤngt ſtarck anzuſetzen/ da iſt das leyden doppelt/ und wie daſſelbe an ſich ſelbs den aͤuſſerlichen menſchen plaget/ ſo beſtreitet hingegen dieſe anfechtung den innern menſchen/ und will uns den glauben umſtoſſen/ welches ohne ſtarcke verunruhigung deß hertzens nicht geſchehen kan.
Hingegen aber laͤßt ſich nicht beſſer kaͤmpffen/ und wiederum das geaͤngſtete hertz befriedigen/ als mit andaͤchtiger betrachtung der beſchaffenheit deß creutzes ſelbſten/ und deß darinnen ſteckenden Goͤttlichen raths/ wie nemlich derſelbe laͤngſten alſo abgefaſſet ſeye/ daß die jenige/ die er hertzlich liebet/ und denen er das reich und erbe beſchieden hat/ durch viele truͤbſal bewaͤhret werden/ und alſo vor der welt das anſehen der von GOTT verſtoſſenen gewinnen muͤſſen.
Daher/ weil ſolches deß Vatters rath uͤber ſeine liebſte kinder iſt/ das leyden deß Goͤttlichen zorns anzeige ja nicht ſeyn kan.
Alſo heiſſets 1. Theſſal.
3/ 3. daß nicht jemand weich wuͤrde in dieſen truͤbſalen.
Denn ihr wiſſet/ daß wir dazu geſetzet ſind.
Paulus und Barnabas Apoſt. Geſch. 14/ 22. ſtaͤrckten die ſeelen der Juͤnger/ und ermahneten ſie/ daß ſie im glauben blieben/ und daß wir durch viel truͤbſal muͤſſen in das reich GOttes gehen.
Hebr. 12/ 5. und ferner heiſſets gar außtruͤcklich:
Mein ſohn/ achte nicht gering die zuͤchtigung deß HERRN/ und verzage nicht/ (achte es nicht vor ein gewiſſes zeugnuͤß der Goͤttlichen ungnade/) wann du von ihm geſtraffet wirſt.
Denn welchen der HERR lieb hat/ den zuͤchtiget er.
Er ſtaͤupet aber einen jeglichen Sohn/ den er auffnimmet.
So ihr die zuͤchtigung erduldet/ ſo erbeut ſich euch GOtt als kindern/ denn wo iſt ein Sohn/ den der Vatter nicht zuͤchtiget:
Seyd ihr aber ohne zuͤchtigung/ welcher ſie alle ſind theilhafftig worden/ ſo ſeyd ihr baſtarte/ und nicht kinder.
Welches uns alles Chriſti eigen exempel lehret/ der da leyden/ und darnach erſt inſeine herrlichkeit eingehen mußte.
Luc. 24/ 26.
Nun iſt uns aber von Chriſto das reich nicht anders beſchieden/ als wie es ihm ſein Vatter beſchieden hat.
Luc. 22/ 29. da ſich alſo das leyden nicht davon abſcheiden laͤſſet.
§. 8.
Ob nun ſchon dieſes bereits genug ſolte ſeyn/ das hertz zufrieden zu ſtellen/ daß es ſich das aͤuſſerliche leyden nicht als ein zeugnuͤß der Goͤttlichen ungnade achte/ ſo wird ſolches noch vielmehr beſtaͤtiget/ wo man dabey gruͤndlich bedencket/ was vor groſſen nutzen unſer innere menſch von ſolchem leyden nach Goͤttlichem rath habe und haben koͤnne.
Ob unſer aͤuſſerlicher menſch verweſet/ (dieſes geſchiehet aber in allerley leyden/ ſo den kraͤfften deß leibes und der ſeele zuſetzen/) ſo wird doch der innerliche von tag zu tag erneuret.
2. Cor. 4/ 16.
Wir haben je unſrem alten Adam/ als unſerem aͤrgſten feind/ laͤngſten den tod geſchworen/ und beſtehet unſere ſtaͤte Chriſten-uͤbung darinn/ daß wir ihn/ das fleiſch/ mit ſeinen luͤſten und begierden creutzigen und toͤdten: nun bey guten tagen erſtarcket er gemeiniglich nicht wenig/ in dem der eigene wille alsdann findet/ worinnen er beruhet; hingegen nach dem das leyden dem eigenen willen immer entgegen/ und ihn mit gewalt bricht/ ſo entgehet dadurch dem alten Adam eine zimliche krafft/ auffs wenigſte werden wir zu ſolcher zeit deſto maͤchtiger ihn zu uͤberwinden: und thut uns alſo GOTT durch das leyden den jenigen dienſt/ welchen einer einem ſchwachen kaͤmpffer/ der dem gegner nicht gewachſen waͤre/ erzeigte/ wenn er dieſem eine maulſchelle gebe/ daß er daumelte/ da er alſo darnach deſto beſſer zuuͤberwinden waͤre.
So iſt das leyden eine art einer artzeney/ damit unterſchiedlichen kranckheiten bey uns geholffen werden kan.
Wer haͤlt es aber vor einen zorn und haß deß medici, da derſelbe in einer hart anſetzenden kranckheit/ eine ob zwar etwa harte/ ſchmertzliche und lange cur mit ihm vornimmet?
Man glaubet ja/ es ſeye ſolches eine frucht ſeiner liebe und vorſorge/ ob es auch biß an glieder abnehmen gehen muͤßte.
Jſt nun dieſes/ warum wolten wir dann das jenige nicht eben ſowol der liebe vielmehr als dem haß GOttes zuſchreiben/ da zwar ſeine artzeney-mittel zimlich ſcharff beiſſen? um ſoviel mehr/ weil wir uns zu ſeiner weißheit deſſen verſehen koͤnnen/ was wir von keinem leiblichen medico hoffen duͤrffen/ ſondern ſehen/ wie manchmal dieſelbe in ihren curen fehlen/ und die patienten mit vergeblichen/ ja offters wie der außgang gibet/ ob ſchon guter meynung/ ſchaͤdlichen artzeneymitteln martern.
Der HERR aber verſtehet wahrhafftig unſere kranckheit/ und wie deroſelben zu helffen/ er thut in den mitteln keinen mißgriff/ und liebet uns dabey ſo zaͤrtlich/ daß er unſerer ſchwachheit wol bewuſt/ nicht ein quintlein leydens mehr auffleget/ auch nicht ein augenblick laͤnger uns darunter ligen laͤſſet/ als ers uns noͤthig zu ſeyn befindet.
Dieſe betrachtungen/ wo ſie recht in das hertz kommen/ vermoͤgen die gewalt jener anfechtung wegen Goͤttlicher ungnade auß dem leyden/ rechtſchaffen zubrechen/ und uns wieder in ruhe zuſetzen.
Es ſind einige wort deß etlichmal bereits angefuͤhrten D. Luͤtkemans wuͤrdig hie geleſen zu werden:
Wie das creutz dich nicht von Gott ſcheiden kan/ alſo auch nit von deiner ruhe/ ſondern befoͤrdert dich vielmehr zur ruhe.
Dann da ſonſt in guten tagen man Gottes leicht vergeſſen kan/ fuͤhret uns das liebe creutz bey der hand wieder zuruͤcke zu GOTT.
Thut truͤbſal und creutz ſowol bey mir/ daß es mein hertz entbloͤſſet von allen dingen/ ſo bleibet nichts uͤbrig als GOtt/ der kan mir nicht genommen werden.
Alsdann lerne ich allein auff GOTT vertrauen.
So bald aber ich mich GOtt in meiner truͤbſal laſſe/ ſobald wird GOtt meiner ſeelen troſt und freude.
Und bald: Wenn GOTT die hoffnung recht pruͤfen will/ muͤſſen alle dinge/ alle gaben entzogen werden/ daß meine ſeele bloß auff GOtt ſtehe Bin ich denn zufrieden/ ſo hab ich gewiß den frieden.
Da hoffe ich/ ob ſchon nichts zuhoffen iſt.
Da ſtehe ich entbloͤſſet von allen dingen/ mit der hoffnung gekroͤnet/ die bringt mir troſt und fried/ und laͤſſet nicht zuſchanden werden.
§. 4.
Eine ſtarcke verſtoͤhrung deß friedens 4. iſt auch die forcht/ nicht beſtaͤndig in dem guten zubleiben.
Wie wir ſo offt hoͤren/ daß gute ſeelen ihres gegenwaͤrtigen znſtandes verſichert ſind/ und den frieden mit GOTT in ſich empfinden/ aber ſie aͤngſtigen ſich allzuſehr/ ob ſie auch werden beſtaͤndig beharren/ und nicht etwa kuͤnfftig/ ſonderlich an dem letſten ende zuruͤck fallen/ dadurch dann alles vorige gute wuͤrde vergebens werden.
Wo dieſe angſt ſtarck anſetzet/ ſo ſetzet ſie die ſeele in groſſe unruhe/ und verſtoͤhret den frieden.
Nun iſt zwahr die ſorge vor die kuͤnfftige beſtaͤndigkeit an ſich ſelbs ſo nothwendig/ als gefaͤhrlich hingegen die ſicherheit iſt/ da man in den tag hinein lebet.
Es bleibet auch an die jenige/ die in gutem ſtande ſtehen/ die Apoſtoliſche vermahnung Philipper.
2/ 12. Schafft daß ihr ſeelig werdet mit forcht und zittern.
Dann GOTT iſts/ der in euch wuͤrcket beyde das wollen/ und das thun/ nach ſeinem wolgefallen.
Alſo ſtehets dann nicht in unſern haͤnden/ und duͤrffen wir es nicht drauff wagen/ die gnade GOttes einigemahl muthwillig zuverſaͤumen/ als die wir ſie allezeit wieder haben moͤchten.
Es heiffet 1. Corinth. 10/ 12. Wer ſich laͤſſet duͤncken/ er ſtehe/ mag wol zuſehen/ daß er nicht falle.
Nochmals 1. Petr. 5/ 8. Seyd nuͤchtern und wachet/ denn euer wiederſacher der Teuffel gehet umher/ wie ein bruͤllender loͤwe/ und ſuchet welchen er verſchlinge/ dem widerſtehet feſt im glauben.
Alſo ſeye es ferne/ daß wir einiges gemuͤth zur ſicherheit verleiten/ und die noͤtige ſorge verbieten wolten/ die darinnen beſtehen ſolle/ daß wir uns fleiſſig vor aller gefahr vorſehen/ da unſere geiſtliche feinde uns um unſer heil bringen/ und von den richtigen wegen GOttes abziehen wollen/ uns von denſelben nicht betriegen zulaſſen/ hingegen in der ordnung zu bleiben/ die uns der HERR vorgeſchrieben/ auch uns darein geſetzet hat/ und in derſelben ſeiner gnaden-wuͤrckung uns hertzlich zuuͤberlaſſen/ dieſelbe aber auch nicht zuverſaͤumen.
Wie aber auß dem jenigen/ daß wir gleichwol fleiſſig vor unſere nahrung arbeiten/ und in ſolcher arbeit maͤſſiglich ſorgen ſollen/ die mißtrauige und aͤngſtliche bauchſorge nicht recht gemacht wird/ ſondern ſuͤnde bleibet; alſo iſt auch ein anderes jene Chriſtliche ſorgfaͤltigkeit vor die bewahrung unſers heils/ daß wir uns fuͤrſehen/ daß wir nicht verliehren/ was wir erarbeitet haben/ ſondern vollen lohn empfahen.
2. Joh. 8. ein anderes die mißtrauige ſorge/ wegen unſerer beſtaͤndigkeit: jene beſtehet mit dem frieden/ und verwahret uns vor ſicherheit/ dieſe aber verſtoͤhret allen frieden/ und ſtehet dem glauben entgegen.
Daher wir deroſelben ſtaͤts entgegen zuſetzen haben/ die treue unſers Himmliſchen Vatters/ welcher uns nicht zu unſerem verderben/ ſondern zu der ſeligkeit alſo beruffen hat/ daß er ſeiner ſeits nichts unterlaſſen will/ was zu unſerer ends-beharrlichkeit noͤthig iſt/ ſind wir dann nun dieſes heiligen vorſatzes/ daß wir auch uns ſeiner gnaden re ierung uͤberlaſſen/ und deroſelben nicht widerſtreben wollen/ befleiſſen uns auch deſſen in der that/ ſo haben wir nicht urſach uns zuverunruhigen/ ſondern alles was unſer fleiſch uns gegen die gewißheit einwerffen mag/ gehet nicht weiter/ als daß es nicht unmuͤglich ſeye/ daß wir das heil wieder verlieren koͤnten/ welches wir auch nicht laͤugnen: aber die Goͤttliche gnade verſichert uns/ daß wir es nicht verliehren werden.
Und dieſes iſt die art zuſchlieſſen/ der Apoſtel.
1. Corinth. 1/ 8. ſagt Pautus:
Welcher auch wird euch feſt behalten biß ans ende/ daß ihr unſtraͤfflich ſeyd auff den tag unſers HErrn JEſu CHriſti.
Woher kan der Apoſtel die Corinthier deſſen verſichern?
Darauß: Denn GOTT iſt treu/ durch welchen ihr beruffen ſeyd/ zur gemeinſchafft ſeines Sohns JEſu Chriſti unſers HERRN.
Alſo muß die treue Gottes dieſes in ſich faſſen/ daß ſie ihrer ſeits alles dazu thun was noͤthig ſeye/ damit wir in der gemeinſchafft bleiben/ dazu ſie uns beruffen hat.
Dann was waͤre dieſes vor eine treue/ da der HERR uns zu der gemeinſchafft ſeines Sohns gebracht/ dabey wol wuͤſte/ daß wir nicht von ſelbſten drinnen bleiben koͤnnen/ und uns doch auch die zum bleiben noͤthige gnade nicht geben wolte/ darauß er aber wol wuͤſte/ daß wir dann abfallen/ und nur deſto ſchwehrer verdamt werden muͤſten?
Eine ſolche treue/ oder vielmehr untreue/ muͤſſen wir uns von GOTT nicht verſehen.
Alſo iſt Paulus eben von den Philippern/ die er mit forcht und zittern ihre ſeligkeit ſchaffen heiſſet/ deſſelbigen in guter zuverſicht/ daß der in ihnen angefangen habe das gute werck/ der werde es auch vollfuͤhren biß an dentag JEſu Chriſti. Philip. 1/ 6. Die urſachſſtecket in den worten ſelbs verborgen/ dann es waͤre wider die weißheit und guͤte GOttes/ etwas wichtiges anfangen/ und es nachmal ſelbs ſtecken laſſen wollen: welches nit leicht ein kluger thut.
Stehet uns nun vor augen/ es gehoͤre gleichwol ein groſſes darzu/ vollkommen zu werden:
ſo bittet nicht nur Paulus 1. Theſſal.
5/ 23.
Er aber der GOTT deß friedens heilige euch durch und durch/ und euer Geiſt gantz/ ſamt der ſeele und leib/ muͤße behalten werden unſtraͤfflich/ auff die zukunfft unſers HErrn JESU CHriſti:
ſondern er thut auch dieſe troͤſt. liche verſicherung v. 24. Getreu iſt er/ der euch ruffet/ welcher wirds auch thun.
Alſo beduͤrfft ihrs nicht zuthun/ die ihr auch dazu viel zuſchwach ſeyd/ ſondern er wird es thun.
Fuͤrchten wir uns vor den verſuchungen/ die uns betreffen moͤgen/ und uns etwa zu ſtarck werden duͤrfften:
ſo ruffet abermal Paulus ſeinen Corinthiern/ (die er dazu gerad vorher vor dem fall gewarnet/) 1. Corinth. 10/ 13. GOtt iſt getreu/ der euch nicht laͤſſet verſuchen uͤber euer vermoͤgen/ ſondern machet/ daß die verſuchung ſo ein ende gewinne/ daß ihrs koͤnnet ertragen.
Dieſe verheiſſungen wol erwogen/ und in das hertz getruckt/ brechen abermal die gewalt dieſer anfechtung/ und bringen den frieden wieder.
§. 10.
Obwol das heilige Wort Gottes in der Schrifft/ das jenige mittel iſt/ darauß der friede CHriſti herkommet/ wie wir auß Joh. 16/ 33. geſehen haben/ nemlich wo damit recht/ und nach der abſicht GOttes/ umgegangen wird/ ſo haben wir hingegen als die fuͤnffte hindernuͤß deſſelben anzuſehen/ die unordentliche und fuͤrwitzige behandlung der H. Schrifft.
Es iſt uns dieſe darzu gegeben/ nicht nur allein daß wir unſere lebens ſchuldigkeit und regeln darauß lernen ſollen/ ſondern daß wir auch unſern glauben darauß erlangen und ſtaͤrcken/ welcher zweck auch gewiß erreichet wird von den jenigen/ welche die Schrifft leſen und hoͤren/ nicht auß fuͤrwitz/ vieles zuwiſſen/ ſich damit ſehen zulaſſen/ und alſo dieſelbe zum mittel ihrer fleiſchlichen abſichten zumachen/ (wobey kein ſegen iſt/) ſondern auß derſelben das liecht zuerlangen/ ſo uns zur erkantnuͤß GOttes und ſeines Sohns noͤthig iſt.
Dann welche dieſes nach Goͤttlicher ordnung ſuchen/ und den HERRN um ſeinen Geiſt anruffen/ die werden zwahr nicht eben alle hohe geheimnuͤſſen gleich begreiffen/ oder die gantze Schrifft verſtehen lernen/ aber ſie werden gleichwol auß denen allerleichteſten und deutlichſten Spruͤchen in dem Goͤttlichen liecht alles das jenige lernen/ was zu ihrer ſeligkeit gehoͤrig iſt/ und alſo eine ruhe in ihrer ſeelen daruͤber befinden.
Wo man aber uͤber das Goͤttliche Wort kommet/ und vergiſſet der Chriſtlichen einfalt und deß rechten zwecks/ ſcrupuliret hingegen darinnen zu viel/ und wil dinge darauß verſtehen/ die nicht nur uͤber den natuͤrlichen verſtand/ ſondern auch uͤber das kindliche maaß der gnaden/ ſo uns nur gegeben iſt/ gehen/ hingegen uns zur heiligkeit nicht nothwendig ſind/ faͤllt man gemeiniglich in dieſe wolverdiente ſtraffe/ daß man nur ſein hertz damit aͤngſtiget und beunruhiget/ alſo den innerlichen frieden in ſich verſtoͤhret.
Moͤchte man zwahr ſagen:
Es ſeye ja die gantze Schrifft von GOTT eingegeben nutz zur lehre/ zur ſtraffe/ zur beſſerung/ zur zuͤchtigung in der gerechtigkeit.
1. Timoth. 3/ 16. Daher wir uns auch dieſelbe gantz zuverſtehen ſollen laſſen angelegen ſeyn:
ſo will ich nicht nur der gantzen Schrifft billich ſolches zeugnuͤß laſſen/ (und wie ſolte etwas unnuͤtzliches von dem Heiligen Geiſt jemal eingegeben ſeyn worden?) ich will auch nicht ſtraffen den gottſeligen fleiß einer jeden ſeelen/ die in der erkantnuß GOttes zu wachfen verlanget/ welche begierde unſerer allgemeinen pflicht gemaͤß iſt/ da ſie verlangte/ alles von GOTT offenbahrte/ mehr und mehr zur verherrlichung Gottes an ſich einzuſehen: aber ich erinnere dieſes allein/ daß jegliche das ihr gegebene maß auch wol pruͤffen/ und ſich nicht weiter erſtrecken ſolle/ als ihr das ziel geſetzet iſt.
Alſo wo ein glaubiges hertz uͤber die Schrifft kommet/ faſſet es ſein vornehmſtes auß den deutlichſten und helleſten Spruͤchen derſelbigen/ darauff es ſeinen glauben gruͤnden/ und ſich damit beruhigen kan: kommen ihm andere Spruͤche vor/ die es nicht gleich begreiffen kan/ ruffet es zwahr den HErrn um mehrere gnade an/ und dencket der ſache in der forcht deß HERRN weiter nach/ dancket auch ſeiner guͤte/ da ſie ihm das verborgen geweſene nunmehr auffſchlieſſet/ wo es aber die ſache noch nicht faſſet/ oder eine meynung darauß flieſſen wolte/ welche ſeinem auß der hellen warheit gefaßten glauben entgegen waͤre/ ſo erkennet es/ das ihm jetzt beſtimmte maaß der gnaden erſtrecke ſich noch ſo weit nicht/ und er faſſe den ſinn deß Heiligen Geiſtes in ſolchen orten nicht/ glaubet indeſſen/ daß auch das darinnen enthaltene/ ſo er noch nicht verſtehet/ die wahrheit ſeye.
Auff eine ſolche art bleibet das hertz in ruhe/ ſtehet in der demuth/ und laͤſſet ihm ſeinen glauben und frieden nicht verſtoͤhren:
Weißt dannoch/ daß auch die jenige ort und reden der Schrifft nicht ohne nutzen ſind/ die es nicht faſſet/ aber ſich erinnert/ daß die Schrifft ein allgemein Buch aller kinder GOttes/ nicht aber um ſeinet willen allein geſchrieben ſeye/ daher andern gern goͤnnet/ daß auch dieſelbe ſolche dinge und weißheit/ welche ihm zu hoch ſind/ in der Schrifft finden/ die ſie nach ihrem hoͤhern maaß nuͤtzlich verſtehen.
§. 11.
Wir haben deſſen ein bekantes exempel/ in der materie von der gnadenwahl/ welche in einfaͤltigen ſpruͤchen der Schrifft ſo deutlich uns vorgeſtellet iſt/ daß eine GOtt-liebende ſeele zu ihrer ſeligkeit gnug darinnen finden/ und ſich zu frieden begeben kan.
Hingegen finden ſich andere ſtellen und ſpruͤche/ welche ſehr hart lauten/ und wo wir ſie nicht recht faſſen koͤnnen/ allerley ſcrupel gegen jenen einfaͤltigen glauben uns machen/ und manche in ſchreckliche unruhe deß gemuͤthes ſetzen/ alſo allen frieden verſtoͤhren.
Da iſt aber/ wo ſolches geſchihet/ die ſchuld der jenigen ſelbſt/ welche das allerdings oder doch ihnen nicht geoffenbahrte wiſſen wollen/ und dinge forſchen/ welche uͤber ihr vermoͤgen ſind:
Vielmehr ſolten ſie bey einer einfaͤltigen wahrheit feſt ſtehen bleiben/ in der furcht deß HERRN bedencken/ ob ſie die andere orte damit vergleichen koͤnnen; wo ihnen aber ſolches zu ſchwehr faͤllet/ glauben/ es ſeye dannoch alles Goͤttliche wort wahr/ und keines dem andern entgegen/ von mir hingegen werde nicht erfordert/ daß ich in allen ſtuͤcken daſſelbe von allen einwuͤrffen deutlich muͤſſe retten koͤnnen/ da mirs nicht gegeben iſt/ wol aber/ daß ich alles annehmen/ und heilig glauben ſolle.
Damit behaͤlt GOTT ſeine ehre/ es bleibet der glaube von Goͤttlicher liebe/ guͤte/ treue/ wahrheit und barmhertzigkeit/ ſamt daher entſtehendem frieden/ in meinem hertzen unumbgeſtoſſen/ und ruffen wir uͤber die nebens-dinge/ die wir nicht gnug faſſen und erklaͤhren koͤnnen/ mit Paulo auß Rom. 11/ 33. O welch eine tieffe deß reichthums beyde der weißheit und erkaͤntnuͤß GOttes:
Wie gar unbegreifflich ſind ſeine gerichte/ und unerforſchlich ſeine wege:
So ſehen wir auß allem/ daß der rechte gebrauch Goͤttlichen worts friede bringe/ geſchihet das gegentheil/ ſo iſts deſſen mißbrauch.
§. 12
Dieſen bereits erzehlten moͤgen wir noch eine ſechſte hindernuͤß beyſetzen/ die da iſt die unwiſſenheit Goͤttlichen willens/ was wir zu thun haben/ ſonderlich in mittel-dingen.
Wo wir im gewiſſen verſichert ſind/ dieſes und jenes/ was wir thun oder thun wollen/ ſeye GOtt gefaͤllig/ ſo bleibet das hertz in ruhe:
Jſt aber zweiffel da/ ſo verunruhiget ſolcher/ und ob man daruͤber eine ſache thut/ wird der frieden deſtomehr verſtoͤhret.
Ja/ welcher in den jenigen dingen/ die gantz frey ſind/ er aber etwas gewiſſes vor ſuͤnde haͤlt/ ohnerachtet deſſelben es gleichwol thut/ verliehret nicht nur den frieden mit GOtt/ durch die verletzung ſeines gewiſſens/ ſondern er mag wol gar den frieden GOttes mit ſich verliehren: wie Paulus uns lehret Rom 14/ 23. Wer aber daruͤber zweiffelt/ und iſſet doch/ der iſt verdamt/ dann es gehet nit auß dem glauben.
Daher er dieſe wichtige lehre gibet/ v. 5. Ein jeglicher ſeye in ſeiner meynung gewiß.
Welches eben das mittel gegẽ dieſe hindernuͤß iſt/ daß man nemlich ſich trachte auß Goͤttlichem worte gewiß zu machen/ was in dieſem und jenem ſtuͤck ſein wille an uns ſeye/ was uns geboten/ was verboten/ was frey gelaſſen ſeye:
Das erſte mit eyffer zu thun/ das andere ſorgfaͤltig zu laſſen/ in dem dritten uns allemahl darnach zu richten/ wie es die liebe mag erfodern/ und zu jederzeit die umbſtaͤnde an hand geben.
Auf ſolche art/ und wo wir alsdann ſolcher unſerer freyheit uns weißlich gebrauchen/ ſo wird der friede nicht verſtoͤhret/ ſondern erhalten.
Welches auch die urſach iſt/ daß man der gewiſſen zu ſchohnen/ ſolche von GOTT freygelaſſene mittel-dinge nicht leicht mit menſchlichen geboten verbieten/ oder mit allerhand ordnungen zu ſehr einſchrencken ſolle/ als welches der weg iſt/ viele gewiſſen zu verunruhigen.
Weßwegen wir ſehen/ wie der liebe Apoſtel Paulus/ ob er wol den Corinthiern auß gewiſſen urſachen den eheſtand ziemlich mißrathet/ dannoch außtruͤcklich bedinget 1. Cor. 7/ 35.
Solches ſage ich zu eurem nutz/ nicht daß ich euch einen ſtrick an den halß werffe.
Wie er auch in ſolcher materie deutlich einen unterſcheid machet unter dem/ was deß HErrn befehl/ und ſeine gute meynung und rath ſey.
v. 6. 10. 25. 40.
Welcher regel/ wo allezeit nachmahl in der Kirche nachgefolget worden/ nicht ſo viel verwirrungen der gewiſſen wuͤrden gefolget ſeyn.
Gleiche urſach wird es auch geweſen ſeyn/ darauß dieſe worte Jacobi auff dem Concilio zu Jeruſalem herkommen/ Ap. Geſch. 15/ 16. Darumb beſchlieſſe ich/ daß man denen/ ſo auß den Heyden zu GOtt ſich bekehren/ nicht unruhe mache/ und alſo ihre gewiſſen beſchwehre.
Das fuͤnffte Capitel.
Von vortrefflichkeit dieſes friedens und deſſen erkantnuß.
§. 1.
WIr wollen noch zum ſchluß zuletzt kuͤrtzlich betrachten/ wie vortrefflich dieſer Goͤttliche friede/ und alſo an deſſen erkantnuß viel gelegen/ deßwegen die dahin anwendende muͤhe nicht uͤbel angewendet ſeye. 1. Jſt derſelbe ein vornehmes ſtuͤck deß reiches CHriſti.
Rom. 14/ 17.
Das reich Chriſti iſt nicht eſſen und trincken/ ſondern gerechtigkeit/ friede und freude in dem Heiligen Geiſt.
Was nun zu dieſem reich gehoͤret/ dazu wir beruffen ſind/ das kan je nicht gering geachtet werden:
weil uns auch unſer Heyland um die zukunfft ſeines reichs/ und alſo auch dieſes ſtuͤcks deſſelben zubitten gelehret hat.
Sind wir dann als glaubige auß der obrigkeit der finſternuͤß errettet/ und in ſein reich verſetzet/ Col. 1. ſo ſollen wir deſſelben und aller ſeiner guͤter billich theilhafftig werden: deßwegen ziehmet ſichs auch/ daß wir wiſſen und verſtehen/ was ſolcher friede ſeye/ und was wir vor ein unſchaͤtzbares gut an demſelben beſitzen.
Wie wir ja dem HERRN davor nicht hertzlich dancken koͤnten/ von dem wir die nothdurfft nicht wiſſen.
So dienet es auch zu ehren deß reichs Chriſti/ daß daſſelbe ſeye und erkannt werde/ als ein reich deß friedens/ darinnen nicht lauter elend anzutreffen/ wie die vernunfft davon urtheilet/ ſondern warhafftiger friede/ aber ein friede der art ſeines reichs/ welches geiſtlich iſt/ gemaͤß/ darinn die jenige/ ſo zu ihm kommen/ ruhe finden vor ihre ſeelen/ Matth. 11. davon er auch friedefuͤrſt heiſſet.
Eſa. 9. und Koͤnig deß friedens Hebr. 7/ 2. Wer alſo dieſen frieden ruͤhmet und hochſchaͤtzet/ der thut damit die groͤſte ehre dieſem Koͤnig an.
Der theure lehrer D. Luͤtkeman. fuͤhret auch hiezu an den Spruch Eſa. 11/ 10.
Seine ruhe wird ehre ſeyn.
Und erklaͤrets alſo:
Nemlich es wird eine uͤberauß ſelige herꝛliche ruhe ſeyn.
CHriſtus wird damit ehre einlegen.
Die ehre der ſeelen die in Chriſto ruhet/ iſt fuͤr Gott und allen heiligen Engeln viel groͤſſer als der welt herꝛlichkeit/ und uͤbertrifft alle Koͤnigliche Majeſtaͤt.
CHriſti ruhe muß ehre ſeyn.
Der mehrmalig angeſuͤhrte Stephan.
Prætorius nennet ihn auch fein Chriſti Teſtament:
Ein friedſam hertz iſt das Teſtament JEſu Chriſti/ welches er den ſeinen auff erden gelaſſen hat.
Wie er ſpricht Johan. 14/ 27.
Meinen frieden laſſe ich euch/ nemlich zum Schatz und Teſtament/ dabey ihr meiner gedencken ſollet.
Denn ich weiß euch nichts hoͤhers noch beſſers zugeben Dieſer friede iſt der ſcopus geweſen/ welchen Chriſtus in ſeinem gantzen officio angeſehen/ wie Eſaias Cap. 35. ſpricht:
Die ſtraff ligt auff ihm/ damit wir friede haͤtten.
Und iſt dazu unſer beruff/ dazu wir beruffen ſind/ ſpricht Paulus.
Denn es iſt GOttes ernſter wille/ daß wir nicht im unfriede ſondern im friede leben/ und ihm ohne forcht und ſorge dienen ſollen unſer lebenlang/ in heiligkeit und gerechtigkeit/ die ihm gefaͤllig iſt.
§. 2.
Es dienet zum preiß dieſes Goͤttlichen friedens 2. daß mit demſelben die geiſtliche freude ins gemein vereinbart iſt/ wie wir auß Rom. 14/ 1. geſehen/ da friede und freude in dem Heiligen Geiſt beyſammen ſtehen/ und ſie auch beyde Galatern am 5/22. unter die fruͤchten deß Geiſtes gezehlet werden.
Wo die ſeele in unfriede und unruhe ſtehet/ da mangelts an betruͤbnuͤß nicht/ hingegen bringet dieſer friede eine wahrhafftige freude mit ſich/ welche ſoviel reiner und durchtringender iſt/ als die urſach derſelben geiſtlich und einer rechtſchaffenen freude wol wuͤrdig iſt.
§. 3.
Hierauß folget 3. daß alſo dieſer friede die vornehmſte erleichterung dieſes menſchlichen elends/ in dem der menſch immer im ſtreit ſeyn muß/ zu erkennen ſeye.
Lebet man in der welt in frieden/ ſo leidet man andere ungemach leicht/ und iſt mit dem frieden vergnuͤgt/ wie viel mehr dann ſoll uns dieſer friede angenehm ſeyn/ und uns die uͤbrige laſt/ die uns darinnen obligt/ weil wir im ſtaͤten kampff mit dem teuffel/ welt und eigenem fleiſch ſtehen/ und gleichſam zu felde ligen muͤſſen/ verſuͤſſen?
Ja dieſer friede iſt billich uns deſto lieber/ und denckẽ wir an denſell en ſoviel vergnuͤglicher/ dieweil es faſt der einige iſt/ deſſen wir uns in dieſer grundſuppe der welt/ darinnen ſonſten alles wiedereinander iſt/ und aller friede von der erde weggenommen zuſeyn ſcheinet/ verſichern koͤnnen/ und welcher ſo tieff in unſerm hertzensgrund wohnet/ daß ihn keine feindliche macht mit gewalt uns zu nehmen vermag.
§. 4.
Hier zu gehoͤret 4. daß er unſer hertz und ſinne bewahret in Chriſto JEſu/ wie der Apoſtel redet Phil. 4/ 7.
Er bewahret ſie/ als gleichſam mit einer ſtarcken garniſon und beſatzung/ wie dergleichen auch 1. Petr. 1/ 5. Goͤttlicher macht zugeſchrieben wird/ welche uns durch den glauben bewahre zur ſeeligkeit.
Von dieſem Spruͤchlein redet unſer lieber Lutherus nach ſeiner manier ſehr wohl: Tom. II. Lat. f. 163. (ſo ich zwahr nur uͤberſetzt Teutſch hieher uͤbertrage/)
Der weißt den weg deß friedens/ welcher uͤber alle vernunfft iſt/ der beyderſeits gleich geſinnet bleibet/ daß er wo ihm reichthum zufaͤllet/ das hertz nit daran haͤnget/ und nicht abweichet/ wo die zeit deß krieges kommet.
Und darnach: Die gottloſen/ weil ſie den glauben nicht haben/ muͤſſen wo es uͤbel hergehet/ auff dem ſand ſtehen/ darauß folget/ wie es mit dem ihrigen gehet oder faͤlt/ ſo reiſſet es ſie mit.
Darum finden ſie keinen frieden/ weil ſie ihn in dengeſchoͤpffen ſuchen/ weil dieſe auß ihrer natur nicht beſtehen moͤgen.
Und noch nachtruͤcklicher/ Kirchen-Poſtill Wintertheil. f. 17. b. u. f. Spricht jemand/ wann ich verfolget wuͤrde/ werde ich dieweil muͤde/ und wuͤſte: Paulus ſpricht:
Nicht/ der friede GOttes wird dich bewahren: dieſer friede Gottes iſt nicht zu verſtehen von dem friede/ damit GOTT bey ihm ſelbs ſtille und zufrieden iſt/ ſondern den er uns gibt ins hertz/ daß wir zufrieden ſind.
(Gleich wie das Wort GOTTES heiſſet/ daß wir auß ihm reden/ hoͤren und glauben.)
Es iſt GOttes gabe/ darum heiſſets/ ſein friede: auch darum daß er mit GOtt friede machet/ ob wir wol bey den menſchen unfriede haben.
Derſelbige ſpricht er/ iſt hoͤher/ denn alle ſinn/ vernunfft und verſtaͤndnuͤß.
Das muſtu nicht alſo verſtehen/ daß ihn niemand fuͤhlen noch empfinden moͤge/ dann ſollen wir mit GOTT friede haben/ ſo muͤſſen wirs je fuͤhlen im hertzen und im gewiſſen:
wie koͤnte ſonſt unſer hertz und ſinn bewahret werden durch ihn: Sondern alſo ſoltu es verſtehen/ wann truͤbſal und widerwaͤrtigkeit komt uͤber die/ ſo nicht wiſſen mit gebet zu Gott zu fliehen/ und ſorgfaͤltig ſind/ ſo fahren ſie zu/ und ſuchen auch friede/ aber nur den die vernunfft begreifft und erlanget.
Die vernunfft aber weißt von keinem frieden/ denn von deme/ wann das uͤbel auffhoͤret.
Dieſer friede ſchwebet nicht uͤber vernunfft/ ſondern iſt ihr gemaͤß: darum toben und ſtreben ſie auch der vernunfft nach/ biß daß ſie denſelbigen frieden durch abthun deß uͤbels erlangen/ es ſeye mit gewalt oder mit liſt: alſo wer eine wunde hat/ verſtehet und ſuchet die geſundheit.
Aber die an GOtt ſich freuen/ laſſen ihnen benuͤgen/ daß ſie mit GOtt friede haben: bleiben maͤnnlich in truͤbſal/ begehren nicht den frieden/ den die vernunfft ſtimmet/ nemlich deß uͤbels auffhoͤren/ ſondern ſtehen feſt/ und warten der inwendigen ſtaͤrcke durch den glauben/ fragen nichts darnach/ ob das uͤbel kurtz/ lang/ zeitlich oder ewig ſey und bleibe/ laſſens GOTT walten immerhin/ wollen nicht wiſſen/ wann/ wie/ wo und durch welchen.
Darum thut ihnen GOTT auch wieder die gnade/ und ſchaffet ihrem uͤbel ein ſolch end/ mit ſo groſſem vortheil/ daß kein menſch haͤtte koͤnnen gedencken und wuͤnſchen.
Sihe das heißt der friede deß creutzes/ der friede GOttes/ der friede deß gewiſſens/ der Chriſtliche friede.
Der machet/ daß der menſch auch außwendig ſtille/ und mit jederman zufrieden iſt/ und niemand verunruhiget.
Denn das begreifft noch thut keine vernunfft/ daß ein menſch ſolt unter dem creutz luſt/ unter dem unfriede friede haben.
Es iſt ein GOttes werck/ das niemand bekant iſt/ denn dem/ der es erfahren hat: davon auch droben geſagt iſt.
Rom. 15. GOTT der hoffnung erfuͤlle euch mit aller freude und frieden im glauben/ daß er da nennet friede im glauben/ daß nennet er hie frieden GOttes.
So zeiget S. Paulus damit an/ daß wer ſich in GOTT freuen und gelindlich leben will/ dem wird der Teuffel ein creutz aufftreiben/ daß er ihn von der meynung jage/ und wende ſein hertz um.
Darum muͤſſe er dagegen geruͤſtet ſeyn/ daß er ſeinen frieden dahin ſtelle/ da ihn der Teuffel nicht erlangen kan/ nemlich in GOTT/ und muß nicht dencken/ wie er deß loß werde/ daß der Teuffel auff ihn treibet/ ſondern muß ihn laſſen ſeinen muthwillen uͤben/ ſo lange biß GOTT ſelbs komme/ und machts ein ende.
So wird ſein hertz/ ſinn und meynung bewahrt und erhalten im friede.
Dann auch die gedult nicht moͤchte die laͤnge beſtehen/ wo das hertz nicht uͤber ſich ſelbs im hoͤhern friede beſtuͤnde/ und ließ ihm benuͤgen/ daß es mit GOTT friede hat.
Hertz und ſinn ſoll hie nicht verſtanden werden/ von natuͤrlichen willen und verſtaͤndnuß/ ſondern wie ſie S. Paulus ſelbs deutet/ hertz und ſinne in CHriſto JEſu/ das iſt den willen und verſtand/ den er in Chriſto/ und von Chriſto/ und unter Chriſto hat und fuͤhret/ das iſt der glaube und liebe mit allem ihren weſen/ wie der geſinnet und geneiget iſt gegen GOTT und den menſchen/ das iſt nichts anders/ denn daß er auß hertzen GOtt vertrauet und liebet/ und geneiget iſt mit hertz und ſinn/ zu thun GOTT und den naͤchſten/ was und mehr er kan.
Solchen ſinn und hertz ſuchet der Teuffel/ mit furcht/ ſchrecken/ todt und allem ungluͤck abzuwenden/ und menſchen ding auffrichten/ daß der menſch troſt und huͤlffe bey ſich ſelbs und bey den menſchen ſuche/ ſo iſt er dann ſchon von GOtt auff ſeine eigene ſorge gefallen.
§. 5.
Es iſt die treffliche krafft deß Geiftes/ die in dieſen theuren Lehrer von GOtt geleget worden/ auch die materie ſelbs/ wol wuͤrdig/ daß wir auch noch andere ſeine gedancken uͤber dieſen ort anfuͤhren:
Er redet aber Tom. 1. epiſt. 19. a. b. (ins Teutſch verſetzt) alſo: Du ſucheſt zwahr frieden/ und ſtrebeſt nach demſelbigen/ aber nicht in rechter ordnung.
Denn du ſucheſt ihn/ wie ihn die welt gibet/ nicht wie CHriſtus.
Weiſtu nicht/ daß GOtt deßwegen wunderbarlich iſt in ſeinem volck/ daß er ſeinen frieden geſetzt hat mitten in den unfrieden/ das iſt aller anfechtungen/ wie er ſagt/ herꝛſche mitten unter deinen feinden Pſalm.
110. Alſo hat nicht der jenige friede/ welchen niemand verunruhiget/ denn das iſt welt-friede/ ſondern der jenige/ den alle und alles beunruhiget/ er aber alles mit groſſen freuden geruhig uͤbertraͤget.
Du ſagſt mit Jſrael/ friede/ friede/ und iſt kein friede.
Sage du vielmehr mit Chriſto/ creutz/ creutz/ und iſt alsdann kein creutz.
Dann ſobald hoͤret das creutz auff ein creutz zu ſeyn/ alsbald du froͤlich ſprechen wirſt/ ach geſegnetes creutz/ kein holtz iſt dir gleich.
Und wiederum:
Das heiſt der friede deß HERRN/ der alle ſinne uͤbertrifft/ das iſt nicht gefuͤhlet noch empfunden wird/ noch gedacht werden kan.
Aller gedancken kan ihn nicht ſehen noch verſtehen/ als wer das creutz gern duldet/ in allem was er angefochten fuͤhlet/ gedencket/ verſtehet.
Der erfaͤhret nachmal ſolchen frieden.
Dann er ſetzet allen unſern ſinn/ wercke und gedancken unter dieſen frieden/ und hat ihn an das creutz gehefftet/ das iſt/ an viele unruhe und betruͤbnuſſen.
Darum iſts ein friede uͤber alle ſinn und alles/ was wir gedencken und wuͤnſchen/ nemlich unvergleichlich beſſer.
Dieſen ſuche/ ſo wirſtu ihn finden/ als wo du die betruͤbnuß mit freuden auffnimmeſt/ als ſonderliche heiligthum/ und den frieden nicht nach deiner meynung und ſinn ſucheſt und wehleſt.
Wir ſetzen endlich hinzu die wort deß lieben Mannes uͤber Coloſſ. 3/ 15.
Der friede GOttes regiere in euren hertzen.
Daruber die randgloſſe lautet:
Das iſt/ er ſeye meiſter/ und erhalte euch in allen anfechtungen/ daß ihr nicht murret wider GOTT/ ſondern auff GOtt trotzen moͤget/ nach dem was Chriſtus ſaget Johan. 16/ 33. in der welt habt ihr angſt/ in mir friede.
(Mit deme deſſen fleiſſiger Diſcipul Prætorius uͤberein komt/ da er euch dieſe wort alſo erklaͤret:
Der friede GOttes habe euer hertz gantz inne/ und er ſetze ſich mitten darein/ wie ein Großfuͤrſt/ und herrſche darinn/ und laſſe keinen unfried zu euch einkommen.)
Anderswo ſchreibet Lutherus auff dieſe weiſe.
Kirchenpoſt. Winterth. f. 267. b. Er ſpricht/ der friede Gottes ſolle regieren/ und die oberhand haben in unſern hertzen/ als ſolt er ſagen/ will der friede deß fleiſches und der welt nicht bleiben/ und muͤſſet aͤuſſerlich ſehen und hoͤren/ daß zur uneinigkeit und unfrieden reichet/ wolan/ ſo laſt doch euer hertz in GOTT friede haben Der friede in GOTT iſt der friede/ zu dem wir durchs Evangelium beruffen ſind/ und nicht der welt/ fleiſch oder teuffels friede/ ſondern er ſchwebet uͤber alle ſinnen/ und bleibet auch ſtille/ nicht allein zur zeit deß friedens/ ſondern auch wann die ſuͤnd/ tod/ teuffel/ fleiſch/ welt und alles ungluͤck toben.
§. 6.
Es ſind noch einige wort des geiſtreichen P. Egardi uͤber Philip. 4/ 7. (Tom. I. pag. 43.) wuͤrdig hie geleſen zu werden:
Daß man im Chriſtenthum wachſe und ſtehen bleibe/ muß der friede GOttes im hertzen herrſchen/ denn das reich Gottes im menſchen iſt nicht anders denn fried und freud im Heiligen Geiſt/ Rom. 14/ 17.
Wie kan die ſeele in GOTT zunehmen/ die in der unruhe ſtehet/ und GOttes gnade nicht empfindet: Derhalben ſo wuͤnſchet der Apoſtel den Philippern/ daß der friede Gottes ihre hertzen und ſinne in CHriſto JEſu bewahre.
Der friede Gottes iſt eine liebliche empfindung der gnade GOttes/ oder eine geiſtliche ruhe der ſeelen in GOTT/ wann ſie in GOTT/ deſſen gnade ſie in Chriſto ſchmecket/ ſtille iſt/ und an ihm und ſeiner gnade und liebe/ die ihre freude iſt/ ein genuͤge hat/ und teuffel und welt nicht fuͤrchtet.
Davon ſagt David Pſalm.
116/ 7. Sey nun wieder zufrieden meine ſeele/ denn der HERR thut dir guts.
Die ſeele kan in keinen dingen ruhen und ſtille ſeyn/ ohne allein in GOTT/ welcher iſt das ewige/ hoͤchſte/ unwandelbare/ einfaltige und vollkommene gut und alles gut.
Creatur iſt nichtig und vergaͤnglich/ unbeſtaͤndig und wandelbar/ darum findet die ſeele darinnen keine ruhe/ denn ſie muß einen gewiſſen grund haben/ darauff ſie baue.
Derohalben ſo iſt alleine GOTT/ der allezeit bleibet/ das er iſt/ und deß jahre kein ende haben/ ſondern immer bleiben/ der ſeelen wahre ruhe und ſabbath.
Pſal. 102/ 28.
Seine gnade/ liebe und barmhertzigkeit iſt der ſeelen ſuͤſſer troſt/ krafft und leben Es iſt aber der friede GOttes oder ſeelen ruhe hoͤher denn alle vernunfft/ denn er iſt geiſtlich und verborgen im hertzen.
Vernunfft aber iſt fleiſch/ daß ſie die hohen himmliſchen und geiſtlichen ſachen nicht kan faſſen und begreiffen/ J. Corinth. 2/ 14.
Der geiſt kan nicht vom fleiſch/ ſondern vom geiſt erkannt werden.
Vernunfft verſtehet nicht die wuͤrckung GOttes in der ſeelen/ und die liebliche gemeinſchafft mit GOTT/ welcher der ſeelen ſich mittheilet/ ſich ihrer auffs lieblichſte offenbahret/ und mit ihr ein heimlich geſpraͤch uͤber alle vernunfft und verſtand hat.
Johann. 14/ 21. Darnach vernunfft kan GOTT nicht ſehen und finden an ſeiner heiligen verborgenen ſtaͤtte/ und auff ſeinem ſtul wegen ihrer grobheit.
Wenn ein heiliger und goͤttlicher menſch ſich von ihm ſelbs und allen creaturen in das wahre lautere liecht Gottes kehret/ und darinn bleibet/ ſo weißt er auch von keinem andern dinge/ denn von GOTT/ denn er ſtehet in der abgeſcheidenheit/ darinn nichts denn GOTT geſehen wird.
Wenn er aber wieder zu ihm ſelber komt/ zu wuͤrckung der vernunfft/ ſo weißt darvon vernunfft nichts/ denn dieſer goͤttliche zug iſt ihr unbegreifflich.
GOTT iſt ein liecht/ und wird im liecht geſehen/ 1. Johan. 5. Vernunfft aber iſt in geiſtlichen ſachen finſternuͤß.
Da der Apoſtel Paulus war in den dritten himmel entzucket/ und ſeiner ſelbs und aller creaturen hatte vergeſſen/ kam er zur beſchauunge Goͤttlicher heimlichkeit.
Da er aber wieder zu ihm ſelbs kam/ zu uͤbung der vernunfft/ konte er nicht ſagen/ was er geſehen hatte/ denn es war uͤber alle vernunfft.
Darum ſagt er/ daß er habe gehoͤrt/ unaußſprechliche wort/ die kein menſch kan ſagen 2 Corinth. 12/ 4. Weil dann der friede GOttes iſt uͤber alle vernunfft/ ſo weiß und verſtehet auch kein fleiſchlicher menſch und weltkind/ was dieſer edle friede Gottes ſeye/ wie ſuͤß und kraͤfftig er ſeye.
Wo GOtt nicht in Chriſto wohnet/ da iſt auch der friede Gottes nicht.
GOTT aber wohnet nicht nach gnade in einem fleiſchlichen menſchen/ ſondern in einer glaubigen und frommen ſeelen/ welche allein dieſen frieden Gottes empfindet und ſchmecket.
Vernunfft iſt eine feindſchafft wider GOTT/ denn ſie iſt fleiſchlich.
Wie kan aber in der feindſchafft friede gefunden werden.
Vernunfft laͤugnet/ daß friede mit GOTT ſeye/ denn ſie ſiehet auff das aͤuſſere/ und kennet Gottes hertz in CHriſto nicht.
Darnach weil der friede Gottes iſt uͤber alle vernunfft/ ſo kan niemand deſſelbigen theilhafftig werden/ es ſeye dann/ daß er laſſe ſinn/ vernunfft und vernuͤnfftige wuͤrckung/ und alles was vernunfft begreiffen und erkennen kan/ und komme zur vereinigung mit GOTT im glauben.
Denn ſo lange der menſch folget ſeiner vernunfft/ und nicht auß derſelbigen tritt in den einfaͤltigen glauben/ ſo lange wird er nichts vom friede Gottes in ſeinem hertzen haben.
Der friede Gottes aber/ der uͤber alle vernunfft iſt/ iſt deß hertzens krafft/ ſtaͤrcke/ liecht und leben.
Denn der Apoſtel wuͤnſchet/ daß der friede Gottes der Philipper hertz und ſinne in CHriſto JEſu bewahre.
So das hertz durch den frieden Gottes in Chriſto erquicket und geſtaͤrcket wird/ ſo kan es nicht erhalten und bewahret werden:
denn es hat allenthalben anſtoͤſſe/ von innen und von auſſen/ vom teuffel und welt/ und kan nicht durch ſich ſelbs ohne Gottes gnaden beſtehen Johan. 16/ 33. Jn der welt/ ſagt Chriſtus/ habt ihr angſt/ aber in mir friede.
Wer an JEſum Chriſtum glaubet/ der hat den frieden Gottes/ welcher iſt das hoͤchſte gut deß menſchen/ und wahre ſeligkeit Ohne dieſen frieden iſt der menſch lebendig todt/ und in der hoͤlle.
Was kan elenders ſeyn/ denn mit GOTT nicht friede haben in Chriſto/ oder den frieden Gottes in Chriſto im hertzen nicht empfinden:
Was iſt aller aͤuſſerlicher leiblicher friede der welt/ wenn nicht iſt dieſer innere geiſtliche friede in CHriſto:
Jener gehoͤret in das zeitliche leben/ und vergehet mit derzeit: dieſer aber gehoͤret in das ewige leben/ und bleibet in ewigkeit.
Der innere geiſtliche friede kan ſeyn/ ob kein aͤuſſerlicher friede iſt/ oder ob angſt/ noth/ truͤbſal/ armuth/ verfolgung iſt.
Friede iſt im unfriede/ ruhe in der unruhe.
Hiemit haben wir dieſen vortrefflichen Lehrer auff eine hohe art von dem frieden redende gehoͤret/ und zu glauben/ daß auch ſolches die wahrheit ſeye:
nur daß noch zu mercken iſt/ daß er eigenlich von einem hohen grad/ und dem ſtande der empfindlichkeit rede:
da hingegen andere angefochtene ſeelen ſich darauß keinen anſtoß machen doͤrffen/ ſondern was c. 4. §. 2. u. f. gelehrt worden/ zubehalten haben.
§. 7.
So iſt alſo das jenige ja vortrefflich/ wodurch unſere ſinne und hertzen bewahret werden: hiezu ſetzen wir 5. daß auch dieſer friede mit und in GOTT eine urſach und ſtattliche befoͤrderung ſeye/ deß friedens mit den menſchen.
Je groͤſſer nun auch dieſes gut/ und wol eines der allertheureſten iſt/ unter denen/ welche wir in dieſer zeit haben/ ſo viel wuͤrdiger iſt der jenige friede/ der daſſelbe auch befoͤrdert.
Es geſchiehet aber auff dieſe weiſe.
Aller unfriede unter menſchen kommet daher/ daß ſich der menſch niemal mit dem ſeinigen vergnuͤgen/ ſondern immer mehr von guͤtern/ ehre oder dergleichen haben will:
weil nun ſolches ins gemein mit anderer nachtheil geſchehen/ und was dieſem zuwaͤchſet/ jenen abgehen muß/ ſo widerſetzen ſich andere: darauß entſtehet aller krieg und ſtreit gemeiniglich.
Wann aber eine ſeele die gnade ihres GOTTES recht erkant hat/ und deſſen frieden bey ſich ſpuͤhret/ auch mehr und mehr ſich gewaͤhnet hat/ die guͤter ihres heils ſich dermaſſen vorzuſtellen/ daß ſie in dero erkantnuß und gefuͤhl zunehme/ ſo kommet ſie mehr und mehr dahin/ daß ſie gantz befriediget iſt/ und dieſe friedſame genieſſung ihrer innern guͤter ihre begierden ſo ſaͤttiget/ daß ſie nichts weiter/ viel weniger etwas/ darinnẽ dem naͤchſtẽ abbruch geſchehe/ verlanget: ja gar wo der naͤchſte auch mit unrecht ſtreit anheben will/ und ſie den frieden auch mit einigem verluſt deſſen was ihr gebuͤhret erkauffen kan/ halt ſie ihren frieden in ſich viel zutheur/ als ſoviel an ihr iſt zuzugeben/ daß durch aͤuſſerlichen unfrieden ihre innere ruhe verſtoͤhret wuͤrde.
Alſo wirds den Juͤngern CHriſti ſoviel leichter auß ihrem innern frieden/ dem befehl ihres Heylandes nachzuſetzen.
Marc. 9/ 50. Habt friede untereinander Rom. 12/ 18. Jſts muͤglich ſo viel an euch iſt/ ſo habt mit allen menſchen friede.
Hebr. 12/ 14. Jaget nach dem friede gegen jederman.
Unſer theure Lutherus zeiget auch/ wie der geiſtliche friede die einigkeit und friede unter den Chriſten befoͤrdere/ uͤber Rom. 15/ 14. (Tom. 2. Lat. f. 348. b.) deſſen wort in dem Teutſchen etwa alſo lauten moͤchten:
Er erfuͤlle euch mit aller freud und friede/ das iſt/ er lehre euch/ daß ihr Chriſtum voͤllig erkennet/ auß deſſen erkantnuß geſchehen wird/ daß ihr uͤber dieſes allen gemeine gut euch erfreuet/ und alſo untereinander friede habet.
Dieſe freude und dieſen friede/ die da iſt in dem glauben CHriſti Joh. 16/ 33 in mir habt ihr friede.
Jch will nicht/ daß ihr euch freuen ſollet in ſuͤnden/ noch den frieden der welt haben/ ſondern in CHriſto/ den ihr nicht ſehet/ ſondern glaubet/ in dem/ weil er ihnen allen gemein iſt/ ihr nichts habt/ daß einer dem andern mißgoͤnne oder darum er zancke/ ſondern daß ihr euch untereinander freuet einmuͤtig im frieden: es kan aber nichts anders alſo gemeiniglich beſeſſen werden/ als was im glauben beſeſſen wird/ das iſt Chriſtus.
Denn alles andere gebiehret traurigkeit und neid/ und zwietracht unter den menſchen.
Welche wort nicht wenig auch erlaͤutern moͤgen das jenige/ was da ſtehet Epheſ. 4/ 3. Seyd fleiſſig zu halten die einigkeit im geiſt durch das band deß friedens.
§. 8.
Sonderlich aber wuͤrcket ſolcher friede den frieden mit andern/ welche etwa in dem glauben und erkantnuß Chriſti irren.
Von der welt verkuͤndiget unſer Heyland/ daß ſie einen blinden eiffer haben/ und wer es nicht mit ihnen halten will/ verfolgen/ folglich mit gewalt zu ihrer meynung noͤthigen werden wollen: alſo daß ihr eiffer ſo weit gehen werde/ daß ſie/ wo ſie die Diener und Juͤnger Chriſti toͤdten wird/ meynen werde/ ſie thue Gott einen dienſt daran.
Joh. 16/ 2. Das macht/ es iſt in ihr/ wo ſie es auch am beſten meynet/ dannoch die art deß Friedens fuͤrſtens nicht/ deſſen reich friede iſt/ ſondern der geiſt der welt/ welcher an unfriede luſt hat/ und immer an zwang und mord gedencket.
Hingegen welche den frieden GOttes in ihrer ſeele haben/ und alſo die art deß reichs ihres Heylandes haben recht erkennen lernen/ wie ſie ſonſten jederman lieben/ und nach dem wir allererſt gehoͤret haben/ mit jederman willig friede halten/ alſo lieben ſie auch die jenige/ welche mit ihnen nicht eine erkantnuß haben/ tragen erbarmen mit dero irrthumen/ trachten ſie zwahr in ſanfftmuth zu der wahrheit/ auß dem wort der wahrheit zu leiten und zu unterrichten/ beten deßwegen vor ſie hertzlich/ und leuchten ihnen zu ihrer bekehrung mit heiligem exempel/ als einer frucht ihrer wahrheit/ vor: halten es auch vor eine groſſe freude/ da ſie auff eine ſolche friedfertige art/ als boten und kinder deß friedens jemand gewinnen/ und eine ſeele retten koͤnnen.
Sie brauchen aber keine gewaltſame/ noch andere als friedliche/ mittel/ ſondern haben einen abſcheu vor allen denſelben/ als denen wiſſend iſt/ daß ſie GOTT in die herrſchafft der gewiſſen nicht eingriff zu thun haben/ daß das reich CHriſti/ ſo nicht von dieſer welt iſt/ und in dem man nirgend verletzen noch verderben wird.
Eſa. 11/ 11. mit weltlicher macht und kampff gegen deſſen feinde nicht beſchuͤtzet oder erweitert werden ſolle/ und daß der glaube nicht durch außwuͤrckung eines haſſes/ ſondern durch die liebe thaͤtig ſeye.
Alſo bleibet ihr friede gegen andere unauffgehoben/ und die auch irrglaubige vor ihnen/ wann ſie ſchon die macht in haͤnden haͤtten/ im frieden.
Welches die Chriſten von anbeginn deß Neuen Teſtaments/ ſo lange ſie noch bey der wahrheit CHriſti allerdings geblieben/ und noch nicht davon abzuweichen angefangen/ allezeit an ſich gezeiget/ daß ſie die verfolgungen zuleiden willig geweſen/ nimmermehr aber den frieden deß glaubens wegen verſtoͤhret/ noch jemand auch wegen irrthums verfolget/ oder mit gewalt zu der von ihnen erkanten wahrheit genoͤthiget haben.
§. 9.
Zu obigen moͤgen wir noch ſetzen 6. daß dieſer friede ſeye der rechte ſabbath der ſeelen/ wie der mehrbelobte D. Lutkeman. dahin den Spruch fuͤhret Hebr. 4/ 9. 10.
Es iſt noch eine ruhe fuͤrhanden dem volck GOttes.
Wer aber zu ſeiner ruhe kommen iſt/ der ruhet auch von ſeinen wercken/ gleich wie GOTT von ſeinen.
Dabey er dieſe fernere erklaͤrung gibet:
Wir wiſſen wie GOTT am ſiebenden tage nach der erſchoͤpffung himmels und erden geruhet.
Das war der erſte ſabbath.
Nun ſpricht der Geiſt/ daß noch ein ander ſabbath vorhanden ſeye/ da wir muͤſſen ruhen von unſern wercken.
Wie das geſchicht vollkommen im himmel/ da wir GOTT gantz werden gelaſſen ſeyn/ der da alles in allem ſeyn wird.
Alſo geſchichts auch hie bey den glaubigen in gewiſſer maaß: nemlich wenn wir abſagen unſerem fleiſchlichen willen/ und ruhen in GOttes willen/ ſo haͤlt die ſeele ihren rechten ſabbath.
§. 10.
Zu der wuͤrde dieſes friedens mag auch 7. dienen/ daß dieſer friede gleichſam der jenige ſanffte wagen ſeye/ auff welchem die kinder deß friedens bey ihrem abſchied in den himmel fahren.
Wie dorten Simeon ſaget:
Luc. 2/ 29.
HERR/ nun laͤſſeſt du deinen diener im friede fahren/ wie du geſaget haſt.
Jm frieden/ in einer voͤlligen verſicherung deiner gnade/ in einer zufriedenheit mit deinem willen/ in einer freudigkeit auß dem anſehen der herrlichkeit/ in die man eingehen ſolle/ und ſolche in dem glauben vor ſich ſihet/ ja laͤngſt in demſelbigen beſeſſen hat.
Nun was uns zu unſerer letſten zeit bevorſtehet/ davon fleiſſig und offt zugedencken/ und guten bericht zuhaben/ iſt ſo noͤthig als etwas anders jemal ſeyn koͤnte.
So viel mehr weil/ welches wir als das achte hinzuſetzen moͤgen/ ſolches friedſame hinfahren ein eingang iſt in den ewigen frieden/ und ewige unzerſtoͤhrliche ruhe/ wo alles was wir von dem frieden bißher geruͤhmet haben/ erſt recht in ſeine vollkommenheit gehet.
Wir haben hie frieden mit GOTT/ aber es mangelt nicht nur hie manchmal an der empfindung ſolches troſtes/ ſondern es iſt ſolches ein friede/ welcher noch wieder verlohren werden kan/ und offt verlohren wird/ daher ſeine beſitzung nie gantz ſicher iſt: zugeſchweigen/ daß die ſeele uͤber ſolchem frieden auffs wenigſte mehrmahl mit anfechtungen zukaͤmpffen hat.
Dorten aber iſts ein friede/ der nunmehr unzerſtoͤrlich iſt/ und ohne einige verunruhigung immerfort waͤhret.
Unſer friede in GOtt/ deſſen wir hie genieſſen/ iſt auch noch ſehr unvollkommen/ und weil die guͤter/ welche unſere ſeelen ſaͤttigen ſollen/ nicht anders als noch ſtuͤckweiſe erkannt werden/ ſo iſt unſer vergnuͤgung daran niemal ſo vollkommen und voͤllig/ daß uns nicht andere begierden verunruhigten/ wir ſind auch noch nicht ſo ſtarck/ daß nicht allerley anſtoͤſſe und leyden/ ob ſie uns wol nicht gar den frieden nehmen koͤnnen/ dannoch deſſelben genuß zimlich ſaur machen und ſchwaͤchen.
Dorten aber iſt der friede nach der maß der erkaͤntnuß/ da man alles von angeſicht ſihet/ und GOTT alles in allem iſt gantz vollkommen/ ſo dann nichts zu erſinnen/ daß uns nur dieſen frieden zu verunruhigen ſich unterſtuͤnde.
Da heiſſets recht/ was dorten von den ſeelen der gerechten ſtehet:
B. Weißh. 3/ 3. Sie ſind im friede.
Ja da wird in dem hoͤchſten verſtand erfuͤllet/ was dorten ſtehet Eſa. 32. 17. 18.
Und der gerechtigkeit furcht wird friede ſeyn/ und der gerechtigkeit nutz wird ewige ſtille und ſicherheit ſeyn/ daß mein volck in haͤuſern deß friedens wohnen wird/ in ſicheren wohnungen und in ſtoltzer ruhe.
Eya waͤren wir da/ Eya waͤren wir da!
Nun/ der GOtt der hoffnung erfuͤlle uns mit aller freude und friede im glauben/ daß wir voͤllige hoffnung haben durch die krafft deß Heiligen Geiſtes/ Rom. 15/ 13. Der HERR deß friedens gebe uns frieden allenthalben/ und auff allerley weiſe.
2. Theſſal.
3/ 16.
Der GOtt deß friedens trete den Satan unter unſere fuͤſſe in kurtzem.
Rom. 10/ 20. Ja der GOTT deß friedens (1. Theſſal.
5/ 23. 24.) heilige uns durch und durch/ und unſer geiſt ſamt der ſeele und leib muͤſſe behalten werden unſtraͤfflich/ auff die zukunfft unſers HER- REN JESU CHriſti.
Getreu iſt er/ der uns ruffet/ welcher wirds auch thun.
AMEN,
Ordnung der materien/ und innhalt deß gantzen Werckleins.
Vorrede.
Der Spruch Johan. 16/ 33. pag. 1.
angſt in der welt:
vielerley unfriede auch bey den frommen/ 2. Cor. 7/ 5. Rom. 7/ 23. Gal. 5/ 17. Pſalm.
38/ 4. 9. Pſalm.
42/ 12. 39/ 7. p. 1.
2. bey den gottloſen.
Eſa. 57/ 20. 21. Pſalm 120/ 7. Apoſtel Geſchicht.
14/ 21. Luc. 12/ 51. p. 3.
daß ihr in mir friede habt. p. 5.
ich habe die welt uͤberwunden. p. 6.
Solches habe ich zu euch geredet das mittel. p. 8.
die frucht. aber ſeyd getroſt. p. 8.
Jetzige zeit deß unfriedens.
Matth. 24/ 6. Offenbah.
6/ 4. p. 9.
unſer friede in dem unfrieden.
Offenbah.
12/ 11. p. 11.
unſere ſeeligkeit.
Gelegenheit dieſer Schrifft. p. 12.
wunſch.
Pſalm 46. p. 13.
Das I. Capitl.
Vom frieden GOttes gegen uns.
§. I. Dreyerley Goͤttlicher friede.
15.
II. Friede Gottes gegen uns.
Unſere feindſchafft gegen GOTT. Rom. 5/ 10. 16.
III. Chriſti verſoͤhnung.
17. IV. Spruͤche 2. Corinth. 5/ 18. Rom. 5/ 8. und f. Epheſ. 2/ 14. und f. Eſa. 53/ 5. p. 18.
V. Der verſoͤhnte/ und der friedenmacher Luc. 2/ 14. das mittel/ die verſoͤhnte/ das mittel deß genuſſes Eſa. 52/ 7. Rom. 10/ 15. die art. 20.
VI.
Das mittel/ die wahre buß Marc. 1/ 15. Gal. 6/ 16. p. 22.
VII. Hindernuͤſſen die gottioſigkeit Eſa. 48/ 22. p. 24.
VIII.
Unglaube 25
IX.
Der falſche friede in fleiſchlicher ficherheit.
Buch der Weißheit am 14/ 22. Job. 21/ 13. Pſalm.
10/ 5. p. 25.
Das II. Capitel.
Unſer friede mit GOTT.
§. I.
Unſer friede mit GOtt 30.
I.
Deſſen beſchreibung.
30.
III.
Unſer natuͤrlicher haß gegen GOTT wegen deß geſetzes.
31.
IV.
Und der ſuͤnden angetroheten ſtraffen 34. Rom. 8/ 7. einiges gefuͤhl auch bey den glaubigen 35.
V.
Wie GOTT ſolchen unſern haß auffhebe 36.
VI.
Dieſer friede gruͤndet ſich auff den vorigen 38. Rom. 9/ 1. Prætorii glaubens wort.
Pſalm 72/ 7. Eſa. 32/ 17. 18. p. 40.
VII.
Die mittel dieſes friedens.
1. bußfertige reue.
Pſalm.
32/ 3. und ferner p. 44.
VIII.
GOTT gibt einigen mehr von den bußaͤngſten.
Pſalm 38/ 4. Eſa. 38/ 15. p. 45.
IX.
Die reue im gautzen Chriſtenthum fortgeſetzt 47.
X.
Doch muß ſolche traurigkeit gemaͤſſiget werden 49. 2. Corinth. 2/ 7. damit die freudigkeit nicht auffgehoben werde 2. Corinth. 9/ 7. 5. Buch Moſ. 26/ 14. Hoſe. 9/ 4. p. 52.
XI.
2.
Das wort deß Evangelii p. 54. Galat.
3/ 2. 2. Corinth. 5/ 19. Rom. 10/ 15. Pſalm.
119/ 165. Col. 3/ 15. p. 55. Prætorn wort Epheſ. 6/ 15. p. 56.
XII.
Die wolthaten deß Evangelii/ ſonderderlich der todt und aufferſtehung CHriſti. Rom. 4/ 25. Epheſ. 2/ 15. 16. Coloſſ 1/ 20.
Eſa. 53/ 5. Johan. 20/ 19. 21. p. 57.
XIII.
Betrachtung der guͤter unſers heils.
59.
XIV. Sonderlich der rechtfertigung. Rom. 3/ 24. 25. Rom. 8/ 1. p. 61.
XV. das wort der abſolution.
66.
XVI.
Der ſeegen deß predigers Luc. 2/ 14. 4. Buch Moſ. 6/ 23. Luc. 10/ 5. p. 67. dabey der prediger erinnerung/ und anderer 1. Petr. 3/ 9. p. 70.
XVII.
3. Die Sacramenten.
Die Tauff Rom. 6/ 3. Ga at.
3/ 27. Apoſtel Geſchicht 22/ 16. Tit. 3/ 5. 1. Petr. 3/ 21. p. 72.
XIIX.
4. Das heilige Abendmal.
Rom 5/ 1. ein friedensmahl p. 77.
XIX.
5.
Das gebet Pſalm 85/ 9. 1. Johan. 5/ 14. p. 80.
XX. Achtgebung in dem gebet auff die bewandnuß deß hertzens Eſa. 65/ 24. Philip.
1/ 4. p. 83.
XXI. 6. Die beobachtung unſers hertzens/ oder wachen.
86.
XXII.
Die warnehmung der gegenwart GOttes in den hertzen Apoſt.
Geſchicht 17/ 28. p. 88.
XXIII.
Die abziehung deß hertzens von allen creaturen.
90.
XXIV. 7 Vorſehung vor ſuͤnden und fleiß der heiligung 1. Johann. 2/ 15. 16. Epheſ. 4/ 29. p. 91. Prætorii wort Epheſ. 4/ 15. Phil. 2/ 15. p. 93.
XXV. Nutzen der heiligung auch in den anfechtungen das hertz zu verſichern.
2. Petr. 1/ 10. 1. Johan. 3/ 18. 19. 20. p. 95. guͤtigkeit an armen 2. Corinth. 9/ 8. 9. Pſalm.
41/ 2. . p. 97.
XXVI.
Hertzlich und demuͤtige erkandnuß ſolches gnaden-geſchencks: auch vorſichtiger gebrauch 98.
XXVII.
Die empfindlichkeit kan dieſem frieden manglen Job. 3/ 26. Pſalm.
88/ 16. 17. 77/ 8. 9. 10. Klagl.
3/ 17.
Jerem. 17/ 17. p. 102.
Ob muͤglich daß doch der friede da ſeye/ und worinnen er beſtehe 104.
XXIIX. 8. Willige unterwerffung unter den willen GOttes/ bey dem mangel der empfindung 107.
Das 3. Capitel.
Unſer friede in GOTT.
§. I.
Unſer friede in GOTT.
Beſchreibung auß Flacio.
Egardo.
Prætorio.
II. Grund in dem vorigen frieden Johan.
16/ 33. p. 13.
III. Beforderungs mittel 115. 1. Vergnuͤgung mit und in GOtt 117. Pſalm.
23/ 1. Rom. 8/ 31. ירש Pſalm 73/ 25. 26. 119.
IV. Erkandnuͤß der weißheit und guͤtigkeit ſeines willens 121.
V. 2. Verlaͤugnung unſer ſelbs.
Unrnhe deß ſteiſchlichen hertzens 122.
VI. Betrachtung wider die ehrſucht Pſalm 115/ 1. 1. Sam. 2/ 30. p. 125. luſt 127. reichthum Luc. 12/ 21. Epheſ. 1/ 18. 1. Timoth. 6/ 17. 18. 19. p. 128.
VII. verlaͤugnung deß eigenen willens und ſinnes uͤber Goͤttliche regierung Pſalm.
73/ 3. und f. Job. 21/ 7. Jerem. 12/ 1. Pſalm 37/ 1. Jon. 4/ 9. p. 130.
IIX.
Auch in dingen/ da wir gutes vorgehabt.
Jerem. 10/ 23.
2. Sam. 7. Apoſtel Geſchicht 16/ 6. 7. Rom. 1/ 13. 1. Theſſ. 2/ 18. 2. Corinth. 2/ 16. p. 135.
IX. 3. Wahre hochhaltung der geiſtlichen und geringſchaͤtzung der nichtigen guͤter 1. Corinth. 2/ 12. 1. Johan. 3/ 2. Epheſ. 1/ 17. 18. p. 140.
X. 4. Die reinigung deß hertzens von der welt liebe Pſalm.
62/ 11. p. 145. Luͤtkemans wort 147.
XI.
Auch der ſubtilern ſelbsliehe/ da wir uns in dem geiſtlichen ſuchen.
148.
XII. 5. Die verlaͤugnung der bauchſorge Matth. 6/ 24. und ferner.
1. Petr. 5/ 7. p. 150.
XIII.
Gewohnheit mit wenigem vergnuͤgt zuſeyn.
1. Timoth. 6/ 6. und f. Hebr. 13/ 5. p. 155.
XIV. 6. Vermeydung der vermeſſenheit Sirach 3/ 21. und beobachtung eigenen beruffs 159.
XV. 7. Die maͤſſigung der geſchaͤfften 163. 1. Buch Moſ. 3/ 19. 1. Corinth. 3/ 21. 32. 33. 34. Lutkemanni wort 169.
XVI. 8. Die enthaltung vieler geſellſchafft 169.
XVII.
9. Die vermeydung unnuͤtzer reden Matth.
12/ 36. Epheſ. 4/ 29. 30. p. 171.
XIIX. 10.
Die ſanfftmuth Matth.
11/ 29. Coloſſ.
3/ 12. 173.
XIX.
Auch gedult gegen die feinde und enthaltung aller rache Rom. 12/ 18.
Hebr. 12/ 14. p. 175.
XX. 11.
Die demuth Matth.
11/ 29. p. 178.
XXI. 12. Gebet und fleiſſige wache uͤber die ſeele 179.
Das 4. Capitel.
Hindernuͤſſen deß innerlichen friedens.
§. I.
Die hindernuͤſſen p. 183.
II. 1. Einbildung von der ſtaͤten empfindlichkeit der gnaden-gaben 185.
III.
Der glaube hat noch andere zeugnuͤſſen 1. Johan. 3/ 18. u. f. p. 185.
IV. Jſt doch auch alsdann noch einige fuͤhlung da in dem verlangen 189. Luͤtkemann Matth. 5/ 6. p. 191.
V. 2.
Die im fleiſch noch wohnende ſuͤnde Rom. 7/ 24. 25. p. 193.
VI. 3. Das aͤuſſerliche leyden Hebr.
12/ 11. Rom. 5/ 4. p. 194.
VII. Anfechtung daß das leyden ein zeichen der ungnade.
1. Theſſ 3/ 3. Apoſt.
Geſchicht 14/ 22.
Hebr. 12/ 5. und f. 24. 26. 22. 20. p. 196.
IIX. Nutzen deß leydens 2. Corinth. 4/ 16. p. 199. D. Luͤtkemans ſtelle 202.
IX. 4. Furcht nicht beſtaͤndig zu bleiben Philip.
2/ 12. 1. Corinth. 10/ 12. 2. Johan. 8. 1. Corinth. 1/ 8. Pſalm 1/ 6. 2. Theſſ. 5/ 23. 1. Corinth. 10/ 13. p. 203.
X. 5. Die unordentliche und fuͤrwitzige behandlung der Schrifft 2. Timoth. 3/ 16. p. 208.
XI. Articul der gnaden wahl Rom. 11/ 33. p. 212.
XII. 6. Unwiſſenheit Goͤttlichen willens/ ſonderlich in mitteldmgen Rom. 14/ 5. 23. Apoſtel Geſchicht 15/ 29. p. 214.
Das 5. Capitel.
Von vortrefflichkeit dieſes friedens und deſſen erkantnuß.
§. I.
Weil er 1. ein ſtuͤck deß reichs CHriſti 217. Rom. 14/ 17. Eſa. 9. Hebr. 7/ 2. Eſa. 11/ 10. Lutkem. 218. Bey Prætorio Chriſti Teſtament.
Johan. 14/ 27. 219.
II.
2.
Weil die geiſtliche freude darauß entſtehet Rom. 14/ 17. Galat.
5/ 22. 219.
III.
3.
Weil er eine erleuchterung deß unfriedens dieſes lebens.
220.
IV.
4.
Weil er die hertzen und finne bewahret Phil. 4/ 7. Lutheri erklaͤrung 221.
V. Noch fernere ſtellen Lutheri.
226.
VI. Egardi 230.
VII.
Weil 5. er die befoͤrderung deß friedens mit dem naͤchſten Marc. 9/ 20.
Hebr. 12/ 14. 236.
Lutherus IIX. Sonderlich auch gegen falſchglaubige 239
IX.
Weil 6. darinnen der ſabbath der ſeele Lutkem. 241.
X. Weil 7. er der Simeons wagen und 8. in der ewigen ſeligkeit deſſen vollkommenheit. 242.
Errata.
p. 49. l. 21. pro unmuͤſſig lege unmaͤſſig. p. 151. l. 21. pro jenige lege ihrige.
ENDE.
