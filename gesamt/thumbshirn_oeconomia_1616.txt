OECONOMIA, Oder Nothwendiger Vnterricht vnd anleitung/ wie eine gantze Haußhaltung am nuͤtzlichſten vnd beſten (ſo fern GOttes Segen vnnd gedeyen darbey) kan angeſtellet/ Jtem Vom Ackerbaw/ wie derſelbe beſtellet vnnd beſchickt/ in gleichen/ wie die Schaͤffereyen/ Forbergs- vnnd andere Guͤtere ſollen ausgethan vnd verpachter werden/ Auff anordnung Churfuͤrſtens Auguſti Chriſtſeliger gedechtnuͤß durch einen vornehmen vom Adel auff die Chur fuͤrſtlichen Vorberge geſtellet.
Darzu auch Ein außfuͤhrlicher Vnterricht/ wie man die Maulwuͤrffe aus den Gaͤrten/ Wieſen vnd Feldern/ leichtlichen vnd gaͤntzlichen außtilgen vnd los werden kan.
Jetzo erſtlich in Druck verordnet/ vnnd maͤnniglichen zum beſten an Tag gegeben:
Durch CASPARUM JUGELIUM CRIMMICENSEM.
Leipzig/ Typis Groſianis.
ANNO M. DC. XVI.
Syrach Cap. 42. v. 7.
Dieſer Stuͤck ſcheme dich keins: wo viel zugreiffens/ iſt alles wol zuvorſchlieſſen:
Was man jhnen muß vnter die Haͤnde geben/ alles zehlen vnnd abwegen:
alle außgabe vnd einname anſchreiben.
Dem Edlen Geſtrengen vnd Ehrenveſten Veit Joachim von Wiedebach auff Thum/ Herolt vnnd Trepach etc.
Meinen guͤnſtigen lieben Junckern vnd maͤchtigen Foͤrderern.
EDler Geſtrenger vnnd Ehrenveſter guͤnſtiger lieber Juncker vnd maͤchtiger Foͤrderer:
Daß vnſer lieber GOTT (Wie im erſten Buch Moyſis zu leſen) beneben aufferlegter arbeit vnd kummer des Menſchen/ auch die Erde zweymahl verflucht/ einmal darumb/ das vnſere erſte Eltern im Paradiß ſein goͤttlich Gebot vbertreten/ Zum andern/ daß Cain ſeinen Bruder erſchlagen/ ſpuͤret ſolches noch heut zu tage ein jeder frommer Haußvater/ zuvoraus der die Erde pfluͤget vnd arbeitet/ denn er mus bekennen/ daß der Erdboden je lenger vnd mehr vnfruchtbarer werde/ vnd daß es auch noch biß dieſe Stunde je mehr je mehr nach dem außſpruch des Mundes Gottes gehet/ Verſtucht ſey der Acker vmb deinet willen/ mit Kummer ſoltu dich drauff nehren dein Lebenlang/ Dorn vnnd Diſteln ſol er dir tragen/ vnd ſolt das Kraut auff dem Felde eſſen/ im ſchweiß deines Angeſichts ſoltu dein Brodt eſſen/ biß daß du wieder zur Erden werdeſt/ davon du genommen biſt.
Vnd weil Todtſchlag vnd andere Suͤnden ſich taͤglich mehren/ iſt vnleugbar/ daß es nicht allein ſtetig mehr muͤhe/ Kummer vnd arbeit im felde habe/ man Arbeite/ Rode vnd hacke/ wie man kan/ Sondern es hat auch vber das noch der Fluch GOTtes jmmer den nachdruck/ vnd iſt deſſen kein auffhoͤren/ daß es auch bey groſſer arbeit faſt nirgend mehr fort wil/ vnd erfehrets auch mancher mit ſeinem groſſen ſchaden/ daß man viel außſehet/ vnnd wenig einerndet/ vnd daß der Acker vber alle angewandte arbeit Diſteln vnd Dorn treget/ vnd alſo wird Suͤnde/ Arbeit/ Kummer vnd Fluch mit einander geheuffet.
Es kan aber dennoch durch ein embſiges/ Gottfuͤrchtiges gebet neben fleiſſiger handarbeit ſolche malediction vnd boͤſer Fluch/ wo nicht gar/ doch theils weggenommen vnd gelindert werden/ daß der Acker nicht eitel Diſteln vnd Dorn/ Sondern auch noch gut getreide zu Brot trage/ doch bleibet arbeit alſo/ daß auch S. Paulus ſagt:
Wer nicht arbeitet/ ſol auch nit eſſen/ vnd wer da iſſet vnd nicht arbeitet/ der vnterzeucht ſich Gottes gebot vnd ſtraffe/ fellet darbey in Kranckheit vnd ſuͤnde.
Zwar von der Gottesfurcht handeln der Theologen Buͤcher vnd die Prediger in der Kirchen/ von der Arbeit/ vnnd Feldbawhandel/ Weltweiſer Leute ſchafften/ vnter welche mit guten rechte dieſes Tractaͤtlein oder Oeconomia zu zehlen.
Denn ob es ſchon kurtz von Worten/ dennoch faſſet eine richte beſtallunge einer gantzen Haußhaltung/ ſo genaw vnnd richtig/ daß ſich ein verſtaͤndiger Haußvater daruͤber verwundern muͤſſe/ Es iſt vor vielen Jaren auff gnaͤdigſtes anbefehlen Churf.
Auguſti Chriſtſeliger gedechtnuͤß/ S. Churf. Gnaden forberge zum beſten/ von Weiland dem Edelen/ Geſtrengen vnd Ehren veſten Abraham von Thumbshirn/ auff Francken hauſen Ponitz/ Kauffungen/ etc.
Weil aber ſolch Buͤchlein bißhero von vielen Vornehmen Leuten vnſers Landes offt abgeſchrieben/ vnd hoch gehalten/ auch wol damit gedienet geweſen/ weil es kurtz vnd eigentlich auff vnſer Landart geſtellet.
Es hat aber dieſen Tractat auch wie ſonſten manchen guten Buche gangen/ daß es nemlich/ durch das vielfeltige abſchreiben/ ſo ſehr vorfelſchet worden/ daß offtermals ein verſtendiger nicht gewuſt/ welches des Autoris eigentliche meinung/ weil viel Punct in contrarium ſenſum ſeyn geendert worden.
Vber dieſes ſo hat bald dieſer/ bald jener etwas von ſeinen gutduͤncken vnnd Obſervationibus hinein geflicket/ daß man nicht wol vnter den nativis vnnd ſpurijs anweiſungen vnterſcheiden koͤnnen.
Ja es hat ſich auch einer vnterſtanden eine gute portionem von dieſem Tractat vnter ſeinen Namen zu Publiciren/ welchem ich ſeine laudes gebuͤrlichen geleſen/ wo ich nicht in erfahrung kommen/ daß er todes verblichen.
Dieſen vbeln oder incommoditeten habe ich durch Publicirung dieſes Werck ſenden wollen.
Denn erſtlich/ ſo ſind auß etzlichen Original Exemplarien, ja auch aus des ſeligen Edelen Gerrn Autoris autographo, alle fehl vnnd mangel zum fleiſſigſten corrigirt vnd geendert werden. Vors andere hat man nach denſelbigẽ Exemplarien die frembden additamenta abgeſondert/ vnnd nur die Thums hirniſche anweiſunge behalten/ wo aber etwas von frembden Erinnerungen blieben/ iſt daſſelbige mit dieſen zeichen () notirt/ vnd darin geſchloſſen worden.
Weil aber gedachte zuſetze nicht alle zu verwerffen/ ſo wil ich kuͤnfftig ſolche/ vnnd andere mehr/ durch ein Apendicem, zu dieſer Oeconomia gehoͤrig/ maͤnniglichen mit verleihung Goͤttlicher gnaden communicirn.
Vors dritte ſo wird auch den Plagiarijs, ſo ander ehrlichen Leuten arbeit vor jhre außgeben/ hiermit geſtewret werden/ vnd den Edelen ſeligen H. von Thums hirn/ ſein ruhm vnd gebuͤrliche arbeit erhalten.
Vnd dz ſind wichtige vrſachẽ gnugſam/ meins beduͤnckens zu dieſes ſcripti Publicirung.
Die vornemſte cauſa publicationis aber iſt dieſe/ daß ich nemlich den gemeinen nutze/ vnd bevoraus/ Jungen Haußhaͤltern von Adel damit dienen wollen/ dann weil die mehſten von Adel in jhrer jugend/ nit zur Haußhaltung/ ſondern entweder zum ſtudierẽ oder zum krieg ſachen gehalten/ oder in frembde Laͤnder etwas zuerfahren verſchicket werden/ (welche ſtuͤcke alle loͤblich) ſo befindet es ſich nochmals/ daß diß Haußhalten/ wie gern ſie auch wolten/ jhnen nicht von ſtatten gehen wil.
Bevor aus fellet es jungen Haußhaltern beſchwerlich vor/ wann ſie ſich bey andern raths erholen/ vnd einer alſo/ der ander anders zu rath vnd zwar offtermals ohne einige betrachtung der Landart vnd gelegenheit der guͤter darauß manchen jungen von Adel vnheil vnnd ſchaden zu erwachſen pflegt.
Dieſen allen kan nunmehr durch dieſes wolgeuͤbten ſeligen Haußhalters Inſtruction abegeholffen vnd gerathen werden/ darzu ich einen jeden Gottes Segen vnd gedeyen wuͤnſchen thue.
E. G. aber Edeler/ Geſtrenger vnd Ehrenveſter/ inſonders großguͤnſtiger Juncker vnd Foͤrderer/ habe ich dieſen Tractatum Oeconomicum vnterdienſtlich zu ſchreiben vnd offeriren wollen/ weil dieſelbigen mich erſtlich zur Haußhaltung gewehnet/ vnd in beſtallung des ackerbaws trewlich vnterwieſen/ darfuͤr habe ich mich gegn E. G. danckbar erzeigen/ vnd gleichſam des didactron pro inſtitutione œconomica hiemit zahlen wollen/ gantz dienſtlich bittende/ ſie wollẽ dieſes als gut gemeint in beſten vermerckẽ/ vnd großguͤnſtig von mir annehmen/ auch gegen die Edelen/ Geſtrengen vnd Ehrnvehſten/ die von Thumshirn ꝛc.
Dieſe meine Thurſt/ daß ich mich jrer Geſtrengſten Erbgutes/ nemlich dieſer Oeconomiæ angemeſſet vnd durch offenen Druck publicirt habe/ fleiſſig durch jetzo angezogenẽ vrſachen/ entſchuͤldigen.
Thue mich E. G. freundlicher interceßion gegen die von Thumshirn etc. getroͤſten/ vnd dieſelbe ſampt allen den jhrigen/ mit hertzlicher Gluͤckwuntſchung eines gluͤckſeligen frewdenreichen newen Jahrs/ Goͤttlicher protection befehlen.
Geben Naumburg den 6. Januarij/ Anno 1616.
E. G. Vnter dienſtwilliger Caſpar Jugelius Crimmicenſis.
WEil die Haußhaltung/ nach Gottes Segen/ vornemlich beſtehet vnd beruhet/ auff vorſichtiger vnd fleiſſiger beſtellung eines jeden dinges/ vnnd bevoraus des Ackerbaws/ denn es gehoͤꝛet zum Orare auch das Laborare, vnnd muͤſſen nunmehr wir/ nach Gottes gerechten Gerichte/ im ſchweiß vnſers Angeſichts vnſer Brod ſuchen vnd erwerben/ dahero denn die Haußhaltung vnd vornemlich Ackerwerck/ Peulwerck/ vnnd Bawersleuthe/ Arme Peuler/ genennet werden.
Jſt derwegen/ nechſt Goͤttlicher gnaden ſegen/ an erfahrnen fleiſſigen vnnd vorſichtigen Haußhaͤltern viel gelegen/ inmaſſen je vnnd zu allen zeiten verſtendige leute es darfuͤr gehalten.
Plinius ſchreibet/ daß die Roͤmer vor zeiten ein Geſetze geſtellet/ darinne den Cenſoribus macht vnd freyheit gegeben wuͤrde/ die jenigen ſcharff in die ſtraffe zunehmen/ ſo das Ackerwerck vnfleiſſig trieben.
Daraus leicht abzunehmen/ wie groß den alten der Feldbaw angelegen geweſt ſey.
Vber dieſes/ eben jetzo angezogener Autor, nach dem er das Ackerwerck hoch vnd ſehr gelobet/ vnd endlichen noch darzu beweiſen wil/ daß die alten ſonderlich Feldrecht gehabt/ zeugt er Caij Furij Creſini Exempel an/ welcher/ nach dem er von einen kleinen ſtuͤcke Acker viel mehr Getreide/ alß ſeine Feldnachtbarn auff groſſen Feldern/ erbawet/ beklaget werden/ alß zauberte er den nachtbarn die Fruͤchte abe/ vnd braͤchte ſie durch Zauberey auff ſeinen Acker:
Welches draun eine beſchwerliche vnd gefehrliche bezuͤchtigung war.
Darumb/ alß er derhalben von S. Albino vor Gerichte erfordert ward/ vnd in gefahr ſtunde/ nam er auff den angeſtelten Gerichtstag alle ſein Ackerzeug/ als Pflug/ Egen/ Hacken/ Rechen etc.
Beneben ſeiner Tochter einer friſchen ſtarcken Madonnen, vnd ein par außerleſener Zug Ochſen vor Gerichte/ zeigete ſolche den Richtern vnnd Volcke vnnd ſprach:
Sehet daß iſt mein Zauberwerck vnd mein Hexengetreibe/ damit ich/ nechſt Gott/ ſo leichtlich dz getreide auff meinen acker bringe.
Vnd iſt mir leid/ daß ich nicht gleicher geſtalt herfuͤrbringen vnd euch zeigen kan/ meine vielfeltige ſorge/ muͤhe vnd arbeit/ ſo ich langezeit bey meinem Ackerbaw angewand/ vnd noch taͤglich anwende meinen Acker zu beſſern/ vnd fruchtbar zu machen.
Auff dieſes ſein vorbringen vnd entſchuͤldfgung/ iſt er/ durch einhelligen Schluß der Gerichte/ von der klage abſolvirt vnd loß gezehlet worden.
Es hat auch maͤnniglichen im Volck ſeinen fleiß vnd embſigkeit geruͤhmet.
Gehoͤret derwegen groſſe muͤhe vnnd fleiß/ beneben guter vorſichtigkeit/ zur beſtallung der Haußhaltung vnd vornemlich des ackerbawes/ davon folgendes bedencken wol in acht zunehmen.
Beſtellung eines Forbergs auff Rechnung.
ZV dieſer vnd aller ander Haußhaltungs beſtellung/ iſt an allermeiſten gelegen an einem getrewen fleiſſigen vnvordroſſenen vnd Wol erfahrnen Oeconomo, der alle ſachen zu recht anſtelle/ Froͤner vnd Geſinde zur arbeit halt/ fruͤe vnd ſpat auffſehe/ das Geſinde vnd die Haußhaltung in befehl habe/ von einnahme vnd außgabe richtige vnd beſtendige rechnung halte/ vnnd zu guter nachrichtung vnd ſteter erinnerung ſeine beſtallung ordentlich vorfaſſe.
Weil man aber nach gelegenheit der zeit vnnd Wittetung ſich richten muß/ vnd allezeit mit guter bedacht gehandelt ſeyn wil/ So muß ein jeglicher Haußwirth ſein judicium neben dieſen obſervationibus haben/ vnd do alſo fleiß vorgewendet/ vnd denen dingen recht vnd trewlich nachgegangen/ wird die Haußhaltung zumahl deſto nutzbarlicher ſeyn.
Vorpachtung.
DArbey iſt dieſes zu bedencken/ vnnd gibts die erfahrung/ das durch vnfleiſſige vnachtſame Haußhaͤlter vnd Pachtleute nicht alleine die Pachtgelder hinderſtellig vorbleiben/ die aͤcker außgeſogen oder vbel gearbeitet/ verwuͤſtet/ vnd darnach in vielen Jahren ſich nicht wieder erholen/ vnnd zu rechtem nutz gebracht werden koͤnnen.
Sondern auch die Vorſtender neben jhnen in beſchwerung/ ſchaͤden vnnd nachtheil jhrer nahrung/ auch wol in euſſerſtes verderben gerathen/ daraus denn klagen vnd ſagen/ zu foͤrderſt aber abgang des Pachtgeldes vnd wegen der verwuͤſtung newe Vnkoſten vnd langnachwerender ſchade/ oder viel Jahr die nuͤtzung zu entperen erfolget.
Vnd iſt daran nicht alleine gelegen/ daß die Guͤter hoch verpachtet/ angenommen vnnd wol vervorſtaͤndet werden/ ſondern vielmehr das vor angezogene verwuͤſtung/ ſchaͤden/ außſtehende nuͤtzung/ vnd daß die Guͤter voraͤchtlich gemacht/ in gebewden abgeſeſſen/ vnd niemands ſich hernach einlaſſe/ wol zubedencken.
Derowegen guten Haußwirten/ die jhre nahrung gebeſſert vnnd nicht vorſchwendet haben wollen/ aus noth oblieget auff alle vorſchlaͤge/ ehe ſie ſich einlaſſen/ oder der Pacht geſchloſſen/ fleiſſige nachforſchung in angedeuten Puncten zu halten/ vnnd wo vnrichtigkeit befunden/ in zeiten einſehen vorgewendet/ vnd nicht alſo gar auff den Vorſtand geſehen werden muß.
Drey vnterſchiedliche Vorſchlaͤge/ die Viehe verpachtung auff den Forbergen belangende.
1.
VOn einer Kuhe zweene Thaler/ vnd vier Kelber abzuſetzen/ dargegen der Pachtman allen Geſinde lohnen/ vnnd daſſelbige bekoͤſtigen ſolle/ Es wird jhm aber neben der Sommerhut vnd Strohfuͤtterung ein gewiſſer Wieſewachs zur graͤſerey/ auch Krautland vnd Kretzbethe/ alles auff ſeine Vnkoſten zu beſchicken/ eingereumet/ vnnd 20. ſchock reiſzholtz ohne bezahlung gefolget.
2.
Von einer Kuh 6 ℔. vnd vier Kelber abzuſetzen/ dargegen jhme neben huͤtung/ geſtroͤde/ etlicher Wieſewachs zur graͤſerey vnnd Winterfuͤtterung/ auch Krautland vnnd Kretzbethe eingereumet.
Jtem 20. ſchock reißholtz ohne bezahlung/ auch 20. ℔. vor ſich/ ſein Weib/ vnd Geſinde zu Lohn/ vnnd 20. ſcheffel Korn/ einen halben ſcheffel Weitzen/ einen halben ſcheffel Erbeis/ ein halben ſcheffel Gerſten zu Graupen gegeben werden/ doch daß er Voigtsſtelle mit verſorge/ dargegen jhme auch der druſch auff einen Tenne gegoͤnnet werden ſol.
3.
Dreyſig groſchen von einer Kuhe/ darauff jhm allein neben der freyen Wohnung die huͤtung vnnd Strofuͤtterung gefolget wird/ er aber allen Geſinde ſol ſelbſt lohnen/ die bekoͤſtigen/ allen Wieſewachs ſelbſt miethen/ das holtz bezahlen/ vnd gegen einreumung des Krautlandes vnd Kretzbethe/ welches auff ſeinen Vnkoſten beſchickt werden ſol/ er alle Jahr vier Kaͤlber abſetzen/ vnd die 3. Jahr vberziehen muß.
Allhie wird betrachtet die form vnnd weiß oder arth der verpachtung nicht der werth/ welcher an vnterſchiedenen orthen vnd zu anderer zeit anders iſt/ ſteiget vnd fellet.
Es iſt aber der werth allhie gelaſſen worden/ wie er zur Lebzeit Churfuͤrſt Auguſten/ ſeliger gedechtnuͤs/ vmb das Jahr tauſend fuͤnffhundert vnnd ſiebentzig geweſen/ auff daß man die verenderung/ die vnterdeſſen geſchehen/ betrachten moͤge.
Vorzeichnus eines ſchaͤfferey pachts von 1000. ſchaffnoͤſern/ ohne des Schaͤffers fuͤnfften theil.
DEm Pacht ſchaͤfer wird auff 1000. ſchaffnoͤſere vnd 20. melckende Kuͤhe Jaͤhrlich geliefert vnd gegeben:
45 ſchoͤffel Korn
1 ſchoͤffel Weitzen
1 ſchoͤffel Erbeis
1 ſchoͤffel Gerſten
Zur Haußhaltung vnd bekoͤſtigung der ſchafknechte vnnd alles geſindes zur viehezucht/ auch ſpeiſung der Schafſcherer an Zwickiſcken maß.
12. ſchoͤffel Hafer vor die Hunde.
3½ ſchoͤffel geringe Korn
2½ ſchoͤffel Wicken.
in der faſten zu Brot wenn die Laͤmmer freſſen lernen.
10. Klafftern ſcheite
50. ſchock reißholtz
So der Schaͤfer/ wenn man nicht froͤne hat/ zu ſich ſchaffen vnd fuͤhren laſſen muß.
Sechs ſeine eigene Kuͤhe werden dem Schaͤfer in futter frey gehalten.
Zur Winter fuͤtterung des Schafviehes der verpachten 20. vnd ſeiner 6. eigenen Kuͤhe graͤſerey.
30.
Acker guten Wieſewachs vors ſchafviehe.
7. Acker vor die 26. Kuͤhe/ vnd dann Gerſten/ Erbeis vnd andere Strohfuͤtterung neben der Sommerhut vnd triefft.
Vnd muß der Schaͤffer/ Wo man die Frohne nit hat/ das Graß ſelbſt auff ſeinen Vnkoſten duͤrre machen vnd einfuͤhren laſſen.
Nota.
Man pfleget auch auff 1000.
Schaffnoͤſere in gemein neben der Gerſt vnnd Erbeis ſtrohfuͤtterung 8. Frohnfuͤderlein Haw/ auch wol an kalten orthen/ do es zeitlich zu ſchneyen anfehet/ vnd der Schnee lang lieget/ 10. Fronfuͤderlein Haw zur Witterung zurechnen.
Von ſolchen allen muß der Pachtſchaͤfer zu ſchied vnd Pachtgelde geben.
500. ℔. von den 1000.
Schafnoͤſern/ als/ von jedem 100. 50. ℔. auff zweene termin.
40. ℔. von den Vorpachteten 20. Kuͤhen/ alß von jeder Kuhe 2. ℔.
Alle gefahr muß der Schaͤfer mit dem Viehe tragen/ do etwas mangelt oder fewer ſchaden durch ſeine verwahrloſung ergienge/ dafuͤr hafften/ vnnd daſſelbe alles/ ſo wol das Pachtgeld gnugſam vorbuͤrgen/ auch allen Geſinde ſelbſt lohnen.
Jtem 12. gute Hemmel/ vnnd 4. Lemmerin/ die Kuͤhe/ wenn man die bedarff vnd haben wil.
Jtem 10. oder 8. ſchock guter Schafkeſe.
Der Pfirch vnd miſtung bleibet dem Pachtherren zum beſten/ mit welchen ſich dann der Schaͤfer wie es jhnen geheiſſen vnd befohlen wird/ mit fleiſſigen einſtrehen vnd taͤglicher fortſchlagung der huͤrden vorhalten muß/ vnd an jhme nichts erwinden laſſen/ damit die Felder ſo viel muͤglichen/ gemiſtet/ geduͤnget vnd gepfirchet/ vnnd in ſteter beſſerung erhalten werden.
Es ſeynd aber auch ſonſten der Landarth vnnd oͤrther gelegenheit nach/ mit den Schaͤfern mancherley Vertraͤge/ vnd muß man auff die Schaͤfer wegen jhres vielfeltigen betruges/ zum allerfleiſſigſten achtung gegeben.
Jns 100. Wehrviehe gehoͤren.
30. Alte Schafe.
12. Zeitſchafe.
18. Alte Hemmel.
7. Zeit Hemmel.
13. Kelber Lemmer.
12. Hemmel Lemmer.
Den Ackerbaw vmb die helffte außzuthun vnd arbeiten zu laſſen.
ES iſt an vielen orthen breuchlichen/ wird auch zutraͤglich vnd nuͤtzlich gehalten/ den Ackerbaw vmb die helffte außzuthun/ beſeen vnnd arbeiten zu laſſen/ alſo/ wenn die Felder erſtlichen beſeet/ vbergeben werden/ daß die der annehmer der geſtalt wieder abtreten muß/ vnd was von Jahren zu Jahren erwechſt/ davon wird zum erſten der Same zugleich genommen/ die vbermaß an Koͤrnern getheilet/ es wird aber der maſſen am bequembſtẽ angeſtalt/ daß einem halben Manne zum beſten nachgelaſſen die Frohndienſte zum Forberge gehoͤrig/ zu gebrauchen/ dargegen das Frohngeld von jhme entrichtet werden muß.
Die Viehezucht vnnd Schaͤffereyen werden gemeiniglich den halben Leuthen vmb ein gewiß gelt verpachtet/ Es muß aber mit den halben Leuthen des eingeerndten/ auß geſeeten vnd woͤchentlichen außgedroſchenen getreidichs Kerbhoͤltzer vnd gegen regiſter gehalten/ auch darauff geſehen werden/ daß recht mit aller beſtellung vmbgegangen/ die felder zu recht wolgearbeitet/ beſeet/ beſchicket/ pfleglich gebrauchet vnd nicht außgeſoͤmmert werden/ vnd do hierinnen vngleichheit vnnd vnfleiß befunden/ daß alsbalde einſehen vorgewand/ damit die Acker nicht in verwuͤſtung gebracht vnnd ſchaͤden erfolgen/ ſondern denſelben vorgekommen werde.
Was nun einen halben man Jnventariens weiſe eingeantwortet wird/ muß er zur zeit des abtretens wiederumb zu erſetzen vorſtand machen/ die forbergs gebewde aber werden in bawlichen Weſen erhalten/ ohne derhalben Leute auffwendunge/ doch daß ſie die fuͤhren darzu thun/ vnd am welchen orthe ſchabedaͤcher/ die halbleuthe ſolche dachung erhalten muͤſſen/ wie dann dieſes vnd anders die auffgerichteten Contraͤct geben vnd mit ſich bringen.
Vorerbunge.
EJntzelne vnd weit entlegene ſtuͤck Guͤter zuvorerben/ geld/ getreidig/ Zins vnnd Frohn darauff zu ſchlagen/ Lehngut vnd trifft doruffen vor zubehalten/ iſt offtmals auch nicht vnrathſam/ doch muß gute achtung gegeben werden/ daß es wolbeſeſſenen Leuten/ Zum andern/ jhren bezahlten vnnd wolgehaltenen Guͤtern/ die zuvor mit vielen Frohnen vnd Zinſen nicht beladen/ gelaſſen werde/ vnd daß die guͤter in geſambt/ vor alte vnnd newe Zins vnd Frohne zugleich hafften.
Dieſes gehoͤret dahin/ Wo der vorigen vnd newangenommenen Guͤter ein Lehnherr iſt/ Sonſten iſt es vnbillig/ daß einer dem andern ſein Lehn ohne Conſens beſchwere.
Was in beſichtigung eines Gutes war genommen vnd wol erkundiget werden ſol.
1.
MJt weme er benachbart/ Ob er mit ſolchen in reinen vnd ſteinen richtig vnd ohne zanck ſey.
2.
Ob er auff ſeinen vnd der Leute gehoͤltzen vnnd Guͤtern die jagten vnd Weideswerck alleine oder mit andern gemenget habe.
3.
Die Fiſchwaſſer/ ob ſie Fiſchreich/ freye gehege/ oder andere Leuthe mit zu ſiſchen recht haben.
4.
Was Bodens der Ackerbaw/ ob er trocken/ an der Sommerleiten gelegen/ ohne ſtein vnnd leim ſey/ wie viel vber Sommers vnd Winters außgeſeet/ vnd in gemeinen Jahren an getreidich erbawet werde/ Was ein ſchock jedes inſonderheit zu geben pfleget/ ob auch laiden vorhanden/ daß die Felder erweitert werden moͤchten?
5.
Ob es gute Baum vnd Obſtgaͤrten von jungen Baͤumen/ Zur graͤſerey wol wuͤchſig vnd gelegen ſey/ deßgleichen guten Krautboden vnnd Kretzgaͤrten habe?
6.
Ob der Wieſewachs gutes gewuͤchſiges Bodens zum Haw vnd Grummet alles wol taͤuglichen vnnd gewaͤſſert werden koͤnne/ nicht leichtlich verſchlemmet werde/ auch vermenget oder beyſammen gelegen ſey/ vnd eſe Futttrung drauff erwachſe.
7.
Wie viel man Schaf vber Winters vnnd Sommers in Fuͤtterung vnd triefft nothduͤrfftiglich halten koͤnne/ vnd ob die ſchaftrifften richtig/ vnd vnvormenget/ vnd ohne zanck oder eins theils Kuppeltrifft ſeynd/ ob die Schafe wol zu ſtehen pflegen/ oder leichtlich wandelbar werden?
8.
Wie viel man melckende Kuͤhe vnd andere Rindeshaͤupter halten koͤnne/ ob es gute ſommerhuͤtung vnd mit den Kuͤhen nicht weit zu treiben habe?
9.
Die behoͤltzung/ ob ſie weit oder nahe vnnd zu guten Wegen gelegen/ wie die gehoͤltze beſtanden/ ob es auch baw- oder ſchlagholtz ſey/ Jtem/ Ob man auch Jaͤhrlichen vber fewer behoͤltzung etwas ohne ſchaden zuvorkauffen/ vnd wie viel zu loͤſen/ vnnd ob es einen guten gewuͤchſigen boden habe/ vnd das holtz zu kauffen wol abgehe/ mit huͤtung nicht beleget ſey?
10.
Was es fuͤr Teiche habe/ ob ſolche von fluten auffgefangen werden muͤſſen/ ſtets Waſſer halten/ oder Baͤche darein gehen/ vnd ob ſie in groſſen fluten leichtlich ſchaden nehmen/ die Fiſche darinnen wol wachſen/ drin bleiben/ nicht mit ſchilffgraß bewachſen ſeyn?
11.
Do eine muͤhle vorhanden/ ob ſolche zum ſacke wol gelegen/ vnnd nicht leichtlich vorhinderung der Wiederwoge halben habe/ vnnd allezeit Muͤhlwaſſer genugſam ſey/ vnd ob das Weher ſchwer zuhalten ſey oder leichtlichen ſchaden nehme?
12.
Wann es keine Muͤhle hat/ ſol man ſich erkundigen:
Wie weit es in die Muͤhlen zu fahren ſey/ vnnd was er fuͤr Wege habe?
13.
Ob es Weinwachs habe/ wie der in den leiten gelegen/ gegen Morgen/ Mittag/ oder Abend/ nahe oder weit/ ob es Felſicht/ Kiſicht/ Sandicht oder leimichter boden ſey/ ob die Berge ſteiger oder ſeichte gelegen/ nach landart lager ſey/ oder gepfelet werde/ was vor Wein da erwachſe/ ob er wehrhafft oder nicht/ leicht erfriere/ was vor gewuͤchſe/ wie in tuͤngungen er gehalten/ wie er beſtocket/ vnnd wie er bewahret ſey/ vnd wie er zu gemeinen Jahren zu tragen pflege/ was vor Wein geraͤthe vorhanden.
14.
Deßgleichen/ ob es hopffen habe oder nicht/ wie viel er zu gemeinen Jahren zu tragen pflege/ ob er ſtarck vnd zum lager Bieren wol halte oder nicht.
15.
Ob es ſtrutereyen habe/ oder ſonſten groſſe Viehezucht/ Ob es einen oder mehr ſteinbruͤche habe/ Ob es Morgel habe vnd ob auch Kalckſteine vorhanden vnd dergleichen.
16.
Was ſonſten jedes gutes nuͤtzung vnd gerechtigkeit oder beſchwerung/ pflegen die anſchlaͤge vnnd Erbregiſter zubeſagen.
Nota.
Aus vorgehenden ſonderlich wol war zunehmen.
1.
Wie es in Beſtallung vnnd Nuͤtzung befunden wird.
2.
Ob es der Leute art vnd gelegenheit nach in einem odet dem andern zu beſſerer nuͤtzung anzuſtellen vnd zu bringen ſeyn moͤchte?
Eine vngefehrliche Vnterrichtung/ wz ein Jahr vber in einem jeden Monat vor anſtellung vnd verrichtung in der Haußhaltung nothwendig geſchehen ſol.
Jm Januario oder Jenner.
DEr Fuͤtterung vor Viehe vnnd Schafe wol war zunehmen/ vnd nichts vergeblich vervrſachen zulaſſen.
Das Sommerſamen getreidig an Erbeiß/ Gerſten/ Wicken vnd Gafer woͤchentlich rein ab zunehmen/ vnd den Saamen vollkoͤmmentlich hinzuſchuͤtten.
Maltz auffs Lager machen laſſen/ vnd zu brawen in dieſem vnd folgenden Monat/ Die vbrigen maſt vnnd Speckſchweine im letzten viertel des Mondenſcheins zu ſchlachten.
Holtzfellen vor Fabian Sebaſtian im letzten viertel.
Gebacken Obſt/ ſawerkraut vnd maͤhren/ zuvorkauffen die beſte zeit in dieſem vnd folgenden Monat/ ehe gruͤn Kreuterich herbey koͤmpt.
Den Schafnoͤſern/ Oerlenlaub zur Proba zu eſſen geben/ welches dieſe zeit/ davon friſt/ iſt geſund/ welches aber nicht freſſen wil/ iſt wandelbar an lung vnd Leber.
Man kennet zwar ſolche vnbruͤchige Schafe auch im Fruͤling/ da ſie die Wolle ſehr gehen laſſen/ ehe man ſie ſchiret/ vnnd ſolche Schafe kan man zeichnen/ vnd bey zeiten abthun.
Der Lein/ ſo man droſch nennet/ ſol in den Knoten biß in dieſen Monat erhalten werden/ vnnd die Knoten alle/ ehe ſie gedroſchen/ fleiſſig geſiebet/ damit der lein von dem Vnkraute rein gemacht/ zuvor huͤtung vielfeltiges gethens.
Von dem Heidekorn/ daß kein Koͤrnigt iſt/ zum Sahmen zu behalten.
Die Teiche welche nicht jhr durchgehent Waſſer haben/ taͤglich zu reumen/ vnd vor dem Staͤnder offen zu halten/ auch im folgenden Monat.
Jm Februario oder Hornung.
DJe zucht Kelber/ ſo man abſetzen wil/ im letzten Viertel ſchneiden laſſen.
Wein abziehen im letzten Viertel/ vnnd wann ein heller Tag iſt.
Puſchholtz hawen im letzten Viertel/ wenn man vor Kaͤlte vnd Schnee darzu kommen kan.
Weiden Koppen vnd ſetzen im letzten Viertel.
Teiche beſetzen im erſten Viertel zu nehmendes Monats.
Wo nun aber durch den Winter daran gehindert wuͤrde/ ſol es auff nechſtfolgenden Monden geſchehen.
Die auffſchlaͤge/ graͤben vnd ſchlaͤgeſtangen/ im felde vnd wieſen vornewern/ halten vnd außwerffen/ damit nicht zu ſchaden gefahren werde.
Pfropfreiſer brechen vnd baͤltzen laſſen/ auch junge Baͤwme fort zuſetzen in letzten Viertel/ ſol das Obſt wehrhafftig ſeyn/ vnnd nicht leichtlich Wurmſtichtig werden/ pflegt aber kleinwuͤchſig zu ſeyn.
Jtem die Baͤume ſol man in dieſen Monat duͤngen/ alſo daß man die Staͤmme biß auff einen guten ſtutzboden breit vmbhacke/ nachmals geile duͤngung in des entbloͤſete lege/ vnnd ſolche mit dem raſen wiederumb decke.
Lagerbier anfahen zu brawen.
Kappſamen ſeen am Abend Petri Stuelfewers oder Matthiæ.
Ruͤbeſamen vnnd außgeſiebeten vnreinen lein zu oͤhl ſchlagen laſſen in glinden Wetter/ welches zum geleuchte vnd Wagenſchmir zu gebrauchen.
Das geſponnenne garn in dieſem Monat zu aͤſchern vnd frieren zu laſſen/ welches zum Wircken weiſſer vnd getlich hiervon wird.
Miſt vor die Weinberge/ Jtem zu erbeiſſen zufuͤhren.
Weinpfehle vnd blancken ſchlagen laſſen.
Jn dieſem Monat auffzuhoͤren/ die Schaf auff den ſaatfeldern zuhuͤten.
Die Bruͤcken/ daruͤber man das Viehe vnnd Schaf treiben muß/ Wo die wandelbar worden/ beſſern vnd zurichten laſſen.
Jm Martio oder Mertzen.
MJt den Lager/ brawen fortfahren/ ſo am lengſten hinauß liegen ſol/ im letzten Viertel ſchein/ ſol nicht leichtlich ſawer werden.
Maltz in vorrath machen/ welches folgendes jahr im anfang zuverbrawen ſey/ wenn es gemacht/ hin zuſchuͤtten/ vnd in forchen zu ſchlagen.
Jn den Getreidig das graſen zuvorleiben.
Kelber im andern Viertel vmb den vollen Monden abzuſetzen.
Zur Gerſten/ Kraut/ Lein vnd Hauff zu miſten vnd zu pferchen/ wo es vor Winters nicht geſchehen.
Erbeiß im letzten Viertel/ auch Wicken zuſehen.
Haferſaat zuverrichten/ wenn man zu naß zum Haber ackert/ ſo bekoͤmmet man wenig Haber/ aber viel Hundes blumen.
Sommerkorn vnd gerſten zu ſeen.
Die Gerſten aͤckere zuruͤhren/ wenden/ hacken oder balckſtreiffen/ wo es breuchlich/ vnd jedes ortes von noͤthen/ vnd fleiſſig einzuegen in trockener zeit.
Zeunen/ vnnd die vbrigen Weiden vollends hawen/ vnd die ſatzsweiden ſetzen laſſen.
Die wieſen vñ gaͤrten außrechen/ kehren/ reumen.
Maulworffshauffen zerſtoſſen im letzten Viertel/ ſo ſetzet ſich das Erdreich wieder fein zugleich nieder.
Die Waſſerwehren auff den wieſen anzurichten/ die Graben auff zu werffen vnd zu waͤſſern.
Das Rind vnters Viehe in vollen Monden vor Oſtern zu laſſen.
Kappſamen vnd ſpaͤte pflantzen am abend Gertrud zu ſeen.
Sommerweitzen ſeen in der Marter wochen.
Sahmgeraͤthe/ an Krautſtauden/ Ruͤben/ Maͤhren vnnd Sahmzwiebeln ſetzen/ in vollen Mondesſchein.
Was ſonſten in den Wuͤrtz- vnd Luſt gaͤrten geſeet/ geſtecket vnd angerichtet werden ſolle/ wiſſen geſchickte vnd wol erfahrene gaͤrtner am beſten die zeit vnd maſſe zu treffen.
Die Huͤrden wieder ins Feld zu ſchlahen vnd zu pferchen/ anzufahen vmb mit faſten oder balde hernacher/ wenn es gewitters halben geſchehen kan/ vnnd das ſchafviehe auch genieß oder genugſam fuͤtterung zu felde findet/ daß ſichs ohne ſtallfuͤtterung erhalten kan.
Fiſchkoͤrblein legen/ vnnd reuſen fortſchlahen/ Jm Hopffen zu arbeiten vnd zuſchneiden.
Sommergerſten ſeen vor oder nach Oſtern/ nach gelegenheit der Warmen oder Kalten Felder vnnd Witterung.
Zum Bienen ſehen/ wenn ein heller vnd ſtiller Tag iſt.
Strohband zum getreidig/ auch Dachſchaͤbe machen zu laſſen.
Meehl mahlen laſſen/ ſo den Sommer vber wol liegen mag.
Schaafhuͤrden zur notdurfft keuffen vnnd machen laſſen.
Die Weinreben auffzuziehen nach annunciationis Mariæ, Wann es klar am Himmel vnnd treuge iſt.
Die Weinberg zu ſchneiden/ zu reumen/ zu Hacken vnd zu pfaͤhlen.
Kein Schaf ſol man in dieſem Monat an ſumpfigten naͤſſigten orthen oder Wieſen/ Weiden/ wegen der erſten grun/ dann ſie von bluthe leichtlich erſtecket werden koͤnnen.
Die Obſtbeume von den Raupen/ ehe ſie wegen der Waͤrme vnd Hitze aus den naͤſtern kriechen reinigen laſſen.
Die Baͤumlein zu pfropffen/ wann der Mond auff der letzte iſt/ auch in den erſten dreyen tagen.
Die Leichkarpen auß den Teichen zu fiſchen vnd zuvorſetzen/ im erſten Viertel des newen oder vor den vollen Monden.
Jm Aprillen.
WAs in vorgehenden Monat vngewitterung halben nit verrichtet werden kan/ muß fortgefahren/ vnnd in dieſem Monat vollbracht werden/ vnd hieruͤber ſaltzkeuffen vber Sommers zugebrauchen/ vor der Kornbluͤthe/ damit das eingeſaltzene nicht madicht werde.
Die Wieſen mit den ſchaffen zu behuͤten auffhoͤren Georgij.
Kraut- vnnd Flachslaͤnder ruͤhren zu laſſen im letzten Viertel.
Die Lemmer hemmeln nach Oſtern.
Die Schaf waſchen nach Oſtern.
Den Miſt zuſammen werffen laſſen/ wann es einen Regen gethan.
Die Wolle abnemen laſſen Exaudi oder ehe/ wie es die gelegenheit der Witterung vnnd Warmer zeit geben wil/ vnd ſolche zuvorkauffen.
Den Weitzen ſchrapffen/ doch nicht vber die zeit/ ehe er in die ſchoßkuͤhle trit.
Die Teiche/ welche mit der Winterflut erhalten werden muͤſſen/ dieſen Monat auffs hoͤchſte/ alß es die Daͤmme leiden wollen/ auffzufangen.
Streich oder Leichkarpen auff S. Georgen tag zuvorſetzen/ als drey Regner vnd zweene Milchner gehoͤren in vorſetzen zuſammen/ vnd die ſtreichteiche zuvorn geackert/ vnnd wo es ſeyn kan/ den Winter ohne Waſſer liegen laſſen.
Neſſeln vnter Weitzen Klein gehacket/ vnnd den Huͤnnern klein zu eſſen gegeben/ ſollen viel Eyer legen/ oder den jungen Huͤnern zu erſt neſſelſamen/ welches gleich ſo viel ſeyn ſol.
Jn den Weinbergen zu ſencken vnd hefften.
Zwiebeln vnd Moͤhren Samen ſeen/ auch zwiebeln ſtecken in den letzten Viertel.
Baͤwme ſchneitteln/ ſchaben/ vmbhacken/ duͤngen/ Korn ſtecken oder ſeen laſſen/ wenn es nicht zuvor geſchehen.
Jm Meyen.
VMb Philippi Jacobi iſt es hohe zeit mit der gerſtenſaat/ auch in geringer kalter Landart/ Nur daß der acker tuͤchtig/ vnnd trocken Wetter ſey:
An die Kaͤlte darff man ſich damals nit groß kehren/ es hat keinen beſtand alß dann darmit.
Was vor Gerſte etwas langſamer geſeet wird/ hat ſelten gedeyen/ vnd bekoͤmpt kleine Koͤrner.
Jm Winter getreidig zu graſen auffhoͤren laſſen/ Philippi Jacobi-
Leinwad zu bleichen anfahen/ ehe die Baͤwme bluͤhen.
Die rechnung vber die ſchafnoͤſer/ ſo in Winter geſchlagen/ auch die mehrung von den ſchaffmeiſtern Wallpurgis einer jedern arth gezehlet/ wieder anzunehmen vnd den Abgang zu verzeichnen.
Die Jnventaria vnnd rechnung vber das Rind vnd ander viehe wieder beneben der mehrung vnnd abgang/ zuvorzeichnen.
Pflantzen ſtecken Crucis.
Nach einem regen/ damit es bekleibe.
Dabey die alte Regel in acht zunemen/ Liegen Kraut/ gediegen Kraut.
Das iſt/ wenn die Pflantzen etzliche Tage auff dem acker liegen vnd ſchlaffen/ ſo treuget der Acker wol auß/ vnnd hat das Kraut gut gedeyen vnnd fortkommen:
Wenn man pflantzen aber in groſſer naͤſſe ſtecket/ ſolch Kraut gelbet ſehr/ vnd hat kein fortkommen.
Auff die jungen Bienſchwaͤrme auffſehen zulaſſen vmb Frohnleichnams tag/ biß nach Petri vnd Pauli.
Mittellein/ hanff vnd hirſe ſeen Vrbani.
Heydekorn ſeen vmb Vrbani im letzten Viertel/ ſonſten pflegts jmmer zu bluͤen.
Die Lemmer abſetzen/ vnd die Schaf des Tages dreymal melcken/ anfahen vmb Pfingſten oder die Woche hernacher.
Zu Miſt vnnd Pferch brachen laſſen im letzten Viertel.
Wende kleiben/ reiſſen nicht ſehr auff.
Backofen ſchlahen/ reiſſen nicht ſehr auff/ deßgleichen auch ſcheuntennen zu machen.
Die Schaͤbdaͤcher einreiſſen/ vnd die alten ſchaͤbe in Miſt ſtrawen.
Hopffen zu ſtengeln vnd an zuweiſen.
Das Getreidig auff den Boͤden fleiſſig vnd offt wenden/ damit es vmb die Kornbluͤte zeit nicht verderbe/ vnd ſchadhafft werde.
Zu brachen anfahen im letzten Viertel faulet wol.
Den Kuhe- vnd Schafmiſt auff daß gebrachte feld zu fuͤhren anfahen.
Jm Junio oder Brachmonat.
MJt der Brache vnnd Miſtfuhre fort zufahren.
Graß meden vnd haw machen/ wo das Waſſer gefehrlichen den grummet Wieſen vor Johannis im vollen Mondenſchein/ ſchwindet nicht zu ſehr.
Miſt breten vnd vnterruͤhren laſſen im letzten Viertel des ſcheins.
Spaͤten lein ſeen Viti.
Die ſcheintaͤnnen vnd panſen von den alten geſtroͤde zu reinigen/ vnd daſſelbige an einen ort zuſammen bringen/ damit zum newen Jahrwachs vnd getreidig es rein gemacht ſey.
Die Mertzſchafe Hemmeln/ vnnd geringe Laͤmmer in dieſen Monat außheben vnd verkauffen.
Den Schafen dieſen vnd folgenden Monat/ vormengtes ſaltz geben/ wenns treuge iſt.
Jn den Kretzgaͤrten zu geten.
Die Weinberge zu hacken vnd zu brachen.
Jm Julio oder Hawmonat.
WRaß hawen vnd Hawmachen laſſen in gemeinen Wieſen.
Vor Margreten/ ehe die groſſe Hitze einfelt/ ſol die jungen Kappaunen zurichten laſſen.
Die Winter gerſten einzuernden/ deßgleichen die Winter rubenſaat.
Weiſſen Ruͤbenſamen ſeen Kiliani oder Margaretæ im letzten viertel/ ſollen weicher kochen.
Kappſamen ſeen zu Winter pflantzen vmb Jacobi/ oder acht tage hernacher
Vberley Rindviehe auß den Weiden zuvorkauffen vor Jacobi.
Frembder Ochſen vnd Schweinkauff gehet an auff Jacobi.
Kappſamen vnd andere geſame/ ſo in dieſem Monat zu reiffen anfehet/ von tage zu tage abnehmen/ darmit ſolches nit vergeblichen außlauffen moͤge.
Wenn man den ruͤbeſamen mit den wurtzeln außzeucht/ vnd mit einander auffden boden leget/ ſo wird der vbrige ſamen ſo reiff vnd ſchoͤn von ſolchen Wurtzeln/ auff den Boden/ alß wenn er noch in dem Erdreich ſtuͤnde.
Das Staudenkorn an oͤrther/ do es tuͤgliche felder in newen Monden/ etlichs vor oder nach Jacobi zu ſeen/ iſt alſo deñ auch vors Viehe zu ſchrepfen/ vor Winters zugebrauchen.
Kraut zu blaten anfahen Jacobi.
Acht tage vor Jacobi gehet der Vogel fang mit den kaͤutzigen an.
Man mag auch vmb ſolche zeit ſprenckel anrichten/ vornemlich/ wo man rothe wilde holunder beerlein haben kan.
Etliche brauchen Johansbeerlein vnd kirſchen an ſolcher ſtelle.
Auff den Gebirge fehet man die ſchneer hauffen weiſe/ vmb vnd nach S.
Jacobi auff den Herden/ man ſtecket Kirſchen im ſtrauch/ darnach fellet der Schner mit begir.
Wer aber ſolch Weidewerck brauchen wil/ muß nothwendig ſingende Schner ein bar auff den Herde haben.
Jm Auguſto oder Auguſtmonat.
ZV einernden anſtellung zu thun.
Die ruhracker wenn ſie zu ſehr grunen wollen/ ſcharff einegen laſſen.
Fruͤe grummet gras hawen/ vnnd duͤrre machen laſſen.
Korn vnd Weitzen zum ſaamen dreſchen laſſen.
Wintergerſten vnnd Winter ruͤbeſaamen am Abend Bartholomæi ſeen.
Speckſchweine auff die Muͤhle zu legen vmb Bartholomæi im erſten Viertel/ wann der Monat zunimbt.
Bartholomæi wird auffgehoͤrt/ die Schafe drey mal zu Maͤlcken/ vnnd forthin des Tages nur zweymal.
Zwiebeln außheben Bartholomæi.
Schaaflaub von Erlen/ Bircken vnnd Eichenholtze machen laſſen/ in gebunde zu binden/ zu treugen vnd ein zubringen.
Die Herbſt Wieſen/ ſo nur ein graß tragen/ hawen laſſen/ doͤrren vnd einbringen.
Jn der Wochen/ darinn Bartholomæi gefellet/ vnd die folgende hernach/ iſt der Vogelfang mit den Sprenckeln am beſten.
Vber ſolche zeit bleiben wenig Sprenckel Vogel/ (außgenommen Rothkehligen vnd Meiſen) hinderſtellig.
Derwegen wer Sprenckel ſtellen wil/ thue es vor Bartholomæi/ oder laſſe es nachmals anſtehen.
Nach Sanct Laurenti fehet man ſelten Nachtigallen/ ſie iſt ſchon damals verrucket.
Nach Bartholomæi zur Saat zu ackern anfahen.
Die ruhr hacke an den Weinbergen anzuſtellen.
Das newe gedroſchene ſaamgetreitig auffs duͤnneſte auff friſche boͤden zu ſchuͤtten/ vnd allewege vber den andern oder dritten tag zu wenden/ damit es nicht auff einander erwarme.
Herbſtmiſt hinnaus zu fuͤhren.
Jm September oder Herbſtmonat.
Hopffen abnehmen Egidi.
Vmb Egidi ſol ſich der Finckenfaͤnger taͤglich auff ſeinen Herde finden laſſen.
Vor Crucis ſollen auch die Dohnen/ zum groben Vogelfang/ zugericht vnd eingebeeret ſeyn.
Zu Weitzen vnnd Korn die Felder auffackern vnd ſeen laſſen/ als/ den Weitzen freytags vor oder nach Crucis in letzten Viertel.
Korn auff die geſommerten Erbeiß vnd Wickenfeld drey Wochen vor Michaelis/ ſonderlich was geſommert in vollen Mondenſchein.
Mittelfeld vnd mit ſchlechten Hoffmiſt geduͤnget/ vierzehen tage/ das gute Warme feld aber acht tage vor oder nach Michaelis.
Honig außnehmen/ Sebaldi:
Oder zum wenigſten die Stoͤcke in der vnterbeuten fegen oder reinigen laſſen.
Die Stier vnter die Schafe zu laſſen Matthæi/ lammen ſie Liechtmeß/ iſt die vnterlaß Michaelis/ geben ſie lemmer Petri.
Es tregt ein ſchaf ein vnnd zwantzig Wochen.
Saltz im Vorrath zu kauffen Michaelis vber Minters zugebrauchen?
Den Flachs vnd Hanff zu brechen/ hecheln vnnd zu ſpinnen anzurichten.
Die Korn vnd Weitzenſtoppeln auffs ſeichteſte zum Sommergerſtfelde vmbzuſtuͤrtzen laſſen/ damit es vor Winters vorfaule vnd ſich erliege im letzten Viertel.
Lager Obſt abnehmen vnnd einſchlagen vmb Michaelis im letzten viertel/ vnd weil es hartes froſts halben bleiben kan/ eingeſchlagen/ in Gaͤrten liegen zu laſſen/ bleibt darnach deſto lenger vnnd wehrhafftiger.
Die Schafrechnung Michaelis zu halten/ die Rechnung vnd Jnventaria vber das Rind vnd ander Viehe wieder zuvorrichten.
Die abrechnung der gethanen Frohndienſt mit den Leuten zu halten/ vnd was nechſt vorbleibet/ zuvorzeichnen.
Die erſte Kornſaat in der Weichfaſten vor dem vollen Monden geſeet/ ſol ſich nicht außwintern/ ſonderlich wo es naſſe felder hat.
Leimen in dieſem Monden auff daß letzte Viertel zu den Ofen in den Viehe ſtuben zu hacken/ vnd zu gebrauchen/ darinnen enthalten ſich keine heimen/ oder grillen.
Heckerling vors Rind vnd Zuchtviehe ſchneiden laſſen.
Das Braw gefaͤſſe wiederumb anrichten vnd einzuquellen.
Jm October oder Weinmonat.
KRauthaͤupter außzuſtechen.
Moͤhren vnnd weiſſe ruben außgraben/ vmb Burckhardi im letzten viertel.
Zu meltzen anfahen/ friſche Bier zu brawen/ in dieſem vnd folgenden Monat.
Bawholtz fellen/ auch Winterholtz an ſcheiten/ vnd Puſchholtz hawen laſſen im letzten viertel.
Teiche fiſchen Galli.
Die vberley Gerſten zu brawen/ anfahen außzulaſſen/ ſo wol auch das andere getreitig.
Ruͤben zu welcken an oͤrthern/ do die nicht gefrieren moͤgen/ auffzuhengen.
Die Krautbetter vnd Ruben kraͤuterich ſollen auff gedielete Boͤden vors Viehe zutreigen/ geſchuͤttet vnd zum ſuͤden gebrauchet werden.
Wilde vnd Pfropffſtaͤmmlein außzuheben/ vnd fortſetzen laſſen im letzten Viertel/ ſo bekleiben ſie leichtlich.
Die Weinpreſſen wieder anzurichten.
Das Weingefaͤß zum Jahrwuchs binden vnnd verſichern laſſen.
Die Weinleſe anzuſtellen/ wann die Beer zu vor durch einen reiff oder zweene nach gelegenheit der Witterung gezwungen/ vnd duͤnnſchaͤlicht worden.
Die Weinpfaͤle zu ziehen.
Die Weinſtoͤcke zudecken an denen oͤrthern do es gebraͤuchlichen.
Die Kretzgaͤrter vnnd Krautlaͤnder mit guten Miſt zu befuͤhren vnd vor Winters vnter zu ſtuͤrtzen.
Das Erbeiß vnd Wickenſtroh/ welches wol einbracht/ ſol vor Weinachten vor die Pferde vnter das Futter gemenget verfuͤttert werden/ ſol die Wuͤrme vertreiben.
Die Roͤhrwaſſer zu vormachen/ vnnd zuverbinden/ vnd wo es von noͤthen newe roͤhren zu legen.
Die Obſtbaͤwme ſol man auch in dieſem Monat vmbhacken/ vnd mit Schweinsmiſt duͤngen.
Jngleichen ſollen auch die Krautbeten vnd kleine gaͤrtten wol geduͤnget vnd vor Winters der miſt vntergefolget werden.
Wann auch auff dem Feldern zugepfercht/ vnd es ſeyn kan/ ſollen die Huͤrden auff die duͤrren Wieſen geſchlagen vnnd mit den Schafen gepfercht werden.
Jm November oder Wintermonat.
MAſt Ochſen auff zulegen omnium ſanctorum.
Mehl in vorrath den Winter vber/ daß wol liegen ſol/ mahlen laſſen vmb Martini.
Zehe laiden oder Haferfeld vor Winters vmbreiſſen laſſen/ damit es durch froͤſte ermiltert werde/ vnd auffm fruͤling ſich wol egen laſſen moͤge.
Was zur Sommerſaat/ als Sommerkorn/ Gerſten/ Sommenweitzen/ Kraut vnd Kretzerey im vorigen Monden nicht geduͤnget vnd vntergeſtuͤrtzet werden muͤgen/ das kan dieſen Monat/ Wo fern es der Witterung halben ſeyn kan/ geſchehen.
Brennholtz im vorrath/ wann man der Witterung halben mit den Geſchirren anders nichts vorhaben kan/ zuſchaffen.
Auff die Dreſcher gute achtung haben/ daß die beym Tage zu dreſchen anfahen/ auff daß rein gedroſchen vnd das beſte vnd lengſte Stroh zu den Banden vnd Schaͤben außgeſondert werde.
Jm December oder Chriſtmonat.
DJe nothwendigſten Bawfuͤhren bey guter Winterbahn zuverrichten.
Maſtſchwein im letzten Viertel zuſchlachten ſol wehrhafftig ſeyn/ auch daß Speck vnnd Fleiſch nicht leichtlich zu ſchanden werden.
Auff die Teiche gut achtung geben/ daß die fleiſſig gereumet/ vnd die Fiſche wegen des Tawwaſſers/ ſo auff den Teichen/ welche kein durchflieſſend Waſſer/ ſtehend bleibt/ vnnd wieder gefreiret/ nicht erſtuͤcken moͤgen.
Auff die Schaͤfer Gut acht geben/ vnnd taͤglich nach zuſehen/ woferne die ſchafnoͤſer ſchnees halben außgetrieben werden koͤnnen/ daß ſie nicht in Staͤllen fuͤttern/ denn was das Nachtfutter belanget/ vnd jhren Kuͤhen kein haw vorlegen.
Nach dem eingeſchlagenen Obſte zu ſehen/ daſſelbe zu durchleſen/ vnnd die friſchen reiniglich zuwiſchen vnnd wieder in ein gefaͤſſe zuſchlagen.
Nothwendige Articul/ kuͤrtzlichen vorfaſſet/ etlicher maſſen zur erinnerung anleitung vnd berichte/ wie in der Haußhaltung beſtallung geſchehen vnnd richtig vorfahren werden ſol/ darauff denn auch eines forbergs Verwalters beſtallung gerichtet werden ſol.
Was in gemein in der Haußhaltung ſol in acht genommen werden.
DEr Oeconomus ſol in- vnd auſſerhalb hofes/ in Feldern/ in Wieſen/ in holtze vnnd allenthalben/ trewlich vnnd fleiſſig auffgeſehen Reine vnnd Steine nicht verrucken laſſen/ ſondern in guter achtung haben/ vnnd keine newerung noch einfuͤhrung an Stegen vnnd Wegen enderung oder ſchmelerung derſelben geſtatten vnd nachgeben.
Jtem vber allen Gerechtigkeiten ſteiff vnd feſte halten/ damit ſchaden vnnd nachtheil/ ſo viel muͤglichen/ in zeiten vorkommen vnd verhuͤtet werde.
Beſtellung vnd Beſchickung des Ackerbawes.
MJt fleiß anzu halten/ daß der Acker- oder feldbaw zu rechter zeit/ in alle gebuͤhrliche arthen/ vber Sommer vnnd Winter gearbeitet/ angerichtet/ die Bethe wol erhoben/ recht zaſammen gefuͤhret/ zu bequemer zeit der acker gepoſet/ geſchlichtet/ oder eingeeget/ nicht zu dicke noch zu duͤnne mit guten ſamen geſeet/ wol geeget/ vnnd zur Winterſaat außgeſtrichen/ Waſſerfurchen gefuͤhret/ die Waſſer abgewieſen/ die Furchen außgeworffen/ vnd am raͤndern eingeſchauffelt/ Vber Sommers neben den einegen auch gequiret/ vnd geweltzet/ Vnd in Summa/ wie es taͤglichen die nothdurfft erfordert/ nach gelegenheit jedes orths der zeit vnd Winterung nach/ ſich ſchicken vnd leiden wil/ beſtellet vnd verrichtet werde/ ſonderlich aber auch vor die Schafe vnnd das Viehe/ nicht vber die zeit vnd zu lang das Brachfeld zu ſchaden hegen/ vorrhaſen vnd queckigt werden laſſen.
Miſtung oder Tuͤngung belangende.
DAs der Miſt feuchte zu rechter zeit/ bald nach Oſtern/ im letzten Viertel des Monden/ zuſammen geworffen/ wann er 7. oder 8. Wochen gelegen/ vnnd gefaulet/ nach Pſingſten auffs lengſte vmb Johannis Baptiſtæ außgefuͤhret/ nicht zu dicke abgeſchlagen/ fleiſſig gebreitet/ vnd bald ehe er außdorre/ vntergewendet/ geruͤhret oder gehacket/ auch an allen oͤrthern/ wo vnnd ſo offt von noͤthen/ vnd ſichs leiden wil/ fleiſſig eingeſtrewet/ auch der Kuͤhemiſt in außmiſten auff den hauffen zerzogen/ vnd der Pferdemiſt/ wo derſelbe verhanden/ mit vntergemenget werde/ welches des faulens vnnd beſſerung halben wol zutreglichen/ auch winterzeit in Viehoͤfen/ das geſtroͤde vnter den futterraͤuffen/ welches ſonſt der arth nicht wol gefaulet/ vnnd zu Miſt werden kan/ fleiſſig auff hauffen/ an bequeme Orter/ do es etwas feuchte/ vnd durchs Viehe zertreten vnd zu rechter zeit zuſammen ſchlagen vnd einſtrewen laſſen/ allenthalben deſto mehrern vnnd guten Miſt zumachen/ vortheil vnd gelegenheit ſuchen.
Den Pfirch belangende.
MJt fleiß auff zu ſehen/ daß die Schaͤfer zu rechter zeit/ wenn es Wetters halben/ vnnd daß man nit fuͤttern darff/ ſeyn kan/ ſonderlich mit den hemmeln/ ſich zu felde in die huͤrden laͤgern/ den pfirch recht fuͤhren/ nicht die quere vber/ ſondern damit ein gewende deſto eher hinnaus des Ackers halben gepfirchet/ die lenge der Bethe pfirchen/ vnnd die huͤrden anſetzen/ auch alle tage fortſchlagen.
Wenn auch ein gewende hinaus gepfirchet/ alßbald zu rechte vnd fein ſeuchte geackert/ auff daß durch jaͤhlings regenen der pfirch nicht weg gefuͤhret/ vergehen vnnd verrhaſen moͤge.
Graͤſerey in Getreidig/ der Schaͤffere Getreide/ huͤten vnd das ſchrepffen in Weitzen belangende.
DJe Graͤſerey in Sommer vnd Winter getreidig belangende/ auch auff den Reinen vnnd Brachen allenthalben/ wo es tuͤglichen ſeyn wil/ vmb Geld/ Gaͤnſe oder Huͤner jaͤhrlichen zu vermiethen/ doch mit allen fleiß darauff ſehen/ vnnd die buͤrden offtermals außſchuͤtten laſſen/ damit geſehen werde/ daß nicht getreidig mit außgeriſſen/ auch ſol man vber die zeit nicht in getreide graſen laſſen/ ſondern/ wann daſſelbige ſchoſſen wil/ bey guter zeit die graͤſerey verbiethen vnd abſchaffen/ inſonderheit aber nit zu geben/ daß ſie das gras in getreide außſchuͤtten/ ſondern an die render vnd reine tragen/ daß auch nit mit ſchuhen in die Erbeiß/ Weitzen vnd Gerſten gegangen/ vnd weil ſie fett vnd weich/ zertreten werden/ Die Gaͤnſe/ vor die gemieteten graͤſereien/ ſollen allezeit vmb Jacobi an vngeraufften Gaͤnſen/ zugeben eingedinget vnd zuſammen gebracht/ vnnd auff den Stuppeln gehuͤtet/ erhalten vnd vberantwortet werden/ Den Schaͤfern im Herbſt gar nicht zuvorſtatten/ daß ſie auff dem Getreidig huͤten/ wolte es ſich aber leiden in Fruͤlinge/ vnd wann es gar trocken oder gefroren were/ auff etlichen ſtuͤcken/ do es fett vnnd dicke ſtuͤnde/ vnd man ſich lagerwerdens befahrete/ huͤten laſſen/ ſollen die Schaͤfer ſolches mit vorwiſſen thun/ damit neben den Schafmeiſter der Verwalter/ oder der Voigt allezeit ſelbſt darbey ſeyn/ vnd nicht lange auffgehalten/ ſondern im gange oder treiben vberhuͤtet vnd nicht zu tieff weggefretzet werde.
Sonderlich ſol auch fleiſſiges auffſehen geſchehen/ daß der Weitze nicht zu tieff/ noch vber die zeit/ wann er in Kuͤhle oder in den Schoßhalen getreten/ geſchrapffet werde/ vnnd do es duͤrre Witterung giebet/ gar vngeſchrapffet bleibe.
Einernden belangende.
DAs Winter- vnd Sommer getreidig zu rechter reiffzeit wol abgeſchnitten/ abgehawen/ rein gerechet/ auffgebunden/ fleiſſig gemandelt/ vnd alsbalde eingefuͤhret/ vnnd den geladenen fudern/ wo die Mandel geſtanden/ ſonderlich das ſommer getreidig wol nachrechen laſſen/ in Scheunen ſchleunig abeladen/ die garben nicht zerreiſſen/ fleiſſig gepanſamet/ das beſte getreidigt zu Samen beſonders/ deßgleichen etliche ſchock des getreidigs/ ſo in Kuͤhemiſt/ Schafmiſt/ Pfirch/ vngeduͤngeten/ geſommerten vnd ſtoppelfeldern erwachſen/ vnterſchiedlichen vnd beſonders geleget vnd verſuchet werde/ was ein jedes zur Proba an Koͤrnern gebe/ alles zur nachrichtunge.
Daß auch das in abladen außgefallene getreidigt mit fleiß außgewurffet/ rein gemacht vnd beſonders außgeſchuͤttet werde/ anzuhalten vnd beſtallung zu thun.
Was nun allenthalben an Sommer- vnd Winter getreidig erwachſen/ ſol ordentlich vnterſchiedlichen vnd richtig an ſchocken mit bericht/ wie viel ſcheffel Saamens vnd in welchen felde/ als oben gemeldet/ es erwachſen/ eingeſchrieben/ vnd ein vorzeichnuͤß neben vermeldung/ was ein jedes ſchock zur Proba gegeben vmb Bartholomæi vberſchicket vnnd vbergeben werden/ an vielen orthen/ da es des getreidigs ſehr viel hat/ vnd man nicht weilig/ das geſchnittene Getreide zu breiten/ vnnd zu doͤrren/ ehe es gebunden wird/ wie in Gebirgen breuchlich/ ſondern wird alſo balde von der Sichel an die bande bracht/ da wird es in den Mandeln etliche wochen zu felde gelaſſen/ auff daß es in den Mandeln dorre.
Wenn naſſe Jahr ſeyn/ vnd das Getreide naß einkoͤmmet/ ſol man in den Panſen nicht alles genaw an die Wende anlegen/ auff daß die naͤſſe vnd dampff vber ſich verrauchen koͤnnen.
So pflegt man auch wol in naſſen Jahren ein alt Bierfaß/ dem beyde boden außgeſchlagen ſeyn/ mitten in den Panſen zuſetzen/ vnd herumb zu panſen/ wenn die garben ſo hoch als das faß gelegt/ ſo zeugt man das faß hoͤher/ vnd panſet ferner/ vnd zeucht es aber hoͤher/ biß oben zu gibel auß/ da leſſet man das ſtecken/ durch ſolches loch zeucht ſich auch alle naͤſſe vnd braden hinnauß/ daß das Getreide nicht erwarme noch außwachſe.
Vnnd wo die Panſen gros ſeyn/ moͤchte man ſolcher faſſe mehr ſetzen.
Vnd hilfft darzu viel/ daß darbey die Scheunen des Tages offen gelaſſen werden/ auff daß der Wind ſie durch gehen mag.
Die Dreſcher vnd außgedroſchene getreidig belangende.
DJe Dreſcher ſollen anfangs des dreſchens alle Jahr fuͤr gefordert/ jhnen der Eyd fuͤrgeieſen/ vnnd ſie deſſen mit ernſt erinnert werden/ vnd do etliche nicht geſchworen/ ſollen dieſelben den Eyd leiſten leiblich/ nichts deſto weniger mit fleiß auffzuſehen/ damit ſie den geſchwornen Eyd nachſetzen/ rein außdreſchen/ auffſchuͤtten/ vnnd jedes mahl/ wenn ein ſchock abgedroſchen/ auffziehen vnd hinderſtoſſen/ damit das Tennen gereumet vnnd deſto durch zu dreſchen ſey/ vnd auff daß nicht zu viel garben vnd zu dicke angeleget werde/ ſo ſol alle jahr nach gelegenheit daß Jahrwuchs nachdeme es zehe oder wol zu dreſchen/ verordnung geſchehen/ wie viel garben auff einmal ſollen angeleget werden/ vnnd das halb ſo viel Korn vnd Weitzen ſchuͤtten/ als garben angelegt geweſen/ ſtets auffgebunden/ vnnd mit fleis ſolche ſchuͤtten/ ehe ſie von Tennen kommen/ alßbalde wiederumb vberdroſchen/ damit/ wenn noch etliche Koͤrner darinnen blieben weren/ heraus gebracht werden/ So ſollen auch je zu weilen die Dreſcher Sonnabends nach vollbrachten auffheben/ auff einen andern Tennen/ wechſelweiſe Sommer vnd Winter getreidig/ was dieſelbe Woche gedroſchen worden/ etliche ſchuͤtte vnd gebunde nachdreſchen/ auff daß erfunden werde/ was fuͤr fleiß in dreſchen geſchehen ſey/ vnd do mangel oder vnfleis/ daß nicht rein außgedroſchen/ die Dreſcher nicht vngeſtrafft bleiben laſſen.
Mit den Dreſchern ſol auff den Tennen alle auffheben/ ſchock vnd ſcheffel an Kerbhoͤltzer geſchnitten vnnd recht maß durchaus gemeſſen werden/ auch achtung zu geben/ daß in der ſpraw/ abkericht vnnd den ſtaube nicht aͤhren oder Koͤrner bleiben/ die ſuͤde auch fleiſſig abgetragen vnnd zu recht gehalten werde/ Das getreidig ſonderlich die Gerſten/ geflaͤdert/ damit es keine graͤnen behalte/ vnd alles getreide recht wurffen/ Weitz vnd Korn recht fegen laſſen.
Die Dreſcher ſollen allezeit bey gutem tageſchein anfahen vnd auffhoͤren zu dreſchen/ vnd daß ſie ſich des Tauben vnd Huͤnnerfahens vnd Eyer abnehmen/ noch ſonſtes von Holtz/ Geſtroͤhe oder etwas anders mit ſich an heim zu tragen (wie denn offt pfleget zu geſchehen) enthalten/ jhnen ernſtlich zu vnterſagen/ vnd darauff zu ſehen.
Vor einer jeden Scheunen ſollen zwey vngleiche Schloͤſſer geleget werden/ der Vorwalter ein Schloß vnd der vertraweſte Dreſcker aus den zweyen das andere zu beſchlieſſen haben ſollen/ damit ein oder das andere theil vmb verdachtes willen in die Scheune nicht kommen koͤnne.
Der Winterſahmen ſol alsbalde nach einander gedroſchen/ wol rein gemacht/ das beſte an Koͤrnern abgenommen/ auff die Boͤden fein duͤnne (damit ſichs etwas erliege vnnd dorre) hingeſchuͤttet werden.
Wann der Weitzen/ Korn/ Gerſt vnd Hafer/ auch ander getreidigt zum Sahmen nicht wol reine vnnd tuͤglichen/ ſolches in zeiten zuvormelden/ vnnd nach reinen guten Samgetreidigt zutrachten/ auch wo vnd wie tewer ſolches zubekommen/ berichten.
Wenn in naſſen Jahren man ſich vermutet/ das Samkorn vnd Weitze ſey außgewachſen/ oder ſonſten außgeweſſert/ vnd werde nit wol auffgehen/ kan man leicht eine Probe machen/ alt Korn vnnd newkorn/ Wie denn auch den Weitzen/ jedes beſonders eine handvoll ſeen/ vnd ſehen/ welches am beſten auffgehet/ darnach man ſich zu achten.
Alt getreide iſt nicht gut zu ſamen/ wenn es ſchon auffgehet/ ſo wintert er ſich doch ſehr abe/ vnd wird ſehr duͤnne.
Das Getreidig/ ſo in Vorrath vnd vnverkvufft bleibet/ fleiſſig vnd offt wenden/ auch nicht zu dicke ſchuͤtten/ damit es nicht er warmen/ muͤchich werden/ oder ſonſten verderben moͤchte/ keines weges zu geſtatten/ daß etwas von geſtroͤde durch frembde Leuthe Winterzeit aus dem Hofe getragen/ noch auch von den eigenen Geſinde verbrennet/ vnd vnrethlich ver fuͤttert werde.
Es ſol auch mit fleiß achtung gegeben werden/ daß Winterzeit der eingewehet Schnee/ in der Scheunen vnd auff den Boͤden/ bey zeiten weggeſchafft vnd von getreide geworffen werde/ damit/ wenn der Schnee zergehet/ dem getreidigt durch die naͤſſe nicht ſchaden geſchehe.
Wieſenwachs belangende.
DJe Waſſerweeren in guter beſſerung halten/ die Graben fleiſſig halten/ vnd das Waſſer zu rechte leithen/ die Wieſen nit verpuſchen noch huͤblicht werden laſſen/ ſondern in bequemer zeit mit weſſerung/ reumen vnd einebenen/ die hauffen vnd huͤbel zerſtoſſen/ die Buͤſche außreuten/ Auch haw vnnd grummet zu rechter zeit fleiſſig in newen Monden machen (ſo pfleget es nicht zu ſehr zu ſchwinden) wo es aber an waſſerfluͤſſen gefehrlichen gelegen/ zu verhuͤtung Waſſerſchaden/ deſto zeitlicher vnd vor Johannis Baptiſtæ hawen/ ſtrewen/ wol duͤrre machen vnd trocken einfuͤhren/ beſtellen/ anhalten vnnd verrichten.
Gaͤrtnerey belangende.
DAs in Baumgaͤrten mit warten/ ſetzen vnnd pfropffen wilder ſtaͤmmlein/ im Herbſte die Baͤume vmb hacket/ geduͤnget/ angebunden/ geſchneitelt/ die alten Baͤwme in fruͤlinge geſchabet/ duͤrre aͤſte abgehawen/ die außſchoͤſſerlinge oder waſſerreiſer weggeſtoſſen/ alles zu rechter zeit mit fleiß verrichtet werde/ anzuhalten/ daß auch Wild-vnnd garten Obſt zuſammen gehalten/ zu rechter zeit abgenommen vnd gebacken/ vnd das Winterobſt fleiſſig eingelegt werde/ wie es dann mit doͤrrung/ backen vnd ſieden ſawerer Kirſchen vnd Pflaumen auch gehalten werde ſolle.
Wann das Obſt gebacken/ oder ſonſten verſpeiſet wird/ ſollen die friſchen Kern vnzerſchnitten von allen Wilden- vnd gaͤrten Obſt/ Moreilichen/ Spillichen/ Pflaumen/ Kirſchkern vnnd Pfirſchken zuſammen gehalten in ein rein faß vnnd trockenen Sand ſchichtweiſe eingeſatzt/ im Keller biß gegen dem Fruͤlinge erhalten/ dann gegen den Sommertagen/ ſo bald der froſt auffgehoͤret/ an ein gelegenes orth die Kern geſtackt/ die Oepffel vnd Birnkern aber duͤrffen vor Weinachten nit/ ſondern erſt hernacher in Sand geleget werden/ dann ſie ſonſten allzubalde keumen/ man ſol ſie mitler weile trucken erhalten/ daß ſie nit ſchimlicht werden/ darnach mit dem Sande ſeen/ alſo daraus paltzsbeumigen von Jahren zu Jahren zu erzeigen.
Kraut/ Flachs/ Hanff vnd Ruͤbenlaͤnder Kretz- vnd Hopffgaͤrten belangende.
MJt fleiß anzuhalten/ daß ein jeder zu rechter zeit/ wie ſichs gebuͤhret/ gefaͤlget oder vmbgeackert/ geduͤnget/ geruͤret/ gegraben/ geſeet/ Flachs/ Hanff vnnd Fimmel geraufft/ geriffelt/ eingeroͤſtet/ außgewaſchen/ geſtauchet/ gebocket/ gehechelt/ geſponnen/ gewircket vnd in Summa ein jedes mit aller anderer nothdurfft beſchicket vnnd verrichtet werde.
Deß gleichen Hopffen Berge oder gaͤrten wol gearbeitet/ geſtengelt/ angewieſen/ geblattet/ gehacket vnnd außgeraſet/ auch zu rechter zeitabgenommen/ gepflocket/ auff gedrockenet zuſammen gethan/ beſchweret/ vnnd die Hopffſtangen zuſammen gethan werden moͤgen.
Bienſtoͤcke.
DEr Bienſtoͤcke mit allen fleiß warnehmen/ ſolcher von Jahren zu Jahren mehr auffzubringen/ die jungen Schwaͤrme zu rechter zeit zu fuͤttern vnd nicht eingehen zu laſſen/ auch das außgenommene Honig außlaſſen/ vnnd das Rohſt zu Wachsboͤden zu machen/ vnd in deme allen beſten vnd trewen fleiß vorzuwenden.
Hiervon beſihe weiter M. Caſp. Hoͤfleis Bienen Kunſt ſo zu Leipzig Ao. 1614. außgangen.
Viehzuchten vnd Schaͤfereyen/ ſo nicht verpachtet belangende.
MJt fleiß auffſehens zu haben/ daß das Viehe mit huͤten/ vnnd wartung allenthalben wol vorſehen/ zu rechter zeit gefuͤttert/ tuͤgliche Kelber ab geſetzt/ das Milchwerck an Butter vnd Kaͤſen zu rechte gemachet/ alle Butter/ auch die ſo geſchmeltzet werden ſol/ rein gewaſchen/ recht geſaltzen/ vnd eingeleget/ vnnd an bequemen oͤrtern gehalten werde.
Daß der Schaͤfer raͤthlich fuͤtter/ vnnd weder er noch andere nichts verurſchen/ deß gleichen daß er ſich an ſeiner beſtallung begnuͤgen laſſe/ keine Parthierung vnd eigennuͤtzigkeit zu ſuchen vnd gebrauchen/ nicht nachgeben.
Was an Wolle/ Hemmeln/ an Wehr vnd Mertz- Viehe jaͤhrlichen zuverkauffen/ vor Pfiingſten zuberichten/ vnd beſcheites darauff zu gewarten/ Nichtes deſto weniger aber auch auff die Pachtleuthe der Viehezuchten vnd Schaͤfereyen mit fleiß achtung zugeben/ damit einen jeglichen trewlichen vnd gebuͤrlichẽ nachgegangen/ mißbrauch verhuͤtet/ vnd do einigẽ ſchad/ nachteil oder vnrichtigkeit vermerckt/ daſſelbige muͤglichen wenden/ vnverzuͤgleiche berichten/ vnd keines Weges nachſehen noch verſchweigen.
Erinnerung an den guͤnſtigen Leſer.
GVnſtiger lieber Leſer/ auß fleiſſiger Verleſung dieſes gantzen Tractats/ befindet man ſo viel/ daß der ſelige Autor/ ſeine landguͤter/ als bevoraus Francken hauſen vnnd Ponitz/ ſeinen Schoͤſſern vnd Amptleuten (weil er/ ſeliger/ die meiſte zeit ſeines Lebens an Churf. Saͤchſ. Hofe zubringen muͤſſen) nuͤtzlich anzuſtellen befehlen/ daher ſich etzliche mal particularia, oder ſolche dinge/ welche auff jetzo gedachte Ritterſitze/ eigentlich gericht/ befinden/ vnter allen aber beduͤncket mich das folgende/ von der Ochſenhaltung/ das Vornembſte zu ſeyn/ welches doch ein jeder von Adel ſeiner gelegenheit vnnd diſcretion nach/ zur ſprießlichsr auffnehmung ſeines Ackerbawes wird gebrauchen koͤnnen/ derwegen ich es auß den Original (derer ich mehr alß eins bey handen gehabt) hierhero ſetzen wollen/ vngeachtet/ daß es in viel vmbgeſchriebenen Exemplarien nicht zu befinden.
Welches der goͤnſtige Leſer/ als wol/ vnd jhm zur nachrichtung/ gemeinet/ verſtehen wolle.
Ochſenhaltung/ an Sommerhuͤtung/ Winterfuͤtterung vnd die darmit verrichtende arbeit belangende.
ZWoͤlff Zugochſen ſollen gehalten werden/ Sechſe zu Franckenhauſen vnnd Sechſe zu Ponitz/ die zu Ponitz ſol N. N. neben den Dreſchern mit vorlegen vnd trencken/ ſtrawen vnnd außmiſten/ die zu Franckenhauſen N. N. gleicher geſtalt warten.
Winterzeit ſollen die Ochſen in ſtellen mit Herſt gebunden gefuͤttert/ auch des Tages in Hofe neben den Kuͤhen das vorlege Stroh genieſſen.
Wann es aber gegen Liechtmeß koͤmmet/ ſol jnen heckerling von Erbeiß vnd Gerſtenſtroh geſchnitten/ ſampt deroſelben ſie damit Staubmeel gemenget/ vnd des Tages ein futter haw gegeben werden.
Die Faſtenzeit vber/ wenn ſie zu arbeiten anfangen/ des Tags beneben den heckerling/ drey mahl haͤwe/ damit ſie deſto beſter fortkommen moͤgen/ vnd ſollen jedes orts auff ſechs Ochſen funffzehen ſcheffel Staubmeel in der Faſten/ vnter zumengen gegeben worden.
Den Ochſenwaͤrtern ſol vor jre muͤhe des Winters vber jeden ein ſchoͤffel Korn gereicht/ vnnd denn wenn ſie mit den Ochſen zu arbeiten anfangen/ das Wochenlohn/ wie gebreuchlich geben werden.
Den Sommer vber ſollen die Ochſen gehuͤtet werden/ zu Ponitz in Oberteiche/ in Hoͤfflers grunde beim teichlein: zu Franckenhauſen in Großkarteichlein/ auff der langenwieſen/ vntern Muͤhlwege vnnd zwiſchen der Pleiſſe vnnd Muͤhlgraben/ bey dee Pfarrers Wieſen.
Es ſol auch an jeden orthe auff meinen Felde fuͤnff ſcheffel brachweyde/ damit ſie vor Erndtenzeit deſto beſſere weide haben/ gehegt/ vnnd zu allen Ochſen ein Hirte den Sommer vber gehalten werden/ welchen man in der arbeit zum treiben brauchen ſol.
Nach der Erndte haben ſie das Stoppelfeld neben den Kuͤhen/ die ein gethane hutweide/ vund das nachgrummet auff der langen Wieſen/ auch in der Sahnwieſen vnd vmb der von Kitzſcher teiche wechſel weiſe ſol man mit den ochſen Ackern/ Egen vnnd fahren/ als nemlich drey Vormittage vnd ſo viel nach mittag/ neben einẽ Walachen ſo zu Sattel geſpannet/ in einen Pflug/ miſt/ haw vnd getreidig Wagen/ Jn der ruhre aber vnnd zum Egen ſollen nur zweene eingeſpannet werden.
Die Ochſen ſol man/ ſo viel muͤglichen (an einen orte miteinander arbeiten laſſen/ wenn man an einem ort einen guten ſchafft gethan ſol man den andern auch beſuchen/ vnd zu rechte beſchicken.
Zur Arbeit ſol man Tagloͤhner vnd ereibe jungen vmbs Wochenlohn annehmen.
Die beyde aber ſo die Ochſen des Winters vber warten/ ſollen vor Schiermeiſter gehalten/ vnd denſelben etwas an wochenlohn zugelegt werden.
Dargegen ſie auch auff das Geſchir zu rechter zeit an- vnd außſpannen/ daß recht geackert/ geeget vnd wol angehalten werde/ achtung geben/ vnd alle Tage vor vol arbeiten ſollen.
Weil ich auch zweene Walachen vnd darzu einen Hoffknecht zu halten bedacht/ der ſie warten/ auch Sommerzeit neben den Ochſen in der Weide gehuͤtet vnd zu Sattel geſpannet werden ſollen/ do aber zur Sommer- vnd Winterzeit naͤſſe vnnd ſchnees halben mit den Ochſen nicht fort zu kommen were/ ſol der Hoffknecht mit den Walachen zuſammen ſpannen vnd die nothwendigen fuhren/ beyder guͤter/ was vorfallen wird/ verrichten.
Huͤner/ Eyer vnd Kapphanen belangende.
AVff einen Forberge ſollen nach gelegenheit vngefehrlichen ein ſchock alte Huͤner/ ein ſchock oder ein halbes Kapphanen/ jaͤhrlichen erhalten/ gezeuget/ die Eyer fleiſſig geſamlet/ auch junge Huͤner zur nothdurfft erzogen/ vnd zu bequemer zeit junge vnd alte huͤner/ Kapphanen vnnd eyer in das Weſentliche oder zufellige Hofflager angegeben/ vnd ſo viel man beduͤrffig/ mehr aber nicht/ vberſchicket/ vnd dem Kuͤchen ſchreiber gegen Zahlunge geantwortet werden.
Saltz vnd Meehl in Vorrath zu ſchaffen.
WJe viel Saltz zu Butter vnnd Keſe/ vor die Schaͤferey vnd ſonſten/ Vors Geſinde ein Jahr lang man haben muß/ ſol zur Michaelis rechnung bericht geſchehen/ damit gut duͤrre/ mit Holtz geſotten Saltz ohne ſonderlichen vbermeſſigen vnkoſten/ zu rechter zeit beſtellet/ in vorrath geſchaffet vnnd an treugen oͤrthern behalten werden moͤchte/ Was vor Saltz in der Kornbluͤth geſotten iſt/ wird darfuͤr gehalten/ daß Butter Kaͤſe vnd fleiſch/ ſo damit eingeſaltzen/ bald madicht werden ſol.
Schweine/ Gaͤnſe/ Tauben vnd Enten.
SChwein/ Gaͤnſe/ Tauben vnnd Enten/ nach gelegenheit der Anger/ Pletze/ vnnd ſo viel ohne ſonderlichen Vnkoſten vnd ſchaden zuhalten/ geſchehen kan/ wird ein jeglicher fleiſſiger Haußwirth wol maſſe zu treffen wiſſen.
Huͤtung vnd trifft belangende.
VBer Huͤtung/ trifften vnd treiben den alten gebrauch nach halten/ vnnd keine newerung vmbreiſſen der alten laiden/ noch vngebuͤhrliche vnd vnordentliche der Felder verſehrung/ auch verhawung der hoͤltzer/ deßgleichẽ vngebreuchlich hegen vnd ſoͤmmern/ den leuthen nicht geſtatten/ vnnd nachgeben/ ſondern alßbalde ſolches berichten vnd anzeigen/ auch nicht den leuten vnd gaͤrtnern vber vorigen gebrauch/ die Viehehuͤtung auff den Forbergs feldern nachgeben/ noch keinen Gaͤrtner mehr/ alß er befagt/ Viehe halten laſſen.
Frohn lohn vnd andere Dienſtbarkeit/ auch gemietet Geſinde belangende.
ALle Frohn- vnd Lohnfuͤhren/ vnnd andere dienſte an ackern vnd egen/ auch die verdiengte arbeit/ wo die zu halben oder gantzen Tagen/ in welche arthen deßgleichen die handfrohn arbeit vnd wahr zu jedes gebrauchet worden/ ordentlich vnd vnterſchiedlich zu beſchreiben/ vnd Regieſter daruͤber zu halten/ auff die Froͤhner vnd arbeiter/ auch eigen gemietet geſinde mit fleiß ſehen/ damit ſie trewlich arbeithen/ tuͤgliche Pferde vnnd Geſinde haben/ auch zu rechter bequemer zeit ſonderlich die Pflug- vnd handfroͤhner beſtellet vnd gebrauchet/ mit der Sonnen auffgang anfahen/ nit vber 2. ſtunden Mittag machen/ vnd nach der Sonnen niedergang von der Frohn arbeit auffhoren/ alſo zu tuͤglicher Arbeit/ Froͤhner vnd andere arbeiter deß gleichen alles geſinde anhalten vnd mehr froͤhner nit/ deñ man zur nothdurfft haben muß/ auff einmal beſtellet/ vnd gebrauchet/ noch ſonſten mehr Geſindes an Knechten vnnd Maͤgden denn man nothwendig beduͤrfftig vnd nichts vberley/ ſo man entrahten kan/ gehalten werden ſol.
Geld/ Getreidig vnd andere Rechnung belangende.
WJe viel Schock jedes an Sommer- vnd Winter getreidigs erwachſen/ geſambt in Rechnung zu verſchreiben vnnd ordentliche Regiſter zu halten/ wie viel woͤchentlich an ſchocken auß gedroſchen/ wie viel ſcheffel woͤchentlich außgedreitig auffgehoben/ was zum Samen hingeſchuͤttet/ was den Dreſchern zu lohn worden/ nicht allein an die Kerbhoͤltzer (ſo die geſchwornen Dreſcher vnd Seer/ haltẽ ſollen) anſchneiden laſſen/ ſondern alſo bald regiſtriren vnd verzeichnen.
Das Zinßgetreidig in die einnahm zubringen.
Einerley maß in einnemen/ auffheben vnd wegmeſſen des getreidigs haben vnnd brauchen.
Was an ſcheffeln außgeſeet/ vnd wieder auff die Boͤden kommen/ in meſſen/ in auff- vnnd abtragen vnnd außſeen des Samens/ keinen Vortheil ſuchen noch gebrauchen/ ſondern ſich aller eigennuͤtzigkeit vnd vntrew enthalten/ auch andern nit geſtatten/ weme auch/ wañ vnd wie tewer das getreidig verkaufft/ oder ausgelaſſen/ zu ordentlichen Regiſter bringen.
Es ſollen auch alle nuͤtzung vnterſchiedlichen in Rechnung gebracht/ vnd wo die retardara (ſonderlich am Gelde) hafften auffs trewlichſte geſatzt werden.
Alle ſtuͤcke in der Haußhaltung/ an alten vnnd jungen Kuͤhen/ Kelbern vnd gelten Viehe/ vnd in was alter ein jedes ſey/ Jtem/ Ochſen/ gezogene vnnd gekauffte/ deßgleichen Schafe/ Pferde/ Butter/ Keſe/ Kraut/ Ruben/ Moͤhren/ Haw/ Grummet/ Geſtroͤde/ vnnd alles anders/ wie in der Haußhaltung es ſeyn mag/ Auch was zu den gebewden an allen Vorrath geſchafft/ vnterſchiedlich/ vnnd richtig in ordentliche Capitel/ einnahme vnd außgabe geſetzt werden/ damit man eigentliche nathrichtung haben koͤnne/ So ſollen auch neben den gelde vnnd getreide rechnung richtige kurtze außzuͤge gemacht/ auch beſtendige Jnventaria vnnd verzeichnuͤs eigenthuͤmblichen guͤter allezeit neben der hauptrechnung vbergeben werden.
Maͤltzen/ Brawen vnd das Maſtviehe belangende.
WJe viel Maltz gemacht/ wenn man zu brawen anfahen wil/ Maſt Viehe an Schweinen vnnd Ochſen auffgelegt werden ſollen/ vor Bartholomæi zu erinnern vnnd beſcheidis darauff zu erholen/ vnd dañ alles richtig anzuſtellen.
Gebewde vnd Jaͤhrliche beſſerung belangende.
AVff die Gebewde/ daß dieſelben in Dach vnnd Fach vnnd nothwendiger beſſerung gehalten werden/ fleiſſig auffſehen zu haben/ Das Holtz/ Steine/ Zigeln/ Schindeln/ Dachſchaͤbe vnd andern vorrath zu bequemer zeit vnd gelegenheit zu ſchaffen vnd machen zu laſſen/ was man fuͤr holtz vnd andern Vorrath zu den gebew den beduͤrfftig/ damit es zu rechter zeit gefellet/ zu Winterszeit bey guten wegen vnd muͤſſigen tagen zu recht gefuͤhret vnnd geſchaffet werde/ erinnerung zu thun.
Daßgleichen auch auff die Bruͤcken/ ordentliche wege vnd ſtege achtung zugeben/ daß ſolche gebeſſert vnd nicht geſtattet werde/ frembde newe wege zu ſuchen/ vnd die wege auffs feld oder wieſen zu legen vnd außzu fahren.
So ſol auch auff andere beſſerung/ an waſſerwieſen/ vfern/ do es pfleget zu reiſſen/ thaͤmme oder zeune zu machen/ wo es von noͤthen/ damit es alles zu rechter zeit angerichtet vnnd gebeſſert/ jaͤhrlich ſatz weyden geſtackt/ weñ ſie außlauffen/ offt abſtreiffen/ vñ an dẽ vfern weidene ſtieffte eingeſtackt ſchirufreiſer eingelegt/ recht verwaret/ gegen vnd vor Winters aber/ wo es ſehr in die waſſer gewachſen/ vnd die alten ſtoͤcke damit ſchut vnd eyß in waſſerfluͤſſen nicht daran hangen/ daß waſſer ſchwelle vnd anderswo mit ſchaden außbruch gewinne/ vnd die vfere einreiſſe/ ſol es außgehawen vnd gereumet werden/ damit ſo viel muͤglichen/ ſchaden vorkommen/ vnd nutz geſchaffet werde/ auff daß aber mit vorwiſſen gebawet vnnd gebeſſert werde/ ſo ſol jederzeit davon neben außfuͤhrlichen bericht ein anſchlag/ was ein jedes koſtet/ vnd man am aller nothwendigſten beduͤrffen wuͤrde/ vberſchicket/ vnnd befehlich darauff erwartet/ vnnd dann verrichtet werden.
Holtzung belangende.
ZV rechter zeit Scheid vnd Holtzgebund/ zu brennen/ Brawen vnd Maͤltzen hawen/ rechte Scheid vnd gebund/ nicht zu groß/ auch nicht zu klein/ allermeiſt von duͤrren Baͤwmen/ (wo die vorhanden) zu Brawſcheiten machen laſſen/ Jtem/ fleiſſig auffſehen haben/ damit ordentlich haw gehalten/ vnd tuͤgliche loßreiſer ſtehen bleiben/ daß Buſchholtz rein vnd niedrig gehawen/ die jungen Hawe balde gereumet/ zu guten wege geleget/ damit durch das fuͤhren den Sommerlatten kein ſchade zugefuͤget werde.
Das fewerholtz/ vnd einen jeglichen ſein ſcheid holtz/ foͤrderligſten gelegenheit nach/ zu rechte fuͤhren laſſen.
Sonderlich achtung zu geben/ daß die Schaͤfer nach niemand in die Sommerlatten gar nicht huͤtten/ Baſtſcheelen/ Laubſtriffeln/ Moßrechen nicht geſtatten oder nachgeben.
Das lindene baſt vorkauffen vnd die graͤſerey in holtze vermieten/ vnnd in die Rechnung bringen.
Weidewerck belangende.
MJt jagen/ Huͤner/ Haſen fangen vnd in ſchnee außzugehen/ Jtem Vogelfang mit den Keutzigen in Dohnen/ mit den nachtſtreichen/ Enten ſchieſſen etc. fleiſſig anzuhalten.
Den jaͤgern ſo mit nach Haſen gehen muͤſſen/ befehlen daß recht mit den ſachen vmbgangen werde/ vnd daß die Netze durch naͤſſe// noch ſonſten nicht ſchaden nehmen/ ſondern fein auff vnd zuſammen gehencket/ vnd daß die boͤſen außgebuͤſſet werden/ mit allen fleiß auffſehen zu haben/ Jtem/ bey den Vnterthanen zubeſtellen daß keinen frembden/ wer er auch ſey/ hetzen/ jagen/ Huͤner vnd Lerchen fangen/ noch einig Weydewerck zu treiben/ auff meinen vnd der Leute grund vnd Boden geſtattet vnd nachgegeben werde.
Daß auch des Schaͤfers Hunde allzeit Knebel tragen/ damit ſie in Holtze nicht ſtreicken koͤnnen/ anweiſen vnd verſchaffen.
Teiche/ Kaͤlter vnd Fiſchwaſſer belangende.
TEiche/ Haͤlder/ daß die mit guten ſtendern/ rechen/ auch ſonſten an Taͤmmen wol verwaret/ vollgehalten zu rechter zeit beſetzet/ Winterzeit zu recht (auff den Flechen/ vnnd nicht da der Fiſch ſein lager hat) auffgeeiſet/ vnd da ſie in Fluten nicht ſchaden nehmen/ auff zuſehen.
Jn Fiſchwaſſern vnnd Baͤchen niemands zu fiſchen/ krebſen nachzuſehen/ auch die vermietete Waſſer pfleglichen zugenieſſen vnd nicht zu verwiſſen/ auff zuſehen.
Muͤller/ Schaͤfer vnd Hoffmeiſter belangende.
DAß auch die Meel- vnd Oel Muͤller/ die Schaͤfer/ Hoffmeiſter/ Schleiffer/ Waffenſchmisde vñ andere/ mit den ſachen recht vmbgehẽ/ vnd jhren pacht gebuͤrlichen nachſetzen achtung zu haben.
Fewer vnd Liecht belangende.
AVff Fewer vnd Liecht zu jeder zeit vnd aller orthe/ do man mit Fewer vnd Liecht vmbzugehen pflegt/ fleiſſig auffſehung zu geben/ gewehrlichen damit vmbzugehen/ den Geſinde hierinnen nicht zu viel zu vertrawen/ noch auff ſie zuvorlaſſen/ Sondern aller dinge ſelber auffzuſehen/ die Fewereſſen rein halten/ vnd offt reinigen laſſen/ damit ſich kein rhuß anhenge/ mit keinen ſchleißſpenen in die ſtelle gehen/ ſondern vnſchlit liecht in Laternen brauchen/ auch ſo viel muͤglichen fewer ſchaͤden (daß Gott gnediglichen vor behuͤthen wolle) nicht vervrſachet vnd durch vnfleiß verwarloſung geſchehe/ es ſollen auch die leitern vnd fewerhacken an bequeme oͤrter geleget/ vnd do jhr nit gnugſam verhanden/ foͤrderlichſt zur notturfft jedes orthes vorfertigen laſſen/ in fuͤrfallenden noͤthen zu gebrauchen.
Zum Beſchluß.
Die Thor vnd thuͤren ſonderlich vnter den Malzeiten/ des abends vnd nachts verſchloſſen zu halten/ frembde leute vnd bothen nicht in die Geſinde ſtuben lauffen/ vnd ſich allda auffhalten/ ſondern an Thore warten oder in die ſchencke gehen laſſen/ vnd den Hof zu verwahren/ vnd auffreumen zu laſſen/ Wagen vnd andere Geſchirr ins trockene zu ſchaffen/ daß nit eines hie das andere dort liege vnd henge/ ſondern an allen oͤrthern keine vnrichtigkeit/ vnnd an nothwendiger beſſerung nichts erwinden laſſen/ auff dz ordnung geſpuͤret vnd ſchaden vorkommen werde.
Was auch hieruͤber jederzeit vmb jedes ortes gelegenheit nach/ anzuſtellen/ vnnd zuverrichten/ wie es denn alles nottuͤrfftiglich nicht mag oder kan erinnert vnd verkleret werden/ ſolches wird ein getrewer fleiſſiger Haußwirth warzunemen vnd zuverrichten wiſſen.
Von Ackerbaw.
Von Ackerbaw in gemein/ wie der in allen am nuͤtzlichſten angeſtelt vnnd erhalten werden moͤge/ vnnd was darbey zu bedencken/ folget einfeltiger gar kurtzer bericht.
EJn jeglicher Ackerbaw/ ſo da nuͤtzlich vnd außtraͤglich ſeyn vnd bleiben ſol/ der muß eine ſolche groͤſſe haben/ vnd alſo eingetheilet werden/ daß man denſelben in der beſſerung mit duͤngen vnd Pfirchen nothduͤrfftig erhalten vnnd in aller arbeit zu recht tuͤglichen beſchicken vnd anrichten koͤnne/ wie denn nach gelengenheit des Wieſewachs/ graͤſerey vnd triefften/ Schaͤfereyen vnd Viehezucht hierauff rechnung gemacht werden kan/ vnnd iſt von einem ziemlichen wol angerichten Ackerbaw zwey oder wol drey mal mehr nuͤtzung/ als von einem groſſen weitleifftigen Acherbaw/ deme nicht geholffen/ vnnd mit arbeit ſein recht geſchehen vnnd gethan werden mag/ zunehmen/ Virgilius:
Laudato ingentia rura; Exiguum colito.
Jn Summa/ ein jeglicher fleiſſiger Haußwirth/ der muß eigentlich nachdencken haben/ wie es jedes orts gelegenheit nach die nothdurfft der beſſerung/ mit Miſt vnd Pfirch erfordern wil/ in gemein aber findet ſich daß in ſechs Jahren/ auffs lengſte/ oder nach gelegenheit der Felder in fuͤnff Jahren/ auch wol in dreyen Jahren dem Felde mit tuͤngen oder Pfirch ſol vnd muß geholffen werden/ vnnd daß ein ſolcher wolangerichteter zu rechter zeit gearbeiteter vnd beſchicketer Acker (wie denn an taͤglicher arbeit nicht wenig gelegen) viel nutzbarer vnd zutraͤglicher ſey/ wie auch vorgemelt/ als ein weitleifftiger vberleyer groſſer Ackerbaw.
Denn es gehoͤret auff einen Ackerbaw/ zimlicher groͤſſe/ vnnd zwar auff ein jegliche art Ackerarbeit/ viel vnkoſten/ fuͤhren vnnd hand arbeit/ deßgleichen Samgetreidigt/ wie auff einen gar groſſen vnd weitleufftigen Ackerbaw/ da nit allein mehrer auffwendunge/ ſondern auch alles mit groſſen vnkoſten geſchehen muß/ vnd doch nicht allerdinge wegen der groͤſſe vnd weite zu rechter vnnd bequemer zeit/ wie ſichs wol gehoͤret/ angeſtellet/ verrichtet/ die Froͤhner vnd arbeitende Leuthe zu tuͤglicher arbeit angehalten werden koͤnnen/ daß alſo offtmals etwas verſeumet/ vñ durch eingefallente vngewitterung an außſeen vnd einernden des getreidigs ſchaden erfolget.
So koͤnnen auch alle felder bey einem gar groſſen Ackerbaw mit nottuͤrfftiger huͤlffe in Wuͤrden nicht erhalten werden/ daß letztlich dieſelben den Vnkoſten vnd auffwendung nicht ertragen moͤgen/ Jn ſumma/ der Ackerbaw beruͤhret fuͤrnemlich/ neben Gottes Segen vnnd Gedeyen/ auff zweyen gruͤnden/ als gebuͤrlicher zeit huͤlffe/ vnnd tuͤglicher Arbeith.
Weil dann nach anzahl der Schaff vnd Viehehaltung die groͤſſe des Ackerbawes vmb des tuͤngens vnd pfirchens willen angeſtellet werden ſol/ ſo wird es dafuͤr gehalten auch in erfahrung befunden/ daß wo 40. Kuͤhe vnnd 1000.
Schafe mit nottuͤrfftiger Graͤſerey/ guter Huͤtung/ trifft vnd Winterfuͤtterung zu halten/ jaͤhrlich 100. Scheffel Feld/ Dreßniſch maß/ vngefehrlichen auch wol etwas mehrers/ nach dem das Feld iſt/ mit tuͤngen vnd pfirchen in Wuͤrden zu erhalten ſey/ vnd wuͤrde alſo die groͤſſe des Ackerbaues in 3. Feld/ 600. Scheffel Feld/ nach Dreßniſchem maß/ nach Zwickiſchen 400. ſeyn vnd erhalten werden koͤnnen.
Wo nun noch ſo viel Schafe/ Kuͤhe/ Rindviehe oder Ochſen gehalten werden/ iſt der Ackerbaw auch noch ſo groß anzuſtelleu/ vnd deme koͤnte zur notturfft ſein recht in aller beſtellung geſchehen/ ſo wird es auch die erfahrung geben/ daß es auff die Wege am nuͤtzlichſten vnd außtreglichſten ſey.
Vnd iſt bequem die weiteſten Felder zu pfirchen/ damit der Miſt mit Vnkoſten nicht weit außgefuͤhret werden darff.
Derentwegen wo ein weitleufftiger Ackerbaw iſt/ dencket ein vorſichtiger Haußwirt/ wie er ſolchen kan recht zu nutze bringen/ entweder/ daß er der orte noch ein Forwerg anrichte/ oder der Felder etliche außlaſſe vmb Zinß/ erblich oder anders.
Ob er nach Landart koͤnne mit ſtraͤwrechen fortkom̃en/ da man vor den hoͤltzern groſſe gruben machet/ moß vnd tangel vnd Eichenlaub darein bringet/ vnd faulen leſſet/ hernacher auff die naͤhren Felder fuͤhret.
Denn offtmals der moß ſchadet/ daß der Fichten vnd Tañen ſamen ſich nit begreiffen vnd jung holtz bringen kan/ da hergegen/ wenn der moß hinweg/ dieſer ſamen in der erden hafftet/ vnnd das gehoͤltze ſich wieder beſtocket/ vnd der verfaulte moß den Acker duͤnget/ das Puſchholtz auch/ wenn es voller laub lieget/ bringt wenig gras.
So tuͤngen auch den acker ſehr wol die ſaͤgeſpaͤne von den ſchneidemuͤlen/ vñ wird der acker gar milde davon/ dieſes thun auch die Walckhaar von den Walckmuͤhlen/ der Gerber vnd Tuchmachern.
Etliche halten darfuͤr die Segeſpeen ſollen in aͤckern ſehr ſaͤwren.
So hat man an andern orthen den morgel/ welcher in den zaͤhen vnd leimichten Feldern mehr gutes thut/ als aller miſt/ alſo/ daß do in 20. jahren das feld einmal mit morgel geduͤnget worden/ es ſich milder vnnd beſſer beſchicket/ alß die nechſt daran gelegene Felder ohne Morgel.
Man findet aber morgel faſt allezeit/ wo ſuͤmpfe vertrocknet/ vnd mit erden verſchlemmet worden ſey/ die orte geben gar einen ſchweflichten ſtinckenden geruch/ wenn der Taw einfellet/ oder nach der duͤrre es zu regnen pfleget/ wachſen gemeiniglich daſelbſt Pintzen/ die Weiden wachſen auch auff ſolcher ſtaͤdte hoͤher vnd fetter/ alß an neben orthen.
Man kennet den Morgel auch/ wenn in den Wieſen die Maulwurfo Erde voller kleiner ſchnecken heußlein iſt/ vnnd das Graß gar duͤnn wechſet/ ob ſchon die ſchwartz vnd gut ſcheinet/ dann der morgel/ verderbet das graß/ daß es wenig vnd ſawer wechſet/ darumb liegt in den ſawren Wieſen auch gemeiniglich morgel.
So hat man vmb Zeitz darzu die morgelbehrer/ damit man erkundiget/ ob morgel verhanden oder nicht/ wie tieff der morgel verſchuͤtt/ vnnd wie dicke er liege/ vñ was vor art er ſey/ damit kan man ohne ſonderliche muͤhe leicht erkundigen/ ob Sand/ leim/ oder ſtein in der taͤuffe zu finden.
Do man morgel findet/ wird er außgeworffẽ auff hauffen/ auff dz wo er noch naß/ ertrockene/ beſſer an Krafft/ vnnd leichter zu fuͤhren werde.
Etlicher iſt gering/ etlicher ſehr gut/ daß man jhn auch kaum Samens dicke auff die Felder bedarff.
Es wechſet nach dem morgel ein koͤſtlich Getreide/ rein am geſtroͤde (denn er vetilget alle quecken) groß Koͤrnicht/ liecht vnd meehlreich an koͤrnern/ vnd becket vnd brewet ſich wol.
Aber in die Hopffen- vnd Weinberge taug er nicht/ er verderbet alle ſtoͤcke/ in ſandichten acker iſt er auch nicht viel nuͤtze.
Vmb Quedlinburg pfleget man auff die weit entlegene Felder erbeiß zu ſeen/ vnd weñ die anfahen zu bluͤhẽ/ ſo ackert man ſie vnter/ davon wird der acker fett vnd milde.
Vmb Merſeburg ſoͤmmern die Erbeiß/ daß man hernacher bald vnd ſtarck tuͤngen muß.
Vmb Zeitz iſt das widerſpiel/ etliche geben es dem Felde/ etliche der beſondern art Erbſen die ſchuld.
So iſt auch mancher Landart nach der weit entlegene Acker beſſer zu nuͤtzen/ ſo er mit holtz beſeet wird/ es ſey puſch oder bawholtz/ denn darauff darff man keine Arbeit wenden.
So kan das Fichten vnd Kiferne holtz in 40. Jahren vnd eher/ zimliche bawhoͤltzer geben/ die auch viel gelten/ ſo ſeyn die Haſelſtauden leicht zu zeugen/ vnd gelten die reiffſtecke auch jhr Geld/ ſo gibet es offt an ſolchen orten Morgel zuvorkauffen/ es gibet ſand/ thon/ leim/ ſteinbruͤche zu mauren/ vnd kalck zu brennen/ welche alle nach Landart zu nuͤtzen ſeyn/ vñ iſt offt ein ſteinbruch beſſer zu nuͤtzen/ als eine oder zwo hufen Landes.
An etlichen orten ſticht man Raſen/ bringet ſie zu hauffen/ leſſet ſie vber Jahr liegen/ vnnd fuͤhret darnach ſolches in die aͤcker/ welches in ſandichten vnd ſteinigten aͤckern/ vnnd da der grund ſeichte/ ſehr vortraͤglich iſt.
Auch in die Hopffen- vnd Weinberge/ denen das Erdreich entgehet/ vnnd do zu oͤberſt in den bergen die ſtoͤcke ſehr entbloͤſſet werden.
Wo man Teiche hat/ kan man mit dem ſchlam auch viel außrichten.
Vnd do an etlichen orten vmb die weiten Felder die gelegenheit es giebet/ Teiche anzurichten/ mag man dieſelbigen nicht allein vmb des Fiſches/ der jetzunder ſehr thewer/ ſondern auch vmb des Ackerbawes willen/ hoch achten.
Die Duͤringer meynen/ wenn ſie in jhre aͤcker ſolten aſche bringen/ oder vrſeln aus den Brawheuſern/ jhre Felder verduͤrben davon/ vnd wuͤrde aller weitzen brandicht/ da doch die zaͤhen vnd leimichten Felder am beſten damit gezwungen werden.
So koͤmpt auch der brand/ der die aͤhren verderbet/ nicht von der Aſche/ ſondern aus der Lufft vnd taw des Himmels.
Vnd da man ſich des brandes befahret/ giebet die erfahrung vnd vernunfft/ daß der alte Weitzen in abnehmen den Monden geſeet/ am wenigſten brandig werde/ doch do man zu duͤrrer zeit ſolchen ſeet/ muß man jhn zuvorn netzen/ vnd in ſeen/ was er gequollen/ deſto dickerer werffen.
Die Wieſen werden gebeſſert/ erſtlich mit weſſern/ davon man doch in ebenen landen wenig weiß/ iſt den duͤrren Wieſen am beſten.
Hernacher pfleget man aſche/ taubẽ miſt/ Huͤner miſt/ vnd andern kleinen Miſt einzuſtrawen/ welches naſſen ebenen wieſen gut/ etliche pflegen auch mit Pfirchen den Wieſen zu helffen.
Wo die Wieſen ſawer graß bringen/ iſt am beſten/ wo man die Feldfluthen darein bringen kan/ fornen einen ſtichraſen vorzuſetzen/ auff daß das waſſer in den Wieſen ſich etwas taͤmme/ vnd die Wieſen ſich beſſer auſſetzen/ vnd hernacher truckener werden/ denn das fawer graß wechſet nur wo die Wieſen zu naß ſeyn.
Doch muß man auff die gelegenheit achtung geben/ ob man Winter vnd Sommerfluthen zu gleich ohne vnterſcheid darein laſſen darff/ oder nur die Winterfluth/ daß ſie das gras/ wo ſie zu ſtarck/ nit verderbe.
Wenn die Fluthe die Wieſen eines raſens hoch erſetzet/ ſo ſetzet man noch einen ſtichraſen vor/ etc.
An etlichen orthen kan man die Wieſen mit tieffen graben durchfahren/ dieſelben mit feldſteinen fuͤllen/ vnd oben mit raſen wieder zudecken/ ſo fleuſt auch das ſumpffigte ſawer Waſſer abe/ wie man in den Waſſergallender aͤcker/ da Winterzeit das getreide leicht erfrewret/ auch zu thun pfleget.
Aber hiervon wiſſen die einwohner in ebenen Landen wenig/ koͤnnen dieſe ding auch nicht leicht zu nutz bringen.
Es iſt auch vnterſchiedlichen geſchehen/ daß in duͤrren Herbſte die Moſichten vnfruchtbaren Wieſen ſeyn durch vnachtſamkeit der Hirten angezuͤndet/ vnd das Moß außgebrand worden/ vnd haben hernach die Wieſen ſehr wol vnd gut Kleegras gebracht/ welches ein fleiſſiger Haußwirth auch wird nach gelegenheit anzuſtellen wiſſen/ vnnd bißweilen ſolchen brand mit reiß oder ſtroh zu helffen.
Als man auch im Gebirge die Reuten brennet/ vnd vnter ander gemein Korn vnd ſtockkorn/ ſo aus Polonia gebracht/ zu ſeen pfleget/ welches hernach ohne andere beſchickung zweymal ein zu ernden giebet in zweyen vnterſchiedenen Jahren.
Daß aber etliche die felder mit brandſchuͤttungẽ/ taug nichts/ denn der gebrandte Leim wird vber Winters im froſte wieder lebendig/ vnnd verderbet das feld mehr als zuvor/ ob es ſchon einen Sommer gut thut.
Der Schut aber/ er ſey brandig oder nicht/ von alten wenden/ als man in Duͤringen auß Poͤrſchel vnd auß gemeiner Erden ohne leimen zu machen pfleget/ der iſt ſehr gut in die Felder/ gaͤrten vnd Wieſen/ wegen des Salpeters/ der drinnen gewachſen/ vnd die felder auff das koͤſtlichſt tuͤnget.
Vmb Merſeburg vnd anders wo hat es ſchwartz Feld/ das wird bißweilen weiß/ als ob es mit Mehl beſtraͤwet were/ welches die Einwoͤhner Salpeter Erdreich nennen/ iſt aber nichts/ ob es ſchon dem ehnlich ſihet/ der aus den Salpeter bergen oder wenden in den Salpeter huͤtten wechſet vnd abgeſchabet wird.
Denn ſo der orte der Salpeter ſo dicke im felde wuͤchſe/ were es gut in die huͤtten/ welches doch nichts iſt.
So kennet man dieſes weiſſe Mehl auch am geſchmack/ welcher bitter vnd kalckigt vnd hitzig/ da hergegen der Salpeter ſchmack Eißkalt iſt.
Jſt derentwegen dieſes weiſſe Mehl in den Feldern von Kalck/ welchen die Salpeter ſieder auch finden/ vnd nennen es den Schalck/ vnd muß vom Salpeter geſcheiden werden.
Die Gaͤrtner halten darvor/ wenn ſie in gaͤrten ſolch Salpeter Erdreich (wie ſie auch es nemen) finden/ vnd die gaͤrten mit Pferde miſt tuͤngen/ ſo vergehe dieſe vnart davon/ welches einen jeden die erfahrung lehren mag/ der es verſuchen wil.
Kuͤrtzlichen beſchrieben/ Wie der Ackerbaw vber Sommer vnd Winter in alle gebreuchliche arten nach gemeinen lauff angeſtellet vnd beſchicket werden ſoll.
ANfenglichen vnd fuͤr allen dingen aber jedes orts gelegenheit wol war zu nehmen/ von noͤten iſt/ als ob der Acker baw hoch/ tieff/ in einer Auen/ trocken oder naß an der Sommer oder Winter leiten/ gegen morgen oder mittag gelegen?
Jtem/ wie der boden? gutes Erdreichs/ leimicht oder ſteinicht/ vnd ob er ſandicht oder tieff/ auff boͤſen Erdreich zu ackern ſey?
Nach dem allen muß ein Haußwirth ſich richten/ vnd darnach zu tuͤngen/ vnd die huͤlffe des Felds nicht zu dicke noch zu duͤnne/ vnd zu rechter zeit/ auch die bethe nicht zu breit oder ſchmal/ ſondern fein keulicht vnd rund/ nicht zu klein noch zu groß/ ſeichte oder tieff die furchen zu ackern/ alles zu rechter maſſe/ nach befindung des bodens/ fleiſſige anſtellung thun/ daß ſonderlich das naſſe/ flache/ tiefe in Auen gelegene feld zu der zeit/ wenn es duͤrre/ im felde außgeackert/ die bethe klein/ keulicht vnnd wol erhoben ſeyn muͤſſen.
Ackerarbeit/ die Winterſaat belangende.
DJe erſte arth das Brachen genant/ die Brache/ welches die erſte ſchwerſte arth zur Winterſaat iſt/ weil das Feld durch dieſelbe erſtlich gewonnen vnnd gebrochen wird/ ſol geſchehen/ wenn die Winterfeuchtung wol aus dem Felde iſt/ vnd auffs lengſte zu rechter zeit des Brachmonats/ vnd do es einmal duͤrre geweſen vnd wieder geregnet hat/ wie es denn pfleget zu geſchehen/ alsbald nach einen regen/ nicht mit vberley groſſen noch newen Pflugkſcharen/ damit nit groſſe ſtuͤcke oder ſchollen/ ſonderlich in ſchweren guten Felde/ vnnd ſo es hart iſt/ gebrochen.
Es ſol aber ziemlich tieff/ doch nicht auff Wild- vnd boͤſe Erdreich geackert vnd ziemlich foͤrche genommen/ wol an vnd zuſammen gefuͤhret/ daß keine balcken bleiben werden/ denn wenn die Bracht recht geſchicht/ ſo folgen darauff gute Jahr arthen/ vnd wird fuͤr halbe tuͤngung gehalten vnd gerechnet/ Man muß ſich aber am meiſten nach loſung vnd Witterung des Jahres mit zeitlichen Brachen richten.
Jn naſſen Jahren iſt zeitliche brache nicht gut/ vrſache/ dann das Feld durch einander ſchwimmet/ vnd wiederumb bald berahſet vnd queckigt wird.
Derer zu zehen raͤſſigen feldern muß man bey zeiten brachen/ nicht tieffe furchen fuͤhren/ ſonſten bleibet der Acker gantz/ wenn man im letzten viertel des Monats brachet/ faulet es wol vnd berahſet nicht balde.
Die andere Winter art/ das ruͤhren oder wenden.
DJeſe andere art ſol auch zu rechter zeit/ wann ſich der Brachacker erlegen/ vnd wann es trocken im felde/ der Miſt darauff gefuͤhret/ vnd fleiſſig zugleich gebreitet worden iſt/ vnnd ſich wol geſetzet hat/ ehe es gruͤn vnd raſicht wird/ in trockener zeit bey Sonnen ſchein geſchehen/ zimlich ſeichte/ daß nur der Miſt hienunter kommen/ vnd nicht ſo gar tieff/ ſonſt wird der Miſt verſencket/ vnd kan auch zur Saat art nicht vntergriffen werden.
Der Schafpfirch ſol alle wege/ wann ein gewende mit einer ſtallung hinauß gepfirchet/ ſeichte/ wie der miſt vmbgeruͤret werden/ damit er nicht zu ſehr verraſe oder vergehe/ oder von Regen weggefluͤtet werde.
Wenn die ruhre alſo geſchehen/ vnd der Acker vor der ſaat zeit grunen wolte/ ſol man mit guten ſcharffen eingreifflichen Erden der ruhracker fleiſſig einegen/ wie dann auch ſonſten/ ehe man zur ſaat ackert/ allezeit von noͤthen (damit die furchen fein eingezogen/ der Miſt vnd das Graß zerriſſen werde) ſolches gibt hernacher wol gleich zu ackern/ vnd eine gute ſaat art.
Wenn aber viel naͤſſe im Felde vor der ſaat zeit/ daß es ſehr raſicht vnd queckigt wird/ pfleget man offt noch eine art zu thun/ die wird gebalcken ſtreifft geſchroten oder gehocket genand/ die ſol auch in trockener zeit geſchehen/ darzu iſt der hockenpflug zu den reinen in balcken ſtreiffen ſehr gut.
Vnd man ſol das Feld nach den balckenſtreiffen nicht bald einegen/ ſonſten zeucht ſichs ſehr zuſammen/ Sondern wann es fein außgetreuget/ ſo viel muͤglichen/ auch in trockener zeit egen/ ſo vergehet das Graß/ vnd die quecken kommen aus den aͤckern.
Die dritte art zur Winter ſaat.
JNmaſſen wilden fluͤſſigen Feldern an Winter leiten gelegen/ deßgleichen zu den andern geringen vnnd vngetuͤngten Feldern ſol zur ſaat zeitlich vnnd zum wenigſten ein 14. Tage zuvor/ vnd ehe man ſeen wil/ auffgeackert werden/ darumb daß ſich der Acker wol ſetze/ vnd der ſamen im ſeen nicht verfalle/ vnd ſichs deſto beſſer ege/ ſonſten pflegt ſichs gar eben mit den Egen in einander zu ziehen/ wenn aber der Acker erlegen/ giebet oder gewinnet es einen guten Krumen vnd Broſen/ vnd wird fein kloͤſig.
Es muß dieſe dritte art zur ſaat alſo tieff/ gleich der brache geſchehen/ ſo koͤmpt der Miſt vnnd Pfirch/ wann er ſeichte vntergeruͤhret geweſen/ zur halben furchen vermenget/ zu rechter tuͤnge/ vnnd beſchickt ſich vber Winters deſto beſſer.
Jm guten Felde/ wo es getuͤnget/ oder ſonſten an Sommerleiten gelegen iſt/ ſol mans vngefehr ſechs oder acht Tage zuvor auffackern/ ehe man ſeen wil/ denn es ſetzt ſich balde/ Wird auch ehe trocken/ vnd bekoͤmmet ſtets beſſer Broſen oder Krumen/ denn in geringen feldern/ Erbeis vnnd Wickenlender/ Wenn deſſelbige Getreidig hinweg/ vnnd das Graß von Viehe abgefreſſen/ vnnd rein ab gehuͤtet worden iſt/ ſol man es alßbalde ſeichte vmbackern/ vnd in trockener zeit wol einegen/ damit die Raſen vnnd quecken verdorren/ ſeynd die aͤcker wild vnd riſſig/ kan mans balcken ſtreifen/ oder wo es gebreuchlichen/ ſchrotten.
Zur ſaat muß es dann vntergriffen/ vnd fleiſſig mit kleinen furchen geackert werden/ vnd da es von noͤthen/ jeder grob ſchollichten queckichten vnd vnbendigen Felde geſchehen muß/ ehe mans ſehet/ fleiſſig einegen/ damit der Same nicht verfalle/ darauff alßdann ſeen/ vnd das Getreidig recht vnteregen.
Von Samen vnnd zeit des ſeens vber Winters.
EJn jeglicher Samen/ der auffm boden duͤnne geſchuͤttet/ vnd wol gedoͤrret/ darff zimlichen dicke geworffen werden/ doch nach gelegenheit des Getreidigs/ wie ſamicht es ſey/ vnd wie ſolches auch der Acker haben vnd tragen wil/ ein gut vnnd geduͤnget Feld/ ſonderlich das/ ſo an Sommerleiten gelegen/ darff nicht ſo viel Samens haben/ als ein vngeduͤngtes/ vrſache/ daß in guten vnd geduͤngten felde ſtaudet wegen der Werme ſehr vmb ſich/ vnd ein Koͤrnlein ſtocket vnd giebet viel fengel/ aber in geringen naſſen Felde/ vnd was an Winterleiten gelegen/ ſtaudet es nicht ſo ſehr/ muß viel ertauren/ bringet ein Koͤrlein nur einen halm oder ſtengel/ vnd nicht viel druͤber/ vnd gehet Winters vnd Faſten zeit durch Schnee/ vnd ſo es durch den froſt außgezogen wird/ viel zu boden.
Wann aber vber Winters geſeet werden ſol/ muß man ſich nach der zeit vnd jedes ortes gelegenheit vnd beſorgens des anfallenden zeitlichen Winters richten/ das felt an der Winterleiten/ vnd was ſonſten geringe vnd naß leit/ vnd vngetuͤnget iſt/ muß etwas viel ehe vnd dicker geſeet werden/ als daß ſo gut/ oder an der Sommerleiten gelegen/ damit es noch bey warmen tagen ſeyn ankommen habe/ wol beraſe/ vnd vorn froſt vnd Schnee etwas ertauren koͤnne/ vnnd wann es ſonderlich in alle art koͤmmet vnd geſeet wird/ ſchwimmet es nicht alſo zuſammen/ behelt einen feinen kloß/ vnd ziehen es die froͤſte in der Faſten nicht alſo aus/ als das ſpaͤte geſeete Korn/ daſſelbige ziehen die froͤſte in geringen feldern alſo aus/ daß die Wurtzeln/ wie weiß klein Garn auffm felde liegen/ als offt in augenſchein befunden wird.
Jn den Sommerleiten/ getuͤngten oder gepfirchten guten Feldern darff man nicht ſo zeitlich ſeen/ denn wenn es zu fruͤe oder zeitlich im Jahre/ oder auch zu dicke geſeet wird/ vberwechſt ſich das Getreidigt/ daß es wol offt in warmen feldern gar roth wird vnd außfaulet/ vnd im Fruͤling bekoͤmpt es/ wegen deſſelben vberwachſens/ einen kleinen weichen halm/ wird bald lager/ wenn es ein wenig naß wittert/ vnnd wird von Graſe vberweltiget/ daß es faſt gar taub wird/ vnd wenig Korn giebet.
Weitzen ſaat.
DEr Winter Weitze wird nicht gerne brenticht/ wann er in der woche nach Grucis exal tationis, ſonderlich in dem letzten viertel dee Mondenſcheins geſeet wird/ als in erfahrung vier Jahr nacheinander/ Gottlob/ befunden worden/ wo auff einem ſtuͤcke fuͤnff Scheffel Korn pflegen geſeet zu werden/ ſeet man nur vier Scheffel Weitzen dahin/ Jn der Faſten vnnd nach Oſtern/ wenn es dem Weitzen wol gewittert/ daß er dicke vnd feiſt ſtehet/ vnd flugs geſtaudet hat/ mag derſelbe zimlichen geſchrepffet/ vnnd auch wol zum andern mahl vbergraſet werden/ doch daß man nicht zu tieff greiffe/ vnd zu lang/ wenn er in die Kihle treten wil/ es geſchicht jhme ſonſten groſer ſchade/ vnd pfleget gemeiniglich gar brennicht zu werden.
Wenn heiſſe duͤrre Fruͤlinge ſeynd/ taug der Weitze gar nicht zu ſchrepffen/ es moͤchten denn die groͤſten Federn vberleſen werden/ denn ſo er in duͤrrer zeit geſchrerffet wird/ thut die hitze den ſturtzeln wehe/ daß er gar bleich vnd fahl/ vnd offtmals in Kihlen ſtecken bleibet/ vnd gar kurtz von ehren vnd halmen wird/ pfleget auch den brand leichtlich zu bekommen.
Jſt derwegen das ſchrepffen nach gelegenheit der Witterung/ vnd daß den ſachen nicht zu viel gethan werde/ zu vorhuͤtung ſchadens wol vorzunehmen/ vnd fleiſſig darauff zu ſehen.
Das beſte Korn ſeen in gemein vber Winters/ iſt die Woche vor Crucis, die Woche darinne Crucis gefelt/ vnnd hernach die andere/ Vnnd alſo drey Wochen nach einander/ alle Winterſaat helt man fuͤr gut/ ſo im letzten Viertel geſchehen.
Jn die geſoͤmmerten Erbeis/ Wicken vnd ſtopffelfelder aber ſol man im vollen Monden ſchein ſeen.
Das Samgetreidigt ſol zeitlich außgedroſchen/ das ſchoͤnſte vnd reineſte genommen/ auff einen boden fein duͤnne hingeſchuͤttet werden/ daß es dorre/ vnd ſich etwas erliege/ ſo gehet es denn zugleich zuſammen auff/ vnnd es iſt hieran viel gelegen/ was auch auff friſchen trockenen/ nicht naſſen boͤden vnd feldern gewachſen/ ſo fein klein Koͤrnigt vnnd geſamicht/ iſt allezeit das beſte zum Samen/ vnd ergibt ſich wol in guten Felde/ wenn das Korn ſich wol beraſet hat/ fett vnd groß ſtehet/ daß man ſich lager getreidigt zu beſorgen/ mag man auffn froſte oder zu trockener zeit/ gegen vnd in der Faſten die Schafe auff dem Korn wol gehen laſſen/ doch nur im gange vber hin huͤten/ vnd nicht zu tieff hinein freſſen laſſen/ iſt ſolchen frechen getreidige mehr nuͤtzlich als ſchaͤdlichen/ vnd dem Schaff Viehe auch im Fruͤlinge ſehr gut vnd dienſtlichen.
Winter Gerſten vnd Winterruͤbeſamen ſollen den Abend Bartholomæi/ oder dieſelbigen tage alßbalde in friſche new art dem Pfluge nach in ein wol getuͤngtes/ vnd 3. oder 4. mahl gearbeitetes Feld/ das nicht beraſet iſt/ die Winter Gerſten zimlich dicke/ der Winter Ruͤbeſamen aber gar duͤnne geſeet/ vnd allenthalben wie ein Weitzen Acker wol angerichtet werden.
Wenn nun eine jetzliche Winterſaat geſeet/ vnd dann mit den Egen zu recht gebracht iſt/ muß alſo balde/ ehe das Getreidig auffgehet/ mit kleinen Pflugſcharen vnd einem Pferde/ das nur in den furchen gehet/ die beete ſeichte außgeſtrichen/ vnd wo es von noͤthen/ querings oder Waſſerfurchen gefuͤhret/ allenthalben außgewarffen/ vnd an oͤrtern eingeſchaufelt werden/ ſonderlich auch/ wann es tawet/ das Schneewaſſer gefoͤrdert vnnd abgewieſen werden/ damit das waſſer zu felde nicht ſtehen bleibe/ vnnd das Getreidig erſauffe/ wo aber das Feld trocken/ hoch vnd abſchuͤſſig gelegen/ bedarff es des außſtreichens nicht ſo gar noͤtig.
Acker arbeit zur Sommerſaat.
ERſtlichen die Sommer Gerſte.
Zur Sommer- Gerſten muß erſtlichen der Stuppelacker/ da Weitze/ Korn oder Winter Gerſte geſtanden vnd getuͤnget geweſen/ daß alſo zum Gerſten felde gut vnd dienſtlichen/ faſt ſeichte/ daß nur die ſtoppeln hinnunter kommen/ doch fein gleich im Herbſt/ zeitlich vor Winters gefelget/ geſtuͤrtzet oder vmbgeackert werden/ damit ſich die falge wol erliege/ vnd die ſtoppeln faulen moͤgen.
Die andere art.
JN der Faſten kurtz vor der ſaat zeit/ ſo es von noͤthen/ welches ruhren oder wenden art genennet wird/ geſchehen ſol/ vnd muß die falge denn etwas vntergriffen werden/ in etlichen guten moͤrben Feldern aber iſt das ruhren vnnoͤtig/ vnd ſonderlich wenn man fuͤr der ſaat nicht ſchoͤne vnd trockene zeit darzu hat/ denn alle naſſe ruhr vber Winters vnd Sommers iſt ſehr ſchaͤdlichen/ vnd die/ ſo vber Winters naß geſchicht/ iſt gar verlohren/ doch muß die falge deſto beſſer vor der ſaat art mit ſcharffen eiden eingeeget werden.
Wann aber die falge den Winter vber in einander geſchwummen/ vnd es wil in der Faſten kein trocken Wetter ſeyn/ vnd da Gerſten zu ſeen/ noch zeit genug zu ackern/ ſo iſt das balckenſtreiffen/ oder wie man es an etlichen oͤrtern nennet/ daß ſchrotten auch ſehr gut an ſtad des ruhrens/ vnnd das Feld/ wann es nach dem ſchrotten trocken worden/ einen Tag zuvorn/ ehe man zur ſaat ackern wil/ wieder wol eingeeget/ gepoſet oder geſchlichtet werden muß.
Die dritte art.
DJe dritte oder nach gelegenheit die andere art/ zur Gerſten ſolauch fleiſſig auffgeackert/ vnd dem Felde/ nach dem es gut/ ein zimlicher gleicher Same/ nicht zu dicke noch zu duͤnne gegegeben werden/ wol vnd fleiſſig zu egen/ vnnd ſo der Acker nicht milde/ zu quiren/ oder aus zulengen/ wo es von noͤthen ſeyn wil.
Man pfleget auch die Gerſten an vielen orten in Miſt/ welchen man zu weilen im Herbſte/ vnnd gegen dem Fruͤlinge ins Feld fuͤhret/ gleicher geſtalt in Pfirch zu ſeen/ was fuͤr Winters darzu gepfircht vnnd geduͤnget wird/ muß alſo bald ſeicht vntergeackert/ Gerſten in Pfirch gewachſen maltzet vbel.
Das Korn im Pfirch gewachſen/ giebet blaw Brot.
So aber im Fruͤling zu Gerſten geduͤnget/ muß der Acker den Herbſt zuvorn darzu vmbgeſtuͤrtzet/ vnnd darnach vor der ſaat zeit zweymahl geackert/ vnd wie vorgemelt/ beſchicket werden.
Vber Sommers iſt von noͤthen/ vnd wann die Gerſte jrgend halb Fingers oder Fingers lang auffgangen vnd gewachſen/ vnd ſo bald es ein Reglein gethan hat/ daß die Kloͤſſer erweichet vnd ſich zu druͤcken laſſen (doch daß es nicht zu naß vnnd kleber im Felde ſey/ vnd ſehr anhenge) ſol man die Gerſte weltzen/ ſo kan ſie deſto beſſer genaw vnd ſchlechr gehauen vnnd rein gerechet werden/ behelt auch die feuchtung in der duͤrrung beſſer/ iſt ein groſſer zutrag.
Das weltzen/ wann es balde zu duͤrre wuͤrde/ vnd nicht regenet/ kan jederzeit/ ehe die Gerſte in die ſchoßkuͤhle koͤmmet/ ohne groſſen ſchaden geſchehen/ doch daß es alſo balde nach einem kleinen Reglein/ wie gemeldet/ geſchehe.
Flugs nach dem Egen/ wenn auff dem Acker nicht viel Raͤſelein liegen/ iſt das weltzen ambeſten.
Auff die Felder darff kein mahl vber Sommers ſo viel oder dicke geſeet werden/ als vber Winters.
Jns Gerſten feld/ das da gut iſt/ erſparet man den 8. theil.
Jm Hafer felde den 5. theil gegen den Winterſamen zu rechnen.
Klein koͤrnicht Gerſte die nicht recht ſpitzig iſt/ in ſtroh nicht erwarmet/ vnnd auffm boden wol gedorret/ iſt zum Samen am beſten.
Vnd mit den Gerſten ſeen muß man ſich darnach richten/ daß wenn warme fruchtbare Naͤchte einfallet/ vnd wol trucken im felde/ iſt die ſaat zu beſtellen.
Hafer ſaat.
DEr Hafer mag in eine art/ doch daß mit kleinen furchen/ vnd nicht zu ſeichte darzu geackert/ mit zimlichen Samen/ nit zu dicks/ alßbalde in friſche furchen geſeet werden/ vnnd wol vntereget/ auch wann er auffgangen/ vnd noch groſſe kloͤſer hat (welches aber ſelten vorfellet) weltzen laſſen/ haͤuet vnd rechet ſich deſto genawer/ reiner vnd beſſer.
Fruͤer geſeeter Hafer/ ſo balde man froſto halben/ vnd wenn es im Felde treuge worden/ darzu kommen kan/ geraht gemeiniglich am beſten/ vnd gewinnet gute Koͤrner.
Man pfleget auch wol/ wenn der Hafer Fingers lang auffgangen iſt/ denſelben auff zuegen/ wenn der Acker derb vnd feſte worden/ doch muß ſolches/ wenn es ſiefert/ damit der Hafer balde einwurtzeln kan/ geſchehen/ iſt dem Hafer wol zutreglichen/ wird fein braun/ vnd ſtrecket ſich flugs darnach.
Es iſt auch nicht vndienſtlichen/ die zaͤhen leiden oder felder/ darein Hafer geſeet werden ſol/ kurtz vor Winters vmbackern zu laſſen/ damit ſich dieſelben den Winter vber erliegen/ von froͤſten ermiltert/ vnnd angehenden Fruͤling deſto zeitlicher geſeet/ der Samen wider vntergeeget werden moͤge.
Erbeis vnd Wicken.
DJe Erbeiſen ſol man ſeen im letzten viertel des Mertzens/ nach dem Mondenſchein/ ſonſten im zunehmenden Monat pflegen ſie jmmer zu bluͤen/ langſam zu reiffen/ vnnd ehe ſie oben reif werden/ lauffen die vntern aus/ vnd faulet das geſtroͤde.
Einmahl darzu geackert/ in friſche art geſeet/ iſt am bequembſten/ vnd gerahten gemeiniglich wol/ es ſchneie oder thue gleich einen zimlichen froſt darauff/ ob ſie ſchon auffgegangen/ ſo iſt es jhnen doch nicht in warmer landart groß ſchaͤdlichen.
Man muß aber von ſtunden an die Erbeis vnd Wicken/ welche beyde eine zeit ſollen geſeet werden/ mit den weltzen ſchlecht machen/ damit ſie deſto beſſer gehawen vnd rein gerechet werden moͤgen.
Wann aber die Erbeis vnnd Wicken auffgegangen/ koͤnnen ſie ohne ſchaden nicht geweltzet werden/ weil ſolch Getreidich zu fett auffgehet.
Es wird ſtets in dieſe felder/ ſo Erbeis oder Wicken getragen/ wieder Korn vber Winters geſeet.
Man pflegt die Erbeis auch wol an vielen orten erſtlich zu ſeen/ vnd ſeichte vnter zuackern/ alßdann den Acker mit eiden fleiſſig zu egen/ vnd darnach/ wo es die notturfft erfodert/ zu weltzen.
Mit 3. Scheffel Erbeis oder wicken beſeet man reichlichen vnd gar wol ſo viel Feides/ da ſonſten 4. Scheffel Korn hin geſeet werden muͤſſen.
Auff daß die Erbeiſen nach dem ſeen nicht außlauffen/ vnd von den Tauben vnd Krahen auffgefreſſen werden/ pflegen etliche dieſelben zuvor zu quellẽ/ ehe man ſie ſeet.
Man pfleget ſolche auch durch alte Weiber vnd Kinder in den Acker drucken zu laſſen/ mit ſtecken ſo andert halbe Ellen lang ſeyn/ gehet es huͤbſch an/ zwo Perſonen gehen auff einem beete.
Seche oder acht Perſonen koͤnnen in einem tage etzliche Scheffel eindruͤcken.
Jn geringer landart tuͤnget man zum Erbeiſen/ ſo wachſen ſie ſo wol/ als in guten aͤckern/ wenn nicht darzu getuͤnget wird.
Wenn die geſeeten Erbeis in Acker/ bevoraus in geringer landart ſehr gefriren/ ſo werden ſie ſehr boͤſe vnd wachſen nicht leichtlich lang.
Heyden Korn.
DAs Heiden Korn ſol man vmb Vrbani oder ein 8. tage zuvor im letzten viertel des Monden ſeen/ ein oder zweymahl darzu ackern/ vnd fleiſſig einegen/ im newen geriſſenen Raſenfelde pfleget der Heyden offt wol zu gerahten.
Lein.
ERuͤen Lein ſeet man vmb Walburgis/ ſpaͤte vmb Viti/ den wilden 8. oder 14. tage zuvor/ weil er langſam reiff wird/ heiligen lein auch Viti/ Alter Lein ſol im letzten viertel geſeet werden/ ſo bluͤet vnd reifet er zugleich/ vnd wird beſſer am geſpuͤnſte.
Je mehr Jahr der Leinſamen auff den boden ruhet/ ehe er geſeet wird/ je lenger vnd kleinheriger wechſet er.
Darff auch wenig jetens.
Kurtze Verzeichnuͤß der vornembſten Punct/ ſo in dieſer Oeconomia verfaſſet.
BEſtallung eines Forbergs auff rechnung. pag. 4
Vorpachtung eines Forberges. 4
Jtem/ drey vnterſchiedliche vorſchlege/ die Viehe vorpachtung betreffende.
4. 6
Eine Schaͤfferey vorpachtung von 1000.
Noͤſern. 8
Den Ackerbaw vmb die helffte außzuthun vnd arbeiten zu laſſen 11
Vorerbung des Ackerbawes. 12
Was vornemlich in beſichtigung eines Ritterguts inachtzunehmen/ 13
Eine vnterrichtung/ was ein gantz Jahr vber in einem jeden Monat in ſonderheit in der Haußhaltung anzuſtellen. 18
Articul/ wie in der Haußhaltung beſtallung geſchehen/ nnd verfahren werden ſolle. 39
Was noͤtig in der Haußhaltung ſolle in acht genommen werden. ibidem
Beſchickung des Ackerbawes. ibidem
Diebelangende.
Miſtung Pfirch
40 41
Die Graͤſerey im Getreidigt/ Jtem das Weitzſchrapffen. 42
Des Getreidigs behuͤtung mit den Schafen. 42
Das einernden. 43
Die Dreſcher vnd außgedroſchen getreidigt. 46
Wieſe wachs. 49
Gaͤrtnerey/ Obſt. etc. 50
Kraut/ Flachs/ Hanff vnd Ruͤbenlaͤnder/ Kretz- vnd Hopffen Gaͤrten. 51
Bienſtoͤcke. 52
Viehezuchten vnd Schaͤffereyen/ ſo nicht verpacht. ibidem
Pflug oder Zihe Ochſen haltung. 54
Huͤner/ Kapphanen. 57
Saltz vnd Meel. 58
Schweine/ Genſe/ Tauben/ Enten. ibidem
Huͤtung vnd trifft. 59
Frohn/ Lohn vnd andere Dienſtbarkeit. ibidem
Geld/ Getreidig vnd andere Rechnung. 60
Maltzen/ brawen vnd Maſtviehe. 62
Gebeude vnd jaͤhrliche beſſerung. ibidem
Jaͤhrliche Hoͤltzung. 64
Weidewerck: 65
Teiche/ Felder vnd Fiſchwaſſer. ibidem
Muͤller/ Scheffet vnd Hoffmeiſter. 66
Fewer vnd Liecht. ibidem
Thoͤr vnd Thuͤren. 67
Ackerbaw in gemein. 68
Ackerbaw vber Sommer vnd Winter. 70
Ackerbaw vber Winter. 80
Brachen. ibidem
Rechen oder wenden. 81
Die dritte art zur Winter ſaat. 82
Der Samzeit vnd ſeen. 84
Die Weitzen ſaat. 86
Die Acker arbeit zur Sommer ſaat. 89
Die erſte vnd andere art. ibidem
Die andere art. 88
Die dritte art zur ſelben ſaat. 91
Haffer ſaat. 93
Erbeis/ Wicken. 94
Heide Korn. 96
Lein ſaat.
ibidem
