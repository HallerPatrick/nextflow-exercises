Beutelſchneider/ Oder Neue/ warhaffte/ vnd eigentliche Beſchreibung Der Diebs Hiſtorien.
Darinnen Der Beutelſchneider/ Diebe vnd Rauber Argliſtigkeit/ Verſchlagenheit/ Boſſen/ Rencke vnd Tuͤcke/ auch was ſie fuͤr wunderbarliche ſeltzame Diebsgriffe/ Practicken vnd Fuͤndlein erdacht/ gebraucht/ vnd ſonſten fuͤr erſchreckliche Mordthaten in Franckreich geſtifftet vnd begangen haben.
In ſonderlichen waarhafften Hiſtorien vor Augen geſtellet.
Mit ſonderbaren nuͤtzlichen Obſervationen/ Erjnnerungen vnd Warnungen der geſtalt zugerichtet/ daß ſich maͤnniglichen zu nothwendiger Warnung vnd Lehr/ auch zu Ergoͤtzlichkeit vnd Luſt zu leſen dienen.
Auß dem Frantzoͤſiſchen in die Hochteutſche Sprach uͤberſetzt.
Erſtlich Gedruckt zu Franckfurt / 1627.
An den Leſer.
GVnſtiger lieber Leſer/ es iſt ein groſſer vortheil dem jenigen/ der zu Waſſer oder zu Land wil eine Reiß vornehmen/ wann er die Landtaffel wol verſtehet/ wann er weiß/ wo dieſe oder jene Statt iſt gelegen/ oder wie gefaͤhrlich es iſt auff djeſem oder jenem Weg/ dann jhm der jenigen/ mit welchen er wil vmbgehen/ Humor/ Art/ Grillen: vnd Eigenſchafften nicht bewuſt ſeyn Er weiß auch nicht die Kunſt vnd Bubenſtuͤcke/ darinnen ein jegliche Nation alle Tag ſich uͤbet vnd Meiſter iſt/ ſo kan er durch ſolche ſeine Vnwiſſenheit gar leichtlich in groſſe gefahr vnd vngemach gerathen.
Dieſes iſt nun die einige Vrſach geweſen/ welche mich bewogen/ dir dieſes kleine Buͤchlein zu preſentiren:
Dann weil dieſe Geſellſchafft heutiges Tages uͤber alle maſſen groß iſt/ wie auch die argliſtige Verſchlagenheit/ die ſie zu ſtelen gebrauchen/ vnmenſchlich vnnd vnglaublich:
Als habe ich darvor gehalten/ jederman nuͤtzlich zu ſeyn/ wann ich jhre Buben- vnnd Diebsſtuͤck oͤffentlich an die Sonn lege/ auff daß man ſich deſto beſſer vor jhnen moͤge vorſehen.
Ein verſtaͤndiger Schiffmann ſpannet ſeine Segel nit auff/ wann er nur im geringſten ein ſchweres Gewitter mercket kommen/ vnnd wann er durch ein gefaͤhrliches ort ſoll duꝛchfahren/ ſo bedencket er ſich wol/ ob er nicht vielleicht da koͤnne Schiffbruch leyden/ vnnd mit ſeinem Schiff anfahren.
Alſo iſt es gut/ daß man jre Bubenſtuͤck wiſſe/ jren Anſchlaͤgen vorkomme/ vnnd das ſeinige moͤge behalten.
Sihe/ lieber Leſer/ das iſt der Nutz/ welchen du durch leſung dieſes Buchs kanſt haben:
Dann da wirſt du hoͤren vnd ſehen wunderſeltzame Practicken/ welche die Diebe zu ſtelen gebrauchet haben/ welche du vnter deſſen wolleſt leſen/ biß daß wir das zweyte Theil dieſer Hiſtorien fertig machen/ vnd welches zweyte Theil wird ſeyn eine Continuation dieſer Hiſtorien/ da du warlich ſolche ſtreich wirſt leſen/ daß dergleichen nicht mehr iſt gehoͤret worden.
Hiemit Gott befohlen.
Verzeichnuß der Capitel ſo in dieſem Buch begriffen.
Cap. I.
Von dem erſchrecklichen Leben deß Capitainen Lycaon/ als deß Oberſten der Diebe von ſeinem Geſchlecht vnd Herkommen/ vnnd wie er ſich in ſeiner Jugendt hat verhalten 1
II.
Ferꝛnere Beſchreibung deß Lebens/ deß Hauptmans Lycaon/ ſein boͤſes vornehmen/ ſeine Argliſtigkeit/ Veꝛſchlagenheit vnd Kriegsliſte/ vnd was er ſonſten vor ſchreckliche dinge begangen/ von der Zeit an/ da eꝛ ſich auff das Straſſenrauben hat begeben.
8
III. Lycaon wird von dem Vogt von Roven verfolget/ begibt ſich in ſein Raubſchloß Machecoufti/ da er dann wird vmbringet vnd belagert/ vnd was er ferꝛners biß an ſein Todt gethan hat.
26
IV.
Von dem Rougets vnnd Griſons/ von jhren Sitten/ Ordnungen vnnd Argliſtigkeit/ deren ſie ſich gebrauchen/ jhre boͤſe Bubenſtuͤck ins Werck zu ſetzen.
40
V.
Von dem Rauben vnd Morden deß Cheſnay/ als deß Oherſten der Rougets vnd Griſons:
Was ſein Mitgeſell an vnterſchiedlichen oͤrtern in Franckreich begangen:
Wie er gefangen/ vnd ſeine fuͤrnembſte Geſellen ſey hingerichtet worden.
59
VI.
Von einem erſchrecklichen Mord vnd Raub zu Paris/ von Rochtaille begangen/ vnd wie es endlich offenbar iſt worden.
82
VII.
Von dem erſchrecklichen Leben deß Capitainen Carfour/ von ſeinem rauben vnd morden/ vnd wie er endlich iſt zur ſtraff gezogen worden.
96
VIII.
Ferꝛnere Erzehlung deß erſchrecklichen Lebens/ Handels vnnd Wandels deß Courfour/ als eines beruͤmbten Straſſenraubers/ vnnd wie er endlich ſein Lohn hat empfangen.
111
IX. Hiſtorien von einem Gaſconier/ einem beruͤmbten Rauber/ vnd was er nicht allein zu Paris/ ſondern auch an andern oͤrtern hat begangen.
130
X.
Von den verdamblichen Thaten eines jungen Herꝛn von Guinne/ genannt Alidor.
48
XI.
Von den Bubenſtuͤcken eines Raubers/ genannt Fleur/ vn̄ wie er eine ſondeꝛliche Manier gebraucht/ die Leute zubeꝛauben 162
XII.
Von den erſchrecklichen Vbelthaten/ eines Tyranniſchen Moͤrders/ genandt Franciſcus de la Biegne/ welcher hernacher zu Lion iſt hingerichtet worden.
178
XIII.
Von den Argliſtigen ſtreichen vnd Bubenſtuͤcken der Filous/ vnd wie ſie einem jungen Lymoſin den Beutel mit dem Gelt erhaſchet haben.
196
XIV.
Von dem rauben vnd ſtelen eines naſſen Zechbruders/ der Vniverſitet/ genant Poſtel/ vnd was er fuͤr verdamliche Thaten in ſeinem Leben begangen.
220
XV.
Von der Rauberey deß Grillons/ welcher eines Rahts in dem Parlement zu Rennes Schreiber iſt geweſen.
244
XVI. Hiſtorien von einem falſchen Muͤntzer/ vnd von ſeinem groſſen Betrug.
261
XVII.
Von einem erſchrecklichen vnd wunderbarlichen Todtſchlag inn der Statt Paris begangen von Lachaſſine/ welcher hernacher auff dem Kirchhoff S. Jean iſt Geradbrechet worden.
279
XVIII.
Von einem andern vnerhoͤrten Mord zu Paris/ inn der Gaſſen du Temple begangen/ von einen Ertzrauber/ genant Borte/ vnd wie er endlich iſt eꝛdappet wordē.
299
XIX. Hiſtoria von den wunderbarlichen ſeltzamen ſtreichen/ vnd argliſtigkeit eines beruͤmbten vnnd wolbekandten Beutelſchneiders/ genannt Ambroſij la Forge.
1. Beutelſchneider/ Das iſt/ Allgemeine Verzeichnuß uͤber die Hiſtorien von den Dieben.
Das I. Capitel.
Von dem erſchrecklichen Leben deß Capitainen Lycaon/ als deß Oberſten der Dieben/ Von ſeinem Geſchlecht vnnd Herkommen/ vnnd wie er ſich in ſeiner Jugendt hat verhalten.
WAnn ein Menſch einmal anfanget zu raſen/ vnd in Verzweifflung zu gerathen/ oder einmal folget/ wo jn ſein blinde Begierde hinreiſſen/ ſo laͤſt er darnach den Zaum ſchieſſen ſeinen boͤſen vnoꝛdenlichen boͤſen Affecten:
Da kan man in der Welt niemands uͤbermuͤtiger vnd aͤrger/ als einen ſolchen Menſchen/ ſehen:
Dann ein ſelcher Menſch trotzt als dann den Himmel/ er verſchmaͤhet Gottes Schickung vnnd Ordnung/ Er glaubet vnd bildet jhm ein/ die Geſtirn am Himel muͤſſen jm nach ſeinem Kopff gehen vnd operieren/ es duncket jhn die Erde ſey nicht werth/ daß ſie jhn ſolte tragen:
Das groſſe Meer iſt jhm nicht breit gnug/ daß er allda ſich auffhalte:
Er blaͤſet ſeine furcht uͤber diejenige/ ſo ſich zu jhm nahen/ ſeine Wort ſeyn Donnerſchlaͤge ſein anſehen Blitz/ ſeine Gedancken haͤlt er fuͤr ſo viel vnwiderꝛuffliche Rahtſchlaͤge.
Gleich wie vor dieſem vnd noch hertiges Tags die hartnaͤckige zu thun pflegen.
Er bildet jhm ein/ die Berge ſollen ſich erſchuͤtten vnd bewegen durch das bloſſe anſchawen ſeiner Augen/ vnnd iſt ſo Ehrgeitzig daß er jhme einbildet/ die Baͤch vnd Waſſer ſollen vnnd muͤſſen ſich entzwey theilen/ damit er nur hindurch gehen moͤge/ vnd koͤnne.
Ein ſolcher uͤbermuͤtiger Eyſenfreſſer/ iſt geweſen der Hauptmann Lycaon/ welchen man mit gutem Titel kan nennen/ den General vnd Oberſten aller Diebe/ eben ſo wol/ als den Mercurium/ Dann Franckreich iſt niemal ſo ſehr geplaget/ noch ſo uͤbel bedranget worden/ als von eben dieſem Tyrannen/ gleichſamb alſo zu reden ſeyn muͤſſem Tyrannen:
Dann es hat Franckreich dieſen/ ein Fußſchemel ſeines Tobens vnnd Vnfinnigkeit.
Es erzehlet Plutarchus/ daß der Weg nach Athen vorzeiten ſo voller Dieb geweſen/ daß man mit groſſer muͤh vnnd gefahr deßwegen dahin hat kommen koͤnnen:
Vnter andern inn dem Epidauriſchen Gebiet iſt einer geweſen/ genannt Periphedes/ welcher das gantze Land bedranget/ außgepluͤndert/ vnnd beraubet hat/ ſo gar/ Daß manchmals auch die Athenienſer ſeyn erdappet worden/ biß ſo lang daß endlich Theſeus jhn mit ſeinem eygnen Kolben ſchlaffen geleget/ vnd ein Siegzeichen daruͤber hat auffgerichtet Aber dieweil Franckreich geſtanden/ ja von der Zeit an/ da Franckreich ſich auß der Roͤmer Gehorſam außgewircket/ vnd von ſich hat abgeſchuͤttelt das Herriſche Joch welches die Roͤmer uͤber dieſe Provintzen vnd Landſchafften hatten/ ſo glaub ich nicht/ daß ein aͤrgerer/ ſchaͤdlicher Rauber ſey jemals gefunden worden/ als eben dieſer:
Dann wie ich euch wil ſehen laſſen in dem Muſter ſeines Lebens/ ſo hat er allein mehr boͤſes vnd mehꝛ ſchaden in achtzehen oder zwantzig jahren gethan/ als von allen andern Raubern in fuͤnff hundert jahren wol iſt geſchehen.
Dieſer Bergſchrecker vnd Eyſenfreſſer ware ein Breton/ buͤrtig auß der Inſel Narmontier/ geboren von Adelichen Eltern/ aber er hat gantz vnnd gar auß der Art geſchlagen/ vnd iſt gantz abgewichen von dem alten Adel/ welchen ſeine Vorfahren durch dapfferkeit vnnd ſchoͤne Tugenden erlanget/ erhalten vnd fortgepflantzet hatten.
Da er noch nicht zehen oder zwoͤlff Jahr hatte erreichet/ hat er ſchon in ſeinem Geſicht ſehen laſſen/ die gewiſſe Merckzeichen ſeiner Hertzhafftigkeit/ welche er zu ſeiner zeit die Feinde auff jhren Ruͤcken wuͤrde fuͤhlen laſſen:
Dann niemands dorffte ſich ſeinem Raſen vnd Toben widerſetzen/ Er ſahe in ſeiner Jugend ſchon auß/ als wann er mit ſeinen Augen die jenigen/ welche jhn ſcheel anſahen/ wolte aufffreſſen/ alſo daß jederman ſagte:
er were kein rechter Menſch/ ſondern vil mehr ein Mißgeburt vnd Wunderthier/ welches die Hoͤll ſelber auß jhrem Abgrund außgeſpyen/ die weil er ſo viel geraubet vnd geſtolen/ daß er jhm endlich ſelber das Garn zu ſeinem Strick hat geſponnen/ vnnd jhm ſelber verurſachet die Straff/ mit welcher Gott endlich heimſuchet alle ſolche Gottloſe Tyrannen/ wann er ſie lang vnd doch vmbſonſt zur Buß hat vermahnen laſſen.
Seine Eltern als ehrliche Leut verwunderten ſich ſelber uͤber die boͤſe zuneygung/ welche er ſchon in ſeiner Jugend zu allem Vbel vnd Suͤnden hatte:
Dann wann er mit andern ſeins gleichen Kindern vmbgienge/ ſo thaͤt er nichts anderſt als ſie ſchlagen peinigen vnd martern: ja er rauffete vnd ſchluge ſich ſtets mit jhnen/ ſonderlich aber dorffte man jhn nicht allein laſſen/ wegen der boͤſen zuneygung/ ſo er zum ſtehlen hatte.
Vnder deſſen ſo gieng fuͤr der Krieg in Franckreich/ durch welchen auch gantz Franckreich mit Rauben/ Mord vnd Todtſchlag wurde erfuͤllet/ vnd der Spanier/ welcher Henrico dem Groſſen/ als dem rechten Erben der Cron Franckreich/ etliche Laͤnder vnd Oerter/ welche doch dieſem vnſterblichen Fuͤrſten rechtswegen zuſtunden/ diſputirte vnnd zu ſich ziehen wolte/ brachte ein groß Kriegsvolck zuſammen/ alſo daß gantz Franckreich/ wegen dieſes erſchroͤcklichen Sturmwinds deß Kriegs bebete vnd zitterte/ dann es ware das Vngewitter ſo groß/ daß kein Ort in dieſem gantzen Koͤnigreich ware zufinden/ da es nicht rauchete von dem erſchroͤcklichen Morden vnd Metzeln der Feinde gegen vnd wider einander.
Lycaon/ der nun mehr groß wurde/ vnnd von Natur ſo eigenſinnig ware/ daß er nicht leyden kondte/ wann jhn ſeine Eltern vmb ſeines boͤſen willen ernſtlich ſtrafften/ vnd nur bedraͤweten/ name jhm vor ſeine Eltern zuverlaſſen/ vnnd in Krieg zu ziehen:
Dann er bildete jhm eyn/ wann er lenger bey dem Fewer in ſeines Vatters Hauſe muͤſſig ſolte ſitzen/ wuͤrde er gar zu einem faulen Schlingel werden/ vnd in ſeiner Jugend verderben vnd verfaulen.
Welches dan̄ an vnd vor ſich ſelbſten ein loͤbliches Vornemen were geweſen/ wann er dahin hette geſehen/ daß er ſich im Krieg dapffer gehalten/ vnd Ruhm vnnd Ehr erlanget hette: ja hette ſich alſo verhalten/ daß er hernach nicht ein ſolches ſchmaͤhliches End hette nemen muͤſſen.
Aber dieſer hitzige vnruhige Kopff kondte nicht lang ſtill ſitzen vnd ruhen/ er muſte etwas neues anfangen/ dardurch er jhm ein ewiges Gedaͤchtnuß machte/ gleich wie auch zu ſeiner zeit der Verbrenner deß ſchoͤnen groſſen Tempels zu Epheſo gethan hat/ welcher ſolchen Tempel/ als das ſchoͤneſte Gebaͤu der Welt verbrennet/ vnd zu Aſchen gemacht/ auff daß er jhm auch ein Gedaͤchtnuß bey allen Nachkoͤmmlingen moͤchte machen.
Als er aber nun mehr auff ſeyn/ vnd ſein Vatterland verlaſſen wolte/ da ſpintiſiret er lang zeit bey ſich ſelbſten/ bey wein er ſich im Krjeg wolte vnderſtellen/ doch endtlichen entſchloſſe er bey ſich/ er wolte ſich ins Kriegslaͤger deß Hertzogen Mercurij begeben/ da er dann fuͤr ein Soldaten gedienet Vnd wie die Begird ſich ſehen zu laſſen/ allgemach ſein Gemuͤht hat auffgewecket/ alſo iſt hernach kein treffen vorgangen/ kein Anſchlag vorgenommen worden/ dabey er nicht allzeit ſich hette finden laſſen:
Er achte die groſſe Gefahꝛ weniger als nichts/ er wagte ſich mitten vnder die Feinde/ Er ware allenthalbē vorn dran/ er ſchlug vnd toͤdtet alles/ was jhm nur furkame/ alſo daß in weniger zeit er ſich in dem Kriegslaͤger ſo beruͤhmt vnd bekandt machte/ daß man von niemands mehr als von dem Lycaon redete/ ſein Hertz vnd Gemuͤht ware vnuͤberwindlich/ vnnd der ſchrecken/ welchen er bey ſemen Feinden machte/ ware ſo groß daß/ wann ſie nur von ſeinem Namen reden hoͤreten/ erſchracken ſie vnd begerten viel mehr zu fliehen/ als jhm zubegegnen vnd zu widerſtehen.
Nun dieſes Gluͤck/ welches ſo bald im anfang jhm begegnet/ machte/ daß er bey den Vornembſten Oberſten im gantzen Kriegslaͤger ſehr bekandt wurde: Dieſelbige erlandten ſeinen vnerſchrocknen Heldenmuht/ ſie ſahen/ daß er ein ſehr wol proportionirte Perſon ware/ daß er ein Heroiſches anſehen hatte/ vnd die Waffen uͤber alle maſſen wol fuͤhren kondte:
Vnd dieweil er ſich alſo erzeigte/ daß an Mannheit vnd Dapfferkeit er allen ſeinen Vorfahren nichts nachgabe/ gaben ſie jhm ein Compagnia Volcks zu/ da dann der Außgang mit deren von jm gefaſten hoffnung ſo wol uͤberein ſtimmere/ daß er in kurtzer zeit ſein Namen weit außbreitet/ vnd ſich im gantzen Koͤnigreich Franckreich beruͤmbt vnd erkandt machte/ alſo daß ſeine Eltern hertzlich daruͤber erfrewet wurden.
Dann weil er ſich in ſeiner Jugend ſo uͤbel angelaſſen hatte/ ſo hetten ſeine Eltern jhnen nimmermehr traumen laſſen koͤnnen/ daß dermal eins jhr Sohn/ der Lycaon/ ſich ſo dapffer halten vnd ſolche Heldenthaten außrichten wuͤrde.
Hierauß aber koͤnnen wir ſehen vnd erkennen/ daß ein eintziger Actus kein habitum machet/ wie Ariſtoteles darvon redet/ das iſt/ daß ein Schwalb kein Sommer machet/ vnd daß es gar nicht alſo folget:
Der jenige hat ſich einmal wol gehaltē/ derhalben ſo wirds auch allzeit alſo von jm geſchehē:
ſondern daß wir vns manchmal ſelber ſchaͤndlich betriegen/ in dem/ daß wir von vielen ſachen nur nach dem euſſerlichen anſehen vrtheilen:
Dann wer da hette den Lycaon zu Feld vnter dem Krigsvolck ſehen ſollen/ wie er in ſeine Feinde hineyn hat gefetzet/ gleich wie ein Adler auff ſeinen Raub/ Oder hette wol nimmermehr gedencken/ oder jhm traumen laſſen koͤnnen/ daß er dermal eins ſich wuͤrde ſo uͤbel halten/ vnd daß er/ nach dem er ſolchen Ruhm vnd Ehr durch ſeine Mannliche thaten erlanget/ dermal eins durch Vbelthaten einen ſolchen ſchaͤndlichen Geſtanck hinder ſich laſſen wuͤrde/ wie gleichwol hernacher von jhm iſt geſchehen.
Aber die Vnbeſtaͤndigkeit in der Welt iſt ſo groß/ daß manchmals die jenige/ welch man haͤlt fuͤr die beſte/ edleſte vnd fuͤrtrefflichſte/ ſeyn die jenige/ welche am allermeiſten den Laſtern ſeyn ergeben.
Mancher/ der ſich im Kriegsweſen als ein dapfferer vnd ſtreitbarer Scipio vnnd Hannibal hat erzeiget/ wird hernacher offtmals in Friedenszeiten/ viel laſſer/ faͤuler vnd verzagter als eine naſſe Hennen.
Ja da leßt mancher ſeinen Heldenmuht vnd Hertzhafftigkeit/ darmit jhn die Natur begabet vnd gezieret/ fallen/ vnd beſchleuſt ſeine Heldenthaten mit einer verzweiffelten Vnſinnigkeit:
Laſt vns deſſen ein Exempel ſehen an dem Lycaon ſelber/ weil wir ohne das ſeines Lebens vnd Herkommens anfang ſchon vernommen haben.
Das II. Capitel.
Ferꝛnere Beſchreibung deß Lebens deß Hauptmanns Lycaon/ ſein boͤſes Vornemen/ ſeine Argliſtigkeit/ Verſchlagenheit vnd Kriegsliſte/ vnd was er ſonſten vor ſchreckliche dinge begangen/ von der zeit an/ da er ſich auff das Straſſenrauben hat begeben.
ES hat Epictetus recht vnd wol geſagt:
Der Krieg ſey einem Land vnd Koͤnigreich gleich wie ein Fieber/ welches allgemach abmattet/ die Kraͤffte ſchwechet vn̄ nider ſchlaͤget:
Dann was das Fieber fuͤr Wuͤrckung hat in deß Menſchen Leib/ eben ſolche Wuͤrckung bringt auch mit ſich der Krieg inn einem Land vnd Koͤnigreich:
Dann da iſt niemand der nicht habe erfahren/ daß nach dem viertaͤglichen Fieber ein gewiſſe boͤſe Feuchtigkeit in dem Menſchen uͤbrig bleibet/ welche ſich hernacher auff ein gewiſſes Glied thut ziehen/ vnd hoͤret alſo auff den Leib zu plagen/ damit es ſolches Glied gar eynneme.
Vnd alſo verhelt ſichs auch mit dem Krieg:
Wann der GOtt deß Kriegs gnugſamb hat metzeln vnd allenthalben wuͤrgen laſſen/ hat auch ein gantzes Koͤnigreich gnug mit dem Blut ſeiner Einwohner gefaͤrbet/ ſo geſchichts endlich/ daß all das uͤbrige Gifft deß Kriegs ſich an einen Ort verſamblet/ vnnd ſich auff ein gewiſſes Ort thut ziehen.
Wir haben deſſen ein Exempel geſehen an der Perſon deß jenigen deſſen Leben wir jetzunder examinieren:
Dann die jenigen/ welche vermeinten/ der Friede wuͤrde alle Fewers deß Kriegs außgeleſchet/ vnnd alle Empoͤrung gedempffet haben/ haben endlich erfahren/ daß der Scorpion kein ſchaͤdlicher Gifft hat/ als eben den Gifft/ welchen er im Schwantz verwahret/ vnnd daß man nimmermehr alles gutes von einem Menſchen kan ſagen oder hoffen/ man habe dann ſein Ende vnd Außgang geſehen vnd erlebet.
Lycaon der nun ein Soldat war worden/ vnd ſich auch im Laͤger deß Hertzogen von Mercoeur zimlich bekandt gemacht/ vnd Ehr vnd Rhum erlanget hatte/ verhoffete/ es wuͤrde das Vngewitter der Buͤrgerlichen kriegen allzeit wehren/ ja er bildet jhm ein/ es koͤndte daran nicht mangeln oder fehlen/ ſo ferꝛn als nur die Vneinigkeit der Frantzoſen vnnd Spanier newe Vnordnungen/ in dem Koͤnigreich erwecken vnd gebehren wuͤrde:
Vnd was anlangt deß Lycaons General vnd Oberſten/ welcher die Zeit ſeines Lebens dapffere Leut ſehr hat geliebet/ ſo erzeigt er jhm allzeit alles liebs vnnd gutes/ wegen ſeiner Mannheit vnnd Dapfferkeit.
Aber wie der Himmel nit allzeit donnert vnd zuͤrnet/ ſich an dem ſterblichen Menſchen zu rechen/ alſo hat der Außgang vnverhoffter weiſe bezeuget/ daß Gott ein Mitleyden hatte mit vns in vnſerm groſſen Vngluͤck/ in dem daß er auff einmal die Vngewitter/ ſo ſich auff vns zogē/ hat vertrieben:
Welches dann Vrſach gegeben/ daß man all dem Kriegsvolck abgedancket vnd Franckreich wider zur Ruh kommen/ nach welcher man ſo lang ſich hatt geſehnet.
Als nun Lycaon ſahe/ daß wegen deß gemachten Friedens/ welcher die Wellen deß Vngewitters ſo bald ſtillete/ er ſich nicht ferꝛners ins kuͤnfftig/ wie zuvor in wehrenden Krieg/ kondte nehren vnd auffbringen/ vnnd daß alle ſeine gefaſte Hoffnung mit dem Kriegs Nebel verſchwunden ware/ begabe er ſich auß Verzweifflung inn die Wilde/ Er lieſſe ſein vorigen dapfferen Heldenmuth fallen/ auß Mangel der Mittel vnnd der Vbung ließ er die Kriegskunſt gar bey ſich verroſten/ vnd ſtreckte ſein moͤrdliche Hand auß gegen allen bey jhm voruͤber reiſſenden Leuten/ wurde alſo auß einem dapfferen Theſeo ein vngehewrer ſchrecklicher Sinnis vnd Straſſenrauber:
Darbey wir dann das ſehen vnd lehꝛen/ wie manchmals die dapfferſte Gemuͤter ſich ſo ſchaͤndlich verendern.
Dann wann ſie einmal durch Laſter ſich beſitzen vnd einnemen laſſen/ da vergeſſen ſie ihrer ſo gar daruͤber/ daß hernacher ſie keine ſchew mehr tragen die ſchrecklichſte Suͤnde auff Erden zu begehen.
Aber wie nun Lycaon ſehr ſtarck/ vnd von jederman gefoͤrchtet wurde:
Als bekame er ſo bald ein groſſen Anhang vnd Zulauff von allerley Volck/ ſo ſeiner Gattung ware/ welche jhr Gluͤck vnd Leben ſo wol als er das ſeinige in die Schantz ſchlugen:
Vnter andern/ hiengen jm auch an zwen ſeiner Bruͤder:
Vnd der Lycaon brachte zuſammen in ſolcher Zeit den Schaum vnd die Grundſuppe aller boͤſen Buben/ ſo man zu der zeit in hoch vnd nider Bretagni/ in Poictou/ vnnd andern vmbliegenden Orten hette finden moͤgen/ alſo daß er mehr als vierhundert Mann bey ſich hatte/ welche alle einer Gattung waren/ vnd nichts anders/ als auff Stelen/ Rauben/ Todtſchlagen ſich begeben wolten/ derowegen dann man jn wol den andern Romulum hette nennen koͤnnen/ welcher da wolte ein new Republic vnd Regiment auffrichten/ vnd allerley Zwitracht in den Provintzen deß Koͤnigreichs Franckreichs ſein vnnd erwecken:
Aber er wagte ſich gar zu ſehr vnd zu weit/ ſeine Anſchlege waren zu hoch/ vnd außzufuͤren gar zu ſchwer:
Er ware wie der Icarus/ der ſich mehr als zu viel auff ſeine Kraͤffte verlieſſe.
Derhalben ſo hat er auch endlich mit ſeinem ſchaden erfahren/ daß es beſſer iſt in dem mittel Stande zu verbleiben/ als gar zu hoch zufliegen/ vnd uͤber ſein vermoͤgen etwas fuͤrzunemen.
Man ſiehet heutiges tages wenig Tamberlaner/ welche dieſes boͤſen vngearten Frantzoſen Sprichwort fuͤhren: de Rien grande choſe, Auß nichts etwas groſſes/ Vnd welche jhnen die Cron auff das Haupt geſetzet haben: Wir ſeyn nicht mehr in der alten Roͤmer oder Sabiner zeit/ daß wir durch offentliches Rauben vnd Stelen vns groß machen koͤnnen:
Aber gleichwol ſo hatte Lycaon ein ſolchen ſtoltzen vermeſſenen Geiſt/ daß er jhm ſolches alles alſo einbildete:
Es muͤſte ſein vornehmen fortgehen/ vnd ſolte er auch daruͤber zerberſten/ vnd vndergehen.
Derohalben ſo laſt vns nun ſehen/ was er mit ſeinen Waghaͤlſen vnd Freybeutern wird machen.
Als nun dieſer verzweiffelte boͤſe Menſch ſahe/ daß er ſo viel Leut bey ſich hatte/ welche alle mit jm einen gleichen boͤſen Vorſchlag im Sinn hatten/ bedachte er ſich auff mittel vnd wege/ wie er der jenigen Fuͤrhaben ſo jhm ſchaden zufuͤgen koͤndten/ hindern moͤchte.
Derhalben ehe daß er einen eintzigen Anſchlag ins Werck ſetzte/ bauet er jhm eine Veſtung in den Wald Machecou/ welches ein veſter/ wuͤſter vnd von dem gemeinen Weg weit abgelegner Ort iſt.
Es iſt mir all hie vnmoͤglich euch zu erzehlen/ wie fleiſſig er ware dieſen Ort veſt zu machen: Seine Raubvoͤgel/ welche nicht allein jhn voꝛgeſetzet zu Rauben/ ſondern auch den Raub an ſolchen Ort zubewahren/ arbeiteten tag vnd nacht an den Graͤben vnd gantzen Veſtung/ biß ſo lang daß der Bau ſo weit wurde außgemacht/ daß man in demſelbigen ein Anlauff außſtehen koͤndte.
Vnd als nun ſolches alles fertig vnd außgemacht/ theilten ſie ſich hauffen weiß voneinander/ vnd fiengen an hin vnd wider zu ſtreiffen/ vn̄ von dieſem boͤſen Omeyß hauffen theileten ſie ſich an allen orten auß in dem gantzen Koͤnigreich:
Es wurde jederman daruͤber beſtuͤrtzet/ daß man von tag zu tag von nichts anderſt redete/ als von Morden/ Rauben vnd Stelen/ vnd kondte doch niemandts wiſſen/ woher ſolche Suͤndflut von Raubern her kaͤme/ vnd alſo in kurtzer zeit fuͤlleten ſie jr Raubſchloß mit einer vnmenſchlichen groſſen Beute/ von allerley Wahr/ von Gelt vnd von allen andern Sachen/ ſo ſie nur antraffen.
Das geſchrey bricht allenthalben darvon auß:
Man fraget nach/ wie es doch darmit beſchaffen ſey/ wer doch ſolche vnerhoͤrte Morden vnd Rauben anſtelle:
Es wolte es bald niemandts recht glauben/ wann er nicht in ſeiner eygnen Perſon die Warheit ſolches Straſſenraubers hatte erfahren.
Es iſt allhie vnmoͤglich Stuͤckweiſe zuerzehlen das Rauben/ Morden/ Wuͤrgen/ metzeln/ welches dieſe verzweiffelte boͤſe Rotte in Poict ou/ Saintonge/ Aulues/ in Normandy vnd Bretaigne hat begangen.
Wann ſchon die Waſſerbaͤche außbrechen/ oder Wolckenbruͤſten vom Himmel fallen/ oder wann ſchon der Himmel ſelbſten einfallen/ vnd auff die Fruͤchte der Erden/ ja auff das wachſende Korn ſolte fallen/ ſo wuͤrdē ſie doch ſolchen groſſen ſchaden nicht thun koͤnnen/ wie dieſe Rotte gethan an allen orten/ da ſie nur hin kamen:
Es mangelt jhn an Wehr vnd Waffen nicht/ ſich zuvertheidigen/ vnd andere Leute anzugreiffen:
Dann weil ſie nicht allein von langer hand hero vnnd auß dem Kriegsweſen wuſten/ wie man ſolte mit geſchicklichkeit ein Angrieff thun/ ſondern ſie ſetzten auch in die Leut hinein mit einem groſſen Toben vnnd Vnſinnigkeit/ machten ſie ſich dardurch vnuͤberwindlich/ niemands kondte jhn widerſtehen:
Vnd iſt das ein wunderliches dinge/ daß ſie auff die hundeꝛt Meil wegs in der runde allenthalben vmbher ſtreiffeten:
Bald giengen ſie wie Kauffleute/ bald wie Trabanten oder Soldaten/ bald kleideten ſie ſich wie die Edelleute/ ſie ſchoneten keines Menſchen Leben:
Wen ſie nur antraffen/ vnnd vermuhten Gelt bey jhm zufinden/ der muſte jn herhalten vnd ſein Leben laſſen.
Was aber inſonderheit Lycaon anlangēt/ ſo waget er ſich nicht herauß/ er were dann mit ſeinen Leuten wol verſehen/ vnd wol beritten/ vnnd das thet er deßwegen/ dieweil man jhm allenthalben nachſtellete:
Sonſten ware er bißweiln gar freundlich:
Dann er brachte nicht leichtlich vmb die jenige/ ſo er beraubet.
Doch muſte man jhm auch nichts verhelen/ vnd verſchweigen/ ſonſten ware man in gefahr nicht allein deß Beutels mit dem Gelt/ ſondern auch deß Lebens ſelber.
Auff ein Zeit begabe ſich dieſer Lycaon gar allein auß ſeinem Raubſchloß/ dieweil ſeine andere Mitgeſellen waren außgegangen in der Benachtbarten oͤrtern etwas zufiſchen vnd zu raubē/ vnd machte ſich auff die Landſtraß ſo nach Nantes gehet: Verbarge ſich allein in einen dicken Wald/ vnd blieb auff dem Bauch vngefehr eine gantze ſtund ligen:
Als er nun alſo im dickē Wald lage vnd auffwaꝛtete/ kam daher gegangen ein guter Bauersmann/ welcher das anſehen hatte/ als were er nicht ohne Gelt:
Lycaon ſteht ſo bald auff/ geſellet ſich zu jhm/ vnd nach dem er von jhm verſtanden/ daß er wolte gen Nantes gehen/ wegen Rechts ſachen/ welche jhm in kurtzer zeit zugewachſen/ vnd zugefallen waren: ſagt er zu jm/ ach du muſt dann Gelt bey dir haben:
Dann die jenigen/ zu welchen du wilt/ haben ein veſtes Gebluͤt/ ſie leben nur von ſolchen Rechtsſachen/ vnd muß man jhn die Haͤnde wol ſchmieren wann ſie eine Sache ſchleunig befoͤrdern ſollen.
Der gute ehrliche Mann ſahe wol daß er uͤbel were ankommen/ vnd in eine boͤſe Geſellſchafft gerathen/ derohalben entſchuldiget er ſich/ er habe kein Gelt:
Man ſehe es ihm auch an ſeinen Kleidern vnd Worten an/ daß er kein Mann ſey/ der viel Gelt moͤge oder koͤnne haben:
Vnd wann er viel bey ſich habe/ ſo ſeyn es acht oder zehen Schilling/ ſo vil daß er ein Mittagmalzeit darfuͤr koͤnn halten.
Was mich anlanget/ antwortete hierauff Lycaon/ ſo kan ich dich deſſen verſichern/ daß ich an Gelt auch nit ſchwer trage/ aber ich habe ein ſolche Hoffnung zu GOtt/ daß wann wir von Hertzen mit einander beten/ ſo wird er vns gewißlich Gelt beſchern.
Inn dieſem Geſprech wandern ſie alſo miteinander fort/ aber Lycaon/ der ſich den Vogel nicht wolte entfliegen/ noch die Beut entwiſchen laſſen/ fraget jhn noch einmal/ ob er dann gar kein andere Muͤntz bey ſich trage/ als eben das Gelt darvon er jm geſagt hette:
Vnd als jm der gute Bawersmann hierauff antwortete:
Wann er uͤber Feld gehe/ ſo pflege er nicht bald Gelt bey ſich zu tragen/ dann das ſey nachmals Vrſach/ daß ein Menſch gar vmb ſein Leben komme/ vnnd vmb deß Gelts willen todt geſchlagen werde:
Beſahl jhm Lycaon zu beten/ vnd Gott anzuruffen/ dann er wuͤſte gewiß/ daß der Himmel jhr Gebet erhoͤren wuͤrde.
Vnd hierauff zoge Lycaon ein kleines Handbuͤchlein auß ſeinem Hoſenſack/ vnd fiel auff ſeine Knie nider zu beten: Befahle auch dem guten Mann/ er ſolte dergleichen auch thun.
Was geſchi cht? der gute ehrliche Mann wuſte nicht/ was ſolche art zu beten wuͤrde bedeuten vnnd mit ſich bringen:
Er konnte ſolches Geheimnuß nicht begreiffen/ vnnd hette gewoͤllet/ daß er an einem andern Ort weit von ſeinem Mitgeſellen were geweſen/ ſein Gebet deſto beſſer zuverꝛichten:
Dann durch die groſſe Forcht vnd Angſt/ welche er wegen ſeines Mitbeters in ſeinem Hertzen hatte/ wurde er gantz vnd gar verſtoͤret vnnd verhindert in ſeiner Andacht: Gleichwol aber/ weil es alſo ſeyn muſte/ ſo faͤlt er auch auff die Knie nider zubeten/ oder viel mehr den Außgang ſolchen ſeiner ſeyten trawrigen Spiels mit vngedult zu erwarten.
Als nun Lycaon drey oder vier Wort zwiſchen ſeinen Zaͤhnen gemummelt hatte/ vnd ſich ſtellete als hette er gar andaͤchtig gebetet/ fragte er darauff den Bawersmann/ ob ihm noch nichts von Gelt in ſeinem Seckel were kommen/ befahl jhm auch/ er ſolte in ſeinem Hoſenſack ſehen/ ob nicht vielleicht etlich Gelt ſchon ſey darein kommen.
Dann er wuſte gar wol/ daß der Himmel nicht vndanckbar were gegen den jenigen/ welche andaͤchtig beteten?
Der gute Mann antwortet/ er finde vnd habe nichts/ darauff thut Lycaon ſein Hand in ſeinen Beutel/ zeucht herauß ein Stuͤck Gelts von fuͤnff Schillingen/ weiſet es dem Bauersmann/ vnd ſpricht zu jhm/ das ding gehe nicht recht zu/ er muͤſſe nicht von Hertzen beten vnnd Gott anruffen/ derhalben ſoll er eins thun/ vnnd noch einmal nider fallen vnnd deſto inbruͤnſtiger beten:
Dann er wuͤſte gar wol/ daß/ wann er ſeine Augen recht gen Himmel auffhuͤbe/ ſo wuͤrde vufehlbarlich Gelt kommen:
Es zeucht auch Lycaon hierauff abermals zehen Schilling auß ſeinem Hoſenſack/ welche er durch ſein Gebet erlanget zu habē vorgab Aber der gute Mann ſande nimmer nichts in ſeinem Beutel/ vnd hatte er mehr Andacht Gott zu bitten vnd anzuruffen/ dz ſich zu der Zeit gar nichts in ſeinē Beutel moͤchte finden/ als zu bitten/ daß ſich etwas von Gelt darinnen moͤchte finden.
Endlich ſo faͤlt Lycaon zum drittenmal auff die Knie nider zu beten/ vn̄ zeucht nach ſeinem Gebett auß ſeinem Hoſenſack ein Teſton oder Kopffſtuͤck/ vnd als er ſihet/ daß der Bauersmann allzeit auff ſein eylff Augē bleibet/ er laugnet noch/ er habe nichts von Gelt in ſeinem Beutel befunden/ ſo redet er jhn alſo an:
Es muß einmal der zweyen dingen eines ſeyn: Nemblich/ daß er entweder nicht recht einbruͤnſtig vnd einſtendig habe gebetet/ oder/ daß er jhm nicht wolte ſagen/ was GOtt jhm auff ſein Gebett habe beſcheret:
Dann/ ſagte Lycaon zum Bauersmann/ wie kan es ſeyn/ daß Gott viel mehr mein/ als dein Gebett ſolte erhoͤret haben/ dann was dich anlanget/ ſo haſtu von Hertzen gebetet/ wie es der augenſchein ſelber hat gegeben/ derhalben ſo kan es nicht anders ſeyn/ du muſt ſchrecklich viel Gelt haben:
Was aber mich anlanget/ ſo habe ich nur fuͤr die lange weil gebetet/ vnd du ſiheſt gleichwol ſelber/ wie das Gelt vnvermerckter weiſe mir in meinen Beutel iſt kommen/ derhalben ſo muß ich auff den augenſchein gehen/ vnd als er dieſe Wort geredet/ faͤlt er uͤber den guten Bauersmann/ beſuchet ſeine Hoſenſaͤck/ vnd findet bey jhm nicht mehr als vier hundert Kronē an gutem Golt/ der Bauersmann wie leichtlich zudencken/ wird daruͤber ſehr beſtuͤrtzet/ dann ſolte er vmb huͤlff ſchreyen ſo hette er ſich in Leib vnd Lebens gefahr geſetzet:
Er hette gewertig ſeyn muͤſſen/ daß er gar vmbgebracht were worden.
Gleichwol aber ſo iſt es jhm beſſer gangen/ als er ſelber gemeinet hatte:
Dann Lycaon name nicht mehr als das halbe Theil deß Gelts/ vnd gabe jhm die andere uͤbrige zwey hundert Kronen wider mit dieſen worten:
Was/ ſagt er/ wilt du mich betriegen/ vnd mir nicht ein Theil geben von dem jenigen/ das dir GOtt in meiner Geſellſchafft hat beſchert?
Iſt das der Bund/ den wir mit einander gemacht haben/ ehe wir zu beten angefangen?
Aber daß du nicht koͤnneſt ſagen/ ich ſey ſo vndanckbar/ wie du/ ſihe da haſt du fuͤnfftzehen Schilling/ welche ich dir gebe/ es iſt das halbe Theil von dem/ das mir Gott hat gegeben/ damit du ja dich nicht uͤber mich zu beſchweren vnd zu beklagen habeſt/ dann das were die groͤſte vnbillichkeit in der Welt/ wann ich dir das halbe Theil deines durchs Gebet erlangten Gelts ſolte abfordern vnd abnemen/ vnd wolte dir nicht widerumb auch geben das halbe Theil meines durch gleiches Mittel erlangten vnd bekommenen Geltes:
Vnd alſo wurde der gute Bauersmann mit ſeinem Gelt ohne Ceremonien erdappet:
Dann Lycaon ſtahle jhm die zwey hundert Kronen ab ſchertzweiß/ durch kuꝛtzweil vnd fuͤr die lange weil.
Als aber nun dieſer Straſſenrauber ein Tag fuͤnff oder ſechs ſich von vnd mit dieſem geraubten Gelt/ luſtig gemacht hatte/ fienge er an andere Leute zu ſuchen nach den gelegenheiten/ ſo jhm vorſielen.
Dann ſo bald als an einem Ort ein Jahrmarck ware/ dorffte man nicht gedencken/ daß er außbliebe/ ſondern er fande ſich wiewol verkleidet/ auch an allen ſolchen orten/ da ſahe er alles wol auß/ faſſet die Kauffleut wol in ſein Geſicht/ ſahe was ſie vor Wahren hatten/ gab achtung/ was vnd wieviel Gelt ſie loͤſeten/ vnd wann ſie darnach widerumb nach Hauß wolten ziehen/ pflegte er ſie bald an dieſer/ bald an einer andern Wald ecke anzuſprengen.
Als er aber mit vielen ſeiner Raubvoͤgeln hin vnd wider ſtreiffete/ kame er in erfahrung/ daß der Vogt vnnd Oberſte von Roven mit einem groſſen hauffen Soldaten/ jhn verfolgete/ vnd in willens were den Wald Morſemont/ darinnen er ſich deßmals auffhielte/ zu vmbgeben/ vnd ſich ſeiner Perſon maͤchtig zumachen vnd jhn zugreiffen/ derhalben ſo name er Vrſach durch ſolches außgeſprengtes geſchrey ſich deſto beſſer fuͤrzuſehen/ lieſſe ſein Raubvolck zuſammen kommen/ verfuͤgt ſich mit denſelbigen an ein ſolches Ort/ da er vermeinete ſicher zu ſein:
Vnd nach dem er den ſeinigen Ordinantz vnnd Befelch gegeben/ was man thun vnd vornemen ſolte/ ſchickte er auß ſolches Volck zu erkennen vnd zubeſehen/ vnnd dieweil er ſein außgeſchickten Kundſchaffern allein nicht wolte trawen/ kleidete er ſich in Lein Tuch/ vnnd gieng wie ein ſchlechter Bawersmann da her/ vnd nach dem er ſelber ſolches Volck wol beſichtiget hatte/ auch ſahe daß ſie miteinander zu ſchwach waren jhm zu widerſtehen/ ergrieff er ſeine Waffen/ mahnet ſein Volck auff/ ſpricht jhnen ein Hertz ein/ vnnd zeucht den Feinden ſelber entgegen/ welche er auch mit ſolchem Toben vnnd Wuͤten angreiffet/ daß ſie ſo bald gezwungen werden die Flucht an die Hand zu nemen/ vnd jhr uͤbriges Hertz auff jhre Ferſen vnd Fuͤſſe zu ſetzen:
Ja er veꝛfolgte ſie ſo ſehꝛ daß er nicht allein etliche vnder denſelbigen niderhauet/ ſondern auch ſieben gefangen bekommet/ hinweg fuͤhret vnd nach dem er jhnen die Kleider vnd alles außgezogen/ laͤſt er ſie an Baum anbinden im Wald/ da es am finſterſten ware.
Aber was thaͤte vnd fieng er an mit der angebundenen Libereyen vnd Kleidern/ was fuͤr Vbelthaten richtete er ferꝛners damit auß?
Es erzehlet Polienus in Beſchreibung der Kriegsliſten/ daß als die Perſer wider die Egypter Krieg gefuͤhret/ haben ſie dieſe Kriegsliſt erdacht/ welche jhn dann gluͤcklich iſt außgeſchlagē: Sie wuſten/ daß gantz Egypten gar Abgoͤttiſch ware/ vnd gewaltig viel auff jhre/ wiewol falſche Goͤtter hielten/ wo die Egyptier hin kamen/ vnd jhre vermeinte Goͤtter Bilder ſahen/ da fielen ſie nider auff die Erde vnnd beteten dieſelbige an.
Derhalben ſo lieſſen die Perſer auff jhre Schild/ Wehr vnd Waffen mahlen Katzen/ Hunde/ Crocodilen/ Fleder maͤuſe/ Zwibeln/ allerley Thierer/ Kreuter/ welche die Egyptier alle fuͤr Goͤtter hielten:
Als nun der Tag zu fechten herbey kame/ vnd die Egyptier die Bilder jhrer Goͤtter auff den Waffen jhrer Feinden ſahen/ waren ſie ſo Aberglaubig/ daß ſie die Haͤnde in einander ſchlugen/ vnd wolten nicht wider die Perſer ſtreiten/ vnnd wurden alſo von denſelbigen in ſtuͤcke zuhauen.
Ich weiß nicht ob Lycaon dieſe Kriegsliſt jemals mag geleſen haben/ aber er hat gleichwol eben das jenige practiciret/ nach dem er der auffgehenckten Soldaten Libereyen vnd Kleider hatte bekommen:
Dann er ſampt etlichen der ſeinigen Raubvoͤgeln hat ſich in ſolche kandbar Kleider verkleidet/ vnnd iſt deß Nachts gangen vor ein Schloß/ welches nicht weit von dieſem Wald liget/ hat ſich angenommen er ſuche die Straſſenrauber/ welche in ſolcher Nachbarſchafft vmbher ſtreifften:
Hat auch begert vnd befohlen im Namen deß Koͤnigs/ man ſoll jhm die Pforten auff machen/ dann wie man jhm geſagt habe/ ſo habe ſich Lycaon vnd ſeine Raubgeſellen/ darin̄en ſalviret: Was geſchicht/ auff ſolchen Befelch oͤffnet man jhm die Thor/ vnd kan niemands gedencken oder ſich eynbilden/ daß ein ſolches Meineydiges Schelmenſtuͤck darhinder ſtecke/ vnd dardurch geſuchet woͤlle werden.
Als nun Lycaon in das Schloß hinein kommet/ ſtellet er ſich als woͤlle er an allen orten vnd ecken die Straſſenrauber ſuchen/ ſagt/ es muͤſſen ſich die Raͤuber nohtwendig in Kiſten vnd Kaſten verborgen haben/ derhalben ſo ſoll man jhm ſo bald ohne auffhalten die Schluͤſſel zu Kiſten vnd Kaſten bringen/ vnd als er nun ſahe/ daß er in dem Schloß mit den ſeinigen am ſtaͤrckeſten ware/ da fandt er an alles außzuſuchen/ nim̄t hinweg was er bedarff/ Silber vnd guͤlden Geſchirꝛ/ vnd das allerbeſte/ das er in Kiſten vnd Kaſten funde: Vergaß auch nit mitzunemen alles das Gelt/ das er fande/ ſo gar/ daß er durch dieſe Diebiſche Argliſtigkeit das Schloß in euſſerſtes verderben ſetzete:
Vnd als er nun ſolches außgerichtet/ kehret er widerumb in ſeinen Wald zu ſeinen Geſellen/ daß er ſie ſeiner Beut theilhafftig mache/ vnd auff der Wahlſtatt leßt er den ſieben gefangenen Schuͤtzen vnd Soldaten jhre Kleider wider anziehen/ vnd an die Baͤume vollends auffhencken/ welches dann ein erſchroͤckliches vnd erbaͤrmliches Spectackel geweſen.
Es erzehlet Eſopus/ daß als auff ein Zeit die Arcadiſchen Voͤlcker einen Eſel angetroffen/ der ſich in eine Loͤwenhaut verkleidet hatte/ haben ſie jhm ſolches ſtattlich Kleid abgezogen/ vnd mit Bruͤgeln wol abgeſchmiret/ vnd hat alſo der Eſel den Kleiderzinß auff ſeinem Rucken bezahlen muͤſſen/ das were nun auch ein ſtattlicher ſtreich geweſen/ wan̄ man in dem gedachten Schloß deß Lycaons Diebiſches vornemen hette riechen koͤnnen: Ich glaube/ man hette jm auch wie dem Eſel ablohnen koͤn̄en:
Wann vorzeiten groſſe vorneme Leitte einen Fehler begangē hatten/ ſo pflegten die Alten jnen auff jre Roͤcke zu klopffen vnd zu ſchlagen/ als wann die Roͤcke an ſolchem begangenen Fehler ſchuldig weren geweſen:
Aber bey dieſem groſſen Straſſenrauber hette man das gegentheil practiciren koͤnnen:
Man hette jhm die entlehnete Kleider abnemen koͤnnen/ auff daß man jhm Schultern vnnd Ruͤcke deſto beſſer hette reiben vnd ſalben koͤnnen/ aber ſeine ſtunde ware noch nicht kommen/ ſein Suͤndenmaß ware noch nicht voll:
Gott laͤſſet die Gottloſen leben/ er wartet vnd gibt jhnen zeit/ ob ſie vielleicht ſich beſſern wolten/ aber gemeiniglich ſo mißbrauchen ſie die Zeit vnd die Gnade Gottes.
Vnder deſſen kompt dieſes alles dem Herꝛen dieſes Schloſſes gar wunderbarlich fuͤr.
Er kan nit anderſt gedencken/ als daß die Soldaten von Ro ven/ vnder dem ſchein den ſie voꝛgeben den Lycaon bey jhm zu ſuchen/ jhm ſein Hauß gepluͤndert/ vnd alle ſein Reichthumb vnd Vermoͤgen geraubet haben Das geſchrey wird allenthalben darvon außgebreitet:
Er beklagte ſich bey dem Parlament zu Rouen/ zeigt an/ daß die Schuͤtzen vnd Soldaten alles gepluͤndert vnd abgeſtolen haben/ vn̄ daß er mit allen den ſeinigen nichts mehr als das Leben habe darvon bringen vnd ſalvirn koͤnnen.
Was geſchicht?
Man fraget den ſachen nach/ etliche Soldaten werden gefaͤnglich eingezogen/ als Straſſenrauber vnd Thaͤter ſolchs Raubs/ offentlich angeklaget/ ſie werden ſo ſchrecklich gefoldert/ daß groͤſſere Schmertzen zuvermeyden ſie bekennen/ ſie haben gethan/ das jenige/ was jhnen niemals im Traume ware fuͤrkommen:
Es ward auch einer vnter jhnen auffgehencket/ den andern deſto mehr forcht vnd ſchrecken einzujagen.
Was hette nun einer jm wunde: barlicher eynbilden koͤnnen?
Iſt auch jemals eine Tragœdi beſſer geſpielet worden?
Laͤſt es ſich nicht anſehen/ als ob das gute Gluͤck ſelber ſolchem vngeheweren Wunderthier vnd ſchaͤdlichen Mißgeburt in allem ſeinem boͤſen Vornemen vnd Suͤnden beyſtehe/ vnd jhm uͤberhelffe?
Was kan man weiters thun?
Er ſihet/ daß er Meiſter im Feld iſt/ jederman foͤrchtet ſich vor jhm/ die Kauffleut doͤrffen ſich nicht hinwagen/ wo er ſich ſehen laͤſſet:
Er iſt gleichſam/ wie der Kopff der Meduſæ/ welcher ſie in Felſen verwandelt/ das iſt/ in ſeiner gegenwart blieben ſie ſtill ſtehen/ ſie doͤrffen nit mucken oder ſich regen/ Er nimpt jhn Gelt vnd Leben miteinander.
Was wird er aber ferꝛners thun?
Wird er dann auch den Mund mit den Zaͤnen ſaſſen: dann er bildet jhm ein/ er habe nun die gantze Welt inn Sack gejaget/ in forcht gebracht/ vnd wil nun die ſiegreiche Reuterfahnen ſeiner Boßheit vnd Tyranney an allen Ecken der Erden auffſtecken vnd auffrichten.
Aber er wird endlich erfahren/ daß der Himmel ſelber ſich der Frommen ſachen annimmet/ vnd ſtraffet die Suͤnde vnd Laſter/ wie ſie wol verdienet haben.
Laſt vns fortfahren vnnd ſehen/ wie er ſich ferꝛners in ſeinem Leben verhalten habe.
Das geſchrey von dem Rauben/ Stelen vnnd Morden dieſes vnmenſchlichen Raubers war in gantz Franckreich ſo groß/ je lenger je mehr/ daß ſich niemandts mehr in das Feld dorffte wagen:
Anfaͤnglich forchteten ſich die Bawersleute jme zubegegnen vnd auffzuſtoſſen/ vnd braucheten allerley neben Wege/ damit ſie jhm ja nicht in ſein Netz fallen moͤchten:
Aber es war alles vmbſonſt vnd verlohrne Arbeit:
Dann er wuſte wol/ wie er ſie erdappen ſolte/ derhalben man darfuͤr hielte/ er muͤſte ein Zauberer ſeyn:
Dann er erdappete Leute/ wo ſie ſich auch hin lencketen vnnd hinkehrten/ vnd das gabe hernacher Vrſache/ daß die jenige/ ſo da in den benachbarten orten/ dahin er zu ſtreiffen pflegte/ wohneten/ ſich nicht mehr beſchwerten hin vnd her zu wandeln/ ſondern was jr Gut vnd Blut/ Leib vnnd Leben anlanget/ befahlen ſie ſich der Gnade deß Himmels vnnd dem Gluͤck/ wanderten/ wo hin ſie ſolten vnd wolten/ vnd wurden darauff beſſer tractiret von dem Lycaon/ als ſie nimmermehr hetten hoffen koͤnnen: dann er fragte alles auß/ wie es mit jhnen ſtuͤnde/ vnnd wie es mit jhnen gienge/ er bote jhnen ſeine Dienſt an/ er troͤſtete ſie in jhrem Truͤbſal vnnd Elend/ ja er ſelber ſtreckte jhn auch Gelt vor/ aber mit dem beding/ daß ſie jhm auff gewiſſe Zeit vnfehlbarlichen ſolten wider geben/ was er jnen gelehnet hette:
Vnd alſo gewann er vielen Bawersleuten das Hertz ab/ in ſolcher gegend/ daß ſie jhm hernacher alles zu wiſſen theten/ was im Land hin vnd wider fuͤrgienge.
Das III. Capitel.
Lycaon wird von dem Vogt von Roven verfolget/ begibt ſich inn ſein Kaubſchloß Machecouſti/ da er dann wird vmbringet vnd belaͤgert/ vnnd was er ferꝛners biß in ſein Todt gethan hat.
DEr Vogt zu Roven war ſehr/ wie auch billich/ erzuͤrnet uͤber dieſen Rauber/ wegen deß Schimpffs/ den er ſeinen Soldaten bewieſen hatte: Derhalben ſo name er jhm fuͤr (vnnd ſolte es auch koſten/ was es wolle) ſich an jhm zu rechen/ jhn heimlich außzuheben vnnd jhm auff ſeinen Kopff zuvergelten/ alle das Stelen/ Rauben vnd Morden/ welches er die gantze Zeit ſeines Lebens begangen vnd getrieben hette.
Was geſchicht aber?
Lycaon er faͤhrt ſolches von ſeinen Leuten/ vnd nach dem er all ſein Volck in ſeine Veſtung Machecouſti/ da er ſeine Vornembſte Wohnung hatte/ kommen laſſen/ machet er ſich allein an den Ort/ da er vermeinte/ dz man jhn wuͤrde kommen anzugreiffen:
Vnd als er fuͤr gewiß vernommen/ vnd erfahren den Tag vnd die Stunde/ in welcher die Obrigkeit/ jhn zu uͤberfallen/ mit einem groſſen hauffen Volcks kommen ſolte/ da kleidet er ſich wie ein Bawersmann/ legt an einen langen Leinen Kittel/ ſetzet auff ein alten garſtigen Hut/ nimpt ein vnanſehliches Rotes Pferd ohne Sattel/ ohne Zaum/ leget auff das Pferd einen alten Sack/ ſetzet ſich darauff/ vnnd reitet alſo mit ſolcher Ruͤſtung dem Vogt von Roven entgegen/ welcher als er ſeiner anſichtig wird/ fraget er jhn/ wo er herkomme/ vnnd ob er nichts geſehen habe?
Er antwortet jm/ er hab gar nichts geſehen/ doch ſo rede man ſtarck von den Straſſenraubern/ vnnd vnter andern von einem genannt Lycaon/ der gar ein boͤſer Bub ſeyn ſolle:
Die andern/ welche vmb jhn her waren/ fragten jhn/ wo er hin wolte/ vnd als ſie von jhm verſtunden/ er wolte nach Roven ziehen/ allda Korn einzukauffen/ lieſſen ſie jhn fort ziehen:
Aber als er ein wenig weiter fort kame/ traffe er an ein hauffen Schuͤtzen/ ſo dem Vogt von Roven nach folgten/ dieſelbige fragten jhn/ ob er mit dem Herꝛn Vogt geredet hette:
Vnnd als er ſagte/ ja/ ſagten ſie mit harten worten zu jm/ paſſe, paſſe, fort/ fort:
Hierauff hielte er hinder jhnen ein wenig ſtill nam die zwo Piſtoln/ welch er vnter ſeinem langen Leinen Kittel bey ſich verborgen fuͤhrete/ inn die Hand/ ſchoſſe ſie hinder ſich uͤber die Achſeln ab auff die Schuͤtzen/ gleich wie man von den Parthern liſet/ daß ſie manchmals in jhrer Flucht/ vnd in dem ſie hinder ſich uͤber die Achſeln mit jhren Pfeilen auff die Feinde zugeſchoſſen/ ein gantzes Heer erleget haben/ vnd geſchach auch/ daß ein jede Piſtol jhre Wirckung thete:
Dann er warff zween darmit nider auff die Erden/ vnd ſagte hernach zu den andern alſo: Ihr Herꝛn gedencket daran/ daß jr den Lycaon habt angetroffen/ vnnd als er das geſagt hatte/ da theilte ſein Rots Pferd die Lufft mit ſolcher geſchwindigkeit/ daß einen hette duncken moͤgen/ der Teuffel fuͤhrete es hinweg.
Die jenige/ mit welchen er geredet hatte/ ritten jhm maͤchtig ſtarck vnd geſchwind nach/ vnd ob wol dem anſehen nach der aller geringſte vnd ſchlimmeſte beſſer als er der Lycaon beritten/ vnd mit ſeinem Pferd verſehen war/ ſo thaͤten ſie doch alle nichts anderſt mit jhrem reiten/ als daß ſie die Zeit verlohren: Sie matteten vnd ritten jhre Pferd ab/ vnd kondten jhn doch nicht erꝛeichen:
Lycaon hatte nur ſein kurtzweil mit jhnen/ ſo lang als ſie jm nach ritten:
Dann bald war er nah/ bald uͤber alle maſſen weit von jhnen/ bald ritte er neben auff der ſeiten/ bald ware er mitten vnter jhnen:
Vnd das triebe er ſo lang an/ biß daß endlich die Nacht ein fiele/ vnd ſie noͤtiget wider zu ruͤck zu reiten/ vnd hatten ſie alſo von jhren nachrennen nichts anderſt als ein Geſpenſt vnnd einen vnnuͤtzigen verſchwindenden Rauche.
Aber wie endlich die Suͤnde ſich ſelber ſtraffet/ vnnd gereicht zu ſpott vnd ſchaden deſſen/ der ſie angefangen vnd getrieben hat: Alſo trug es ſich zu/ daß als er auff ein Zeit in ſeinem Raubſchloß ware/ lieſſe der Oberſte von Nantes auß den benachbarten Staͤtten vnd Oertern viel Schuͤtzen vnd Volcks zuſammen kommen/ der gaͤntzlichen Meynung vnnd Hoffnung es wuͤrde Lycaon ihn fuͤr ſolches mal nicht entwiſchen koͤnnen: Sie verhielten ſich auch ſo weißlich vnd voꝛſichtiglich/ als einer ſich hette einbilden koͤnnē:
Dann als er auff ein Zeit ſehr wenig Volck vmb ſich hatte/ erdappeten ſie jhn/ welches jhm dann in ſeinem Gemuͤth nicht ein geringe Angſt vnd Bangigkeit erweckte/ vnd war jm alſo nicht heimlich bey den Sachen:
Dann er ſahe wol die Gefahr/ darinnen er ſtacke/ aber kein Mittel ſich auß derſelbigen loß zu wircken:
Gleichwol aber ſo reſolvieret er ſich mit ſeinem Volck zu ſtreiten/ darzu er dann viel mehr auß Verzweiffelung vnd Vnſinnigkeit/ als auß wahrer Hertzhafftigkeit wurde beweget:
Vnd nach dem er den ſeinigen/ ſo bey jm waren/ befohlen ſich zu ruͤſten vnd zu kempffen/ (wiewol ſeiner viel weniger als der andern/ ſo jhn angreiffen/ waren) da ſetzte er mit ſolcher Furie/ mit ſolchem Toben vnd Wuͤten in die Schuͤtzen hinein/ vnnd ſchlug mit Fauſtrohren ſo ſtarck auff ſie zu/ daß auch die aller hertzhafftigſten vor groſſer forcht zitterten Als aber nun der erſte Sturm außgeſtanden war/ vnd Lycaon keine Hoffnung mehr hatte/ entſetzet zu werden/ vmbgaben in die Schuͤtzē vnd Soldaten ſo ſehr/ daß er endlich im Streit gar mitten vnter ſie geriethe vnnd von jhnen gefangen wurde:
Darauff dann ſo bald ſein Volck ſich zerſtrewete/ vnd lieffe man jhnen nach/ ſie auch noch zuerdappen vnnd zu fangen:
Was thut aber vnter deſſen der gefangene Lycaon?
Er ſihet/ / daß jhn nicht mehr als zween Schuͤtzen oder Soldaten gefangen halten/ derhalben ſo bedenck et er ſich/ wie er doch vnter deſſen ſolche beyde Schuͤtzen moͤchte uͤbern Doͤlpel werffen/ vnd ſich auß jren Haͤnden loß machen:
Wie macht er es aber?
Er leſt mit allem fleiß ſein Wiſchtuch fallen/ vnnd bitten den jenigen/ welcher jhn bey der rechten Hand hielte/ er wolte jhm doch die Hand ein wenig gehen laſſen/ damit er ſein Wiſchtuch widerumb auffheben koͤndte:
Welches als es jhm erlaubet/ vnnd er der Lycaon thate/ als wolte er ſich bucken/ zeucht er ein Dolchen auß ſeinem Hoſenſack/ vnnd ſtoſſet jhn dem Vogt/ der nah bey jhm ſtunde in Leib hinein.
Die Schuͤtzen ſo vnverhoffter weiſe ſolchen ſtich ſahen geſchehen/ wolten jren Herꝛn/ der ſchon fallen wolte/ halten/ vnter deſſen wird Lycaon wider frey/ wirfft ſich inn groſſer eyl auff derſelbigen Pferde eines/ vnd ſcheuſt mit einem Karabiner/ ſo er auff dem Pferd findet/ auff einen ſolcher Schuͤtzen/ erleget jhn/ ſalviert ſich alſo/ vnnd entwiſchet jhnen vor jhren Augen auß den Haͤnden.
Sein elteſter Bruder aber/ welcher mit dem uͤbrigen Volck geflohen war/ als er vernimpt/ daß ſein Bruder Lycaon gefangen ware worden/ reſolvieret ſich viel ehe im Streit zu ſterben/ als ſeinen Bruder inn ſo euſſerſter Noth vnnd Gefahr zuverlaſſen: Derhalben ſo bringt er ſo viel Volck zuſammen/ als in der eyl muͤglich ware/ vnd weil er vermeinte/ ſein juͤngſter Bruder were noch vnter den Feinden gefangen/ ſetzet er mit ſeinem Volck mitten vnter ſie/ ſchwur vnd fluchte bey Himmel vnnd Erden/ daß wann ſie ſeinen Bruder lenger behalten wuͤrden/ ſolten ſie ihren Raub thewer bezahlen:
Aber er bedachte nicht/ daß ſolches bravieren vnd trutzen ſo viel fuͤncklein waren/ die Schuͤtzen deſto mehr zuerzuͤrnen/ vnd in Harniſch zu jagen/ welche nach dem ſie jhn gantz vmbgeben/ jhn endlich fiengen/ feſt bunden vnd gen Nantes inn Bretagnon fuͤhreten/ da er dann mit dreyen ſeiner Mitgeſellen lebendig iſt geradbrechet worden.
Nun dieſer Fang erſchreckte die andere Freybeuter uͤber alle maſſen ſehr:
Dann wiewol Lycaon als der juͤngſte Bruder jhr Capitaine/ dieſer aber nur jhr Leutenant ware/ jedoch hielten ſie viel von ſeinem Rath vnd Anſchlaͤgen:
Dann er war inn ſeinen Anſchlaͤgen geſchwind vnnd Hertzhafft/ Blutgierig/ Tyranniſch/ welches dann an einem ſo ſchaͤdlichen Straſſenrauber ſchoͤne Qualitaͤten vnd Tugenden ſeyn.
Er lieſſe ſich ſelber nennen Souffle en l’oil:
Blaß mir ins Auge:
Vmb dieſer vrſachen willen/ dieweil er alle die jenige Perſonen/ welche er mit ſeinem Vortheil erhaſchete vnd erdappete/ zwange jhm in ſein Piſtol oder Fauſtrohr zu blaſen/ vnd alſo brachte er ſie darnach jaͤmmerlichen vmb.
Der junge Lycaon wird vnter deſſen deßwegen nicht kleinmuͤtig/ laͤſt jhm auch das Hertz nicht entfallen (wann man anderſt auch kan ſagen/ daß ſolche Leut ein Hertz haben) ſondern bringet ſein zerſtrewtes Volck/ ſoviel als er kan/ widerumb zuſammen/ begibet ſich in ſein Raubſchloß vnd faͤhret fort zu leben/ wie vorhin geſchehen war/ Er bedencket nicht/ wie ſein Bruder ſo ein ſchmaͤhliches Ende von der Welt hatte genommen/ daß er vor den Augen deß gantzen Lands Adel/ ja mit groſſem frolocken alles Volckes/ welches jm noch tauſend mal mehr wuͤnſchete/ war ſo ſchaͤndlich vnnd ſchmaͤhlich Geradbrechet worden.
Ich koͤndte ein gantzes vnd groſſes Buch ſchreiben von den Vbelthaten dieſes Tyrannen/ von ſeinem ſchrecklichen Rauben vnd Stelen/ wo er nur iſt hinkommen:
Aber ich wil ein gutes Theil mit ſtillſchweigen uͤbergehen/ auff daß ich euch nicht verdrißlich werde mit erzehlung einerley Materien.
Auff ein Zeit begabe es ſich/ daß einer von deß Lycaons Geſellſchafft/ welcher ſich zu weit hatte hinauß begeben/ auff den Marck zu Ponthoiſe gefangen wurde/ vnd als jhn zween Kauffmaͤnner/ welche er zu anderer Zeit beraubet hatte/ gar wol kandten/ thete man jhm ſo bald ſein Recht/ vnnd wurde jhm das Vrtheil geſprochen/ daß er wegen ſeiner begangenen Vbelthaten/ welche er auch auff der Folter bekandt hatte/ ſolte geradbrechet werden/ welches dann auch ſo bald darauff geſchehen.
Nun truge es ſich aber zu/ daß der Hencker zu Ponthoiſe in die nechſte Statt gienge/ allda auch einen vmb ſeiner Miſſethat willen hinzurichten:
Als er nun auff dem Weg ware/ kam zu jhm Lycaon/ wie ein Kauffmann gekleidet/ vnd als ſie alſo miteinander fortwanderten/ fragte Lycaon jhn was doch fuͤr ein geſchrey zu Ponthoiſe were/ vnd ob es nicht gefehrlich were/ fuͤr die Kauffleut/ jhre Wahren in ſolche weit abgelegene oͤrter zufuͤhren/ der Henck er antwortet jhm/ daß es nun lang were/ daß man von einem ſchaͤdlichen vnd beruͤhmten Straſſenrauber/ genandt Lycaon redete/ welcher bald gantz Franck reich pluͤnderte vnd hart bedrangete:
Aber es neme/ GOtt lob vnd danck/ die Zahl ſeiner Mitgeſellen von Tag zu Tag/ je lenger je mehr ab/ vnd komme er alleweil von einem welchen er vmb ſeines Raubens willen auff das Rad habe geleget:
Ha/ ha/ ſagt hierauff Lycaon/ ſo biſt du dann der Hencker von Pontoiſe/ warlich ich bin von grund meines Hertzens froh/ daß ich dich/ hab angetroffen:
Dann es hat mich auff der gantzen Welt nach nichts mehr vnd ſehr verlanget als zu wiſſen/ was man doch von dem Gottloſen vnd ſchaͤndlichen Rauber ſaget.
Als ſie aber alſo miteinander fort wandern vnd reden/ da kommen ſie in einen Wald/ vnd als Lycaon nur ein wenig anfieng auff ſeiner Moͤrder Pfeiff zu pfeiffen/ ſihe/ ſo waren ſo bald vmb vnd bey jhm zehen oder zwoͤlff ſeiner Geſellen:
Aber der Hencker macht jhm noch im geringſten kein boͤſe oder ſchwere Gedancken daruͤber/ dann ſie waren alle ſchoͤn vnd wol gekleidet/ vnd hette jhm nim̄ermehr traumen laſſen koͤnnen/ daß er mitten vnder ſo viel Moͤrdern ſeyn ſolte/ ja daß er ſolte ſo nah ſeyn bey dem jenigen/ von dem er alleweil redet; vnd welchen er ſo ſchroͤcklich außmachte.
Nun was geſchicht?
Lycaon der machet/ daß der Hencker alles wider von anfang erzehlet/ wie nemblich alle weil er einen Straſſenrauber auff das Rad hette geleget:
Als er der Hencker aber in ſeinem Gemuͤht vnd Rede eifferig vnnd zornig wird uͤber ſolche vnd dergleichen Straſſenrauber vnd ſpricht/ er wolle/ daß er die andern Straſſenrauber alle/ ſo hin vnd wider in gantz Franckreich auff die Leute ſtreiffeten/ hette/ ſo wolte er jhnen allen/ wie dem einen ſchon geſchehen/ auch thun/ da griffen auß dem hauffen die zween ſtaͤrckſten jhm nach dem Halß vnd ſprachen/ weil zu allem Vngluͤck ſie keine Gelegenheit koͤnnen haben/ jhn ſelber zu Rad brechen/ ſo ſoll er doch auffs wenigſt auffgehencket werden/ vnd das geſchihet auch auff der Wahlſtatt ohne alle Vrtheil vnd Recht:
Dan̄ ſie binden jhn mit einem ſtarcken Hoſenbendel an die Eſte eines Baumes/ vnd laſſen jhn alſo da ſterben.
Auff ein Zeit wolte Lycaon das Schloß de Saincte Hermine vnd Marevil uͤber fallen:
Aber der Herꝛ deß Schloſſes wurde deſſen jnnen/ vnd ließ alle den Adel in den vmbligenden Oertern zuſammen kommen jhm zu widerſtehen:
Er ſtellete auch zweyhundert Mann an den Weg/ da Lycaon ſolte fuͤruͤberkommen:
Vnder deſſen begabe es ſich/ daß ein Bauersmann/ welcher mit ſeiner Mußquet nicht wol vmbgehen kondte/ ein fuͤncklein ließ auff die Pfann fallen/ darvon dann die Mußquet von ſich ſelber loß gienge:
Lycaon der ſolchen Schuß hoͤret/ verwunderte ſich daruͤber/ vnd ſchickte ſo bald zween ſeines Volcks auß zu ſehen/ was were/ vnd was vorgienge:
Vnd nach dem er erfahren hatte/ daß man jhm nachſtellete/ wiche er zu ruck:
Als er aber ſahe/ daß man jhn ſo ſtarck verfolgete/ vnd nicht weiter weichen kondte/ auch nicht mehr als dreyſſig Kuͤriſſer bey ſich hatte/ ſetzet er in das Volck hinein/ kaͤmpffet dapffer/ ſchlaͤget vnd erleget alle/ ſo jhm vorkommen:
Als er aber endlich ſihet/ daß die Bauersleute von allen orten zu lauffen/ nimpt er die Flucht vnd werden fuͤnff oder ſechs ſeiner Geſellen gefangen/ welche zween Tag hernacher zu Beſſay auff das Rad ſeyn geleget worden.
Vnd was ſoll ich mehr von dieſem Rauber ſagen?
Auff ein zeit fiengen ſie nicht weit darvon einen vornemen Herꝛn/ vnd nach dem ſie jhm die Augen wol verbunden hatten/ fuͤhreten ſie jhn in ihr Raubſchloß/ vnd zeigten jhm alle jhren Vorrath vnd Munition/ welche ſie ſo wol fuͤr die taͤgliche notdurfft vnd leben/ als Krieg zufuͤhren/ beyeinander hatten/ ſampt einer Handmuͤhl vnnd Backofen: Deßgleichen viel Mußqueten/ Buͤchſchen/ Langeſpieſſe/ Granaten/ Petarden/ Ketten/ drey kleine Feldſtuͤcklein vnd andere Kriegs Inſtrumenten/ ſo wol ſich zu vertheidigen/ als Krieg zufuͤhren:
Man lieſſe jhn auch ſehen/ wie ſolches Ort ſo wol allenthalben fortificiret vnd beveſtiget ware/ ſonderlich aber die tieffe Waſſergraben/ auffziehende Bruͤcke/ Bollwerck vnd dergleichen:
Endlich zeigte man jhm auch alles/ was in der gantzen Veſtung denck wuͤrdigs zuſehen war/ daruͤber er ſich dann nit gnugſam kondte verwundern:
Dann alles was er ſahe/ das vermeinet er were ein Traum/ Spiegelfechten vnd Verblendung:
Vnd als er nun ſolches alles geſehen hatte/ fuͤhreten ſie jhn in ein groſſen Saal/ welcher vmb vnd vmb behencket ware mit Spaniſchem Ledder/ welches ſie kurtz zuvor auff dem Meer geraubet hatten/ (dann jhre Rauberey erſtreckte ſich eben ſo wol auff das Meer/ als ſie dieſelbige auff der Erden uͤbeten) vnd als er nun im Saal ware da richteten ſie jm ein ſtattliche Collation zu/ vnd wurde jhm alles in Silbernen Schuͤſſeln vnd Gefaͤſſen vorgeſetzet: Endlichen/ als ſie jhm nun alles in jhrem Raubſchloß gezeiget hatten/ verbunden ſie jhm ſeine Augen wider/ vnd fuͤhreten ihn ohne einigen ſchaden an den Ort/ da ſie jn zuvor gefangen hatten/ doch ſetzte vnd hielte jhm Lycaon ein ſehr gute weil ſein Rohr an die Gurgel vnd zwange jhn/ daß er jhm muſt bey ſtraff vnd verluſt ſeines Lebens verheiſſen/ daß er in alle Ewigkeit keinem Menſchen wolte ſagen alles das jenige/ was jhm gezeiget were worden.
Aber endlich wurde doch das maß ſeiner Suͤnden voll/ Es ließ ſich an/ als wuͤrde er nicht weiter vnd lenger alſo wuͤten vnd loben/ dieſer ſchreckliche Menſchenfreſſer hatte nun mehr ſeinen Lauff vollendet: Franckreich kondte dieſes Wunderthier vnd ſchaͤdliche Mißgeburt nicht mehr dulden vnd ertragen:
Dieſe Peſte kam auff das Hertz/ vnd kondte ſie nicht außſpeyen.
Die Boßheit ſtoltziert zwar ein Zeit lang/ vnd wann der Menſch einmal ein Bund gemacht hat/ mit ſeinen allgemeinen Feinden/ der Suͤnden/ ſo hoͤret er nit auff zu lauffen vnd zu raſen/ vnd ſolte er auch den Athem daruͤber verlieren:
Ja es hoͤret alsdann der Menſch nicht auff zu ſuͤndigen/ biß daß er ſich endlich ſelber mit Leib vnnd Seel in das euſſerſte Verderben ſtuͤrtzet:
Vnd alſo werden wir ſehen/ daß es dieſem Lycaon endlich auch iſt ergangen.
Dann auß ſeinen ſchroͤcklichen Vbelthaten hat er endlich ſelber gemacht ein Spiel einer ſchroͤcklichen Leibsſtraff/ vnd ein Spectackel einer erbaͤrmlichen Tragedien.
Gantz Bretagne vnd Nider Poictou dorffte vnd kondte bald nichts mehr handlen wegen deß Streiffens vnd Raubens dieſes Lycaons/ derohalbē entſchloſſen ſie endlich bey ſich ſolchs zu Hof zu klagen vn̄ voꝛzubringen:
Aber weil man gleichwol den Ort/ da man jhn moͤchte uͤberfallen vnd erdappen/ nicht gewiß kondte wiſſen/ dieweil er einen ſpiritum familiarem vnd ſonderlichen Geiſt bey ſich hatte/ vnd dieweil man auff einen Tag ihn an vnterſchiedlichen Orten ſahe:
Dann jetzt ſahe man jhn zu Nantes/ bald bey Rennes/ zwo ſtunde hernacher bey Rouen vnd Dieppe:
Als wurde Herꝛn Parabelle/ Amptman zu Niort/ wie auch den Guaꝛniſonen vnd Beampten in den Benachbarten oͤrtern befohlen/ ſie ſolten ſtracks Weges nach dem Wald Machecouſti zuzihen/ doch ſo ſtill vnd vorſichtig als ſie jmmer koͤndten:
Vnd zu ſolchen verfuͤgten ſich ſehr viel andere/ den es nit befohlen (nur zu ſehen/ was es allda fuͤr ein Außgang gewinnen wuͤrde/ vnd wie man Lycaon wuͤrde fangen) alſo daß ohne die Oberſten/ deren achtzehen oder zwantzig mit jhren Soldaten waren/ vier tauſent Mann ſich bey einander funden/ welche der jenige vom Adel/ welcher zuvor in der Veſtung ſolcher Straſſenrauber geweſen ware/ ſtracks an ſolchen Ort fuͤhrete:
Vnd als ſie nun dahin kommen waren/ da pflantzt vnnd richtete man vier Schlangen oder Geſchuͤtz wider die Veſtung/ man fieng an ſtarck hinein zu ſchieſſen/ vnd wehret ſolches einen gantzen Tag: Lycaon wurde uͤber alle maſſen ſehr daruͤber beſtuͤrtzet/ daß er in ſolche euſſerſte vnvermeydliche Gefahr ware gerahten:
Dann da muſt deren zweyen dingen eins ſeyn: Entweder daß er ſolte ein Außfall thun oder wuͤrde muͤſſen in ſeiner Veſtung zerbeſten:
Dann die Apoſtem war nun mehr ſo groß worden/ daß ſie einen Außgang ſuchte:
Endlich aber da es mit jhm auff das euſſerſte kommen/ vermahnet er ſeine Soldaten/ deren auff die drey hundert beyeinander waren/ daß ſie mit jhm ein Außfall theten:
Dann er koͤndte jhm die rechnung leichtlichen ſelber machen/ daß in verbleibung ſeines Außfals die groſſe menge Volcks jhm gewaltig zu ſetzen wuͤrde:
Was geſchicht?
Sie ſeynd deſſen ſo bald zufrieden auß Verzweifflung fallen ſie auß/ ohne einige Ordnung/ aber ſie werden von allen ſeiten ſo bald vmbringet: Sie kaͤmpffen vnd ſtreiten dapffer:
Aber wie ſie gleichwol auch mit keinen Kindern/ ſondern mit dapffern Soldaten zu thun hatten/ alſo haben dieſelbige jnen (nach dem dann Lycaon vnd den ſeinen die erſte Hitz ware vergangen) ſo ſtarck zugeſetzet/ daß endlich/ als Lycaon vermeinte durch das Volck durch zu dringen/ vnd die Flucht an die Hand zunemen/ er mit vielen den ſeinen uͤberfallen/ gefangen vnd gen Saincte iſt gefuͤhret worden/ da dann nach außgeſtandener Folter vnd darauff geſchehener Bekandtnuß vieler ſchroͤcklicher Vbelthaten jhm das Vrtheil iſt geſprochen worden/ daß er ſolte lebendig geradbrechet werden/ welches Vrtheil dann auch an jhm iſt vollſtrecket worden.
Allhie iſt vnmoͤglich zuerzehlen/ wie alle Provintzen/ Laͤnder/ Staͤtt vnd Doͤrffer ſo froh ſeyn worden/ daß dieſer Ertzſtraſſenrauber endlich einmal iſt hingerichtet worden:
Dann das kan man wol ſagen/ daß man ſein lebenlang dergleichen ſchaͤdliches Wunderthier nicht hatte geſehen.
In ſeinem Todt iſt er ſo ſtandhafftig geweſen/ daß jederman ſich daruͤber hat verwundern muͤſſen- Vnd wiewol wegen ſeiner ſchaͤdlichen Rauberey vnd erſchroͤcklichen Moͤrderey jederman jhm in ſeinem Leben ware zu wider geweſen/ jedoch da man geſehen wie er dem Todt vnter Augen gangen/ vnd gehoͤret wie er ſo gewaltig hat geredet/ ehe er ſein Geiſt auffgeben/ hat jederman ein mitleiden mit jhm haben muͤſſen.
Vnd da bey haben wir nun diſes zu lernen/ daß es nicht gnug iſt wol anfangen/ ſondern man muß auch wol enden vnd ſchlieſſen:
Dann/ wie jener Heydniſche Philoſophus recht vnd wol geſagt hat:
So iſt es beſſer ſein gefuͤhrtes boͤſes Leben endlich mit einem guten Todt ſchlieſſen/ als erſtlich wie ein ehrlicher Mann leben/ vnd daraach mit ſchimpff/ ſpott vnd ewiget vnehr ſein Leben ſchlieſſen.
Das IV. Capitel.
Von den Rougets vnd Griſons/ von jren Sitten/ Ordnungen vnd Argliſtigkeit/ deren ſie ſich gebrauchen jhre boͤſe Bubenſtuͤck ins Werck zu ſetzen.
ES kan ſich ein Menſch nit gnugſam verwundern/ wann er betrachtet/ wie es ſo ſeltzam in der Welt hergehet/ ja wann er betrachtet den Vndergang der Regimenten/ den Anfang vnd erhoͤhung der vier Monarchien/ die Authoritet vnd das groſſe Anſehen/ welches zu andern zeiten viel Republiquen vnd gemeine Nutzen gehabt haben/ den Anfang der Koͤnigreiche/ die Ordnung/ durch welche ſolches alles ſo lange Zeit fortgepflantzet vnd erhalten iſt worden.
Wer hette jemals geglaubet/ daß vier oder fuͤnff verlauffene/ vertriebener Voͤgel/ ich weiß nicht woher/ hetten die erſte Fundamenten deß Roͤmiſchen Reichs legen koͤnnen/ vnd die ſtuͤck er ſolches groſſen Regiments vnd Coloſſi zuſammen bringen/ welches gleichwol hernacher den gantzen Erdboden vnter ſeinen Geh orſame gebracht?
Wer hette jhm jemals eynbilden koͤnnen/ daß ein geringer ſchlim̄er Kuͤhhirt/ wie der Tamberlan/ welcher jhm ſolchen groſſen Anhang von Bettlern vnnd allerley boͤſen Buben machte/ das gantze Orientaliſche Reich vnter ſein Zwang vnd Gehorſam hette bringen koͤnnen?
Ja daß er den groſſen Bajazetem/ welcher zuvor mit ſeinen Waffen gantz Europam kondte erſchrecken vnnd zittern machen/ ſo ſehr hette demuͤtigen vnd ernidrigen ſollen?
Gleichwol aber ſo ſehen wir durch dieſe Exempel/ daß man nicht mehr als ein kleines Fuͤncklein bedarff ein groſſes Fewer anzuzuͤnden/ vnd ein groſſe Fewersbrunſt anzurichten/ ja daß man nicht mehr manchsmal als einen einigen Mann bedarff/ ein gantzes Koͤnigreich vmbzuſtuͤrtzen vnd in grund vnd boden zuverderben.
Das habt jhr ſehen vnd lernen koͤnnen/ in der vorhergehenden Hiſtorien/ in welcher ich euch beſchrieben das Leben deß Lycaons:
Vnd daher koͤnnet jhr auch ferꝛner ſchlieſſen/ wie daß/ wann man ſolches faules Glied nicht abgeſchnitten hette/ ſolches faule Fleiſch vnd ſchaͤdliches Geſchwer je lenger je mehꝛ vmb ſich gefreſſen/ vnd alle oͤrter diß Stands vnd Koͤnigreichs eingenom̄en hette.
Aber inn dieſem Capitel wil ich euch augenſcheinlich ſehen/ vnd mit Haͤnden greiffen laſſen:
Wie dieſes nicht ein geringes ſtuͤcklein iſt einer Politiſchen Weißheit/ wann Regenten ſo bald im Anlang eine Fewersbrunſt/ ſo da wil auffgehen/ erſticken vnd leſchen:
Dann wan̄ man nicht ſo bald gantz außgerottet hette die Wurtzel ſelder/ der Geſellſchafft der Griſon vnnd der Rongets/ welche ſchon die Fluͤgel in Wind wolte legen/ ſo wuͤrden ohne zweiffel/ die Nebenſchoß ſich biß an vns außgeſtrecket/ vnd gantz Franck reich eingenommen haben.
Ehe wir aber weiter fortſchreiten/ wil es von noͤthen ſeyn/ daß man dieſer boͤſen Geſellſchafft anfang vnd vrſprung wiſſe: Derhalben ſo woͤllen wir euch auch ſo bald deſſen berichten.
Die Rougets vnd Griſons waren junge verwegene Leute/ welche ſich von vnterſchiedlichen Orten zuſammen geſchlagen hatten:
Vnd wiewol ſie anfaͤnglich ſich zum Kriegsweſen begaben/ ſo verachteten ſie doch endlichen ſolche Adeliche uͤbung/ vnd namen ihn voꝛ die uͤbrige Zeit jhres Lebens zu zubringen mit Rauben vnd Stelen vmb Paris herumber.
Sie fiengen an gar ſtarck zu werden von dem 1621. biß in das 1623.
Jahr/ vnd vergienge vnter deſſen kein Tag/ da ſie nicht Raub vnd Mord/ vnd dergleichen feindliche newe boͤſe Vbelthaten begiengen/ vnd newe Buͤndnus mit mehrern jhres gleichens auffrichteten: Ihre Zuſam̄enkunfft ware in Paris/ in der Vorſtatt Sainct Germain:
Bißweilen ſahe man ſie deß Tages ſpatziern gehen auff der newen Bruͤcken/ vnnd vmb das Lovure herumber/ oder auff dem Palais:
Aber das geſchahe gleichwol gar langſam:
Dann ſie machten es in dem fall wie die Schnecken/ welche nicht leichtlich als zu ihrer beſten gelegenheit auß der Schale kriechen:
Diſe newe Geſellſchafft legte nicht bald die Naſe an den Wind/ als deß Nachts/ als welche iſt eine Mutter der Schatten: vnd iſt viel bequemer Suͤnde vnd Laſter zubegehen/ als das Liecht deß Tags/ welcher wie der Poet davon redet/ offenbaret die heimlichſte vnnd verborgene Sachen/ ſo in der Welt voꝛgehen moͤgen:
Aber wie die Boßheit vnd Vntugend nicht lange Zeit die Aeſt kan außſtrecken vnd waͤren:
Alſo wurde man bald jnnen der Diebiſchen vnd Rauberiſchen Argliſtigkeit/ deren ſich die boͤſe Zunfft gebraucheten:
Dann man erwiſchet bißweiln jhrer etliche/ vnd ſatzte ſie hernach auff die Schiltwacht an der Eck der newen Bruͤcken/ in der Herberg zum Mond/ zu dem ende/ hiemit jhren andern Mitgeſellen anzuzeigen/ daß wann ſie durch Rauben vnd Stelen den Galgen ſucheten/ die Leitern ſchon fertig vnd angeſtellet weren ſie auffzuhencken.
Der Oberſte vnter jhnen ließ ſich nennen Hers von der Cheſean/ ein Blutgieriger vnd Tyranniſcher Menſch/ welcher jhm nicht mehr Gewiſſen machte ſeine moͤrderiſche Haͤnde in Menſchen Blut/ als in Waſſer zu baden vnnd zu waſchen.
Alle die jenge/ welche ſich in jhre Geſellſchafft begeben wolten/ muſten ſich bey jhm angeben/ der pflegte ſie darnach in eine Kammer einzuſchlieſſen/ vnd zween gantzer Tage ohn geſſen vnd ohn getruncken zu laſſen/ ja er zwange ſie auch/ daß ſie drey gantzer Nacht mit bloſſem Haupt in der freyen Lufft ligen muſten/ ſie alſo zu probirn/ ob ſie ſich in ſeine Geſellſchafft ſchicken wuͤrden/ ja ſie zu ſeines Handwercks arbeit zugewehnen. Aber ehe ich euch Stuͤckweiſe erklaͤre/ was ſie auff dem freyen Feld getrieben/ iſt es nicht vnrahtſam euch etwas zuerzehlen von dem/ das ſie in Paris practiciret haben.
Auff ein Zeit/ auff den Abend im Winter vngefehr vmb acht Vhren/ theilten ſich dieſe boͤſe Buben in drey hauffen/ vnd verfuͤgten ſich auff die newe Bruͤcken:
Es ware aber ſchon gar dunckel vnd kalt/ daß einer wol eines guten Naſenfuders hette beduͤrffet:
Dann der Nordwind gienge ſo ſtarck/ vnd der Schnee floge vnder dem Himmel hin vnd wider mit ſolchen furien/ daß deßwegen ſehr wenig Leute außgiengen/ vnd auff die Gaſſen ſich machten.
Als ſie ſich nun alſo vertheilt hatten/ vnd etliche ſtunden vor der Samaritaier/ etliche vor dem auß Ertz gegoſſenen groſſen Pferd/ welches auch allda zu Paris auff der newen Bruͤcken ſtehet/ die letzten aber auff der Auguſtiner Bruͤcken:
Sihe da kam daher ein Advocat von Roven/ welcher auff einem guten ſchoͤnen Pferd faſſe/ vnd auch wol gekleidet ware/ vnd wolte uͤber die Brucken reiten: ware auch ſonderlich zu dem ende gen Paris kommen ſich allda zuverrathen/ vnd wegen der groſſen Kaͤlt hatte er Naſe vnd Angeſicht in ſeinen Mantel verborgen.
Als er aber auff die newe Brucken kommet/ auff der ſeiten der Gaſſen Dauphine/ ſihe/ da wird er ſo bald von ſechs Raubern vmbringet/ deren drey Roth/ vnd die andere drey Graw gekleidet waren/ hatten aber alle hohe Federbuͤſch auff jhren Huͤten/ dieſelbige befahlen jhm bey ſtraff ſeines Lebens vom Pferde abzuſteigen/ ja ſie ſchwurn vnd fluchten bey Himmel vnd Erden/ daß wann er nur das geringſte Wort ſagen/ oder ſchreyen wuͤrde/ ſo wolten ſie jhn entweder auff der Wahlſtatt Todt ſchlagen/ oder in das Waſſer werffen:
Daruͤber dann dieſer Advocat uͤber alle maſſen beſtuͤrtzet wurde:
Er durffte ſie nicht recht anſehen/ vnd die groſſe furcht ſampt der Kaͤlt/ ſo er allda muſte außſtehen/ gienge jhm durch alle ſeine Glieder/ alſo/ daß er bald nicht mehr auff ſeinen Fuͤſſen kondte ſtehen.
Cheſney/ welcher der Oberſte in ſolcher Geſellſchafft ware/ ſetzet jhm die Piſtol auff die Bruſt/ vnd befihlet jhm den Seckel mit dem Gelt herfuͤr zu ſuchen/ welches er dann auch ſo bald thut/ vnd gibt jhnen alles was er hat/ damit er jhrer deſto eher moͤge loß werden.
Vnd als er hierauff den Fuß in den Stegreiff wil ſetzen/ vnd wider auff ſein Pferd ſteigen/ kommet ein anderer hinder jm her/ gehet vnd thut als wann er lahm ſey: Sagte zu jhm: Er muͤſſe jhm ſein Pferd lehnen/ damit er wider nach Hauß moͤge kommen/ dann er koͤnne nicht weiter zu Fuß gehen: Wiewol nun dem Advocaten dieſes ſeltzam vorkame/ vnd ſehr daruͤber beſtuͤrtzet wurde/ ſo muſte er doch dieſe Herbe Pillule ohne ſawer ſehen einſchlucken.
Er laͤſt dieſe Diebsgeſellſchaft fahren/ vnnd dencket/ er habe doch auff das allerwenigſte ſein Leben ſalviret/ er habe ſich gleichwol noch auß einer groſſen Gefahr/ herauſſer gewickelt:
Aber was geſchicht?
Als er ein wenig weiter fortgehet/ vnd kompt vor das groſſe auß Ertz gegoſſene vnd allda auffgerichte Pferd/ da ſtoſſen jhm zween oder drey andere Raubvoͤgel auff/ ſehen jhn wol vnter dem Geſicht an/ vnd fragen jhn: Wo er her komme/ vnd wo er hin woͤlle/ der Advocat erzehlet jhnen hierauff/ wie er da allernechſt von etlichē Dieben were beraubet worden/ vnd daß das Vngluͤck den Abend jhn hart habe betroffen/ in dem/ daß er ſolchen tyranniſchen vnd vnmenſchlichen Dieben vnter die Haͤnde were kommen.
Als ſie nun ſolches angehoͤret hatten/ ſpricht einer vnter dem Hauffen zu jm:
Wie tyranniſch?
Seyd jhr noch ſo gehertzet/ daß jhr ſolche Wort wider ſie doͤrfft außgieſſen/ ja eben jhr?
Wer hat euch ſo gehertzt gemacht/ daß jr vor ſolchem Pferd doͤrfft ohne Hut abziehē voꝛuͤber gehen?
Lernet vnd ſehet/ daß jhr auff ein ander mal hoͤflicher als jetzunder ſeyet:
Felt hierauff uͤber jhn/ nimpt jhm ſeinen guten Biberhut/ vnd ein ſtattlichen Demant von dem Finger/ welcher jhn mehꝛ als zwey hundert Kronen gekoſtet hatte.
Was ſoll nun Lucider machen?
Dann alſo wollen wir hinfuͤro dieſe Perſon nennen?
Hette er woͤllen zu ruͤck kehren/ ſo were er kommen de Scylla in Charybid, das iſt/ auß dem Regē in den Bach/ auß dem Rauch gar in das Fewer.
So wuſte er auch wol die Hiſtorien von dem Barbariſchen vnd tyranniſchen Caco: Derſelbige/ wie Virgilius von jhm ſchreibet/ brauchete dieſe Liſt/ vnnd damit er ſeinen Diebſtahl deſto beſſer vermaͤntelte/ name er die geſtohlene Ochſen bey dem Schwantz/ vnd zohe ſie alſo hinder ſich in ſeine Diebs Hoͤle/ auff daß man deſto weniger die Fußſtapffen erlernen koͤndte: Alſo ſolte er wider hingeben/ wo er herkommen/ das hieſſe ſeinen tritte ſachen/ vnd jm ſelber ein groͤſſeres Vngluͤck/ als das erſte/ machen.
Er faͤhret vnd gehet fort/ in Hoffnung/ er werde nun mehr vor dem gefehrlichen Steinfelſen im Meer fuͤruͤber kommen ſeyn:
Aber er kan kaum recht vor die Samaritaine kom̄en/ ſibe da kompt jhm der dritte Diebshauffen/ welcher an ſolchem Ort auff die Schildwacht geſtellet ware/ entgegen/ vnd fuͤhren zu jhm einen Menſchen der nicht mehr als ſein Hembt an hatte:
Welches dann ſo ſolcher Zeit in der nacht/ vnd da es ſo kalt ware/ abſchewlich vnd erſchrecklich iſt zuſehen geweſen.
Mein Herꝛ/ ſaget zu jhm der Elteſte vnter jhrem hauffen/ ſehet da einen armen Jungen/ den wir zu euch bringen:
Erzeiget vnns doch dieſe Freundſchafft vnd Gunſt/ vnd leyhet jhm ewern Mantel:
Dann fuͤr groſſer grimmer Kaͤlte/ die er außſtehet/ kan er kaum auff ſeinen Fuͤſſen ſtehen/ oder einen tritt recht fort gehen.
Lucider ſihet ſich hierauff vmb/ ob es jhm nicht moͤglich ſey außzureiſſen vnnd Ferſengelt zu geben: Dan̄ er ſahe wol/ daß die Gunſt vnd Freundſchafft/ welche dieſe Moͤrder bey jhm ſuchten/ lauter zwang ware:
Aber ſie halten ſich ſo nahe vmb jhn her/ daß er nicht kan außreiſſen: Sie nemen jhm hierauff ſein Mantel/ vnd ſagen noch/ ſie erzeigten jhm noch ein groſſe Gnad daß ſie jhm das Leben nicht gar nemen.
Ich weiß/ daß diſe Hiſtorien warhafftig iſt:
Dann deß Lucidors Bruders hat mir ſie ſelber erzehlet/ vnd hoch betheuret daß ſolches alles mit ſeinem Bruder erzehlter maſſen iſt vorgangen.
Dieſe ſchreckliche Diebsthat gab Vrſach/ daß man von niemands anderſt redet/ als von den Rougets vnd Griſons:
Vnd wann man einen ſahe/ der jhre Farbe an Kleidung truge/ meinte ein jeglicher/ er were auch jhrer Gattung.
Vnmoͤglich iſt es Stuͤcksweiſſe allhie zu erzehlen die Bubenſtuͤck/ welche ſie ſolchen Winter uͤber auff dem Marck zu Sainct Germain begangen haben:
Dann ſie verkleideten vnd verſtelleten ſich bald alle ſtund vnd augenblick:
Bald giengen ſie daher wie Kauffleute/ vnd lieſſen jhn die Wahren von dem Marck in jhre Haͤuſer tragen:
Bald giengen ſie daher wie Bauersleute/ ſpieleten auff den Jahrmaͤrckten mit den Leuten/ durch ſolches Mittel die Beſchaffenheit jhrer Seckel zuerlernen:
Bald hettet jr ſie ſelber vor Mahler von Antorff verſehen/ dan̄ ſie giengen in die Laͤden hinein/ namen vor aller Menſchen Augen gemahlte Tafeln hinweg/ vnnd ſagte kein Menſch kein Wort darwider.
Machten es wie jener ehrliche Vogel/ welcher wol ſo frech vnd vnverſchambt ware/ daß er einem ehrlichen Herꝛen inn ſein Hauß gienge/ vnnd thete jhm fuͤr ſeinen Augen alle Teppich ab in ſeinem Saal/ vnd truge ſie hinweg gleich als wann er der Teppichmacher ſelber were.
Bald hettet jhr ſie vor vorneme dapffere Edelleut angeſehen:
Dann ſie dorfften wol zu einem Goldſchmid oder Jubilierer gehen/ vnd vmb einen ſtattlichen Demant ſpieln/ mit ſolcher Condition daß welcher inn drey wuͤrffen am meiſten Augen mit den Wuͤrffeln wuͤrffe/ ſolte dem andern einen ſolchen ſtattlichen Demant bezahlen/ vnnd wann ſie darnach ſolten bezahlen/ wie gieng es?
Einer name den Demant/ der andere fieng ein diſputation vnd gezaͤnck an/ vnnd alſo kam der Demant auß einer Hand in die andere/ darauff dann offtermals ein groſſe angeſtelte ſchlaͤgerey erfolgete/ aber mit groſſem Schaden vnd Verluſt deß jentgen/ dem der Demant zuſtunde.
Etliche Zeit hernacher/ wie Cheſnay ein verſchlagener argliſtiger Kopff ware/ alſo practiciret er ein newes Bubenſtuͤck mit einem Laqueien in dem Palais/ dann zu demſelbigen geſellete er ſich/ vnd als er von jhm verſtunden/ daß er bey einem vornehmen reichen Buͤrger/ ſo vmb das Lovure vnd Koͤnigliche Schloß herumber wohnete/ gedienet hatte/ erforſchete er alles/ wie es inn ſolchem Hauß ſtuͤnde/ wo man auß vnd ein ginge/ ſonderlich aber/ wo der Herꝛ im Hauß/ den ich vor dieſes mal nicht wil nennen (dann es nicht von noͤthen iſt/ daß ich jemandts allhie mit außgedrucktem Namen nenne) ſein Gelt hinthaͤte:
Vnnd als er das alles von dem Laqueyen wol außgeforſchet vnd verſtanden hatte/ da ſtellet er einen ſeiner Geſellſchafft an/ er ſoll ſo bald zu ſolchem Herꝛn/ (deſſen Hauſes Gelegenheit vnnd alles andere er wol außgeſpehet hatte) gehen/ jhm ſeinen Dienſt anbieten vnd fragen/ ob er nicht eines Dieners vnnd Laqueyen bedoͤrffte:
Welches dann der abgefertigte ſo bald ins Werck ſetzete/ vnnd wuſte ſich ſo freundlich und hoͤfflich zuſtellen/ daß jhn derſelbige Herꝛ zu ſeinem Laqueyen ſo bald anname/ dann er kondte nimmermehr gedencken/ daß ein ſolcher Betrug darhinder ſtecke:
Aber es macht es da ſolcher Herꝛ/ als wann ein Schaͤſerhund wolte einen buͤrger vnter den Woͤlffen ſuchen/ die Schaf zuverwahren.
Nun dieſer vermeinte Laquei/ als er nun ein Tag oder viertzehen bey ſeinem Herꝛn war geweſen/ nimpt die Hauptſchluͤſſel deß Hauſes/ drucket ſie in einen Teig ab/ vnd gibt ſie dem Cheſnay/ welcher ſo bald durch den Schloſſer jhme gleichfoͤrmige Schluͤſſel laͤſt machen:
Vnd als ſolches geſchehen/ gibt er achtung auff die Zeit/ da der Haußherꝛ mit ſeinem gantzen Haußgeſind ſpatzieren faͤhret uͤber Feld auff ſein Feldgut/ welches nah bey Pontoiſe liget:
Vnnd weil man deß Nachts beſſer als deß Tages ſolche Diebſtuͤck kan verꝛichten/ gehet er ſampt den ſeinigen mit einer verborgenen Laternen in das Hauß/ vnnd ſanget an Thuͤr vnd Thor/ Kiſten vnd Kaſten/ darinnen ſie Gelt zu finden vermeinten/ auffzuſchlagen:
Aber wie dem allem/ ob der Herꝛ deſſen berichtet/ oder jm ſonſt nichts guts moͤge getraumet haben/ oder wie es ſonſt muſte mit dem Gelt zugangen ſeyn/ ſo finden ſie nichts als das ledige Neſt.
Derhalben ſo verfuͤgen ſie ſich in die nechſte Kammer darbey/ vnd nach dem ſie eine groſſe Kiſte/ welche man ſonſt muſte mit vier Schluͤſſeln auffſchlieſſen/ auffgeſchlagen hatten/ finden ſie vil Silbergeſchirꝛ/ vnd ſtehlen auff die fuͤnff hundert Kronen werth darvon:
Als ſie aber alleweil wider der Thuͤr mit jhrem geſtohlenen Gut hinauß gehen woͤllen/ ſihe da kompt der Haußherꝛ mit zween Laqueyen/ ſchleuſt auff vnd gehet dem Hauß hinein/ dann er war kranck wordē von einer ſchwachheit/ welche jhn alle zween Manat ankame.
Den Rougats kompt das gar wunderbarlich fuͤr/ daß der Herꝛ zwar ſo ſpat vnd langſam/ aber jhnen allzu fruͤh wider heimkommet/ vnnd wiſſen nicht/ was ſie jmmeꝛmehr anfangen ſollen:
Dann der Thuͤr hinauß mit der geſtohlenen Beute zulauffen das kondten ſie nicht thun:
Ohne Beut darvon zugehen/ das wolte jnen auch nicht ſchmecken: Derhalben ſo verbergen ſie ſich auf das allergeſchwindeſte vnnd beſte/ als ſie koͤnnen:
Aber zu allem Vngluͤck gerathen ſie in die Kammer/ welche zwar weit von dem Ort/ da der Herꝛ lage/ abgelegen ware/ aber gleichwol ſo lagen die Laqueyen in ſolcher Kammer:
Nun/ was ſollen ſie thun?
Sie koͤnnen fuͤr dißmal nit anders/ derhalben ſo verbergen ſie ſich ſo gut als ſie koͤnnen/ etliche vnder das Beth/ etliche hinder das Ruͤſtgezeug.
Der Haußherꝛ/ der von dieſem allem nichts wuſte/ gehet zu Beth:
Man hatte zwar ein geruͤmpel gehoͤret/ aber kein Menſch dachte dahin/ daß Raͤuber vnd Dieb im Hauß ſeyn ſolten/ dann ſie hatten das Hauß allenthalben wol verwahret vnd zugeſchloſſen gefunden.
Als aber die Laqueyen auch inn jhr Kammer kommen/ ſich niderlegen vnnd ſo bald darauff entſchlaffen/ ſihe da fangen die jenige/ welche ſich vnter das Beth verborgen hatten/ allgemach an wider auß der Schalen zu kriechen/ vnd gehen inn eine Kammer ſtracks darbey/ welche auff die Gaſſe gienge:
Vnd als ſie darinn ſeyn/ da binden ſie Tuͤcher zuſammen/ vnd laſſen ſich alſo daran auß der Kammer auff die Gaſſe: Cheſnay aber vnd einer von der Geſellſchafft bleiben allein inn der Kammer mit jhrer Beut/ damit ſie dieſelbige auch hinab laſſen/ ehe ſie ſelber hernacher ſteigen.
Aber als ſie das geſtohlene Silbergeſchirꝛ alſo anbinden vnd hinab laſſen woͤllen/ ſo wird der jenige/ ſo auch inn der Kammer bey dem Cheſnay war gewahr/ daß er ſein Piſtol vnter der Laqueyen Beth vergeſſen hat:
Vnnd weil er auch ſo ein geringes nicht wil dahinden laſſen vnnd verlieren/ wie der Hundt Eſopt/ welcher da er im Waſſer zwey ſtuͤck Fleiſch wolte haben/ gar keines darvon hekame/ ſo begibt ſichs/ daß inn dem er das Rohr wil angreiffen/ gehet es loß/ daruͤber erwachen die Laqueyen/ ſpringen auß dem Bethe/ vnnd lauffen zu jhren Wehren:
Die zween Rauber/ damit ſie auch nicht ergrieffen werden/ gewinnen das Fenſter vnd das angemachte Seyl/ gleich wie die jenige/ welche auß dem Huͤltzern Pferd herauſſer kamen/ vnd die Statt Trojam pluͤnderten.
Cheſnay hencket ſich am erſten an das Seyl vnd an die Tuͤcher/ welche er aneinander gebunden hatte/ vnd laͤſt ſich in ſolchen groſſen ſchrecken allgemach dem Fenſter heraber:
Aber als er nun gerad mitten auff dem Weg an dem Seyl iſt/ ſihe da gehen die zuſammen gebundene Tuͤcher auff vnd von einander/ vnd faͤlt alſo Cheſnay von dem zweiten Stockwerck auff das Pflaſter:
Vnd wiewol er uͤbel verletzet iſt/ ermuntert er ſich doch/ macht ſich darvon/ vnnd vermahnet ſeine Geſellen/ ſie ſollen ſich geſchwind auch auß den Fuͤſſen machen.
Wie ein magere Katz thut Cheſnai darvon gehen/
Begert auch nit einmal hinderſich da zu ſehen
Der andere aber wird gar beſtuͤrtzet vnd geaͤngſtiget/ daß er mit dem Raub auff dem dritten Stockwerck allein ſoll bliebn/ kan auch nicht hinab ſteigen/ dieweil das Seylſchon mit Cheſnay gebrochen war/ vnter deſſen ſo kommen die Laqueyen mit Spieſſen/ Hellbarden vnnd Wehren in die Kammer:
Der Haußherꝛ erwachet auch daruͤber/ vn̄ wiewol er uͤber alle maſſen ſehr kranck ware/ jedoch ſo macht er ſich inn ſolchen ſchrecken auff/ ſtellt ſich zu wehre: dann er meinete/ ſein gantzes Hauß wer voll Rauber.
Labor vocat ultimus omnes.
Solcher ſchrecken erwecket die andern/ daß ſie alle zuſammen kommen.
Endlich aber als ſie ſehen daß niemands als ein eintziger Menſch da iſt/ gehen ſie bey jhn/ vnnd nach dem ſie jhm Bauch vnd Ruͤcken mit der Helbarten wol geſalbet hatten/ ſchlieſſen ſie jhn in eine Kammer/ inn Meynung/ jhn deß morgenden Tags der Obrigkeit zu lieffern:
Vnter deſſen aber/ da der Raͤuber ſihet/ daß er in ſolcher Angſt vnd Gefahr ſtecket/ nimbt er jhm fuͤr/ er woͤlle zum Fenſter hinab ſpringen/ vnd nach dem er zwo oder drey Servetten/ vnd ſeine Hoſenbendel zuſammen gebunden hatte/ laͤſt er ſich allgemach dem Fenſter hinab:
aber die Cordel bricht wider/ vnnd faͤlt ſo uͤbel auffs Pflaſter/ daß er jhm ſelber den halben Kopff ſpaltet.
In dem er aber ſo jaͤmmerlich auff der Gaſſen liget/ ſo gehen die Nachtwaͤchter fuͤruͤber/ vnd hoͤren/ daß man jnen ſo ſehr nach ſchreyet: derhalben ſo namen ſie diſen Dieb gefangen/ vnd fuͤnff oder ſechs von jhnen/ den Wechtern/ lauffen den andern nach/ welche ſchon auff der newen Bruͤcken waren.
Als nun ſolches Cheſnay ſihet/ daß jm vnd ſeinen entrunnenen Geſellen ſo ſtarck wird nachgeſetzet/ halten ſie ſtill/ vnd ſtellen ſich zur Wehr wider die jenige/ ſo ſie verfolgeten: Sie thun auch/ als wann ſie je zu auff die Schuͤtzen zu ſchieſſen woͤllen:
Aber wie es manchmals gehet/ daß der jenige/ der in ſeinem Gewiſſen ſich einer Vbelthat ſchuldig weiß/ weniger Hertz vnnd Gemuͤth hat widerſtand zu thun/ als die jenige/ welche mit einem guten Gewiſſen vnd guten grund jre Feinde angreiffen: Alſo gehet es jhm allhie auch:
Derohalben fangen ſie an zufliehen/ doch werden jhrer zween darvon beym Kopff erdappet/ welche ſo bald all jhre Bubenſtuͤck vnd Dieberey bekennen.
Man fuͤhret ſie hier auff auff das Chaſtelet/ vnd zween Tage hernacher werden ſie à la Greve auffgehencket/ ſampt dem jenigen/ der ſich dem Fenſter hinab geſtuͤrtzet hatte/ wie wir erzehlet haben.
Dann wiewol derſelbige ein ſchweren Fall gethan/ vnd ſich ſelber uͤbel verwundet hatt/ ſo hat jhn doch ſolches nicht gehindert auff die Galgenleyter zu ſteigen vnd ſein Leben ſo ſchaͤndlich zu enden/ als uͤbel er daſſelbige angefangen hatte.
Als nun Cheſnay ſahe/ daß man mit ſeinem Spießgeſellen ſo uͤbel vmbgienge/ veraͤndert er ſo bald ſein Herberg/ dieweil er vernommen hette/ daß man jhn auch ſchon bey der Obrigkeit ſolte angeben/ vnnd nach allen ſeinen Farben beſchrieben haben:
Hielte ſich ein Zeit lang mit etlichen ſeinen Geſellen inn der Newſtatt Sanct Marceau/ vnnd deß Nachts begabe er ſich dann in die Vniverſitet allda auch zu fiſchen:
Dann es ware auch ſehr gemein/ daß man ſich an die Studenten machte/ vnd das geſchahe gemeiniglich durch die Rougets vnd Griſons.
Hier kan ich mit ſtillſchweigen nicht uͤbergehen die Argliſtigkeit/ die ſie bewieſen an einem jungen Champaguer/ welcher nach Paris ware kommen allda zu ſtudieren:
Dann als ſie geſehen/ daß er gar einfaͤltig ware vnnd zimlich Gelt bey ſich hatte/ welches jhm ſeine Eltern mitgegeben hatten in der Vniverſitet ſich an einen Ort in die Koſt zugeben/ oder eine Kammer zubeſtellen/ vnd ſich ſelber darinnen zuverkoͤſtigen/ geſellen ſie ſich zu jhm/ vnnd dieweil ſie ſo bald ſahen/ daß er gar wol mit ſich vmbgehen lieſſe/ fuͤhrten ſie jn etliche mal mit jhnen zu Tiſch/ vorgebend/ ſie ſeyen auch ſeines ſtands/ vnd woͤllen auch allda ſtudieren.
In dem aber das geſchahe/ daß jn etliche alſo mit ſich zu Tiſch fuͤhreten/ giengen die andern hin vnd ſtalen jhm alles was ſie finden/ Kleider/ Leinen gezeug/ Hembder/ Gelt vnd dergleichen/ vnd ſchloſſen ſolches alles in die nechſte Kammer/ darzu ſie jhm einen Schluͤſſel gegeben hatten:
Vnnd zwo ſtunde hernach/ als ſie jhn das Colleginm de Navarꝛa gefuͤhre hatten/ ſchloſſen ſie mit einem falſchen Schluͤſſel dieſelbige Kammer auff/ vnd trugen jhm alle ſeine Sachen hinweg.
Vnd alſo muſte der gute Student mit ſeinem ſchaden lernen die Regel deß Deſpauterij/ welcher alſo redet: Multa regunt ternum, quibus haud eſt regula certa:
Er lernete biß auff den Ablativum von ſolchen Geſellen decliniren.
Auff ein Zeit giengen dieſer Geſellen vier vnverſchaͤmbter weiſe in eines reichen Buͤrgershauſe/ welcher von der Pfarꝛ Sanct Eſtienne ware/ vnd nach dem ſie die Zeit wol in achtung genommen hatten/ daß er gantz allein war/ begehren ſie ſo bald mit jhme zu reden/ die Magd/ welche meinete/ es weren vorneme vnd jrem Herꝛn bekandte vom Adel/ laͤſt ſie ohne eintzige einrede zu jhrem Herꝛen gehen: Sie gehen darauff in ſeine Kammer/ erzeigten jhm eingans groſſe Reverentz/ ziehen jhn auff eine ſeiten/ als wann ſie jhm etwas wolten ſagen/ daran viel gelegen were:
Einer vnter jhnen/ vnd zwar der anſehnlichſte kompt vnd ſagt jhm in das Ohꝛ.
Es koͤnne nicht anderſt ſeyn/ er muͤſſe jhm zwey hundert Kronen leyhen:
Vnd als hierauff der Haußherꝛ zu ruͤck wil weichen/ vnd vmb huͤlff ſchreyen/ ſtopffen die andere jhm das Maul zu mit einer Servietten/ ſetzen jhm ein Fauſtrohr an die Gurgel/ ſchweren vnd traͤwen jhme/ wann er ſich nur im geringſten mucke oder rege/ ſolle er deß Todts ſeyn: Soll derhalben gedencken/ vnd jhm das begerte Gelt geben:
Hierauff wegert ſich nun der Haußherꝛ im geringſten nicht/ ſondern nimpt ein Sack in ſeiner Studterſtuben/ gibt jhnen das begerte Gelt/ vnd ſaſſet ſie wol in das Geſicht/ damit er ſie deſto beſſer erkennen moͤge:
Als ſie nun auß ſeinem Hauß gehen/ folget er jhnen ſo bald nach/ machet ein Lermen auff der Gaſſen/ vnd ſchreyet jhnen als Raubern nach:
Darauff laufft man jhnen nach vnd helt ſie: Sie aber hergegen ſtellen ſich zur wehr/ ſchieſſen auff die Leut zu/ vnd dringen durch das Volck durch/ alſo daß nicht mehꝛ auß jnen als ein eintziger wiꝛd gefangen/ welcher hernach das geloch fuͤr ſeine Geſellen bezahlen muſte.
Vnd was ſoll ich euch doch weiters ſagen?
Auff ein Zeit traffen ſie an einen vom Adel/ welcher jhnen wol bekand ware/ vnd weil ſie gar wol wuſten/ daß er viel Gelts bey ſich hatte/ wegen einer ſchweren Rechtsfertigung/ ſo er zu fuͤhren hatte/ fuͤhreten ſie jhn mit ſich zum Nachteſſen heim:
Vnd da er mit jhnen heim kame/ ſtelleten ſie jhm ein gewiſſen Stuel vnd machten/ daß er ſich darauff nider ſetzete/ da er dann mit Hertzens luſt aſſe/ dann er gedachte nit/ daß ſie jhn in ein ſolches Vngluͤck/ wie hernacher geſchahe/ bringen wuͤrden:
Als er aber wider vom Stuel auffſtehen wolte/ fiengen die Feddern deß Vhrwercks in dem Stul an zu ſpielen/ vnd wurd er in ſolchen Stul/ wie ein Fuchs im Garn gefangen/ vnd muſte dieſen hungerigen Jaͤgern das beſte/ was er bey ſich hatte/ geben.
Wer alle dieſer boͤſen Buben Diebsſtuͤck vnnd Betrug erzehlen wolte/ der thete nichts anderſt/ als daß er wolte ſecundam Iliadem ſchreiben:
Dan̄ da vergienge kein Wochen/ da man nicht etwas newes von jhnen hoͤrete:
Wann die Leut uͤber Tiſch oder ſonſten zuſammen kamen/ ſo pflegte man bald von nichts anderſt als von der Verſchlagenheit/ Boßheit vnd Betrug dieſer Diebe vnd Rauber zu reden:
Aber der groſſe fleiß/ welchen man in Paris anwendet/ die State von dieſer Peſt zu reinigen/ verurſachet/ daß ſie alle zu Paris auß den Neſtern flogen/ vnd freye Lufft auff dem Felde ſucheten.
Die Geſetz vnnd gute ſcharpffe Ordnungen ſeyn gleichſam wie ſtarcke Rachkolben/ mit welchen man die Laſter vnd die jenige/ ſo denſelbigen ergeben/ gar kan zu Tach darnider ſchlagen:
Vnd wann die Regenten dieſelbige gebuͤhrlich gebrauchen/ kan dardurch der Vntugenden vnd den Laſtern gewehret werden:
Da findet man nit leichtlich einen/ der den Tugend Geſetzen wider zuſtehen ſich vnterfaͤnget:
Es iſt waar/ der groſſe fleiß welchen die Oberſten vnd Soldaten zu Paris anwendeten/ ſolchen Rotten vnd grawen Gottloſen Hauffen außzurotten/ brachte ſo vil zu wegen/ daß Paris ſolches Giffts bald erlediget wurde:
Aber gleichwol kondte man ſie nicht vom Land vertreiben:
Dann ſie theileten ſich allenthalben im Lande auß: Wir haben nunmehr angehoͤret etliche Diebſtuͤck/ welche dieſe boͤſe Rott in Paris begangen:
Laſt vns nun auch vernemen/ was ſie/ nach dem ſie Paris verlaſſen/ auff dem Land angeſtellet haben/ vnd was man vor Mittel hat gebrauchet/ ſie endlich außzurotten.
Das V. Capitel.
Von dem Rauben vnd Morden deß Cheſnay/ als deß Oberſten der Rougets vn̄ Griſons:
Was ſein Mitgeſellen an vnterſchidlichen oͤrtern in Franckreich begangen:
Wie er gefangen/ vnd ſeine fuͤrnembſte Geſellen ſeyn hingerichtet worden.
DEr Menſch nimbt ein verlohrne Arbeit vor/ wann er ſich der vnertraͤglichen Gewiſſens angſt wil entledigen/ durch abweichung von dem Ort/ da er ſeine heimliche Bubenſtuͤck hat begangen.
Dann wir ſelber verdammen vns jnnerlich in vnſern Hertzen: vnſer Hertz vnd Gewiſſen iſt vnſer Richter vnd Anklaͤger:
Vnd wie ein gewiſſer Author redet:
Sequitur nemeſis à tergo: die Straff Gottes folget der Suͤnden auff dem Fuß nach.
Wann ein Menſch einmal eine ſchwere Suͤnde hat begangen/ ſo wiſchet das Gewiſſen hinder jhm her/ naget vnd quelet jhn/ er mache auch was er woͤlle:
Wann er ſchon bald dieſes/ bald jenes fuͤr die Hand nimmet/ deß Gewiſſensangſt daruͤber zuvergeſſen/ ſo hilfft doch ſolches alles nichts: Sondern/ wann das Gewiſſen einmal verwundet iſt/ ſo naget es den Menſchen ſtetig:
Es ſtellet vns das Gewiſſen alsdann vor die Augen die erſchroͤcklichkeit vnſerer begangenen Suͤnden/ vnd die Boßheit vnſer vorgenommenen Thaten/ alſo/ daß wann ein Menſch ſich ſchon wolte in die aller weit abgelegeneſte Wuͤſten Africam/ oder Lybien verbergen/ oder wolte ſeine Tag in Felſen vnd tieffen Loͤchern vnter der Erden zubringen/ ſo wuͤrde doch allzeit der Schatten deß Laſters/ das er begangen/ jhme nachfolgen/ jhn Tag vnd Nacht in ſeinem Hertzen ſchrecken/ vnd ja endlich zwingen/ daß er ſich wol ſelber inn ſeiner Feinde Netze werffe/ vnd zu der Straff ſeiner Suͤnden einſtelle.
Ihr habt in dem voꝛhergehenden Capitel angehoͤret den Vrſprung vnd Herkommen der Rougets vnd Griſons/ vnd wie von wenigen ſie angefangen/ vnd ſo ſchroͤckliche Thaten begangen hatben:
In dieſem Capitel aber werdet jhr vernemen was Cheſnay/ welche der Oberſte in jhrer Diebsgeſellſchafft ware/ vnnd nach dem er von Paris hinweg kommen/ an vnterſchiedlichen oͤrtern in Franckreich hat begangen/ vnd wie er auch endlich ſeinen wolverdienten Lohn hat empfangen.
Cheſnay/ wie wir zuvor angehoͤret/ muſte ſich von Paris hinweg machen:
Derhalben name er jhm vor im Land vmbher zu fahren:
Doch blieb er ein Zeitlang voꝛ Montauban/ ſo lang als die Belaͤgerung da werete:
Aber weil es jm viel beſſer anſtunde in der Rauberiſchen Freyheit zu leben/ in welcher er von ſeinen jungen Tagen an ware erzogen worden/ verlieſſe er das Kriegsweſen wider mit etlichen ſeinen Cammeraden/ Samblete von ſeiner Geſellſchafft/ ſo viel als er kondte/ bey einander/ vnd fienge an mit denſelbigen hin vnd wider/ vnd in den Benachbarten oͤrtern zu ſtreiffen vnd zu rauben.
Die vornembſte vnter ſeinen Geſellen hieſſen La Pointe, La Favetie vnd La Fontaine, welche endlich auch mit jhm hingerichtet wurden/ wie jhr hiernechſt bald werdet anhoͤren.
Der erſte Angriff/ den ſie thaͤten in Guienne/ geſchahe an zween vom Adel/ welche/ als ſie auß dem Kriegslaͤger nach Hauß ziehen wolten/ von jhnen an einer Waldecken wurden angegriffen/ vnd ermordet/ vnd namen darnach alles/ was ſie bey jhnen funden.
Als aber nun Cheſnay von allen Orten vnd Ecken ſeiner Geſellen gnugſam zuſammen gebracht hatte/ vnd nun meinete/ daß wann er ſolche vmb vnd bey ſich hette/ ſo koͤndte er durchreiſſen/ wo er auch hin kaͤme/ gabe er jhnen alle dieſe Inſtruction vnd Regel/ die ſie vnfehlbarlich practiciren ſolten:
Daß/ wann ſie entweder einen Kauffmann oder ſonſten eine vorneme Perſon/ bey welcher ſie Gelt zu finden vermeineten/ antreffen/ ſo ſolten ſie ein Geig oder Zitter nemen/ darauff ſpielen/ machen daß derſelbige darnach muſte dantzen/ vnd hernacher jhm den Beutel mit dem Gelt nemen.
Welche Gewonheit vnd Regel ſie dann hernacher bey allen jrem Rauben vnd Stelen practicirten/ vnd in achtung namen:
Dann wann ſie von weitem einen vornemmen feinen Mann ſahen daher kommen/ bey welchem ſie eine gute Beut verhoffeten zu bekommen/ geſelleten ſie ſich zu jhme/ lieſſen ſich in allerley freundliche diſcurs mit jhm eyn/ vnd endlich name einer vnter jhnen eine Geyge/ oder Eyther in die Hand/ vnd fienge an zu ſpielen.
So bald als nun jhr Geſellſchafft auff der Cyther oder Geygen zu ſpielen anfienge/ da ſtelleten ſich die andere in die Ordnung fuͤr die lange weil/ ja zur kurtzweil mit einander zu dantzen/ vnd zogen den jenigen/ welchen ſie berauben wolten/ entweder mit guten worten/ oder mit gewalt mitten vnter ſie/ daß er auch mit dantzen muſte/ welcher manchmals wider ſeines Hertzen willen dantzte/ ja welcher nachmals lieber einen Curanten an ſtatt eines Galliarden hette gedantzet/ das iſt welcher lieber darvon hette lauffen/ als dantzen moͤgen:
Aber ſie gaben jhm allzeit ſo wol achtung auff die Garn/ daß er nicht entfliehen kondte.
Vnd wann ſie darnach lang/ wie die Bacchanten/ herumber gedantzet hatten/ zwangen ſie jhn/ daß er muſte den Spielmann bezahlen/ vnd namen jhm alles was ſie bey jhm funden.
Dieſes Stuͤcklein practicirten ſie an vnterſchiedlichen Orten/ da ſie hinkamen/ vnd ſonderlich practicirten ſie es auff ein Zeit mit drey Kauffmaͤnnern von Paris (deren Namen ich allhier wil verſchweigen) dieſelbigen griffen ſie an in einē Wald bey Orleans (darinnen ſie ſich lange Zeit auffgehalten hatten) vnd zwangen die Kauffleute/ daß ſie ſich uͤber jhrem ſchaden muſten luſtig machen/ vnd noch Caprioln ſchneiden bey dem jenigen/ das jnen durch ſie ware abgeraubet wordē:
Aber/ wie die Vorſchlaͤge nicht allzeit gerathen/ wie wir begehren/ alſo gienge es dieſen Raubern auch:
Dann da begab es ſich auff ein Zeit/ daß ein dapfferer Soldat/ genannt/ Eſpine/ ein groſſe vnd anſehnliche Perſon/ vn̄ der ein verſuchter Kriegsmann ware/ jhnen entgegen kame/ in einem Thal nahe bey Sergeaut an der Leire/ vnd als Cheſnay deſſelbigen gewahr wurde/ vnd dem euſſerlichen anſehen nach wol kondte ſchlieſſen daß er nicht allein were/ vnd ohn fehlbarlich Gelt bey ſich haben muſte/ ſtiege er von ſeinem Pferde/ winckte ſeinem Geſellen/ er ſolte die Cyther in die Hand nemen/ vnd kamen jhm alſo entgegen/ vnd ſpielten vnd dantzeten:
Der Soldat/ welcher nicht wuſte/ wohin das auffſpieln vnd dantzen angeſehen ware/ weichet zu ruͤck/ vnd wil ſich/ ehe er ein ſchritt fortſchreitet/ zur Wehrſtellen:
Aber Cheſnai vnd ſeine Geſellen geben jhme ſolche gute vnd freundliche Wort/ daß ſie jhm alle forcht vnd argwohn von jhnen benemen/ alſo daß/ da ſie jhn nun nahe mitten vnter ſich bekommen ſie darauff anfiengen zu dantzen nach jhrer gewonheit.
Aber der Soldat/ der im durchreiſen zu Orleans ſchon etwas von ſolchem dantzen gehoͤret hatte/ kondte jhm ſchon ſelbſt die Rechnung machen/ was auff ſolches dantzen erfolgen wuͤrde/ Derhalben ſo nimmet er ſich an/ als woͤlle er ſeinen Hoſenbendel auffbinden/ wiſchet jhn wider alle jhre auffſichtigkeit von dem Dantz/ laufft Spornſtreichs zu deß Cheſnay Pferd zu/ welches an einen Baum angebunden ware/ ſteiget auff/ hawet mit ſeinem Degen deß Pferds Zaum entzwer/ vnd reitet mit ſolcher vngeſtuͤmmigkeit durch jhren Dantz hindurch/ daß daruͤber zween zu boden fallen/ vnd uͤbel an jhren Backen beſchaͤdiget werden/ kehret darauff wider. auff Orleans/ vnd zeiget der Obrigkeit allda an/ was jhm begegnet ware/ gibt auch Warzeichen deß Orts/ an welchem man die Rauber erdappen koͤndte/ Aber man kam aller zu langſam/ Dann da Cheſnay ſahe/ daß jhm ſein dantzen uͤbel ware bekommen/ vnd er in ſeiner Hoffnung betrogen ware/ machte er ſich ſo bald auß dem Staub/ kehret wider inn die Herberge/ da ſeine Geſellen jhre Pferd hingeſtellet hatten/ vnd zeucht darvon in Picardie/ da er dann ſolches Dantzen auch ein Zeit lang getrieben/ biß ſo lang/ daß die Leut ſolches innen worden/ vnd ſo bald/ als ſie Cheſnay mit ſeinem Anhang erſehen/ haben von weitem angefangen an ſtatt eines Galliarden/ einen Couranten zu dantzen/ vnnd ſich durch die Flucht zu ſalviren
Es iſt auch wahr/ daß dieſer Cheſnai/ als er nicht mehr als zween ſeiner Cameraden bey ſich hatte/ auff ein Zeit angrieffe einen Kauffmann von Beaurais welcher nach Paris wolte/ vnnd brachte jhn vmb in der gegend bey Ponthoiſe/ vnd name Pferd/ Wahr vnnd alles/ was er bey jhm fande: Lieſſe hernacher zween ſeiner Geſellen ſich verkleiden die beraubte Wahr deſto beſſer vnnd vnvermerckter zu Paris zuverkauffen:
Als ſie nun zu Paris ankommen waren/ vnnd Cheſnat vnter deſſen auff den Roßmarck gienge/ deſſen von jhm erſchlagenen Kauffmanns Pferd zuverkauffen/ da legten ſeine Geſellen jhren Kram vnnd Wahr auß/ welches dann Vrſach war/ daß ſie gegriffen wurden:
Dann da man ſahe/ daß ſie jhre vermeinte Wahr ſo Schand wolfeil gaben/ ſchloſſe jederman darauß/ es koͤndte nicht recht darmit zugehen/ Es muͤſte ein Betrug darhinder ſtecken/ wurden auch auff ſolchen Argwohn gegriffen/ vnd deßwegen zu rede geſtellet/ da ſie dann auß trieb jhres boͤſen Gewiſſens ſo baldt alles bekandten.
Cheſnay/ der noch an einem andern Ort ſolte ſterben/ komptwider vnnd wil in der Halle/ zu ſeinen Kauffleuten:
Aber als er ſihet/ daß das Volck ſo gewaltig zu laufft zu dem Ort/ da er zuvor ſeine Geſellen gelaſſen hatte/ machte er jhm ſelber die Rechnung/ es werde ſeine Geſellen antreffen/ vnd werde man jhn vielleicht nach den Koͤpffen greiffen/ derhalben ſo machet er ſich ſo bald auff ſeine Fuͤß/ vnnd nimpt die Flucht:
Welches dann fuͤr dißmal ſein groſſes Gluͤck war/ wann er ſonſten auch hette vermeyden koͤnnen das Vngluͤck/ welches wegen ſeiner Vbelthaten jhm ſolte auff ſeinen Schaͤdel fallen:
Dann nach dem ſeine beyde Geſellen waren ſchrecklich gefoltert worden/ wurden ſie endlich lebendig geradbrechet.
Gleichwol aber ſo laͤſt er jhm ſolches alles kein Warnung ſeyn/ die Straff ſeiner Geſellen wil nichts bey jhm verfangen/ er faͤhret in ſeinem boͤſen verdamblichen Leben fort/ vnd bildet ihm ein:
Es ſey kein Donner mehr im Himel/ ſeine Suͤnde zu ſtraffen/ er ſihet/ daß er ſchon ſo mancher gefahr iſt entrunnen/ ja daß er noch auß ſo manchem Labyrinth iſt kommen/ gleichwol aber ſo liebkoſet er jhm ſelber in ſeinem betrieglichen Gedancken/ faͤhret fort in ſeinem boͤſen Leben/ vnnd bildet jhm ein/ es werde jhn auch niemandts wegen ſeiner Vbelthaten ſawer anſehen/ oder anreden koͤnnen.
Er bringet ſeine Geſellſchafft wider zuſammen/ begibt ſich ferꝛners in ſein voriges Leben/ verfuͤget ſich hinauß auff das Feld/ vnnd als er drey Buͤrger antrifft ſprengt er ſampt fuͤnff oder ſechs ſeiner Spießgeſellen ſolche Buͤrger ſo hart an/ daß ſie nichts anderſt darauß ſchlieſſen koͤndten/ als daß es ſie Gelt/ Pferd vnd Leben koſten wuͤrde:
Zu dem anſehnlichſten vnter ſolchen dreyen Buͤrgern ſpricht Cheſngy/ das Pferd/ das er habe/ ſey jhme innerhalb drey Tage geſtohlen worden:
Vnd daß er entweder jhm ſolches Pferd ſo bald muͤſte wider geben/ oder wolte er jhm ein Degen inn ſeinen Leib hinein ſtoſſen/ daß er es jhm nicht ſolte laͤugnen:
La Fauerie, La Pointe & La Fontaine ſprenden die andere zween auch ſo vnverſchaͤmbt an/ vnd woͤllen ſie uͤberꝛeden/ ſie haben jhr Pferde: Alſo klagte auff ein Zeit beym Eſopo der Wolff das Schaf an/ vnd beſchuldigte es/ es hette ſeiner geſpottet: Alſo klagte auff ein Zeit der Fuchs ein Huhn an/ vnnd ſagte es hette jhn geſcholten vnnd geſchmaͤhet/ vnd alſo fallen gemeiniglich alle ſolche klagen auff die vnſchuldigen/ dieſelbige muͤſſen gemeiniglich die Pfan placken/ oder wie man im Sprichwort redet/ das Geloch bezahlen.
Die gute Buͤrger ſehen/ daß ſie gefangen ſeyn/ wiſſen nit/ was ſie thun oderreden ſollen/ ſteigen ab von jhren Pferden/ vnd doͤrffen dieſen vnmenſchlichen Woͤlffen nicht mit einem Wort widerſprechen: Sie muͤſſen jhnen Gelt vnd Pferde laſſen/ vnnd muͤſſen ſich noch darzu bedancken/ daß ſie jhnen das Leben nicht gar genommen hatten.
Dann der Cheſnay war ein Blutgiriger tyranniſcher Menſche/ vnnd achtet deß Menſchen Leben nicht mehr als das Leben eines jungen Huͤnleins.
Es begabe ſich auff ein Zeit/ daß als ſeine Mitgeſellen ſich auff ein Marck begeben hatten/ allda mit fuͤnff Figuren einzukauffen/ er ſich auffs Feld vnter deſſen begabe/ nahe bey der Statt Maas ware gantz allein/ vnnd ritte in dem Feld vmbher ſpatzieren:
Vnd als der Abend herbey kame/ kam er deß Abends in derſelbigen gegend in ein Wirtshauß/ allda uͤber Nacht zu ligen:
Da kant ihn nun niemand/ kondte auch niemands gedencken oder jhm einbilden/ daß er ein ſolcher Gaſt ſeyn ſolte:
Dann er war wol gekleidet/ kame mit einem ſchoͤnen Pferd daher geritten/ vnd fragte/ ob ſie jhn die Nacht uͤber herbergen wolten/ vnnd etwas zu eſſen hetten:
Darauff man ihm dann auffmachte/ vnd ließ jhm mit ſeinem Pferd in die Herberg einziehen.
Nun trug es ſich zu/ daß eben zu ſolcher Zeit in ſolcher Herberg auch war der Oberſte/ oder der Amptmann von Mans/ mit ſeinen Dienern vnd Soldaten/ welcher mit ſeinen Dienern deß Tags vmbher zoge im Felde eben dieſen Straſſenrauber zuſuchen/ vnd dermal eins zu erdappen:
Aber weil keiner vnter jhnen war/ der den Cheſnay jemals weder hinden oder forn geſehen hatte/ ſo konten ſie auch jhn dißmal deſto weniger erkennen/ oder wiſſen/ wer er were.
Als nun Cheſnay in die Herberg kompt/ fragt er den Wirt/ ob er keine frembde Gaͤſt mehr habe/ vnd ob niemand bey jhm in ſeiner Kammer werde ſchlaffen/ der Wirth antwortet ihm vnd ſagt/ es ſeyen drey oder vier vornehme Perſonen ſchon bey jhm ankommen/ vnd dieſelbige werden bey jhm in der Kammer ſchlaffen: Cheſnay/ der nicht wuſte/ was es fuͤr Leut ſeyn moͤchten/ laͤſt ſie fragen/ ob ſie es leyden moͤchten/ daß er mit jnen zu Nacht eſſe.
Der Amptmann von Mans laͤſt im wider ſagen:
Es geſchehe jhm darmit ein groſſe Ehr/ vnd moͤge zu jhm kommen:
Vnnd als er der Thuͤr zu jhnen hinein gehet/ ſtehen ſie alle vom Tiſch auff/ jhm Ehr vnd Freundſchafft zu erzeigen.
Cheſnay ſetzet ſich zu jhnen an Tiſch/ vnd erzehlet jhnen/ wie daß er auß dem Laͤger komme vnnd daß er ſo ſtarck ſey fortgeritten/ daß jhme ſeine Laqueyen nicht haben nachfolgen koͤnnen/ vnd ſeyen alſo im Nechſten Dorff geblieben.
Hierauff kommen ſie mit einander von einem Geſpraͤch in das ander/ reden von dem/ das inn Languedoc/ Vivarees vnnd Rochelle geſchehen ware/ vnnd auß den wackern Geſpraͤchen/ welche Cheſnay mit jhm hielt/ hette der Amptmann von Mans nimmermehr abnehmen oder gedencken koͤnnen/ daß er ſo nahe ſolte ſeyn bey dem jenigen/ welchen er ſo fleiſſig ſuchte:
Dann er kondte ſich uͤber alle maſſen wol ſtellen/ vnd verſahe jhn jederman vor niemands anderſt/ als vor einen vornemen vom Adel.
Als ſie aber weiter inn das Geſpraͤch hinein kommen/ vnd fragen/ was in den benachbarten oͤꝛtern vorgehe/ da mercket Cheſnay/ daß er mitten vnter den jenigen iſt welche jm nachſtelleten/ derhalben ſtellete er ſich euſſerlich viel anderſt/ als jm in ſeinen Hertzen zu muth ware: Felt auff andere Geſpraͤch/ vnd verfluchet die Diebe inn Abgrund der Hellen:
Erzehlet jhnen auch darauff/ wie er ſelber/ als er von Tholoſe außgezogen/ ſey durch etliche boͤſe Buben beraubet worden/ welche jhm all ſein Gelt abgenommen haben.
Der Amptmann/ welcher nit ſahe/ vnd merckte/ warumb er ſolche Geſpraͤch hielte/ hoͤret jhm zu vnd haͤlt dem euſſerlichen anſehen nach/ daß er die Warheit rede:
Vnd als nun die Abendsmahlzeit gehalten/ vnnd ſie auch lang miteinander geſprachet/ vnnd geredet hatten/ von deß Koͤnigs Kriegsvolck/ von der belaͤgerung Mantauban/ wie Rochelle were Bliquiret/ vnd von allen Orten ſo hart belaͤgert worden/ von der Kriegsbereitung ſo man mache/ Krieg zu Waſſer vnd Meer zu fuͤhren/ vnd von andern Sachen/ ſo zu ſolcher Zeit vorgiengen/ gehet ein jeglicher ſchlaffen.
La Cheſnay lage auch in ſolcher Kammer/ darinnen der Amptmann mit den ſeinigen ſchlieffe/ vnnd dieweil er jm vorgenommen daß er ein kurtzweiligen Boſſen wolte anſtellen/ befihlet er dem Stallknecht/ er ſoll ſehen/ daß den Morgen vmb vier Vhr ſein Pferd fertig vnd geſattelt ſey:
Dann er wolte gern vmb den Mittag zu Mans ſeyn.
Als nun der Tag anbricht/ ſtehet Cheſnay auff/ gehet zu dem Wirth vnd rechnet mit jhm/ fraget/ was den Abendt inn allem ſey verzehret worden:
Vnd als es jhm der Wirth ſagt/ zahlt er fuͤr ſich/ fuͤr den Amptmann vnd vor deſſelbigen Diener/ vnd als er jetzund wil zu Pferd ſitzen/ zeucht er den Wirth ein wenig auff ein ſeiten/ ſagt jhm leiß inn ein Ohr/ er ſoll dem Amptman von Mans vnnd deſſelbigen Dienern anſagen:
Daß ſie geſtern Abends mit dem Ebeſnai/ den ſie ſo fleiſſig geſuchet hetten/ haben zu Nacht geſſen/ vnnd daß er auch das Geloch fuͤr ſie bezahlet habe.
Zwo ſtunde hernacher ſtehet der Amptman auff/ vnd fraget/ ob der jenige vom Adel/ ſo geſtern mit jhnen gezehret/ hinweg ſey:
Man ſagt jhm darauff/ daß er ſchon vmb vier Vhren ſey fortgeritten/ vnd nicht bezahlet habe: Sondern habe geſagt/ ſie werden ſein Geloch ſchon richtig machen vnd bezahlen.
Der Amptmann/ als er ſolches hoͤret/ wird er vngehalten daruͤber/ vnd verwundert ſich/ daß ein ſolcher dapfferer vom Adel/ jhm ſolchen Boſſen ſoll bewieſen haben/ vnd als der Wirth ſihet/ daß erje laͤnger je vnwilliger daruͤber wird/ zeigt er ihm an/ daß der jenige/ ſo mit jhnen zu Nacht habe geſſen/ ſey der Cheſnay/ vnd daß er die Zech fuͤr ſie alle hab bezahlet: Habe auch jhm befohlen/ er ſolte ſolches dem Herꝛen Amptmann anzeigen:
Der Amptmann wird hierauff noch vnwilliger/ macht ſich vnnuͤtz uͤber den Wirth/ daß er jhm ſolches nicht ſo bald habe angeſaget:
Aber der Wirth entſchuldiget ſich vnd ſpricht:
Er habe nichts von dem Rauben vnd ſtelen deß Cheſnay gewuſt/ habe jhn auch fuͤr der Zeit ſein lebenlang mit Augen nicht geſehen/ vnd daß er dem Herꝛn Amptmann gantz ſchlecht vnd einfaͤltiglich habe erzehlet/ was jhm ſolcher Gaſt anzuzeigen deß Morgens fruͤhe habe befohlen.
Als nun der Amptmann vnd ſeine Diener ſahen/ daß ſie alſo betrogen ſeyn worden/ mahnen ſie die Bawren auff in allen vmbligenden Benachbarten oͤrtern/ inn Hoffnung/ ſie woͤllen dieſen Cheſnay noch erdappen:
Aber ehe man anfienge jhm nachzuſetzen/ hatte er ſich ſchoͤn ſalviret/ vnnd war ſchon auff die 10. Meilen wegs weit von jhnen/ vnd alſo entwiſchet er jhnen auß jhren Haͤnden/ da er doch zuvor gantz in jrer Gewalt war.
Aber Cheſnay bildet jhm vergeblich ein/ daß er meinet/ er woͤlle deß Himmels Zorn wol entgehen/ das vergoſſene Blut ſo viler ehrlichen Kauffleute/ welche er ſo moͤrderiſcher weiſe hatte vmb jhr Leben gebracht/ ſchreyet vmb Rach bey Gott:
Das geſchrey ſo vieler armen Weyſen/ welche er Diebiſcher weiſe hat beraubet/ vnd vmb das jhrige bracht/ zeucht jhm deß Himmels Zorn vnnd Vngnad auff ſeinen Schaͤdel.
Wir leſen inn den Hiſtorien/ daß als auff ein Zeit ein Fuͤrſt dem groſſen vnnd ſchweren Vngewitter/ das ſich auff jhn zoge/ wolte entgehen vnnd ſich wider daſſelbe ſicher machen/ vnd verwahren/ hat er ein kleines Kind auff ſeine Achſeln geſetzt/ vnd jhm eingebildet/ er werde durch die Vnſchuld ſolches Kindleins wider das Vngewitter wol verwahret ſeyn:
Aber wann Cheſnay/ nach ſo vielen begangenen Diebſtal vnnd Mordthaten die Vnſchuld ſelber nicht auff ſeine Achſeln/ ſondern gar in ſein Hertz geſetzet hette/ ſo hette er doch nit vermeyden koͤnnen den Zorn vnnd Vngnade deſſen/ welchen er ſo groͤblich erzuͤrnet vnnd beleydiget hatte/ dann es war einem gantzen Land vnnd Koͤnigreich daran gelegen/ daß er nach ſeinem Verdienſt geſtraffet wuͤrde:
Aber wie er mit ſeinen Geſellen gefangen/ vnd endlich zur Straff ſey gezogen worden/ das woͤllen wir bald anhoͤren.
Als Cheſnay in der gegend Fontaine bleau/ vnd im Wald bey Orleans herumber ſtreiffete/ kam zu jhm La Fontaine, welcher einer ſeiner Mitgeſellen ware/ vnd gab jm dieſen Vorſchlag:
Daß wann er begehret ein gute Beut zu erhaſchē/ ſolte er ſich gen Perche/ da ein groſſer Jahrmarck gehalten werde/ begeben/ auch ſeiner Geſellē fuͤnff oder ſechs mit ſich nemen/ vnd ſtracks auff Verneuil zu ziehen/ dann das lige nah bey dem Marck vnd ſey ein ſolcher Ort/ da man ſich auff ein nohtfall auch verſtecken koͤndte.
Was geſchicht? der Vorſchlag iſt nicht ſo bald gegeben?
er wird auch ins Werck geſetzet:
Dann Cheſnay nimpt mit ſich La Faverit/ vnd zween oder drey ſeiner Spießgeſellen/ vnd halten ſich auff vngefehr ein Meyl von Verneuil/ gibt vor/ bey denen/ ſo fuͤruͤber zogen/ er muͤſte mit ſeinen fuͤnff oder ſechs Geſellen ſich allda ein wenig auffhalten/ einem vom Adel einen Beyſtand zu leyſten/ welcher ſich an ſolchem Ort mit einem andern wolte rauffen.
Vnter deſſen ſo zeucht La Fontaine/ der dieſes alles angeſponnen hatte/ gen Perche/ beſucht den Marck/ ſihet die Kauffleut/ vnd in dem er ſich ſtellet/ als wolte er hin vnd dar bey einem vnd dem andern etwas kauffen/ ſihet er vnter deſſen auß/ welche am beſten ſtaffiret ſeyn/ vn̄ welche am metſten Gelts loͤſen:
Vnd als er geſehen daß ein eintziger Kauffmann fuͤr tauſent oder zwoͤlffhundert Pfund allerley Waar verkauffet hatte/ verfuͤget er ſich an den Ort/ da Cheſnay mit den ſeinigen auffwartete/ vnd ſagt jhm: Der Juncker were jetzt auff dem Felde:
Dann das ware jhꝛ Art zureden/ wann ſie ſich vnter einander die Loſung geben wolten.
Darauff macht ſich Cheſnay mit ſeinem Anhang ſo bald auf/ vn̄ verbergen ſich in eine Caninges gruben/ welche ein halbe Meyl von Vernevil liget/ allda außzu kundſchafften/ wann der Kauffmann werde voruͤber ziehen/ daß ſie jhm ſein Gelt abnemen.
Aber wie der gerechte GOtt endlich/ durch die Vbelthaten/ mit welchen wir die Geſtirn deß Himmels ſchaͤnden/ wirdt ſo erzoͤrnet/ daß/ wann er lange Zeit die Gottloſe zur Buſſe beruffen/ ſie aber ſich nicht beſſern woͤllen/ er die Gottloſen zur Straff zeucht/ alſo verhaͤnget er auch allhie/ daß etliche Perſonē deß Cheſnay Rauberiſchen vornemens jnnen werden/ gehen zu der Obrigkeit zu Vernevil/ zeigen derſelbigen an/ was Cheſnay mit ſeinen Geſellen fuͤrhabe/ vnd wie er auffwarte an ſolchem Ort/ den Kauffleuten das Gelt abzunemen.
Hieruͤber wird ſo bald die gantze Statt auffruͤriſch:
Man ſchicket in die Herberg/ da ſie den vergangenen Abend gelegen hatten/ etwas von jhnen zu erfahren/ vnd ob man vielleicht deſto beſſer hinder ſie kommen moͤchte:
Aber ſie erfuhren nichts anderſt von dem Wirth/ als daß er darfuͤr hielte/ daß ſie Edelleute waͤren/ welche jhrer außſag nach dahin kommen weren/ einem vom Adel/ ſo ſich mit einem andern wolte balgen/ Beyſtand zu leyſten.
Nun dieſes vorgeben lieſſe ſich wol hoͤren/ vnd waren jhrer ſehr wenig/ die darauff ſie zuverfolgen begerten: Gleichwol/ wie es allzeit noch Leut gibet/ welche mehr vnd weiter/ als andere/ ſehen/ vnnd welche mit mehrer klugheit einer Sachen außſchlag erkennen: Alſo funden ſich zween oder drey dapffere vnd verſuchte Maͤnner/ welche darfuͤr hielten/ die jenige muͤſten Straſſenrauber ſeyn/ dieweil man von keinem Zancken/ das vorgangen were/ vnd daß ſie gleichwol vorgeben hette/ nichts gehoͤret hette.
Vnd were alſo jhr vorgebens vnd eingebildetes Rauſſen vnnd Balgen nichts anderſt/ als ein Deckmantel/ jhre Rauberey darmit zu zudecken:
So kam auch das uͤber das darzu/ daß man ſie auff dem Jahrmarck hatte ſpatziern ſehen gehen/ vnd daß ſie alle Waaren wol beſichtiget hetten: Derhalben ſo befande man endlich daß ein heimliches Bubenſtuͤck darhinder ſtecken muſte.
Auff dieſe angehoͤrte Muhtmaſſung ſahe man fuͤr gut an/ ſie zu verfolgen/ vnd die Caningesgruben/ in welche man geſehen hatte/ daß ſie ſich hinein begeben hatten/ wol durchzuſuchen.
Hierauff namen die vornembſten in der Statt zwantzig oder dreyſſig wolgeruͤſtete Mann/ ſo wol zu Pferd als zu Fuß/ mit ſich/ zogen auff die Canninges gruben zu/ woͤllen dieſelbige gantz vnd gar vmbgeben/ auff daß ſie das Neſt mit den Voͤgeln deſto gewiſſer finden vnd außheben moͤgen.
Als aber ſolches Cheſnay vnd ſeine Spießgeſellen vermercken/ daß man ihnen nachſtelle/ machen ſie ſich auff vnd darvon/ auß ſolcher Kaninges gruben/ werffen das Haſenpanier auff/ vnnd verſtecken ſich/ drey Meylen von ſolchem Ort/ in einem Wirtshauß/ da ſie dann meinen/ ſie ſeyen nunmehr auſſer aller Gefahr/ vnd haben ſich ſehr wol veꝛſtecket Aber als ſie ein wenig athem ſchoͤpffen woͤllen/ vnd ſich herfuͤr thun/ da ſehen ſie/ daß ſie gantz vmbringet ſeyn/ nicht allein von dem Volck/ ſo von Vernevil ware kommen/ ſondern auch von den Benachbarten Bauersleuten/ welche durch ſolchen Rumor waren auffgewecket worden/ vnd welche jhnen auff dem Fuß nachgeſolget waren.
Als ſie nun ſahen/ daß der Zulauff je lenger je groͤſſer wird/ vnd daß das Volck ſehr auff ſie zu dringet/ da ſeyn jhrer zween ſo geſchwind vnd hurtig vnd ſehen/ daß ſie noch darvon kommen:
Die andere vier aber/ welche noch da waren/ vnd ſich zu Pferd ſetzen wolten/ wurden alſo vmbringet/ daß ſie jhre Pferd da muſten laſſen ſtehen/ vnd ſpentiſiren/ wie ſie entrinnen vnd darvon kommen moͤchten:
La Fanerie vnd La Fontaine waren im Hof/ vnd wolten je zu Pferd ſitzen zu fliehen/ aber die Bauersleute/ welche mit Flegeln/ Gabeln/ Karſten vnd Bengeln kamen/ ſprachen jnen alſo zu/ daß ſie ſich ohne ferꝛneren widerſtand gefangen geben muſten.
Als nun Cheſnay ſihet/ daß ſeine zween Geſellen ſchon gefangen ſeyn genommen/ dencket er/ es ſey nun nicht Zeit ſich lang zubedencken/ ſondern muͤſte ſehen/ wie er ſich mitten durch das Volck wage/ oder wie man ſonſten das wuͤten vnd toben deß Volcks moͤge ſtillen:
Der Wirth aber im Hauß/ welcher von dem Vrſprung dieſes Tumults nichts wuſte/ iſt beſtuͤrtzet daruͤber:
Dann ſein Hauß war aller voll Leute/ Buͤrgern/ Bauern/ Soldaten vnd von allerley Volck/ ſo der Obrigkeit von Vernevil nachgefolget ware:
Man befiylet dem Wirth/ er ſolle die jenige Perſonen/ ſo in ſein Hauß kommen/ vnd ſich darinnen verſtecket haben/ herauſſer geben/ auff daß ſie der Obrigkeit gelieffert/ vnd vmb jhrer Vbelthaten willen geſtraffet werden:
Aber der Wirth weiß nicht/ was er hierauff ſoll antworten:
Er ſpricht/ Er kenne ſie nicht/ er wiſſe nicht wer ſie ſeyen
Was thut aber vnter deſſen La Cheſnay?
Als er vnd ſein Mitgeſell La Pointe ſihet/ daß ſie im Wirtshauß weder hinderſich oder vor ſich kommen koͤnnen/ da machen ſie mit Baͤncken/ Tiſchē/ Stuͤhlen vnd mit dem/ was ſie in aller eyl finden/ gleichſam ein Wagenburg vmb ſich her/ vnd verſchantzen ſich ſo wol/ daß es vnmoͤglich iſt/ daß ein Menſch zu jhn koͤnne kommen:
Dann die Stege war aller voller Stuͤl/ Baͤnck/ Tiſche/ alſo daß niemands der Stege hinauff kondte kommen:
Niemandts dorffte ſich vnterſtehen ſie anzugreiffen/ er wolte dann vorſetzlicher weiſe ſein Leben in die ſchantze ſchlagen:
Darauff ſchreyen ſie oben den Fenſtern herauß/ man thue jhnen gewalt vnd vnrecht/ daß man alſo mit jhnen vmbgehe:
Dann ſie ſeyen ehrliche vom Adel:
Aber durch dieſe jhre Wort laͤſt ſich das Volck im geringſten nicht bewegen/ ſondern ſie ſetzen jhnen je laͤnger je haͤrter zu/ daß ſie endlich gar zur Wehr greiffen/ vnnd oben herab auff die jenige/ ſo zu jhnen ſteigen woͤllen/ zuſchieſſen/ traffen aber niemands:
Hergegen fiengen die/ ſo drunten warn/ auch an auff ſie zu zu ſchieſſen ſo ſtarck/ daß ein vornemer vō Adel/ ſo nahe darbey wohnet/ vnd Bruſſe genant wurd/ ſolchen Tumult hoͤret/ vnd weil er nicht wuſte/ was ſolches ſchieſſen bedeutete/ oder woher es kaͤme/ ſetzet er ſich zu Pferd/ nimpt zween oder drey ſeiner Diener zu ſich/ vnd folget dem Tumult nach wo jhn daͤuchte/ daß er ſeyn ſolte.
Als er nun an das Ort kompt/ da ſihet er da die Obrigkeit von Vernevil/ fraget was die Vrſach ſey/ daß ſie an ſolches Ort kommen ſeyen/ vnd als er deſſen Vrſach vernommen/ macht er daß er ſelbſt mit Cheſnay kompt zu reden Cheſnay/ als er nun ſihet/ daß dieſer Bruſſe ſo ein wackerer vnd dapfferer vom Adel iſt/ bittet er jhn/ er woͤlle jhm doch glauben/ daß man jhm gewalt vnd vnrecht thue/ daß man jhn alſo verfolge/ vnnd daß es vor Gott vnd der Welt vnrecht ſey/ daß er Cheſnay als ein ehrlicher vom Adel ſolchem vngeſtuͤm̄en Poͤbel vnd gemeinem Volck ſol zu einem Opffer dienen/ bittet jhn derwegen zum demuͤtigſten/ er wolle doch ſolches vngeſtuͤm̄e auffruͤriſche Volck ſtillen/ vnd ſie beyde/ auß den Haͤnden ſolcher wilden vnd raſenden Bauern erretten.
Der Herꝛ de La Bruſſe/ als er ſihet/ daß ſie wol geruͤſtet ſeyn/ vnd ſo gewaltig reden koͤnnen/ kan er jhm nicht einbilden/ daß ſie Straſſenrauber ſeyn ſolten/ wie man ſie jhm gleichwol beſchrieben hatte:
Derhalben nimpt er ſie in ſeinen Schutz vnd Schirm auff/ vnd bittet den Oberſten von Vernevil/ daß jhm erlaubet moͤge werden/ ſie in ſein Loſament mit ſich zufuhren/ weiter Auffruhr vnd vngelegenheit zuverhuͤten:
Dann da koͤndte man ſie doch ferꝛners examiniren/ vnd jhr ſchuld oder vnſchuld erkennen.
Der Oberſte oder Richter iſt darmit zu frieden/ doch mit dem beding/ dz der Herꝛ de la Bruſſe ſchrifftlich wolte verfaſſen/ all das jenige/ was vorgangen were/ vnd ſich auch mit eigener Hand verſchreiben/ daß er ſolche nit allein in ſeine Verwahrung nemen/ ſondern auff begehren ſolte wider lieffern:
Welches alles dann der Herꝛ de La Bruſſe eingienge/ vnd alſo kehreten ſie alle miteinander widerumb nach Vernevil.
Hierauff wurden nun dieſe vier Straſſenrauber in deß Herꝛen de La Bruſſe Loſament gefuͤhret/ da ſie dann alle Liſt vnd Mittel erdachten/ wie ſie auß deß Herꝛn de la Bruſſe Haͤnden ſich moͤchten loß vnd ledig machen:
Aber weil er nit allein ein ſtarcken befelch bekommen hatte/ ſondern ſich auch ſelber verbuͤrget/ ſie zu verwahren/ vnd auff begehren an gebuͤrende Ort vnd Ende zu uͤberlieffern/ wann ſie wuͤrden begehret werden/ ließ er ſie Tag vnd Nacht deſto beſſer verwahren/ daß ſie nicht kondten darvon kommen/ erwartend vnter deſſen der Zeit/ da ſie ſolten abgeholet werden.
Cheſnay/ der allerley Argliſtigkeit erdachte ſich loß zu machen/ gabe ſich vnter deſſen/ wie auch zuvor geſchehen/ vor einen voꝛnemen vom Adel auß vnd daß man jhm mit Grund der Warhelt nichts als alles liebs vnd gutes wuͤrde nachſagen koͤnnen:
Aber es ware doch alles vmbſonſt vnd verlohren/ Dann als er wegen dieſer vier Rauber examiniret wurde/ ſchriebe er dem Herꝛen de la Bruſſe wider/ er hette ſie ſein lebenlang nit mehr/ als dißmals geſehen kennete ſie auch gantz vnnd gar nicht/ Derhalben ſchriebe nach zween oder drey Tagen der Herꝛ de la Bruſſe an die Obrigkeit zu Vernevil/ vnd bate ſie/ daß ſie ſolche Geſellen bey jhm abholen wolte/ damit er ihrer ledig wurde:
Man lieſſe jhnen auch zu entbieten/ ſie ſolten wol geruͤſtet kommen/ Dann ſie moͤchten vielleicht ein Anhang haben/ vnnd koͤndte geſchehen/ daß wann man ſie nicht wol verwahrte/ ſie wider entwiſchen moͤchten:
Hierauff ließ nun der Leutenant zwey hundert Mann mit jhrer Ruͤſtung zuſammen kommen/ vnd holete die Straſſenrauber von dem Ort/ da ſie waren/ ſie nach Vernevil zufuͤhren/ damit jhnen jhr Recht widerſuͤhre.
La Cheſnay bliebe noch allzeit auff ſeiner vorigen Meinung/ warff auch mit troh Worten vmb ſich/ daß er ſich an allen den jenigen/ ſo jm ſolchen Schimpff vnd Spott bewieſen/ wolte rechen/ daß ſie es dermal eins wol erfahren ſolten:
Dann er were einmal ein ehrlicher vom Adel/ vnd ſolte man derhalben nicht alſo mit jm verfahren/ vnd jhm ſolchen ſchimpff anthun.
Aber der gerechte Gott/ der den Daniel erweckte/ die zuͤchtige Suſannam zu erloͤſen von den zween Meineydigen Alten Richtern/ welche ſie vnſchuldiger weiſe wolten toͤdten laſſen/ erweckete auch in ſolcher gegend vnterſchiedliche Perſonen/ welche kamen von vnterſchidlichen Orten/ vnnd zeugeten wider dieſe vier Rauber/ alſo daß ſie jhres Raubens/ Steiens vnd Mordens gnugſamb uͤberzeuget wurden/ vnnd man jetzoſie wolte hinrichten laſſen:
Aber als man alle weil wolt auff ſeyn/ ſie hinzurichten/ fiel ein ſtreit vor zwiſchen dem Oberſten vor Mortage/ vnnd zwiſchen dem Amptmann von Paris:
Aber es wurde ſolcher ſtreit bald eroͤrtert vnd hingeleget/ vnd wurde das Vrtheil uͤber ſolche Rauber alſo außgeſprochen/ daß ſie in einem bloſſen Hembd/ vnd mit einer Fackel in der Hand vor der groſſen Kirchen zu Vernevil ſolten offentliche Buß thun/ vnnd darnach darauff an jhrem Ort lebendig geradbrechet werden:
Welches Vrtheil dann ſo bald durch den Hencker vollſtrecket worden.
La Pointe/ La Favere vnd La Fontaine bekandte offentlich/ vnnd mit rewendem Hertzen jhre Vbelthaten/ Mord/ Pluͤndern vnd Diebſtahl/ vnnd als ſie ſchon auff dem Rad lagen/ warffen ſie dem Cheſnay vor/ er waͤre ein Vrſach ſolches jhres ſchmaͤhlichen vnnd ſchmertzlichen Todts/ er hette ſie auß dem Kriegslaͤger abgefuͤhret vnnd betrogen/ ſich mit jhm auff Rauben/ Stelen vnd Morden zubegeben.
Aber er wolte gleichwol gantz vnnd gar nichts offentlich bekennen:
Vnnd darauß ſehen vn̄ lernen wir nun/ wie die Gottloſen manchmals ſelber Garn zu einem ſtrick ſpinnen/ daß ſie darmit gefangen vnd wol gar auffgehencket werden:
Es heiſt hie wie der Prophet redet:
Er hat eine Grube gegraben/ vnd außgefuͤhret/ vnd iſt inn die Gruben gefallen/ die er gemacht hat.
Sein Vngluͤck wird auff ſeinen Kopff kommen/ vnnd ſein frevel auff ſeinen Schaͤdel fallen.
Die jenige/ ſo von Vernevil ſeyn/ koͤnnen die Warheit dieſer Hiſtorien ſelber bezeugen vnd bekraͤfftigen/ auch zeugnuß geben/ als die ſolches alles mit Augen geſehen/ daß alles das jenige/ was ich geſchrieben vnnd erzehlet/ in der That alſo iſt vorgangen.
Das VI. Capitel.
Von einem erſchroͤcklichen Mord vnnd Raub zu Paris/ von Rochetaille begangen/ vnd wie es endlich offenbar iſt worden.
ES geſchicht offtermals/ daß der vnſchuldige fuͤr den ſchuldigen muß bezahten/ vnd daß der jenige/ der ſich die gantze Zeit ſeines Lebens nicht anderſt als ein ehrlicher redlicher Mann hat gehalten/ muß das Geloch bezahlen fuͤr die jenige/ welche in jhrem gantzen Leben nichts als Vbels gethan/ begangen vnnd alle Tugenden verachtet haben.
Vnd fuͤrwar ſo iſt es ein erbaͤrmliches ding zu ſehen/ daß ein Menſch ohne alle Vrſach vnd Fundament/ auff ein bloſſen wahn ſoll zum Raub dienen/ dem gemeinen Poͤbel/ welcher ſo vieler vnterſchiedlichen meynung iſt/ als er Koͤpff hat/ ja welcher von einer Sachen nur obenhin vrtheilet/ ohne recht gruͤndliche Erkandtnuß.
Wer da wil ein wenig mit ſeinen Augen inn die alte Hiſtorien hinein ſehen/ der wird vnzehliche viel Exempel finden der jenigen/ welche nur auff einen bloſſen Argwohn/ vnd da kein ſchein deß boͤſen geweſen ſeyn verdammet worden/ vnnd iſt ſolches alles geſchehen/ durch anſtifftung deß gemeinen Poͤbels/ welcher ſich vor ſeinem eigenen ſchatte foͤrchtet/ vnnd von den Sachen/ wie der Blinde von Farben redett.
Aber wir haben deſſen ſo ein denckwuͤrdiges Exempel in der Hiſtorien/ welche wir in dieſem Capitel abhandeln/ daß es gar nicht noͤtig iſt die alte Chronicken auffzuſchlagen/ zu beweiſen das jenige/ was ich im eingang hab vorgebracht.
Dann jhr werdet es ſelbſten in nachfolgendem Diſcurs vernemen/ daß kein Menſch auff der Welt iſt vnſchuldiger als Periander geweſen/ vnnd iſt doch gleichwol ſo gar uͤbel traetiret worden.
Ihr ſollet derhalben zum bericht wiſſen/ daß nach dem zwiſchen dem vnuͤberwindlichſten Koͤnig in Franckreich Henrico dem Vierdten/ vnnd zwiſchen dem Hertzog von Savoyen ein Fried iſt geſchloſſen worden/ da haben ſich zwen Landſtreiffer/ welche gar newlich auß dem Kriegslaͤger waren kommen/ vnd welche die Zeit jhres Lebens von nichts anders/ als von Rauben vnd Stelen gelebet hatten/ begaben nach Paris/ als an einen ſolchen Ort/ der zu jhrem Diebshandwerck gar bequem ware/ vnd da ſie auch verhoffet jhr Rauben vnd Stelen deſto beſſer zu treiben/ wegen der groſſen menge deß Volcks/ ſo alle Tag ſich an ſolchem Ort findet.
Der vornembſte vnter dieſen Raubern hieſſe Rochet aille/ ein Tyranniſcher vnd Barbariſcher Menſch/ welcher ein verſchlagenen Kopff hatte Vbelthaten zu erdencken vnd anzuſtellen:
Dann da vergieng kein Tag/ da er nicht ein Bubenſtuͤck ins Werck ſetzte:
Allhier wil ich fuͤr dieſes mal nicht mehr als zwey oder drey ſeiner vornembſten Bubenſtuͤck erzehlen/ auff daß jhr ſelbſt darauß moͤchte erkennen/ was er fuͤr ein ehrlicher Vogel ſey geweſen.
Als dieſer vnmenſchliche Tyrann ein Monat lang inn allen Gaſſen zu Paris ware vmbher gelauffen/ da hat er endlich erfahren/ daß ein junger wackerer Mann ſich bey einem Becker in ſolchem Quartier auffhielte/ vnd als er Rochetaille wuſte/ daß derſelbige nicht allein viel Gelt hatte/ ſondern daß er auch in Rechtsſachen dienete/ vnd fuͤr die Advocaten vnd Parteyen ſchriebe/ nimmet er jm fur/ er mache es auch wie es woͤlle/ ja es koſte auch was es woͤlle/ mit huͤlff ſeiner Raubgeſellen ſolchem jungen Mann das Liecht außzublaſen/ vnd jhm alles das jenig/ was er inn ſo vielen Jahren/ da er ſich mit ſchreiben geuͤbet/ erworben/ abzunemen vnd zu rauben.
Was thut er aber?
Er kleidet ſich wie ein vornemer vom Adel/ gehet zu dem jungen Mann oder jungen Geſellen/ nimpt ſich an/ er ſey außtruͤcklich gen Paris kom̄en wegen einer ſchwern Rechtfertigung/ ſo er am Parlament habe hangen/ vnd gibt jhm etliche Sachen abzuſchreiben.
Der junge Mann/ genandt Johannes Proſt/ von ehrlichen Geſchlecht vnd herkommen iſt fro/ daß er Mittel vnd Gelegenheit bekompt etwas zu thun vnd zuverdienen/ vnd verſpricht jhm nach aller moͤglichkeit zu dienen:
er ſchreibet das jenige/ was er empfangen/ ab/ vnd wil jm nicht einfallen daß der jenige/ der jhm zu ſchreiben geben/ ſein Gedancken mehr wirfft auff Gelt/ wo er es moͤge haben/ als auff ſeine faͤlſchlich vorgegebene Rechtfertiguug/ mit welcher er jhn alſo betroge.
Aber der Anſchlag iſt ſchon gemacht:
Rochetaille nimpt der Zeit wol in acht/ erfuhre daß der Becker vnnd ſein Weib/ bey welchem Johannes Proſt ſich auffhielte/ nicht daheim ſeyn/ vnd wie er dieſen Meineydigen Vorſchlag jhm ſchon hattt vorgenommen/ alſo gehet er ſtracks hinauff inn die Kammer zu Johannes Proſt/ welcher gar fleiſſig ware uͤber den Schreiben vnd Sachen/ ſo Rochet aille jhm uͤbergeben hatte:
Vnd eingangs ſo gruͤſſen ſie ſich gar freundlich/ ſie ſetzen ſich nider vnd fangen an von allerley Sachen zu reden/ Rochetaille/ der nit weiß/ was er doch fuͤr ein Vrſach von Zaun ſoll reiſſen/ ſeinen Moͤrderiſchen vnnd Diebiſchen Vorſchlag ins Werck zu ſetzen/ fraget den jungen Mann/ ob er die jenige ſachen/ ſo er jhm habe gegeben/ abgeſchrieben habe: Jean Proſt antwortet jhm vnd ſpricht:
Es ſey jhm vnmuͤglich geweſen/ in ſolcher kurtzen zeit alles abzuſchreiben vnd zuverfertigen:
Hierauff fanget Rochetaille an zu fluchen vnnd zu ſchweren/ ſpricht: wann er die Rechtfertigung ſolte verlieren/ ſo ſey er allein Vrſach daran/ er woͤlle ſich an jhm erholen/ ſuchet vnd gibet alſo Vrſach/ daß ſie mit worten hart aneinander kommen:
Endlich aber da ergreifft Rochetaille Jean Proſt beym Halß/ ſetzet jhm ſein Rohr an den Halß/ flucht vnnd ſchwert bey Gott/ wann er jhm nicht ſo bald ſage vnd weiſe/ wo er ſein Gelt habe/ ſo wolle er jhn ſo bald fuͤr jhm erſchlagen:
Dem jungen Mann bricht der Angſtſchweiß hieruͤber auß/ wil anfangen vmb huͤlff zu ſchreyen/ aber Rochetaille mit ſeinē Mordgeſellen ſtopffet jhm ſo bald den Mund zu/ daß er nit kan ſchreyen/ zeucht ſein Dolchen auß/ vnnd ſtichet jhm zweymal ins Hertz hinein:
Sein Mitgeſell thut auch dergleichen/ vnd nach dem ſie jhn erſchlagen/ werffen ſie jhn inn das heimliche Gemach/ welches nah dabey ware:
Darauff gehen ſie wider in ſeine Kammer/ vnd ſchlagen ein Threſor auff/ da er ſein Gelt pflegte hin zu thun/ vnnd nemen zwey hundert Kronen/ welche ſie an lauter Piſtoleten in ein Sack funden:
Vnd als ſie fertig ſchleicheln ſie ſich heimlich widerumb auß dem Hauß/ daß ſie kein Menſch ſihet/ gehen drauff hin/ machen ſich zu Paris luſtig von dem Raub/ den ſie an gedachtem Ort gethan hatten/ vnnd bilden jhnen ein/ es werde nimmermehr kein Hahn darnach kraͤhen.
Vnter deſſen verlauffen ſich etliche Tage/ daß man Jean Proſt nicht ſihet/ Man hoͤret vnnd erfaͤhret nichts von jhm: Der Becker verwundert ſich/ wie das moͤge zugehen/ daß man jhn nicht ſehe:
Er weiß nicht/ was er ſagen/ oder gedencken ſoll/ dann er war es nicht gewohnet/ daß Jean Proſt ſo lang auß ſeinem Hauß ſolte auß bleiben:
Er gehet etlichmal fuͤr ſeine Kammer/ zu ſehen ob er kommen ſey/ aber er findet die Kammer allezeit zu: Endlich ſo laufft er die Kammerthuͤr auff/ vnd ſpuͤret ſo viel/ daß er muͤſſe todt geſchlagen ſeyn/ entweder etliches Gelts/ welches Rochetaille vergeſſen hatte/ vnnd dieweil er ſorge hatte/ er moͤchte deß Todtſchlags halben angeklaget werden/ So ſchleuſt er die Kammer zu/ wie ſie vorhin auch geweſen war/ vnnd wartet/ was es doch fuͤr einen Außgang mit ſolcher Tragedien werde gewinnen Wie er nun in ſolchen Gedancken ſitzet/ kommen Jean Proſts Mutter fraget/ wo jdr Sohn ſey hingangen/ befraget ſich allenthalben/ mit wem er doch habe pflegen vmbzugehen/ vnd weil ſie ſo gar nichts von jhm kan erforſchen/ laͤft ſie endlich den Schloſſer kommen/ vnnd die Kammer auffmachen/ vnd als nun ſolches geſchehen/ vnd ſie in die Kammer hinein tritt/ da ſihet ſie ſo bald an dem Blut/ welchs noch gantz geklebert/ vnd hin vn̄ wider geſprenget ware/ wie dann auch an dem auffgeſchlagenen vnd verderbten Threſor/ das vnfaͤhlbarlich er muſte erſchlagen ſeyn worden inn der Kammer.
Daruͤber iſt nun die Mutter betruͤbet/ vnnd weiß vor groſſem Hertzenleyd nicht/ wo ſie ſich hin ſoll wenden: Sie heulet vnd weinet/ ſie ſchlaͤgt die Haͤnde uͤber dem Kopff zuſammen/ vnd weiß nit was ſie thun ſoll:
Man ſihet das Blut vnnd die Fußſtapffen/ man ſihet/ daß das Threſor aller iſt zerſchlagen:
Alle anzeigung gaben es/ daß er muß in der Kammer erſchlagen ſeyn worden:
Aber den Todten Coͤrper kan man nicht finden.
Die Mutter deß Erſchlagenen weiß nicht/ wen ſie deßwegen ſoll anklagen/ jedoch duncket ſie inn all jrem Sinn/ daß der Becker vnd Haußherꝛ ſelber den Todtſchlag muͤſſe begangen haben:
Dann man funde kein andere Warzeichen/ auſſerhalb dem Hauß/ alle anzeigung/ die ſich finden/ lieſſen ſich wol auff den Becker ziehen vnd außlegen.
Derhalben ſo thut die Mutter eines/ machet ein Supplication/ gibt dieſelbige ein wider den Becker/ vnd klagt jhn offentlich an/ deſſen an jrem Sohn begangenen Todtſchlages:
Es wird auch der Becker darauff gefaͤnglich eingezogen/ vnnd vor Gericht geſtellet/ vnd iſt niemands in Paris/ der jhn ſelber deß Todtſchlags halben nicht verdaͤchtig halte:
Hinc prima mali labes, vnd daher iſt jhm das erſte Vngluͤck entſtanden.
Vnter deſſen ſo gehet das geſchrey inn Paris daß/ weil man den todten Coͤrper nicht koͤnne finden/ ſo koͤnne es nicht anderſt ſeyn/ es muͤſſe der Becker jhn in den Backoffen geworffen/ vnd zu Aſchen verbrennet haben/ welches dann durch ſeiner eigenen Haußgenoſſen rede deſto mehr bekraͤfftiget wurde:
Dann etliche Maͤgde ſagten/ ſie hetten etwas im Backoffen geſehen/ das hette wie Hoſen außgeſehen/ vnd etwas hette auch wie eins Menſchen beyn geſehen/ welches dann noch mehr bekraͤfftiget wurde durch die rede/ welche auff ſein Befragung gefielen:
Dann ſein leiblicher Sohn ſagte/ daß er were in deß Erſchlagenen Kammer gegangen/ vnd haͤtte etlichs Gelt entwendet/ welches er ſeinen Stiffbruͤdern geben haͤtte:
Gleichwol aber ſo laugnete der Becker alles:
Dann er kondte jhm wol die Rechnung machen/ daß wan er nur das geringſte beken̄ete/ ſo wuͤrde jederman deſto mehr glauben/ was durch das gemeine geſchrey von jhm ware auß geſprenget worden/ vnd alſo ergienge es auch:
Dann die Muthmaſſung ware ſo ſtarck auff den Becker/ daß man darvor hielt/ es muͤſte der Becker ſolchen Mord ſelbſten begangen haben/ oder muſte doch mit andern vnder der Decken gelegen/ vnd durch andere ſolchen Mord habe anſtellen helffen.
Dann die Mutter/ welche den Becker deß Todtſchlags halben verklaget/ vnd gefaͤnglich ließ ein ziehen/ ſchloſſe alſo/ wen ſoll ich deß Todſchlags meines Sons mehr anklagen/ als eben die jenige/ welche den Raub davon genommen haben:
Ich finde keine andere Anzeigung deß geſchehenen Mords:
Jederman ſagt/ der Mord koͤnne von niemands frembdes ſeyn geſchehen/ ſondeꝛn allein von jemands bekandtes auß vnd in dem Hauſe ſelber:
Vnd weil der Becker in deß Erſchlagenen Kammer ſey gegangen/ habe etliches Gelt entwendet/ hab die Kammer darauff wider zugeſchloſſen/ vnd habe vnder deſſen ſolches alles der Obrigkeit verſchwiegen/ ſo muͤſſe einmal der Becker ſelber den Todtſchlag auch beganen haben/ vnd ſoll man jhn billich zu ernſter wolverdienter Straffe ziehen.
Auff dieſe erzehlte Anklagung konte niemands nichts grundliches antworten/ vnd die allerverſtaͤndigſte wuſten nicht was ſie bey ſolcher Sache gedencken oder ſagen ſolten:
Der Becker ſelber wuſte nicht/ was er darzu ſolte ſagen/ wiewol er deſſen/ das man jhm auffleget/ gantz vnſchuldig ware:
Gleichwol aber/ weil er zu ſolcher ſchweren Klage ſo gar ſtill ſchwiege/ ſchloſſe man darauß/ er muͤſte den Mord begangen haben.
Was aber ſeine Nachbawern anlanget/ gaben ſie alle jhm dieſes Zeugnuß/ daß er die gantze Zeit vber in welcher er in jhrer Nachbarſchafft gewohnet haͤtte/ ſich nicht anderſt als ehrlich vnd wol verhalten haͤtte/ alſo daß ſie jhm in geringſten nichts boͤſes oder vnehrliches nachſagen koͤndten:
Hergegen aber ſo waren auff der andern ſeiten die Muthmaſſung ſo ſtarck/ daß man nit anderſt darvor hielte/ als daß er vnfehlbarlich den Mord muͤſte begangen haben:
Welches dann die Mutter beweget/ jhn deſto haͤrter bey dem Parlament anzuklagen/ wurde auch endlich gevrtheilet/ daß der Becker auff die Folter gezogen/ vnd deßwegen mit der Schaͤrpffe ſolte examiniret werden/ welches dann auch ſo bald geſchahe:
Aber was den Mord ſelber anlanget/ kondte man gleichwol auß dieſem vnſchuldigen Becker nichts bringen:
Vnd muß ich allhie ſelber ſeinen betruͤbten vnd trawrigen Zuſtand beweinen:
Dann er wurde alſo zerfoltert/ daß er kein Glied mehr recht regen vnd bewegen kondte/ es wurde jhm ſein gantzer Leib alſo zerꝛiſſen/ daß mich wunder nimmet/ daß er in ſolcher ſchrecklicher Marter ſein Geiſt nit hat auffgeben:
Dann er wurde vber alle maſſen ſchrecklich zerfoltert/ daß kein vbelthaͤter mehr kan gemartert werden/ vnd ließ ſich auch ſeine Sach ſo boͤß anſehen/ daß niemand ſich dieſelbige zu vertheidigen wolte vnderfangen:
Das gemeine geſchrey gienge/ er haͤtte ſolchen jungen Menſchen ermordet/ vnd haͤtte jhn in ſeinen Backoffen verbrennet/ auff daß ja nimmermehr nichts von ſeinem Leibe zu Tag kaͤme/ oder offenbar moͤchte werden.
Ja es waren etliche vnder dem gemeinen Mann ſo erhitzet wider dieſen armen vnd vnſchuldigen Becker/ daß ſie jhn angaben/ er haͤtte jhn von ſolchen Paſteten zu eſſen geben/ da ſie darvor hielten/ es muͤſte Menſchenfleiſch darinnen ſeyn geweſen/ ſo lieblich zu eſſen waͤren ſie geweſen.
Vnd was woͤllet jhr mehr/ Es lieſſe ſich anſehen/ als wann man ein groſſes Opffer thun wuͤrde/ wann man nur dieſen armen vnſchuldigen Becker dem toben deß gemeinen Poͤbels vbergebe/ vnd jhn in Greve offentlich lieſſe hinrichten Aber es hat jhn doch Gott endlich von dieſer falſchen Anklag welche der gemeine Mann von jhm geſchoͤpffet hatte/ erloͤſet/ vnd offentlich darmit bezeuget/ daß er iſt ein Erꝛetter der Vnſchuldigen/ vnd ein rechter Richter der Gottloſen vnd Boͤſen.
Wir leſen in den alten Hiſtorien/ daß als auff ein Zeit Martianus deß Nachts ein todten Coͤrver angroffen/ vnd denſelbigen auß Chriſtlicher lieb hat begraben woͤllen/ welches dann ēine ehrliche gewonheit iſt/ ſo vnter den Chriſten wird gehalten/ iſt er daruͤber gegriffen/ vnd auß einem boͤſen Argwohn fuͤr Gericht gefuͤhret/ zum Todt verdammet/ vnnd ſo bald darauff hinauß zum Galgen gefuͤhret worden.
Es hat ſich aber auß ſonderlicher ſchickung GOttes zugetragen/ daß der jenige/ ſo den Mord begangen/ eben inn ſolcher ſtunde gefangen/ vnd weil er ſelber ſo bald ſolchen Mord bekandt/ zum Todt verdammet/ hingerichtet vnd alſo Martianus iſt erꝛettet worden.
Darauß wir dann ſehen/ wie GOtt als ein gerechter Richter/ endlichen die vnſchuldigen erꝛettet/ die Gottloſen aber/ ſie verkriechen vnd verſtecken ſich wie ſie woͤllen/ zu wolverdienter Straff thut ziehen:
Wir woͤllen deſſen ein Exempel jetzunder inn vnſerer Hiſtorien anhoͤren:
Vnter deſſen aber/ da der Becker/ von welchem wir alleweil geredet haben/ in ſolcher Gefahr vnd Aengſten ſitzet/ vnd man Stuͤl vnnd Baͤnck zuſammen ſuchet/ wie man jhn/ deren wider jn angeſtelten Anklage uͤberzeugen moͤchte/ ſo helt ſich Rochetaille vm̄ Fontaine-bleau herumber in dem Wald/ da er dann allzeit mordete vnd beraubete welche er antraffe/ dieweil er allda die beſte Gelegenheit darzu hatte:
Dann der Koͤnigliche Hoff ware deß mals zu Fontaine-bleau/ vnd vnter dem ſchein/ daß er ſich vor einen vom Adel außgabe/ pflegte er manchen vom Adel an ſolchem Ort zuberauben:
Als er aber auff ein Zeit einen feinen ehrlichen Mann auff dem Weg/ ſo von Melun auff Fontaine-bleau gehet/ beraubet vnd todt geſchlagen hatte/ hat ſolches der Oberſte von Melun erfahren/ vnnd weil man jhm dieſe Merckzeichen an Rochetaille hatte gegeben/ daß er ſolte ein langen Knebelbart haben/ der jhm uͤber die Schulter herab hienge/ hat er jhn ſo bald verfolget/ erdappet/ gefangen genommen vnd nach Melun gefuͤhret/ da er dann zum Strang iſt verurtheilet worden:
Vnd wiewol er von ſolchem Vrtheil gen Hof Appellirte/ ſo iſt doch das vorige Vrteil bekraͤfftiget/ vnd uͤber jm vnd ſeinem Geſellen nachmals außgeſprochen worden/ dann ſie waren ſolches Todtſchlags alle beyde ſchuldig.
Als man ſie aber zum Gericht hinauß fuͤhrete/ ſienge Rochetaille (darauß man billich dz gerechte Gericht Gottes ſoll erkennen) an gantz uͤberlaut zu reden/ vnd ſagte/ er muͤſte ſelber bekennen/ daß jhn GOtt billich vnnd recht alſo ſtraffete/ wegen ſeiner vielfaltig begangenen Vbelthaten/ dann er glaube nicht/ daß ein Menſch auff der Welt ſey/ der mehr Marter vnd Straff/ als er verdienet habe:
Dann er habe ja die Bluͤt ſeiner Jugendt vnd ſeines beſten Alters zugebracht/ mit ſo viel Rauben/ Stelen/ mit ſo viel Mord vnd Todtſchlag/ welche er nach einander erzehlete/ vnnd welche alle euch allhie zuerzehlen viel Zeit wuͤrde erfordern:
Vnter andern aber erzehlet er/ daß es jhn hoͤchlich inn ſeinem Hertzen ſchmertzete/ daß man den armen Pariander (das war der Becker/ von welchem wir geredet haben) ſo uͤbel hette zerfoltert/ da er doch deß Mords/ deſſen er were angeklaget worden/ gantz vnſchuldig were:
Dann er mit ſeinen Geſellen/ allein hette den gedachten jungen Geſellen/ Jean Proſt vmbgebracht/ da der Becker mit den ſeinigen ware in die Meß gegangen:
Vnd wann man nur im Hauß inn dem heimlichen Gemach ſuchet/ ſo wuͤrde man den todten Coͤrper gewißlich finden.
Dieſe freywillige vnd offentliche Bekandtnuß kam jederman gar wunderbarlich fuͤr/ ſondeꝛlich aber der Mutter/ welche den Becker hefftig angeklaget hatte/ auch tag vnd Nacht dahin trachtete/ daß ſie es mit jhrer Anklag ſo weit bringen moͤchte/ daß es den Becker ſeinen Halß koſtete.
In dem aber nun/ auff geſchehene freywillige Bekandnuß deß Rochetaille/ der Becker vnſchuldig erkandt/ frey vnd loß geſprochen/ vnnd widerumb auff freyen Fuß wird geſtellet/ durch eine beſondere vngewohnliche Gnad/ welche jhm vom Himmel ſelber ware kommen/ fienge er ein newe Rechtfertigung mit der Mutter deß Jean Proſts an/ helt an/ daß ſeine Widerſacherin jhm nicht allein alle erlittene vnkoſten vnnd ſchaden erſtattet/ ſondern auch jhn an ſeiner Ehr/ welche ſie jhm abſtehlen wollen/ widerum̄ gut mache/ bevorab da er wegen deß jhm zugeſchribenen Mords/ der doch jhm nimmermehr im Traum were vorkommen/ ſo ſchrecklich were zermartert vnnd zugerichtet worden.
Herꝛ Robert wurde dem Becker zugegeben ſeine Rechtfertigung zu fuͤhren:
Herꝛ Arnauld aber der Mutter/ vnd wurde dieſe Sach gewaltig von beyden theilen getrieben.
Dann etliche wenig Tage zuvor ware der Hertzog von Savoyen gen Paris kom̄en/ den Frieden mit dem Koͤnig Henrico dem Vierdten/ Gottſeliger Gedaͤchtnuß zu ſchlieſſen/ welcher dann ſelbſten dieſer Rechtfertigung beywohnete:
Herꝛ Robert thaͤte ſein beſtes/ vnd wuſte gewaltig hoch auff zumutzen/ daß man mit dem Becker ſo uͤbel waͤre vmbgangen/ ja daß man/ ohnangeſehen ſeine Vnſchulden jhn ſo ſchrecklich zermartert vnd zerfoltert haͤtte:
Deßwegen dann das Parlament/ billich die Verklaͤgerinne ſolte ernſtlich anweiſen/ daß ſie jhm allen erlittenen ſchaden erſtattete/ jhn widerumb an ſeinen Ehrn gut machte/ vnd einen offentlichen widerruff thaͤte.
Aber auff der andern ſeiten da brauchete ſich nicht weniger Herꝛ Arnauld.
Der lieſſe ſein Wolredenheit ſehen/ vnd fuͤhꝛet weitlaͤufftig auß/ daß ein Mutter nicht vnrecht thaͤte alle Mittel zugebrauchen/ darmit der jenige an jrem Sohn den begangenen Mordernſtlich geſtraffet wuͤrde/ vnd daß gleichwol alle anzeigung vnd muthmaſſung ſo beſchaffen waͤren geweſen/ daß der Becker billich darauff auff die Folter waͤre erkennet worden: Endlich aber wurde beſchloſſen/ daß man die beyden Partheyen ſolte von Hoff abweiſen/ ohne eintzige Erſtattung der Vnkoſten/ eines gegen dem andern.
Auß dieſem gantzen Diſcurs ſchließ ich nun:
Daß der Menſchen Vrtheil manchmals gar weit fehlet/ aber endlich/ bald oder langſam/ ſo laͤſt Gott der vnſchuldigen Sach an Tag kommen/ vnd vnterſcheidet den vnſchuldigen mit dem ſchuldigen:
Dann GOtt nimmet ſich endlich deß vnſchuldigen Sachen an/ vnd weiß wol gelegenheit zu finden die Gottloſen nach jhrem Verdienſt vnd boͤſen Arbeit zu ſtraffen vnd heimzuſuchen.
Das VII. Capitel.
Von dem erſchrecklichen Leben deß Capirains Carfour/ von ſeinem rauben vnd morden/ vnnd wie er auch endlich iſt zur Straff gezogen worden:
ES iſt ein wunderbarliches ding zu hoͤren/ mit was fuͤr einem groſſen eyffer alle Voͤlcker auff Erben den Diebſtahl zu jederzeit geſtraffet/ vnnd was ſie auch fuͤr vnterſchiedliche Marter vnd Straffen erdacht haben/ die Menſchen von ſolchem Laſter abzuhalten.
Gleichwol aber alle der Schimpff/ Spot vnnd Schad/ welche alle die jenigen/ ſo ſich ſolchem Laſter ergeben/ darvon tragen/ ja alle die ſchreckliche Marter ſo man zu jederzeit geordnet hat/ fuͤr die jenige/ welche inn ſolchem Laſter ſolten ergriffen werden/ koͤnnen nicht verhindern/ daß nicht ein vnzehliche groſſe Zahl der Menſchen in dz ſchaͤndliche Garn ſolches Laſters gerahten/ welches dann auß dem vnerſaͤttlichen Geitz/ damit deß Menſchn Hertz beſeſſen/ herfleuſſet/ durch welches allerhand Stands Perſonen angetrieben/ jhren hoͤchſten fleiß Gelt vnnd Reichthumb zuerlangen anwenden/ ob gleich ſolches mit recht oder vnrecht geſchehe/ wie beygeſetzte Figur außweiſet.
Von ſolchem Geitz werden ſie nachmals zu andern/ vnd gemeiniglich zum Stelen angereitzet.
Derhalben ſo muß man darauß ſchlieſſen/ daß der Menſch gantzſtockblind iſt in ſeinem eigenen Vngluͤck:
Dann fuͤr ſeinen Augen ſihet er die Gꝛuben/ vnd gleichwol ſo hat er ſein luſt vnd wolgefullen daran/ daß er ſich ſelber daꝛinnen ſtuͤrtzet/ auß einer naͤrꝛiſchen vn̄ falſchen einbildung/ darmit er jhm ſelbſten alſo ſchmeichlet.
Wann wir die alte Hiſtorien ein wenig auffſchlagen/ vnnd durch alle Nationes gehen woͤllen/ ſo werden wir befinden/ daß kein Laſter mehr auff der Welt iſt/ wider welches man mehꝛ Straff vnd Marter habe erfunden.
Actiſaves ein Koͤnig in Egypten/ nach dem er nun Egypten vnder ſein Gewalt gebracht vnd geſehen/ daß der Diebſtahl ſo gemein war/ hat er diſes Geſetz gemacht/ dz allen den jenigen/ ſo eines Diebſtahls wuͤrden uͤberwieſen weꝛden/ ſolten die Naſen abgeſchnitten werden.
Alſo daß die Zahl der abgeſchnettenen Naſen von Tag zu Tag groͤſſer wurde:
Vnd bawere er hernach ein Statt/ in der wuͤſten genant Rinocera (welches ſo viel heiſt/ als abgeſchnittene Naſen) vnd kan man das in warheit wol ſagen/ daß alle die Inwohner ſolcher Statt eine ſonderliche Freyheit hatten/ keine Brillen zutragen:
Dann die Naſen waren jnen alle abgeſchnitten worden.
Die Indianer hatten ein ſolches abſchewen vordiſem Laſter/ daß ſie darvor hielten/ daß die ſich zum Stelen begeben/ waͤre ein rechts Mittel die gantze menſchliche Geſellſchafft auffzuloͤſen vnd zuverſtoͤren.
Derhalbē/ wann man den geringſten Argwohn auff einen hatte/ daß er ſolte geſtohlen haben/ wurde er getoͤdtet.
Damit die Lycier deß Diebsgeſindleins/ welches den Leuten das jhrige abſtehle/ deſto ehe vnd mehr loß werden/ vnd die Dieberey vnder jhnen verhuͤteten/ pflegten ſie diſe Straff zugebrauchen/ daß ſie alle die jenige/ ſo deß Laſters uͤberzeuget wurden/ auß freyen Leuten zu Sclaven vnd Leibeigenen Knechten machten/ welches dann bey den Alten fuͤr keine geringe Straffe gehalten wurde.
Die Inwohner in Phrygien hielten ſo ſcharpff uͤber jhren Geſetzen/ daß wann einer vnder jhnen nur ein bloſſen Stecken/ oder ſonſten ein Inſtrument/ deſſen man ſich gebrauchen koͤndt/ geſtohlen hatte/ ſo wurde er zum Todt verdammet.
Die Bactrianer/ wie Rauiſius bezeuget/ pflegten diſe Stꝛaffe zugebrauchen/ daß ſie den jenigen/ ſo eines Diebſtahls beſchuldiget vnd vberzeuget ware/ ins Angeſicht hierein ſpeyten/ vnd jhnen die Backen mit Speicheln bedencketen.
Die Locrenſer pflegten den jenigen/ ſo diſes Laſters ſchuldig erfunden wurden/ die Augen gar außzuſtechen:
Drauß wir dan̄ ſehen/ wie ſcharpff ſie uͤber jhꝛen Geſetzen gehalten haben.
Dann als deß Zaleuci (der doch ſelbſten ein Geſetzgeber ware/) Sohn eines Diebſtals uͤber wieſen wurde/ wolte der Vatter/ ſein Sohn ſolte die Straff außſtehen/ welche jhm ſo wol als andern Dieben were geſetzet worden:
Als aber das Volck ſehꝛ fuͤr ſeinen Sohn bate/ daß ſeiner verſchonet moͤchte werden/ er aber nicht gern wolte mit verſchonung ſeines Sons andern boͤſe Exempel geben/ ergrieffe er diſes Mittel/ vnd lieſſe ein Aug jm ſelber/ das ander aber ſeinem Sohn außſtechen/ auff daß er nit allein dem Volck zugefallen were/ vnd es feiner Vorbitt gewehret ſondern damit er auch auff der andern ſetten den Geſetzen ein gnuͤgen thaͤte.
Als auff ein Zeit Zenon ſeinen Knecht inn einem Diebſtahl hatte erdappet/ hat er/ ſolches ſein Laſter zu ſtraffen/ jhn wol geiſſeln laſſen/ vnd als der Knecht ſich noch wolte entſchuldigen/ vn̄ ſagte:
Es were jhm angeboren/ daß er muͤſte ſtelen: Antwortete er jhm darauff vnd ſagte: Wann jm das Stelen angeboren were/ ſo muͤſte er jhm das auch angeboren ſeyn laſſen/ daß er ſich deßwegen wol muͤſte abſtriegeln laſſen.
Zu Rom/ was hat man nicht fuͤr Straffen erdacht wider die Diebe?
Manlius hat er nicht ſeinen leiblichen Sohn enterbet/ vnd auß der Statt Rom verban̄et/ dieweil er eines Diebsſtahl ware bezuͤchtiget worden?
Sertorius/ hat er nicht ein gantze Compagny Kriegsknecht vmb jhrs Raubens vnd Stelens willen hinrichten laſſen?
Was woͤllet jhr mehr?
Cato erzehlet/ daß man den Dieben auch die zween Daumen hat abgehawen/ welches dann fuͤrwar ein außbuͤndigs Mittel iſt geweſen/ dergleichen man nichts beſſers hette erfinden koͤnnen/ jhnen alſo das ſtelen zu wehren.
Der groſſe Tamberlan (welcher ſelber ein greulicher Rauber war/ wann je einer in der Welt iſt geweſen) ließ auff ein Zeit mitten vnter ſeinem Volck einem Soldaten den Bauch auffſchneiden/ dieweil er einem Weib ein wenig Milch geſtolen/ vnnd jhr dieſelbige nicht hatte bezahlen woͤllen.
Heutiges Tags hatte man nicht auch ſchwere Straffen geſetzet wider die Diebe vnnd Rauber/ welche man endlich an Monfaucon vnd an Galgen ſchicket/ daß ſie allda deß Nachts bey dem Mond der Schaaf huͤten?
Oder welche man auch auff das Rad leget/ daß ſie den vorvberꝛeiſſenden fuͤr Wegweiſſer dienen:
Gleichwol aber ſo iſt das ein ſchreckliches ding/ daß man der Leute findet/ welche ſich ſolchem Laſter alſo ergeben/ daß ſie ſelber hernacher nicht darvon ablaſſen koͤnnen/ wie ich euch dann wil ſehen laſſen in dieſer Hiſtorien/ von dem Carfour/ welcher auch Guillery/ (deſſen Leben wir in dem erſtē Capitel/ vnder dem Namen Lycaon beſchrieben haben) der grewlichſte Rauber in Franckreich iſt geweſen.
Man muß ſich nicht zu Todt verwundern vber den Carfour/ wann man ſeine ſchreckliche Mordthaten hoͤret erzehlen/ ja wan man hoͤret die viele vnnd erſchreckliche Moͤrd ſo er begangen/ ſo lang als er in Franckreich hin vnd wider hat geſtreiffet:
Dann er ware eines Metzgers Sohn/ vnnd ware gleichſam alſo zu reden/ in dem Blut/ vnd in dem ſtetigen Metzlen von Jugendt auff erzogen worden.
Der Ort ſeiner Geburt hieſſe Montigey an Armancon/ nah bey Saincte Raine in Burgundt:
Sein Vatter wolte jhn anfangs zum Bawersweſen vnd Ackerwerck ziehen vnnd anhalten/ daß er etwas ehrlichs moͤchte lernen/ ſich dermals eins mit Gott vnd Ehrn zu nehrē:
Aber weil er eine ſonderliche innerliche Bewegung in ſich ſpuͤrte/ welche jhn zu hohen dingen antriebe/ wolte jm ſolches Bawernweſen nicht ſchmacken/ vnd begab ſich darauff in das Kriegsweſen/ hielte ſich fleiſſig zu den vom Adel/ ſo im Lande herumber waꝛen/ alſo daß er in wenig Jaꝛn ſo dapffer ſich im Krieg verhielte/ daß er fuͤr den Mannhaffteſten vnd dapfferſten Cavalier in gantzem Burgund gehalten wurde:
Dann er ware ein uͤber alle maſſen guter Reuter/ vnd kondte ſich in alle Ritterliche Exercitien ſo wol ſchicken/ daß er deßwegen bey vornehmen Herꝛn/ ſo inn ſolcher gegende wohneten/ ſehr beruͤmbt vnd bekandt wurde:
Vnd ließ er ſich ſo dapffer an/ daß jederman vermeinte/ er wuͤrde ein groſſer dapfferer Held werden/ vnnd ein ehrliches feines Leben fuͤhren.
Endlich aber/ als er die beſte Zeit ſeiner Jugend im Kriegsweſen hette zugebracht/ vnd bald dieſe/ bald jene beſucht/ da bemuͤheten ſich die Edelleut in ſolcher gegend/ daß jhme eine feine ehrliche Edel Jungfrawe/ (welche deß Herꝛn de l’ aurel, ſo zu Bagane/ nah bey Auxenne wohnet/ vnnd ein ehrlicher vom Adel ware/ Tochter ware) zur Ehe wurde gegeben.
Was nun dieſe Edel Jungfraw anlanget/ ſo hatte ſie zwar nicht viel vermoͤgen/ aber ſie ware von der Natur mit allerley ſchoͤnen Tugenden vnd Gaaben gezieret/ vnd verhoffet jederman daß in dieſer Ehe ſolche Kinder von beyden/ als dapffern Eheleuten/ wuͤrden geboren werden/ daß ſich jederman daruͤber zu frewen het.
Carfour hielte ſich auch im Anfang gar beſcheiden vnd eingezogen:
Er wurd von jederman hoch gehalten/ erwarbe auch ein kleines uͤberauß ſchoͤnes Haͤußlein/ nahe bey der Bruͤcken de Mailly/ da er ſich dann etliche Zeit auffhielte.
Endlich brachte er durch ſeine Freunde ſo viel zuwegen/ daß er an den Hoff deß Hertzogen auß Lothringen kame/ vnnd wurde ein Kriegsmann vnter dem Herꝛn von Roche born/ welcher ſeiner Compagny Leutenant ware/ vnd welcher jhn lange Zeit gekennet hatte.
Vnnd von der Zeit fienge er an auß dem Geſchirꝛ zu ſchlagen/ vnd jhm ſelbſten ſein Vngluͤck zu bawen:
Dann als er bey ſolchem Kriegsweſen jhm alle Freyheit name/ vnnd ſich nicht mehr bekuͤmmert/ wann er ſchon etwas uͤbels begangen hatte/ fienge er an allenthalben zuſtreiffen/ vnnd bildet jm ein/ es doͤrffte jhm niemand widerſtand thun:
Seine Geſellen hieſſen jhn nicht anderſt/ als den Boͤhmen:
Dann er wuſte alle ſchlich vnd gelegenheit zu Rauben:
Es vergienge kein Tag/ da er nicht ein newe Liſt erdachte/ einem den Seckel mit dem Gelt zu erhaſchen:
Er ſchneutzet ſie vmb das Gelt:
Er betroge ſie durch ſeine Argliſtigkeit/ vnnd wuſte ſein Perſon ſo wol zu ſpielen/ daß es vnmoͤglich ware jhm bey zu kommen.
Dieſes kame nun dem Herꝛn de la Rocheborn zu Ohren/ daß nemblich Carfour ſo ein Muſter- Aff war/ vnd weil er ſich foͤrchtete/ es moͤchte jhm dergleichen tuͤck vnd ſtuͤck auch dermal eins von Carfour widerfahren/ ließ er jhn zu ſich fordern in ſein Schloß Rochetaille/ welches nah bey der Statt Langres liget/ vnnd nach dem er jhme ſein boͤſes verhalten ernſtlich verwieſen/ auch jhn vermahnet/ hinfuͤro in einer andern Compagni vnd Geſellſchafft beſſer zu leben/ vnd ſie zuverhalten/ giebt er jhm ſeinen Abſchied vnd verbeut jm auch/ er ſolle ſich hinfuͤro in ſeiner Geſellſchafft nicht mehr finden laſſen:
Welches als er Carfour vernimmet vnd ſihet/ daß er ſo ſchlecht ſoll abgefertiget werden/ ſchmertzet es jhn ſehr in ſeinem Hertzen/ vnd wird ſo toll vnnd raſend darvber/ daß er zwoͤlff Landfaͤhrer vnd leichtfertige boͤſe Geſellen an ſich hencket/ ſtreiffet in Lothringen hin vnd wider/ biß an die Franckfurtter Pforten/ da er dann viel Raub vnd Mord begienge.
Vnder andern ſo wird das von jhm erzehlet/ daß als er auff ein Zeit einen Kauffmann von Paris/ (welcher von einem Marck kame/ welcher in ſolcher gegend alle Jahr wird gehalten/ vnnd ſehr beruͤmbt iſt) angetroffen/ kehret er ſo bald vmb/ vnd ſaget vier ſeiner Geſellen/ ſie ſollen auff die Lothringiſche Grentze in ein Wald/ den er jhnen genennet/ ſich ſo bald begeben/ vnd allda auffwarten:
Er aber nimbt die Poſt zu eben ſolcher Zeit/ vnd kommet zu einen ſehr alten Einſiedler/ welcher in ſolchem Wald wohnete/ vnd bittet jhn hefftig/ er woͤlle jhm doch jeiner Roͤcke einen leyhen:
Der Einſiedler beſchweret ſich zwar daruͤber/ Endlich aber/ als jhn Carfour vberꝛedet hatte/ er wolte ſeinen Rock zu nichts boͤſes brauchen/ leyhet jhm der Einſtedler den Rock/ aber mit dem beding/ daß er jhme ſolchen jnnerhalb zween Tagen widerumb ſoll zuſtellen.
Hierauff verfuͤget er ſich zu ſeinen Geſellen an den Ort/ da er ſie hinbeſcheiden hatte/ kleidet ſich wie ein Einſidler/ vnd beſihlet jhnen ſie ſollen an ſolchem Ort im Wald bleiben/ vnd zu ſeiner zeit thun/ was er jhnen befehlen werde:
Vnd diewell er ſo beylaͤufftig die Zeit wuſte/ da der Kauffman̄ ſolte voruͤber reiten/ machte er ſich vorn an den Weg/ vnd thut/ als wann er ein wenig woͤlle ruhen:
Der Kauffmann/ als er auff jhn ſtoͤſt/ fraget jhn/ wo hin er woͤlle/ dann er meinete/ es waͤre ein guter einfaͤltiger Einſiedler:
Carfour nimpt ſich an/ er ſey gar muͤd von dem Weg/ den er gegangen ſey/ vnd ſagt zu dem Kauffmann/ er komme auß der nechſten Statt/ vnd habe ein Artzt geſuchet/ der ſolle kommen zu ſeinem Mitgeſellen/ der hundert vnd funfftzehen Jahr alt ſey/ jetzt in Tods noͤthen lige/ vnd glaube er nicht/ daß er jhn lebendig widerumb werde finden.
Der Kauffmann fraget hierauff weiters/ wie das zugangen ſey/ daß der gute alte Einſidler/ der doch von nichts anderſt als von Gemuͤſen/ Wurtzeln vnd Kraͤutern hab gelebet/ gleichwol zu einem ſolchen hohen Alter ſey kommen: Carfour/ der ſeine Luͤgen wuſte meiſterlich zu bemaͤnteln/ ſchneid dem Kauffman̄ wacker auff/ erzehlet jhm nach der lenge/ wie er habe pflegen zu leben/ was er fuͤr Speiſe gebraucht/ wie er ſich taͤglich habe geuͤbet/ ja er ſpielet ſeine Perſon mit ſolcher veꝛſchlagenheit/ daß der Kauffmann ein groſſes verlangen bekommet den Einſiedler/ der zu ſolchem hohen Alter ſolte kommen ſeyn/ zu ſehen.
Carfour iſt fro/ daß jhm ſem Boß ſo wol angehet/ bittet ſelber den Kauffmann/ er woͤlle den Alten Einſiedler beſuchen/ bevorab/ dieweil ſeine Clauß nit weit ja uͤber funfftzig ſchritt nicht von dem Wege ſey abgelegen:
Der Kauffmann folget:
Dann es wolte jhm nicht einfallen das Vngluͤck/ welches jhm ſchon uͤber den Kopff hienge:
Als er aber zwantzig oder dreyſſig ſchritt in den finſtern Wald hinein kom̄et/ da wird er ſo bald vō vier oder fuͤnff Freybeutern vmbgeben/ welche mit bloſſen Degen/ vnd mit einem Rohr an dem Arm auff jhn zugehen vnd ſagen:
Er ſolle jhnen entweder Gelt oder Blut geben:
Der Kauffman̄ wurde hieruͤber ſehr beſtuͤrtzet/ vnd wil ſich hinder den vermeinten Einſidler verbergen/ fraget jhn wo doch der Weg zur Clauſen ſey/ dann er kondte noch nicht glauben/ daß ſolches alles von dem jenigen/ der jhn fuͤhrete/ alſo ſolte angeſtellet ſeyn:
Was geſchicht?
Als Carfour der vermeinte Einſidler ſihet/ daß der Kauffmann nun weit gnug von dem gemeinen Weg iſt/ greifft er jhm ſelbſten nach dem Kopff/ wirfft jhn heraber von ſeinem Pferd/ welches er mit dem Zaum hatte foꝛtgefuͤhret/ damit es jhn nicht kondte tretten:
Vnd als nun der Kauffmann auff der Erden liget/ ſetzet er jhm ein Rohr an den Halß/ fluchet vnd ſchweret bey Himmel vnd Erden/ daß/ wann er jhm nicht ſo bald den Seckel mit all ſeinem Gelt gebe/ ſo muͤſte er von ſeinen Haͤnden ſterben.
Der Kauffmann hatte zu allem Gluͤck nicht mehr als fuͤnfftzig Kronen bey ſich/ doch ehe er von dem Marck hinweg gezogen/ hatte er bekommen ein Wechſelbrieff/ vnd ſolte das Gelt zu Paris empfangen: Carfour als er nun ſihet/ daß jhn ſeine Hoffnung betrogen hatte (dann er hatte gehoffet/ er wuͤrde auff das allerwenigſte/ zwey oder drey hundert Kronen bey jm finden/) wird daruͤber ſo toll vnd raſend/ daß er den Kauffmann vollens todtſchlaͤget:
Leſt hernacher durch einen ſeiner Geſellen den Einſidler Rock an ſeinen Ort einlieffern/ vnnd nach dem er das Pferd deß Kauffmanns zu Nancy verkauffet/ begibet er ſich gen Paris.
Als aber Carfour zu Paris den Wechſelbrieff/ welchen er bey dem erſchlagenen Kauffmann gefunden/ jhm wil bezahlen laſſen/ wirfft man ein Argwohn auff jhn/ daß er dem anſehen nach ein Straſſenrauber ſeyn muͤſſe:
Man fragt jhn/ was fuͤr Waaren er gelieffert habe/ vnd wie er dieſen Wechſelbrief habe bekommen/ vnd als man ſihet/ daß er in ſeinen reden ſo vnbeſtaͤndig iſt/ nimpt man jhn nach Mittag vmb zwey Vhr gefangen/ ſchleuſſet jhn in ein Kammer/ welche auff dem dritten Stockwerck deß Hauſes ware/ in meynung/ jhn den morgenden Tag der Obrigkeit in jhre Haͤnde zu lieffern.
Als nun Carfour ſihet/ daß er alſo verſchloſſen iſt/ es wachet jhm ſein Gewiſſen auff/ vnd prediget jhm/ daß wann er einmal der Obrigkeit in die Haͤnde werde kommen/ ſo werde jhm gewißlich ein ſolches Vrtheil geſpꝛochen werden/ daß er daruͤber den Kopff werde einbuͤſſen:
Da nimmet er jhm vor/ er wolle viel lieber dem Fenſter hinauß ſpringen/ wiewol es maͤchtig hoch vnd gefehrlich ware/ vnd ſolte er auch daruͤber den Halß abſtuͤrtzen/ als daß er deß morgenden Tages wolte erwarten/ vnd als er in ſolcher euſſerſten Leibes gefahr ſitzet/ vnd dencket/ wie er die Sach angreiffen ſolte/ folget er nach der Koͤnigin von Carthagine/ genandt Dido: Welche/ als ſie ſoviel Erden vnd Land begehret hatte/ als ſie mit einer Ochſenhaut vmbgeben kondte/ hat ſie die Ochſenhaut in kleine lange Riemen zerſchnitten/ vnd alſo betrogen die jenige/ welchen ſie zu betriegen vermeinten: Alſo macht es nun Carfour auch:
Er ſetzet ſich nider/ zerſchneidet in lange Bendel ſein Mantel vnnd Hoſen/ knuͤpffet ein ſtuͤck an das andere/ bindet ſie darnach an das Fenſter/ vnd laͤſt ſich alſo in ſeinem Wambs vnd Schlaffhoſen fein ſeuberlich dem Fenſter hinab/ vnnd errettet alſo ſem Leben von dem Todt/ welcher jhm ſchon zugeſprochen ware:
Aber es iſt doch alles vmb ſonſt vnd vergeblich:
Er thut nichts anders/ als daß er nur ſelber ſeinen Strang nachzeucht/ vnd ein Galgenbuß ſuchte/ dann endlich muß er doch herhalten:
Ein Menſch der ſein Leben mit rauben anfanget/ ja welcher nur allein von Morden vnd Rauben lebet/ kan dem Rad oder Galgen doch endlich nicht entlauffen.
Als nun deß Morgends die jenige/ ſo jhn vermeinet wol verſchloſſen vnd verwahret zu haben/ in die Kammer kamen/ vnd nichts als das Neſt ohne den Vogel fanden/ wurden ſie ſehr vnwillig daruͤber vnd traurig/ noch trauriger aber wurden ſie acht Tag hernacher/ als ſie erfuhren/ daß der Kauffmann todt ware/ vnd daß er auff der Lothringiſchen Grentzen ware ermordet worden.
Als nun dieſes geſchehen/ begibet ſich Carfour widerumb nach Hauß/ laͤſt ſich ſtattlich kleyden/ vnnd fanget ſich an wie ein vornemer vom Adel zu halten:
Verkleidet ſich/ thut eine Larven voꝛ/ vnd reitet alle Tag auff die Beute auß/ vnd bringet alle mal ſeinem Weib viel koͤſtliche Sachen mit heim:
Aber niemands vnter den Benachbarten vom Adel pflegte mit jhm vmbzugehen:
Dan̄ jederman wuſte gar wol/ daß er ſich zu einer ſehr boͤſen Geſellſchaft hielte/ vnd daß es vnmoͤglich were/ daß er ohne Rauben vnd Stelen in ſo kurtzer Zeit ſolte ſo reich/ ſtattlich vnd vornem ſeyn worden:
Welches dann Vrſach ware/ daß er hinfuͤhr allzeit bey ſich hatte ein hauffen Moͤrder vnd Freybeuter/ welche er ſpeiſete vnd vnterhielte/ vnd dieſelbige ſtreiffeten auff die zwantzig/ ja auff die dreyſſig meylen Wegs vmbher/ durchſuchten alle Staͤtte/ ſprengeten an die Kauffleute/ pluͤnderten die Bauersleute/ ſo offt als ſie darzu gelegenheit machen vnd haben kondten.
Nun begab es ſich/ daß vnter deſſen der Krieg in Franckreich anfienge/ ſonderlich aber im Lande Nivernois/ wegen etlicher Empoͤrungen/ ſo ſich allda anſponnen:
Darauff dann ſolches Vngluͤck erfolgete/ daß es am beſten iſt/ wann man am aller wenigſten daran gedencket/ wiewol der Roͤmiſche Orator alſo redet: habet præteriti dolores recordatio delectationem:
das iſt/ Es thut einem gleichſam wol/ wann man ſich erinnert/ was man fuͤr Vngluͤck vnd Schmertzen hat außgeſtanden.
Als nun Carfour ſahe/ daß ſolche wiewol betruͤbte Zeit/ eine gewuͤnſchte gelegenheit fuͤr jhn war/ ſein Rauben vnd Stelen fortzuſetzen/ vnd in truͤbem Waſſer zu fiſchen Machte er jhm ein Anhang von boͤſen Buben/ vnd von dergleichen henckermaͤſſigen Geſellen/ vnd fuͤhrete dieſelbigen mit ſich heim in ſeine Wohnung/ in Hoffnung/ er wolte im Krieg nicht allein ein vornemes Ampt begehren/ ſondern auch gewißlich erlangen: Begibet ſich hierauff zu der verſtorbenen Fuͤrſtin ſeligen von Nivernois/ vnd erlanget ſo viel/ daß ſie jhm vier hundert Piſtoleten auff die Hand gibet/ ein Compagni Carabiner zu werben/ welche er auch ſo bald zuſam̄en brachte.
Als er aber wolte auff das Schloß Sanſoy gehen/ ein Beſatzung dahinein zulegen/ befahle jhm Herꝛ de Collange/ welcher in der Provintz Nivernois General Leutenant ware/ er ſolte ſich mit ſeiner Compagny von dannen nach Nevers/ welches nah bey ſolchem Fuͤrſtenthumb liget/ begeben.
Carfour wird vngehalten/ daß er ſo ſtumpff ſoll abziehen/ vnd daß man jhm den Ort/ den er verhoffete zuhaben/ vnd den man jhme auch verheiſſen hatte/ verſaget: Derhalben/ da er billich hette deß Herꝛn von Collange Befelch nachkommen ſollen/ thete er eines vnd faͤngt an mit ſeiner Geſellſchafft durch das Land zu ſtreiffen/ bedranget das arme Bauers volck/ brandſchaͤtzet vnd Rantzioniret einen jeglichen nach ſeinem vermoͤgen vnd Reichthumb:
Vnd darzu bedorffte er kein Schreiber nicht/ dann er ſelber ware jhm Schreiber gnug:
Dan̄ ſo bald als er in ein Doꝛff kame/ muſte man jhm das Schatzung Regiſter bringen/ vnd brandſchatzet einen jeglichen nach dem er ſahe/ daß er viel oder wenig vermochte/ vnd alſo ward dieſer Straſſenrauber in kurtzer zeit mit deß gemeinen Landsſchaden ſehꝛ reich.
Das gantze Land Auxerrois kan deſſen/ das ich allhie erzehle/ gnugſam Zeugnuß geben:
Dan̄ es finden ſich darinnen noch viel vnterſchiedliche Geſchlechter/ welche wegen ſeiner jhnen abgedrungenen Rantzion vnd Schatzung biß an dato noch nit widerumb zu kraͤfften kom̄en koͤnnen.
Das VIII. Capitel.
Ferꝛnere Erzehlung deß erſchrecklichen Lebens/ Handels vnd Wandels deß Carfour/ als eines beruͤhmbren Straſſenraubers/ vnd wie er endlich ſeinen Lohn hat empfangen.
SO lang als der Krieg in der Provintz Nivernois/ wie auch in Champagnen waͤrete/ wurde das gantze Land mit brennen vnd morden erfuͤllet?
Der Wuͤrger/ als der Elteſte Sohn der Kriegsgoͤttin machte/ daß das gantze Land von dem Blut der Ermordeten vnd Todgeſchlagenen gleichſam gantz uͤberſchwem̄et.
Die Fuͤrſtin von Nivernois/ als ſie ſahe/ daß ſie von deß Koͤnigs Kriegsvolck/ welches der Marſchalck Herꝛ von Montigny fuͤhrete/ gantz vnd gar vmbgeben vnd belagert ware/ ſchickte ſie den Marggrafen von Gallerande/ als der es mit jhr hielte/ in Champagnen zu dem Fuͤrſten von Nevers/ jhm anzuzeigen alles das jenige/ was bey jhnen voꝛgienge.
Dieſer Marggraff aber von Gallerande/ weil er ſich foͤrchtete er moͤcht ſeinen Feinden vnd Widerwaͤrtigen vnter die Haͤnde kommen/ bevorab aber/ weil er durch das Land Auxerrois durchziehen muſte/ lieſſe ſich durch den Capitain Carfour mit zwantzig oder dreiſſig ſeiner Soldaten begleiten/ vnd dachte/ weil er ſolches Geleit bey ſich hette/ ſo wuͤrde jhm deſto weniger eintzige vngelegenheit begegnen.
Als aber Carfour nun vngefaͤhr zwo Meylen mit jhm ware gegangen/ nimbt er jhm fuͤr ein kleines Bubenſtuͤcklein anzuſtellen/ oder viel mehr ein rechtes Meineydiges Stuͤcklein zubegehen/ vnd greifft der erſte dem Marggraffen nach dem Kopff/ ſagt jhm/ daß weil er deß Koͤnigs Diener ſey/ ſo woͤlle er jhn hiemit fuͤr ſeinen Gefangenen annemen/ vnd vnfehlbarlichen dem Koͤnig in Franckreich uͤberlieffern.
Wie ſagt hierauff/ der Marggraffe/ wilt du alſo mit mir vmbgehen?
Ich ſchwere euch/ antwoꝛtet hierauff Carfour/ daß jhr entweder mit mir muͤſſet kommen/ oder ich ſchlage euch hie Todt/ vnnd alſo fuͤhrete dieſer ſchroͤckliche Tyrann den Marggraffen von Gallerande in ſein Hauß vnd Wohnung de Mailly/ vnd verwahrete jhn auch ſo wol/ daß es dem Marggrafen vnmoͤglich ware auß ſeinen Haͤnden zu entgehen.
Als nun der Herꝛ von Collange/ vnd der gantze Lands Adel/ welcher es mit den Fuͤrſten wider den Koͤnig hielte/ ſolchen groſſen ſchimpff/ welches Carfour dem Marggrafen von Gallerande hatte bewieſen/ erfuhren/ namen ſie auff die hundert Reiſige zu ſich/ kamen fuͤr deß Carfour Schloſſe/ vnd wolten daſſelbige mit gewalt einnemen/ den gebachten Marggrafen widerumb zu entledigen:
Welches/ als es Carfour ſahe/ lieſſe er ſich oben auff der Mauren ſehen/ vnd ſagte jnen/ daß wann ſie jhm nur die geringſte Gewalt anlegten/ ſo wolte er den jenigen/ ſo ſie begehrten/ todtſchlagen/ vnd jhnen denſelbigen hernacher uͤber die Mawer herauß inn die Waſſergraͤben darwerffen:
Welches tyranniſche vnnd vnverſchaͤmbte entbieten dann ſie bewoge/ daß ſie mit jhm ein Aecord traffen/ vnd jhm ein groſſe Summa Gelts fuͤr Ehrngedachten Marggrafen zur Rantzon verſprechen muſten:
Es hielte auch Carfour den Marggrafen ſo lang fuͤr ſeinen Gefangenen/ biß daß er die jhme von jnen verſprochene ſumma Gelts in ſeine Haͤnde ſelber hatte empfangen.
Meinet jhr nun auch/ daß jemals ein groͤſſer Meineyd von einem Menſchen ſey begangen worden/ als eben allhier von Carfour iſt geſchehen?
Gleichwol aber ſo hat er hernacher ſolchen Meineyd wol bezahlen vnd buͤſſen muͤſſen:
Dann der Marggraf von Gallerande ließ jhn peinlich anklagen/ vnd zum Strang vnnd Galgen verdammen: welches vrtheil dann auch/ ſo bald zu Villec neufer le Roy Bildnußweiſe in abweſeu deß Carfours vollnſtrecket wurde:
Wiewol es viel beſſer geweſen were/ daß Carfour ſelber perſoͤhnlich darbey geweſen were:
Dann ſo hette er nimmermehr ſo viel Vbels begehen vnd Vngluͤck anſtellen koͤnnen/ wie er gleichwol von ſolcher Zeit an hernachtr inn Franckreich an vnterſchiedlichen Orten gethan hat/ hette auch ſein Leben nicht mit ſo einem ſchmaͤhlichen oder auff das allerwenigſte nit mit ſo einem erſchrecklichen Todte/ wie hernacher geſchahe/ beſchlieſſen doͤrffen.
Als aber hernacher der Friede widerumb inn Franckreich beſchloſſen vnd gemacht ware/ wurde Carfour ſehr trawrig daruͤber:
Dann er hatte der Schiffknecht Natur an ſich/ welche ſagen/ es ſey nicht beſſer als in truͤbem Waſſer fiſchen:
Er ware gleich den Salamandern vnd Piraliden/ welche ſich nicht anderſt als im Fewer nehren vnnd erhalten koͤnnen: vnd alſo wolte diſer hitzige Kopff ſich auch nur allein mit Menſchenblut vnd Morden nemen: Derohalben ſo ſchmertzet es jn in ſeinem Hertzen/ daß durch den gemachten Frieden jhme alle Mittel/ ſein Rauben vnd Morden fortzuſetzen/ benommen wurden.
Daß er ſich widerumb ſolte nach Hauß gen Mailly begeben/ das wolte ſich nicht fuͤr jhn ſchicken:
Dann er muſte ſich deſſen beſorgen/ daß der Marggraff von Gallerande den groſſen jhm zugefuͤgten ſchimpff an jhm wuͤrde rechen/ vnd darauff dringen/ daß das ſchon wider jhn den Carfour erhaltene/ bekraͤfftiget vnnd außgeſprochene Vrtheil vollnſtrecket moͤchte werden:
Solte er dann auch ſo vmbher ſchweyffen/ vn̄ nichts thun/ das wolte ſich auch nicht fuͤr jhn ſchicken/ als welcher gantz gewohnet ware/ von Diebſtahl vnd von Raub zu leben.
Derhalben ſo ſetzet er jhm den Ertzrauber Guilleni fuͤr zu einem Exempel/ ſuchet vnd bringet von allen Orten vnnd enden zu ſammen einen hauffen fauler Gottloſer verzweiffelte Buben/ ſtreifft mit denſelbigen durchs gantze Land/ mordet vnnd ſchlaͤget todt alles/ deſſen er nur anſichtig wird/ ja alles/ was jhm begegnet:
Bißweilen fiele er in die Meyerhoͤff/ welche etwas von dem gemeinen Weg/ wie auch Flecken vnnd Doͤrffern abgelegen waren/ vnd ſagte zum Hoffmann:
Er muͤſte jhm entweder jnnerhalb zweyen tagen fuͤnfftzig Kronen verſchaffen/ oder muͤſte todt geſchlagen werden/ vnnd wann er auch das geringſte geſchrey darvon machte/ oder dz geringſte Wort darvon ſagte/ ſo ſolte er jhm nicht entgehen/ es ſolte jhn ſein Halß vnd Leben koſten.
Vnd alſo ſchaͤtzte er die arme Bawersleute/ metzelte vnd erwuͤrgete jaͤmmerlicher weiſe alle die jenigen/ welche jhm nicht ſo bald wolten geben/ was er von jhnen begehrete.
Auff ein Zeit traff Carfour einen jm ſehr wolbekandten vom Adel an/ welcher auß der Provintz Auxerꝛois/ vnd gar trawrig ware/ auch in ſchweren Gedancken daher gieng: Vnnd als jhn Carfour fragte/ wohin er wolte/ antwortet er jhm vnd ſagte:
Zu allen Teuffeln:
Wie ſagt hierauff Carfour zu allen Teuffeln/ jhr gehet dann in die Hell/ dann die Teuffel ſeyn ja inn der Hellen/ warlich/ ſagt hierauff der vom Adel/ ich kan das wol ſagen/ daß die Teuffel eben ſo wol auff Erden/ als in der Hellen ſeyn.
Dann ich hab nun in die vier Jahr ein ſchwere Rechtfertigung fuͤhren muͤſſen/ vnnd dieſelbige hat mich ſo viel gekoſtet/ daß ich bald alles das meinige daruͤber hab einbuͤſſen muͤſſen: Alſo daß ich keine Hoffnung mehr/ als die verzweifflung vor mir habe/ ja ich wolte mir gern ein Meſſer in das Hertz hinein ſtoſſen/ wann mich die forcht Gottes nit darvon abhielte:
Dann ich hab keine ruh in meinem Hertzen/ vnd lebe in ſtetiger Trawrigkeit vnd Hertzfreſſen.
Carfour (welcher dieſem vom Adel an ſeinem Geſicht anſahe/ daß er in ſeinem Hertzen gar betruͤbet ware) troͤſtet jhn/ vnd erinnert jhn/ in was groſſer Ehr vnd Anſehen er bißher bey dem gantzen Lands Adel waͤre geweſen/ bittet jhn er wolle ja bey Leib ſolche Sachen vnnd Thaten/ welche jhm hernacher zu ewigem Schimpff vnnd Spott gereichen moͤchten/ nicht vornemen/ oder jm in ſinn ſetzen:
Erklaͤret ſich auch/ wann er jhm mit etwas was das were/ dienen koͤndte/ ſo ſolte er wiſſen/ daß er an jhm einen ſolchen Mann ſolte finden/ welcher viel williger ſolte ſeyn jhm zu dienen/ als er moͤchte ſeyn jhn vmb etwas anzuſprechen.
Der vom Adel dancket jhm hundert tauſentmal/ wegen ſeines guten erbietens/ vnd bittet jhn er woͤlle jhm zwey hundert Kronen lehen/ mit der Verheiſſung/ daß er jhm ſolches Gelt jnnerhalb Monatszeit auffs allerlaͤngſte gewißlich wider wolt geben: Carfour/ der auch dem euſſerlichen anſehen nach vrtheilete/ leyhet jhm das Gelt/ das er begehret/ auff ſein bloſſes begehren vnd gethane Verheiſſung/ der vom Adel/ welcher ſein Perſon auch trefflich wol ſpieln kondte/ nimmet das Gelt/ gehet nach Auxerꝛa/ vnnd macht ſich auff Carfeurs Seckel vnd Vnkoſten luſtig:
Darnach gehet er von dannen zu dem Marggrafen von Galleranda/ erzehlet jhm den vergangenen ſtreich/ vnd wie er ſeinen Feind einmal erdappet/ vnnd uͤber das Seyl geworffen hette:
Zeiget jhm auch an/ daß wann er jhm nur hundert dapffere Maͤnner vnd Soldaten wolte zugeben/ ſo wolte er jhm den Carfour angeſeylet vnd angebunden lieffern/ vnd ſolte jhm auch nicht entwiſchen koͤnnen.
Der Marggraf von Gallerande laͤſt jhm den Anſchlag wol gefallen/ vnnd weil er nichts mehr wuͤnſchete/ als daß das wider den Carfour außgeſprochene vnd Bildnußweiſe zu Ville neufre le Roy an jm erfuͤllete Vrtheil endlich auch wuͤrcklichen an jhm vollnſtreckt wurde/ ſo nimpt er jhm vor/ er woͤlle ſelber dem von Adel folgen/ vnd darbey ſeyn:
Vnd nach dem er zwantzig oder dreyſſig ſeiner beſten vertraweſten Freunden zu ſich hatte kommen laſſen/ machen ſie ſich auff den Weg/ zu dem Ort/ da ſie verhoffeten den Rauber anzutreffen:
Aber es geſchah mit jhrem groſſen Schimpff vnd Schaden.
Dann Carfour/ welcher zween Tag zuvor durch ſeine außgeſchickte Kundſchaffter jhren wider jhn angenommenen Anſchlag erfahren hatte/ name ſeiner wol inn acht/ ließ all Volck vnnd Anhang zuſammen kommen/ vnnd lauſtert auff ſie an einer Waldecken/ da es dann ſo bald/ als ſie einander aneraffen/ an ein Scharmuͤtzeln gienge/ vnd wurden etliche vom Adel daruͤber ſehr verwundet:
Aber die Herꝛen miſchten ſich nicht drein:
Vnd allhie muß man nicht fragen/ ob auch der vom Adel von Carfour hernach ſey angefochten worden:
Dann Carfour gieng auff ein Zeit vmb den Abend in ſein Hauß/ vnnd ſtahle jhm alles das beſte/ was er nur in deſſelbigen gantzen Hauß funde:
Er ermordete zween oder drey Bawren/ welche jhn nicht wolten dahinein gehen laſſen:
Name auch mit ſich ſtattliche Tapetzerey/ welche mehr als vierhundert Kronen werth waren: vnd wann ſie denvom Adel auch in ſeinem Hauß erdappet hetten/ ſo hette es jhn den Halß gekoſtet:
Dann Carfour kondie gantz vnd gar nit verdaͤwen vnd verſchmertzen den groſſen ſchimpff welchen er jhm hatte bewieſen/ fuͤr die groſſe gutthat/ daß er jhm auff ſe in bloſſes Wort zwey hundert Kronen geliehen/ vnd jm ſo freundlich zugeſprochen hatte.
Auff ein andere Zeit/ als er inn Burgund hin vnd wider ſtreiffete/ traffe er an einen vornemen Herꝛn/ deſſen Namen ich allhie wil verſchweigen:
Vnd wiewol Carfour ſo bald ſolchem Herꝛn den Beutel ſampt dem Gelt abforderte/ meinete er doch/ er ſpottete nur ſeiner/ da er aber ſahe/ daß ernſt darauß wolte werden/ vnd jhm ſo hart zugeſetzet wurde/ verſprache er wolte jhm etliche Renten vnd Guͤlden/ ſo er auff dem Rathhauß zu Paris ſtehen hette/ uͤberweiſen/ welches dann Carfour anname:
Es muſte auch gedachter Herꝛ ſo bald jhm durch einen Notarium Brieff auffrichten laſſen/ vnd jhme in ſeine Haͤnde einlieffern.
Als aber der gedachte Herꝛ gen Paris zoge/ ſich deßwegen bey dem Koͤnig zu beklagen/ erfuhre ſolches Carfour auch/ zoge jhm nach gen Paris/ lauſterte auff jhn/ vnnd als er jhn in einer engen Gaſſen erdappete/ richtete er jhn alſo zu/ daß er bald darauff inn der Vorſtatt Sainet Germain ſterben muſte.
Koͤndte auch ein Menſch jhm groͤſſere/ vnverſchaͤmptere vnd ſchrecklichere Bubenſtuͤck einbilden?
Gleichwol ſo iſt das Bubenſtuͤck/ welches er kurtze hernach an einer Kutſchen voll Leute von Nancy begienge/ nicht geringer:
Dann/ wiewol er nicht mehr als zween ſeiner Freybeuter bey ſich hatte/ ſo folget er doch ſolcher Kutſchen nach/ ſchrye dem Kutſcher von weitem zu/ er ſolte ſtill halten/ dann er hette jhm was zu ſagen.
Als aber der Kutſcher ſeinem Befelch nicht nachkame/ ſondern ſeinen Weg fort fuhre/ lieffe jhm Carfour mit ſeinen Geſellen nach/ vnd als er bey die Kutſche kame/ gab er dem Kutſcher ein ſolchen ſtarcken ſtreich/ mit einem Rohr uͤber den Kopff/ daß er zur Erden ſancke/ fiel darnach mit ſeinen Geſellen uͤber die/ ſo inn der Kutſchen waren/ name jhnen alle Packet vnd Wahr/ ſo ſie bey jhnen funden/ weil ſie jhnen das Gelt/ ſo ſie jhnen zuvor abgefordert/ nicht hatten geben woͤllen/
Als er nun dieſes Diebsſtuͤck auch begangen hatte/ entwieche er auß ſolcher gegend/ vnd name ſeinen Weg nach Poictuo/ damit er allda deſto vnverhinderter ſtelen vnnd rauben koͤndte/ der allererſte/ den er allda antraffe/ ware ein Junger geſell/ welcher es wegen eines ſtreits/ ſo er mit ſeinem Vatter gehabt hatte/ darvon wolte ziehen:
Vnnd als er jhn gefraget hatte/ wo er hin wolte/ fiele er uͤber jhn vnd beſuchte jhn:
Vnnd weil er gar kein Gelt bey jhm fande/ erkandte er ſelbſten/ daß es ein junger Menſch were/ der ſein Gluͤck zu ſuchen außziehen wolte: Derhalben ſo zohe er jhn auff ein ſeiten/ vnd ſagte jhm/ daß wann er luſt hette mit ſich zu nehren/ ſo wolte er jhn inn ſeine Geſellſchafft auffnemen/ ſo koͤndt er auch ein ſolches Leben fuͤhren/ vnd ſolte alles deß Gluͤcks vnnd Vngluͤcks/ das ſie haben wuͤrden/ zugleich mit theilhafftig werden.
Die Verheiſſunge/ dieſes Mereurij vnnd Zauberers/ welcher wol ſonſten den Argum entſchlaͤffen hette koͤnnen/ ja welcher auch kondte machen/ daß den allerwackerſten der Schlaff in die Augen muſte kommen/ wuͤrcketen auch ſo viel bey dieſem jungen Menſchen/ daß er jm ein ſolch ding vorneme/ welches er ſonſten nimmermehr hette vornemen woͤllen/ wann nicht die Hoͤnigſuͤſſe Wort vnd Verheiſſung dieſes Raubers jhn gleichſamb alſo zu reden/ darzu gezwungen hetten.
Hierauff wird nun dieſer junge Geſell inn die Diebszunfft eingeſchrieben/ vnnd laͤſt ſich ſo bald alſo an/ als hab er das Schamhuͤtlein gantz abgezogen/ vnd allen Chriſtlichen tugenden gute nacht geſaget:
Welches/ als es Carfour an jhm ſihet/ vnd ferꝛners ſpuͤret/ daß ſein Hertz zu allem boͤſen vnd uͤbel iſt geneiget/ gibt er jhm Brot zu eſſen/ welches in deß erſten Kauffmanns Blut/ welchen er darauff erſchluge/ geduncket ware:
Welches dann ein erſchroͤcklichs ding iſt zuhoͤren:
Vnd faͤlt mir hiebey eyn die Hiſtoriē von den vnbarmhertztgen Mohrē/ welche/ wie Herodotus daꝛvon ſchreibet/ die Kinder de Phanis ermordeten/ vnd wann ſie ſtattliche Bancketen hielten/ braucheten ſie an ſtatt deß Weins/ ſolcher armen vnſchuldigen erwuͤrgten Leut Blut/ welches ſie mit gutem bedachte trancken/ nicht anderſt/ als were es der beſte Wein/ ja nicht anderſt/ als were es der Goͤtter Tranck vnd Speiſe ſelber.
Von der zeit an/ daß dieſer junge Geſell Menſchenblut alſo mit Brot eingefreſſen hatte/ wurde er der vnbarmhertzigſte vnter dem gantzen hauffen:
Solte vnd wolte man einen angreiffen vnd ſchlagen/ ſo ware er allezeit mit den erſten vnd forderſten:
Solte oder wolte man dann einem an einer gefaͤhrlichen Waldecken oder ſonſten auff den Dienſt warten/ ſo botte er ſich ſelber an/ als einer/ der das Mordhandwerck am beſten verſtande vnd koͤndte:
Wie er dann auch in ſolchem Handwerck wol ware vnterꝛichtet worden/ vnnd hernacher auch die ſtraffe/ ſo er von Carfour ſelber empfienge/ wol verdienet haͤtte.
Als aber dieſer junge hitzige Menſch/ etliche Monat mit ſolchem verderblichen Exercitio vnd Handwerck zugebracht hatte/ gedachte er ein wenig hinder ſich vnd fuͤr ſich:
Er erkandte ſelbſten das groſſe Vngluͤck vnd verdam̄liches Leben/ darinnen er ſich muhtwilliger weiſe geſtuͤrtzet/ vnnd eingewickelt hatte/ vnd dieweil ſein Gewiſſen jhm daruͤber auffwachet/ vnd jhm weder Tag oder Nacht ruh lieſſe/ name er jm vor/ er wolte heimlicher vnd vnvermerckter weiſe/ ſich widerumb auß ſolchem boͤſen leben begebē/ vnd Carfours Geſellſchafft gute nacht geben:
Es ſey nun aber dem allem wie jhm woͤlle/ daß entweder Carfour ſolches mag erfahren/ oder jhm in ſeinem Angeſicht angeſehen haben:
Dann er ware nicht mehr ſo hitzig vnd begierig auff die Beut/ wie er zuvor geweſen ware:
So warffe Carfour deßwegen ein Argwohn auff jn/ gab jm wol achtung auff die Garn/ vnd als er auff ein Zeit jhn nicht vnter der Geſellſchafft vnd Diebszunfft funde/ gienge er jhm nach/ erdappete jhn drey Meil wegs von dem gedachten Ort/ ſchluge jhn todt/ name ſein Pferd/ ſein Kleider/ vnd alles was er an Gelt bey jm fande: Kam darnach widerumb zu ſeinen Geſellen/ vnd ſchwur jhnen hoch vnd thewer/ daß der erſte/ der von jhm vnd ſeiner Geſellſchafft alſo ohn erlaubnuß abſtehen wuͤrde/ ſolte daruͤber ſeinen Halß vnd Kopff einbuͤſſen.
Von dannen an uͤber etlich Zeit/ begab er ſich auff Paris/ vnd ſtreifft allda herumber/ gleich wie die Mucken/ welche wann ſie wol vmbher geflogen ſeyn endlich zum Liecht zu fliehen/ vnd ſich an demſelbigen verbrennen:
Vnd iſt da nicht außzureden/ wie ſchrecklich er raubete/ vnd die arme Bauersleut bedrangete.
Man erzehiet von jhm/ daß als auff ein Zeit der Blutrichter vernommen hatte/ daß er ſich in dem Wald bey Fontaine-bleau ſolte auffhalten/ vnd darauff jhn auch ſucht vnd verfolgete/ da hat Carfour (als welcher wuſt/ daß jhm auch ſonſten einmal der Boß wol ware angangen) ſich als ein Einſiedler verkleidet/ vnd iſt jhm hierauff auff der Landſtraſſen entgegen gegangen.
Als nun die Schuͤtzen vnd Soldaten jhn antraffen vnd fragten (dann ſie jhn fuͤr ein Einſiedler verſahen) ob er nicht von dem Carfour hette hoͤren ſagen/ vnd an welchem Ort in dem Wald er ſich pflegte auffzuhalten/ da erzehlet er jhnen ein langes vnd breites von jhm/ wie er ſo gar ein boͤſer Bube vnd Rauber were/ wie er manchem das Liecht außgeblaſen hette/ wie er bald ſelber in ſeiner Clauſen nicht vor jm ſicher were/ dieweil er gar manchmals bey jhm uͤber nacht lege:
Sagte auch/ daß eben ſolche ſtund vnd augenblick/ da er mit jme rede/ er ohne allen zweiffel in ſeiner Clauſen were/ vnd wann ſie jhm wolten folgen/ ſo wolte er ſie ſelber an ſolchen Ort fuͤhren.
Was geſchicht?
Der Blutrichter meinet dem allem ſey alſo/ vnd folget mit ſeinen Dienern dieſem vermeinten andaͤchtigen Einſiedler:
Als ſie aber zwey hundert ſchritt vngefehr in den dicken vnd finſtern Wald hinein kommen/ da werden ſie ſo bald von dreiſſig oder viertzig henckmaͤſſigen Dieben vnd Schelmen vmbgeben/ welche ſie anſprengen/ vnd mit aller macht auff ſie zu hauen/ ſtechen vnd ſchieſſen/ verlaſſen auch ſo bald jꝛ Neſt vnd begeben ſich an einen andern Ort/ auff daß man ſie deſto weniger erdappen moͤchte:
Dann Carfour hielte das fuͤr eine gewiſſe Regel/ daß ſie vnd ſeines gleichens nimmer mehr zweymal an einem Ort ſolten uͤber Nacht ligen/ vnd ſich auffhalten.
Vnter deſſen redete man in Paris von nichts anderſt/ als von dem ſchroͤcklichen Morden/ vnd Rauben deß Carfours:
Dann da ware kein Dieb/ kein Beutelſchneider/ kein Spitzbube/ kein Landſtreicher/ kein Rauber in Paris/ der nicht vnter deß Carfours Regiment gehoͤrete Dann er gabe jhnen Geſetz vnd Ordnung/ Er herꝛſchete uͤber ſie alle miteinander:
Aber gleichwol kame er nimmermehr in Paris/ er hette ſich dann verkleidet vnd verſtellet:
Dann er forchtete ſich ſo ſehꝛ/ er moͤchte einmalen Greve (das iſt an den Ort/ da man den Dieben vnd Moͤrdern jhr Recht thut) vnverſehener weiſe kommen/ daß er nimmermehr ruhe hette/ biß daß er auff dem freyen Feld ware.
Endlich brach einmal das geſchrey auß/ daß er zwar bey Melun ſolte erhaſchet ſeyn worden/ er hette aber ſich durch ein ſonderliches Bubenſtuͤck widerumb auß der Nachfolger vnd Haſcher haͤnde loß gewuͤrcket/ vnd hette ſich in das Land Verin begeben/ da er dann groſſen ſchaden mit ſeinem vmbher ſtreiffen den Innwohnern deſſelbigen Orts zufuͤge:
Aber das ware nit war:
Dann wann ſolche Vogelfaͤnger einmal ein Vogel gefangen haben/ ſo laſſen ſie jhnen denſelbigen nicht ſo bald entwiſchen:
Doch iſt das gleichwol waar/ daß eben zu derſelbigen dieſer Ertzrauber Carfour zu einer ehrlichen vnd vornemen Edelfrauen/ ſo vmb Corbeil herumber wohnet gienge/ ſprache ſie an vmb eine ſumma Gelts/ vnd gabe jhr zuverſtehen/ daß jhn die groſſe noht darzu triebe/ ſolches von jr zubegehren/ verſprache jhr auch ſolche ſummen Gelts jnnerhalb viertzehen Tagen wider zugeben:
Wiewol nun dieſes begehren der Edelfrau anfangs gar frembd fuͤrkame/ jedoch/ wie ſie jhn endlich erkandte/ wer er ware/ vnd ſich beforchten muſte/ er wuͤrde jhr mehr ſchaden als alle jhre Feinde zufuͤgen/ wann ſie jhn nicht etlicher maſſen ſeiner bitte gewehren wurde/ gab ſie jhm fuͤnfftzig Kronen/ welche er jhr auch zu der beſtimpten vnd von jhm verſprochenen Zeit/ in eben ſolchen Sorten vnd Muͤntze widerumb gabe vnnd zuſtellete.
In ſolcher Zeit gieng vnter deſſen der Krieg an mit den Auffruͤhrern in Franckreich/ vnd dieweil Carfour wuſte/ daß kein beſſer Gelegenheit fuͤr jhn ware/ als in ſolchem truͤben Waſſer zufiſchen/ begab er ſich widerumb zu dem Kriegsweſen/ vnter den verſtorbenen Conneſtable/ vnd wuꝛde allda ein Soldat:
Aber von Tag zu Tag wurde vor Herꝛn de Luyne nichts mehr geklaget/ als daß er vnter ſeinem Regiment den groͤſten Rauber auff Erden ſolte haben/ nemblich den Carfour.
Aber der Herꝛ von Luyne wolt jhn nicht verſtoſſen oder außmuſtern/ wegen ſeines groſſen Gemuͤhts/ daß er an jhm verſpuͤrete/ verhoffete auch daß er ſich mit der Zeit wuͤrde beſſern/ von ſeinem boͤſen Leben abſtehen/ vnd ein newes Leben anfangen/ darinnen aber er ſehr betrogen wurde:
Dann nach dem er fuͤnff oder ſechs vornemme Herꝛen von Hof hatte auffgeopffert/ machte er ſich auß dem Staub darvon/ ehe es ein Menſch kondte wiſſen.
Hierauff beſchlieſſen nun die Blutrichter/ daß wann er mehr vmb Paris herumb werde ſtreiffen/ wollen ſie jhm nachſetzen vnd verfolgen/ biß ſo lang/ daß ſie jhn erdappen/ vnd ſolte es auch koſten was es woͤlle: Sie namen auch zu vnterſchiedlichen malen Volck zu ſich/ verfolgen vnd ſuchen jhn allenthalben/ aber durch ſeine außgeſchickte Kundtſchaffer wurde er deſſen allezeit adviſiret/ daß er ſich mit der Flucht ſalviret.
Endlich begibt er ſich mit einem Soldaten/ genand Chanevaſſon oder la Roche in Languedoc/ da er dann ſo viel Raub vnd Mord begienge/ daß er endlich gezwungen war/ ſich uͤber das Gebuͤrge zubegeben/ vnd in Savoyen zuziehen: Dan̄ in gantz Franckreich ware kein Ort mehꝛ/ da er nicht geraubet vnd geſtolen hatte/ vnd da man jn auch nicht kennete:
Aber es iſt vmbſonſt/ du Rauber vnd Moͤrder daß du auß Franckreich zeuchſt/ vnd vermeineſt alſo zu vermeyden den ſtreich der Goͤttlichen Gerechtigkeit/ welcher dir ſchon uͤber dem Kopff ſchwebet Es iſt vmb ſonſten daß du dir einbildeſt/ du wolleſt den Himmel trotzen/ vnd die Erd mit deinem Meineyd/ Vbelthaten/ Rauben vnd Morden ſo muhtwilliger weiſe erfuͤllen.
Der jenige/ deſſen Namen du entheiligeſt/ vnd deſſen heilige Gebott du verachteſt/ der wird wiſſen vnd machen koͤnnen/ daß du wider kehreſt an den Ort deiner Geburt/ auff daß allda ein gutes theil deiner Vbelthaten/ welche du begangen/ von dir gebuͤſſet werde: Gott hat Pfeil von Bley gemacht/ vnd laͤſt ſich nicht ſo bald zur Straff vnd Rach bewegen:
Aber endlich ſo zwinget der Gottloſe den gerechten Gott/ daß er wider jhn außſtrecket den Arm ſeiner Goͤttlichen Gerechtigkeit/ weil er allzeit hat verachtet den Arm ſeiner barmhertzigkeit.
Carfour iſt ſehr wunderlich gefangen worden:
Dann wie ſein gantzes Leben war erſchrecklich wunderlich geweſen/ alſo lieſſe es ſich anſehen/ daß es von noͤthen were/ daß ein Wunder ſich zutruͤge in ſeinem Todt:
Vnd fuͤrwar/ wer hette jmmer glauben vnd gedencken koͤnnen/ daß weil Carfour einmal auß Franckreich ware/ an einem ſolchen Ort/ da er verhoffte ohne Anfechtung vnd Verfolgung zu ſeyn/ daß er ſo vnverſehener weiſſe ſolte gefangen/ gen Diſſion/ als die Hauptſtatt ſeines Lands gefuͤhret/ vnd hernacher allda hingerichtet werden/ vor den Augen deß meiſten theils der jenigen/ mit welchen er manchsmal ſo Tyranniſch vnd Moͤrderiſch ware vmbgangen:
Gleich wie aber Carfour in allen vmbligenden Benachbarten oͤrtern deß gantzen Koͤnigreichs von ſehr vieln ehrlichen vornemen Leuten/ welche er hatte dargeſetzet/ beraubet vnd beſtohlen/ vnnd welche hernacher ſein Bildnuß an vnterſchiedliche oͤrter vnd Laͤnder in Franckreich vnd Europa verſchicket hatten/ ware beſchrieben vnd kandbar dardurch gemacht woꝛden: Alſo begab es ſich auff ein Zeit/ daß ein vornemer Rathsherꝛ von Chamberry/ welcher ein vornemes Ampt allda verwaltete/ deß Carfours anſichtig wurde/ vnd nach dem er jhn wol ins Geſicht gefaſſet/ auch ſein thun vnd laſſen gnugſam außgekundſchafft hatte/ faͤllt es jhm ein/ ja er ſihet es jhm am Angeſicht an/ daß er ohn zweiffentlich der Carfour ſeyn muͤſſe/ von welchem man ſo viel in Franckreich ſagte/ vnnd als Carfour in der Hall deß gedachten Herꝛn von Chamberry mit einem Edelmann/ (welcher auß dem Lande Charollois ware/ vnd allda hin wegen einer heimlichen verbottenen Ehe ware geflohen) auff vnd ab ſpatzierte/ nimpt gedachter Herꝛ etliche Diener zu ſich/ leſt jhm nach dem Kopff greiffen vnd gefaͤnglich einziehen.
Das Parlement zu Diſion erfuhre dieſen gluͤcklichen Fang vnd Einziehung deß Carfours/ vnd ſchrieben an gedachten Rahtsherꝛn/ daß er jhnen ſolchen Vbelthaͤter wolte folgen laſſen vnd uͤberſchicken:
Welches dann auch geſchahe:
Vnd nach dem man jhn nicht allein peinlich anklagen/ ſondern auch alſo fragen laſſen/ vnd er darauff alle Diebſtahl/ Mord vnd Rauberey/ welche er zu Auxerres/ Vezelay vnd an vielen andern Orten begangen/ bekandt hatte/ wurde jhm das Vrtheil geſprochen/ daß er ſampt ſeinem Knecht lebendig ſolte geradbrechet werden/ welches Vrtheil dann Anno 1622, den zwoͤlfften Tag Octobris/ durch den Hencker an jhm vollnſtrecket worden.
Allhie iſt aber vnmoͤglich zu erzehlen/ mit was groſſer ſtandhafftigkeit dieſer inn ſeinem Leben geweſene vnbarmhertzige Tyrann iſt geſtorben:
Dann alle die jenige/ die ſeinen Todt vnnd Marter geſehen/ bezeugen ſelber daß ſie jhr lebenlang keinen Menſchen geſehen/ der ein ſolches Hertz vnd Muth in ſeinem Todt gehabt habe/ das wil ich allein ſagen:
Daß wie erſchreckliche Vbelthaten in ſeinem Leben hat begangen/ alſo wirdt man nicht bald von einem Menſchen hoͤren/ der ſolche hertzliche Rew vnd Leyd uͤber ſein Suͤnde/ wie dieſer gehabt/ vnnd alſo Bußfertig ſein Leben hab geendet.
Das IX. Capitel.
Hiſtoꝛien von einem Gaſconier/ einem beruͤmbten Rauber/ vnd was er nicht allein zu Paris/ ſondern auch an andern oͤrtern hat begangen.
ES hat der Roͤmiſche Redner recht vnd wol alſo geredet:
Die Gerechtigkeit ſey eine Koͤnigin aller Tugenden/ vnd eine Erhalterinne der Gemeinden:
Dann wo die Grundgeſetze eines Koͤnigreichs wol ſein gefaſſet/ ſie werden auch wuͤrcklich vnd fleiſſig gehandhabet/ da findet ſich keine Vnordnung vnnd wuͤſtes weſen mehr:
Da gruͤnet vnd bluͤhet alles/ wo man jhn begehret/ wo man hin wil gehen/ da findet man uͤber alle/ Fried/ Ruh vnnd Sicherheit/ ſonderlichen aber/ ſo viel die Diebe anlanget dann die Gerechtigkeit vnd Obrigkeit ſein gleichſamb die Geiſſel/ mit welchem ſie die Diebe mitten in jhrem vermeinten Diebsſieg darnider ſchlagen:
Es haben auch die Diebe keinen groͤſſern Feind/ als ein Regenten/ der geſtreng uͤber die Gerechtigkeit helt:
Dann wann ſich derſelbige helt nach dem/ was jhn die Geſetze lehren/ ſo vertreibet er das Diebsgeſind/ ja er zertritt ſie mit ſeinen Fuͤſſen/ als wie vnnuͤtze Rauppen/ welche nichts anders thun/ als daß ſie den gemeinen Mann aufffreſſen vnd verderben.
Es iſt zwar wahr vnd recht/ daß der Menſch in allem ſeinem thun vnd vornehmen ſich ſoll erinnern/ daß er ein ſterblicher Menſch iſt/ vnd deßwegen ſoll er guͤtig vnnd barm hertzig ſeyn gegen die jenige/ ſo ſeines Geſchlechts ſein/ er ſoll der Menſchen fehler/ entſchuldigen vnd decken helffen/ vnd ſich freundlich vnnd guͤtig gegen jhnen erzeigen:
Aber was die Straff deß Diebſtahls anlanget/ da ſoll man die ſchaͤrpffe gebrauchen/ vnd ernſtlich ſtraffen die jenigen/ welche ſolches Laſters ſtrafffaͤllig erfunden werden.
Als auff ein Zeit Bias/ welcher einer auß den ſiben Weiſen in Grichenland iſt geweſen/ jetz und ein Vrtheil ſolte außſprechen uͤber einen armen Suͤnder/ welcher Diebhahls vnnd Raubens halben angeklaget/ vnnd deſſelbigen auch gnugſamb ware uͤberwieſen worden/ hat er angefangen zu weinen vnd zu klagen das groſſe Elend/ vnnd die Vnbeſtaͤndigkeit deß Menſchens in ſeinem gantzen Leben/ vnd wie ſo viel Vngemach vnnd Vngluͤck dem Menſchen/ ſo lang als er lebet/ zu handen ſtoſſen Vnd als er von einem/ ſo darbey ſaſſe/ gefraget wurde/ warumb er doch ſo bitterlich weinet/ vnd ſolches mit leyden mit dem armen Suͤnder hette/ da es doch in ſeiner Gewalt ſtuͤnde/ ſolchem Vbelthaͤter ſein Leben zu erhalten/ ja daß es eben ſo wol in ſeiner Gewalt ſtuͤnde/ den Vbelthaͤter ledig zu ſprechen/ als jn an Galgen zu ſchicken hat er darauff ein ſolche antwort gegeben/ welche an einem Richter ſehr Lobwuͤrdig iſt/ ja welche werth/ daß man ſie mit guͤldenen Buchſtaben ſoll auffſchreiben: Neceſſarium (ſagt er) quidem eſt naturæ condolere, à lege autem & juftitiæ Regula diſcedere, magis pernicioſum, das iſt/ auff Teuſch ſo viel geſagt:
Es iſt wol recht vnd billich/ daß man mit der Natur vnnd mit einem ſolchen armen Suͤnder ein mitleyden hat/ aber von dem Geſetz vnd von der Gerechtigkeit abzuweichen/ das iſt vnrecht vnd ſchaͤdlich.
Dieſen ſchoͤnen Spruch hab ich allhie im voruͤbergang einfuͤhren/ vnnd etlichen vnter Regenten vnd Richtern vor die Augen legen woͤllen/ ich ſage/ etlichen vnder Richtern vnd Regenten/ welche jhnen nicht einbilden/ daß ein Parlament vnd noch ein anders Gericht uͤber jhnen ſey:
Ja welche jhre Gewalt alſo mißbrauchen/ daß ſie jhre eigene Wort fuͤr ſo viel Geſetze/ vnnd jhre Vrtheil fuͤr vnwiderꝛuͤffliche Rahtſchluͤſſe halten: Sie laſſen ſich von jhren boͤſen Affecten vnd Begierden regiern vnd fuͤhren ſie thun manchmals ſehr viel ding wider die Geſaͤtze vnd jhr eigenes Gewiſſen/ wie dann geſchehen iſt mit einer Perſon/ von welcher wir inn dieſem Capitel reden woͤllen:
Dann wann man ſolche Perſon geſtraffet hette/ wie ſie wol verdienet hatte/ ſo hette ſie nicht auß Gaſconien gen Paris kommen/ vnnd ſo viel armer oder doch ehrlicher Leute beſtohlen/ vnd berauben/ vnd gar an Bettelſtab bringen koͤnnen.
Wir woͤllen dieſelbige Perſon Filander nennen/ damit wir ja niemands aͤrgern moͤgen:
Dann/ wie ich auch zuvor hab angeruͤhret/ ſo iſt es nicht von noͤthen/ außdruͤcklich nenne die Namen der jenigen/ welche durch jhre boͤſe vnnd meineidige Vbelthaten die Reputation jhrer Voreltern verfinſtert/ vnnd denſelbigen einen ſolchen ewigen Schandflecken angehencket haben.
Daß ich euch nun etliche Bubenſtuͤck von dieſem Filandro erzehle/ ſo muͤſſet jhr mercken/ daß/ als er Gaſconien wegen ſeines allda getriebenen Raubens vnnd Stelens verlaſſen muͤſſen/ hat er geſehen/ daß er durch einen/ ich weiß nicht wen/ von ſeinen jhm auffgelegten Bubenſtuͤcken iſt abſolviret worden (ohnangeſehen der vnuͤerwerfflichen Zeugen vnd Zeugnuß/ ſo daruͤber waren abgehoͤret worden) ſich widerumb in ſeinen vorigen Stand zu ſetzen:
Aber ſolches alles hat jhm gleichwol die forcht/ welche er ſtaͤtigs in ſeinem Hertzen hatte/ daß er dermal eins/ wegen eines Raubs vnd begangenen Mords/ ſo er an einem vornehmen Herꝛn in ſeinem Land begangen hatte/ moͤchte geſtrafft werden/ mit nichten benemen koͤnnen.
Er verlaͤſt aber gleichwol hier auff/ vnd auß der Vrſachen ſein Vatterland/ vnnd wie es ſich offtermals zutraͤget/ daß wir in die Netz vnnd Stricke/ ſo wir andern ſtellen/ ſelber gerahten/ alſo iſt es dieſem Filander auch gangen:
Dann er wurde auff der Kutſchen/ ſo nach Bordeaux gehet/ beraubet ſampt alln andern/ ſo deßmals in der Kutſchen waren/ vnd wurde gar biß auff das Hembd außgezogen/ alſo daß er gen Paris gantz elendig vnd zerꝛiſſen/ vnnd wie ein vertriebener vnnd verlauffener Bettler kame/ ja alſo/ daß man jhn wol fuͤr ein Butzenmann hette gebrauchen koͤnnen/ die Voͤgel vnd die Tauben von einem Acker abzuſcheichen/ oder wol in einem Spiel zu einem Narren:
Gleichwol aber ſo prangete vnnd machte er ſich breit vnd groß nach der gemeinen art der gaſconter/ welche mit einem Pfenning in einer Flaſchen ſolches klingeln anfangen/ als wann tauſent Kronnen darinnen weren.
Erſtlich aber ſo wolte es jhm nicht allerdings zu Paris gefallen/ dann wer zu Paris entweder nicht Gelt oder gute Kundſchafft vnd Credit hat/ der kan ſich allda nicht lang auffhalten:
Was geſchicht?
Er trifft an einen Jungen Geſellen von Bery/ welcher außtruͤcklich nach Paris ware kommen ein Handwerck zulernen:
Vnnd nach dem er ein wenig mit jhm Kundſchafft gemacht hatte durch einen falſchen Ring: welchen er jhm verkauffet/ vnnd vorgeben hette/ es were ein ſtattlicher Demant/ gehen ſie miteinander inn ein Wirtshauß/ da ſie dann drey oder vier Tag eſſen/ trincken vnd ſich luſtig machen/ vn̄ zwar alles auff den Ring:
Aber weil Filander ſorg hette/ man moͤchte jhn endlich kennen lernen/ name er ſich einmal an/ als wolte er ſeine notturfft thun/ vnd wiſchete darvon mit zwo Kronen/ welche jm noch im Beutel waren uͤbrig blieben/ vnnd begab ſich in der Gaſſen Sanct Denys zu einem ehrlichen Buͤrger/ der vor kurtzem eine Wirtſchafft angefangen hatte.
Als er nun deß Abends vmb 9. Vhr dahinein kame/ ließ er jhm ſein Abendeſſen geben/ gabe ſich fuͤr einen vom Adel auß/ vnnd ſagte/ er kaͤme von der lieben Frawen/ von Lieſſe/ dahin er dann zu Fuß ein Wahlfahrt gethan hette:
Der Haußherꝛ ſagte.
Daß er nicht im gebrauch hette einen eintzigen Menſchen uͤber Nacht zu herbergen/ vnd daß er auch keine Kammer hette jhn darinnen zulegen:
Gleichwol aber weil es ſchon zimblich ſpat war/ vnd Filander ſich ſo jaͤmmerlich ſtellte/ dachte der Haußherꝛ/ er thet ein Werck der Barmhertzigkeit/ wann er jn herbergte/ vnnd das jhn auch noch am meiſten darzu bewegete/ war dieſes/ daß er wol bezahlete/ wiewol er ſo zerꝛiſſen daher gienge.
Aber als das Gelt je laͤnger je duͤnner in ſeinem Seckel wolte werden/ bedachte er ſich/ wie er doch ſeine Sach anſtellte/ daß er Gelt bekommen moͤchte: Geſellete ſich hierauff zu einem Fuhrmann/ welcher inn dieſes Hauß garofft zu eſſen vnnd zu trincken kame/ vnd dieſem Kauffmann kondte er ſo wol ſchwetzen vnnd uͤberꝛeden/ daß er acht Kronen von jhm gelehnet bekame/ verhteſſe jhm auch ſolche inn kurtzer Zeit wider zugeben:
Dann er gabe ſich fuͤr einen vornemen vom Adel auß/ er ſtellete ſich auch alſo/ als wann kein beſſerer vom Adel/ als er/ were/ der ſich jhm koͤndte vergleichen/ vnd ſo zerlumpt vnnd zerꝛiſſen als er daher gienge/ ſo ſehr prangete er daher/ gabe fuͤr in zween Tagen wuͤrde er ein Lad bekommen/ darinnen er Seydene vnd Atlaſſe Kleider hette/ vnd daß er inn Gaſconien ein ſchoͤnes feſtes Schloß hette/ deſſen Saal vnd Gemach mit ſchoͤnen Taͤppichen gezieret weren/ vnd haͤtte er auch uͤber alle maſſen ſchoͤne Silbergeſchirꝛ:
In Summa: Es ware ein ander Cræſus/ ein ander Mydas/ wer es hette glauben moͤgen/ kein Marggraf/ kein Freyherꝛ hatte einen ſolchen Anhang/ wie er/ vnd darinnen loge er nicht:
Dann er hatte ein ſtattliche Garniſon vnd Beſatzung in ſeinen Hoſen/ nemblich von Floͤhen vnd Leuſen.
Als nun vnſer ehrliche Mann die acht Kronen hat/ gehet er hin auff den Grempelmarck/ ſihet jm ſchoͤne Kleider auß/ marckte darumb/ vnd zeucht ſie auch ſo bald an: Vnnd wer jhn da hette ſehen ſollen/ hette jhn ſelber fuͤr einen vom Adel angeſehen/ vnd weil jhm nichts beſſer anſtuͤnde/ als daß er die Kleider ohn Gelt außlegen moͤchte haben/ ſpricht er zu dem Diener im Hauß/ da er die Kleider gekauffet hatte/ er ſolte doch ſo bald mit jhm in ſein Loſament gehen/ ſo wolle er jhm das Gelt fuͤr die Kleider geben/ dann er hab nicht ſo viel bey ſich:
Aber wie der Diener oder Junge ein vngeſchickter Doͤlpel ware/ der nur die Haͤuſer anſahe/ vnnd der/ wie ein fauler Eſel auff der Gaſſen hernach zollete/ fuͤhrete jhn Filander inn eine Halle/ da viel Volcks jnnen ware/ drang mit aller Geſchwindigkeit durch das Volck hindurch/ vnd ließ dieſen Lehrbuben hinder ſich/ machte ſich vnſichtbar fuͤr jhm/ vnnd kam mit ſeinem Kleid darvon/ als daß jhn dieſer Jung nicht mehr kondte finden/ vnd hette er jhn lang muͤſſen ſuchen/ wann er jhn hette finden ſollen:
Ja wann er ſchon deß Philoſophi Diogenis Latern vnnd Leuchten hette gehabt/ ſo hette er jn doch nicht wider antreffen koͤnnen/ dann Filander machte ſich hurtig darvon.
Als er aber nun wider heim kompt inn ſein erſtes Loſament/ ſagt er zum Wirth/ es ſey jhm ein Kleid auß ſeiner Heymat vnnd Vatterlandt geſchicket worden: Vnnd wer jhn reden hoͤrete/ der hette nimmermehr glaubn koͤnnen/ daß er ein vertriebener Bettler vnd Dieb ſeyn ſolte/ welcher ſich zu Paris begerte auffzuhalten.
Als er nun/ wie geſagt/ ſolche ſtattliche Kleider hat/ begibt er ſich gen Hoff/ menget ſich allenthalben ein/ vnnd inn kurtz er Zeit/ macht er ſich ſo bekandt zu Hof/ daß er ſich fuͤr deß Koͤnigs Kammer Junckern außgabe/ practicieret auch durch ſeine Argliſtigkeit ſo viel/ daß er ſolche Ehr erlangete/ vnnd darauff fienge er an zu Retzen vnnd zu Spielen:
Ein mal verlohre er/ einmal gewonne er/ einmal ſtahl er/ das ander mal handelt er etwas anders:
Dergleichen geſchwinder verſchlagener Kopff/ wie er/ ware keinem Menſchen jemals vorkommen: heut hatte er fuͤnfftzig Kronen/ morgen hat er gar nichts.
Vnd das allerwunderlichſte an jhm/ war dieſes/ daß er ſich ſo gleißneriſch kondte ſtellen/ daß man jn fuͤr den alleꝛheiligſten Menſchen der Welt hette verſehen:
Dann er gieng fleiſſig vmb mit den Geiſtlichen/ allzeit ſtellet er ſich/ als wann er heimlich bey ſich ſelber betete/ vnnd da war kein Kirch/ die er nicht beſuchte:
Vnd daß ich euch ſage/ was er fuͤr eine Andacht in ſeinem Gebet gehabt habe/ ſo kan ich euch deſſen wol verſichern/ daß ſie in grund vnd boden nichts doͤchte/ dann er gedachte an nichts anders/ als wie er den allererſten/ der jm an einer Gaſſenecken moͤchte auffſtoſſen/ beſtelen vnd berauben koͤndte.
Bißweiln kamen die jenige/ welchen er ſchuldig ware/ begerten jhr Gelt/ vnnd ſetzten jhm hart zu/ aber er ſchickete ſie wider mit einer ſolchen vnverſchaͤmpten Manier nach Hauß/ daß ſie zum zweytenmal nicht wider dorfften kommen:
Was vexiret jhr mich viel ſagt er/ vmb ewer Gelt: Mein Gelt iſt noch nicht kommen/ oder muß mir auff der Kurſchen geſtohlen ſeyn worden:
Habt jhr ſorge ich werde euch entlauffen/ oder darvon ziehen vnd nicht bezahlen:
Begehret jhr es/ ich wil euch fuͤr tauſent Kronen Pfand geben.
Alſo narꝛet vnd betroge er jederman mit ſeinē Worten/ alſo daß er den Teuffel allzeit mit dem Schwantz zoge/ vnd lebete zu Hoff/ wie ein groſſer Herꝛ:
Allenthalben machte er Kundtſchafft mit jenigen/ welche er wol ſein lebenlang nicht mehr geſehen hatte/ vnnd die auch widerumb jhr lebenlang nichts von jm gewuſt/ oder gehoͤret hatten.
Er pflegte auch ein anders Schelmengriefflein zubrauchen/ die Kauffleut deſto beſſer zu erdappen/ vnd zu betriegen:
Dann wann er ſahe oder wuſte/ daß ein vornehmer Herꝛ jhm wolte ein Kleid machen laſſen/ vnd Zeug darzu außnemen/ kame er demſelbigen entgegen vnnd ſagte zu jhm/ er hette einen Kauffmann an der Hand/ welcher die beſte Waar in Paris hette/ gebe auch beſſeren kauff als alle andere.
Wann nun der jenige/ den er alſo anredete/ ſich mit der Naſe durch dieſen Landbetrieger lieſſe fuͤhren/ gieng Filander mit jhm in den erſten Laden den er antraffe/ gruͤſſet den Kauffmann/ als wann er lange Zeit mit jhm were vmbgangen/ vnd als wann er jhn auch gar wol kennete: Mein Herꝛ/ ſagte er zu jhm: Es iſt nun ein gute Zeit/ daß wir vnns vntereinander kennen:
Ich bitte euch jhr wollet mir zugefallen dieſen Herꝛn mit guter Waar verſehen:
Dieſen grieff brauchte er einmal oder zwey/ oder drey:
Er kam vnverſchaͤmpter weiß in einen Laden hinein ohn Gelt/ vnd macht/ daß er von dem beſten Zeug der im Laden ware/ gekleidet wurde: allein daher/ daß er vorgab/ er kennere den Herꝛn gar wol/ bey welchem der Zeug außgenommen wurde.
Aber hernacher/ wann man hingienge/ wolte den Herren ſuchen/ vnd das Gelt holen/ da wolt ſich kein Menſch nicht finden laſſen:
Aber den ſtreich/ den ich euch jetzunder von jhm erzehlen wil/ iſt gar zu ſchlim/ ja ſo ſchlim daß man es nicht aͤrger erdencken koͤndte.
Dieſer Gaſconier/ ſo ſchlimmer Bettler als er war/ ſo wol wuſte er ſich zu ſtellen vnd zuverhalten/ daß er endlich zu einem Leutenant geſetzet wurde uͤber den Zoll/ ſo inn einer gewiſſen Provintz inn Franckreich einfaͤlt/ vnnd ſolches Ampt verſahe er auch in die zwey oder drey Jahr:
Aber die jenige/ ſo den Zoll erlegen muſten/ nach dem ſie jhn wol hatten kennen lernen/ brachten ſo vil zuwegen/ daß er ſeines Ampts widerumb entſetzet wurde/ vnnd kondte auch nit mehr darzu gelangen So lang er aber an dem Ampt war/ war er gar ein groſſer Herꝛ/ dann er hatte ſein Diener vnd Laqueyen vmb ſich:
Er war ein groſſer Herꝛ/ vnd bildet jhm ein/ es were bald keiner gut genug/ daß er jhm nur dienen ſolte:
Er bezahlete ſeine Schuldleut/ ſo lang als er Gelt hatte/ er eroberte viel Gelts vnd Guts/ vnd ſtunden ſeine Sachen gar wol/ wann er ſich nur nach alſo hette halten koͤnnen/ daß er hette bleiben moͤgen/ aber/ wie ich zu vor habe erzehlet/ ſo wurde er ſeines Ampts entſetzet durch die jenige/ welche eben ſo wol/ als er/ Hirn im Kopff hatten.
Laͤnger an ſolchem Ort zubleiben/ vnnd gar nichts thun oder erwerben/ das wolte ſich gar nit fuͤr Filandre ſchicken/ derhalben ſo zeucht er widerumb gen Paris/ vnd begibt ſich widerumb auff das vorige Handwerck/ kehret ein bey den jenigen/ bey welchem er ſich zuvor auffgehalten hatte/ fanget eine Rechtfertigung an wider die jenige/ ſo jn vmb ſein Ampt bracht hatten/ aber es war alles vmbſonſt vnd verlohren:
Dann alles was er fuͤrbracht/ das war nit der importantz oder beſchaffenheit/ daß er dardurch etwas hette erlangen moͤgen:
Er ſuchete zwar die Voͤgel/ aber ein anderer hub vnter deſſen das Neſt auß: Geraͤth alſo widerumb in ſeine vorige Armuth:
Seine Laqueyen vnd Diener/ die er zuvor vnterhalten hatte/ verlieꝛen ſich pedetentim vnd fein allgemaͤchlich/ ſie verlaſſen jhren Herꝛn/ als deſſen Adel (ich verſtehe aber ſeine Kleider) ſich auch je laͤnger je mehr verſchlieſſe vnd verdrieſſe.
Vnnd da er nun mehr kein Gelt vnnd Huͤlff mehr wuſte/ fienge er an bey naͤchtlicher weil die Leut anzugreiffen/ vnd ſie jhres Gelts zuentleichtern:
Aber als er auff ein Zeit ſolches ſein Handwerck wolte treiben/ vnnd vergeſſen hatte ſein Meiſterbrieff vnd Freyzettel auff der newen Bruͤcken zuholen/ wurde er ſchaͤndlich uͤbel empfangen/ vnd vom Schaͤdel biß auff ſeine Fußſolen alſo zerſchlagen/ daß er es ſelber nicht doͤrffte oder moͤchte laugnen:
Dann er muſte mehr Holtz auff ſeinem Leibe tragen/ als drey Eſel ſeiner groͤſſe nimmermehr hetten tragen koͤnnen/ dann er ware zugerichtet/ daß er zu thun hat/ daß er allgemach vnd mit guter weil widerumb kondte nach Hauß bißweiln ſchnappen/ bißweiln kriechen/ ſo außbuͤndig wol hatten ſie jm ſein Rucken/ vnnd gantzen Leib mit ſtarcker Waldſalben geſchmieret:
Aber wie es die Wuͤrme machen/ daß ſie ſich gleichſam alſo zu reden widerumb zuſammen knuͤpffen vnd wie es die Schlangen machen daß wann ſie ſchon von einander gehauen/ daß ſie die zerhawene ſtuͤcker widerumb zuſammen vnnd an einander fuͤgen: Alſo thete er auch/ biß daß er endlich widerumb geheilet wurde:
Vnnd als er nun widerumb zu kraͤfften kommen/ vnterfienge er ſich ein Procurator zu werden/ vn̄ Rechtshaͤndel zu fuͤhren/ funde ſich auch alle Tag in dem Palais bey allen Verhoͤrungen/ vnd kam ſo weit inn kurtzer Zeit/ daß man bald von niemands anderſt mehr ſagte vnd hielte/ als von dieſem Procurator.
Er wuſte in ſein Rechtsſachen/ die er fuͤhrete/ gewaltige vmbſchweiff zugebrauchen/ vnd ſolche außflucht zu ſuchen/ daß einer jhm ſich dieſelbige nimmermehr hette einbilden koͤnnen:
Wann ſich ein ander auff eine Rencke vnnd Practick en bedachte/ ſo hatte er ſie ſchon ins Werck geſetzet:
Alle die Bawersleute/ ſo vmb Paris herumb wohneten/ kamen mit groſſen hauffen in ſein Hauß/ vnd begehreten/ daß er jhnen doch in jren Rechtshaͤndeln/ huͤlffe.
Vnd alſo kame er zu kraͤfften/ vnd verſtunde ſich wol auff ſolchen Handel/ daß keiner kondte erꝛahten/ woher er ſolches hatte.
Vnd was woͤllet jhr mehr?
Manchmals gieng er inn der Rentmeiſter Haͤuſer/ name ſich an/ als wann er dieſe oder jene Commiſſion vnnd Befeich hette/ vnd durch jhn wurden viel bezahlt/ welche ſonſten jhr lebenlang nicht waren bezahlet worden:
Aber darbey muſt jhr gleichwol das wol mercken/ daß er ſeiner nicht vergaſſe:
Dann wann er etwas außtheilet/ ſo gab er allzeit das erſte vnd beſte jhm ſelber/ nach jenes naͤrꝛiſchen Meynung vnnd Außſpruch/ welcher alſo geſagt:
Eligentis melior conditio, der die Wahl hat/ kan ein ding allezeit beſſer/ als ein ander haben.
Aber ich kan mich deß Lachens nicht enthalten/ wann ich gedencke an den grewlichen artigen ſtreich vnd boſſen/ den er auff ein Zeit einem jungen vnbeſunnenen Geſellen/ welcher zu jhm ware kommen/ etliche Characteres vnd Zaubereyſachen von ihm zu lernen:
(Dann er meinete nicht anderſt/ dann Filandre were ein Zauberer) hat bewieſen:
Dann als Filandre mercket/ daß der junge Geſell jhn vor einen Zauberer hielte/ ließ er jhn auff der Meynung/ vnnd fienge an jhn Augenſcheinlich zu narꝛen: Sagte jhm/ daß in kurtzer Zeit alle Schwartzkuͤnſtler vnd Zauberer zu Paris/ von welcher Zahl er ſagte/ daß er auch were/ wuͤrden zuſammen kommen in der gegend bey Montmarte/ wuͤrdē auch allerley Kraͤuter mit ſich bringen/ allerley Sachen vnd Salben machen/ vnd an dere ding mehr/ vnd durch derſelbigen gemachten dinge mittel hetten ſie hernach die Krafft/ daß ſie ſich in die Lufft erheben/ vnnd darinnen fliegen koͤndten/ ja daß ſie zu groſſem Reichthumb kaͤmen/ vnd vil andere wunderbarliche Sachen außrichten/ ja koͤndten auch dardurch die Feldmaͤuſe ſchlaffend machen.
Dieſer junge Narꝛ glaubete das ding alle miteinander/ gibt jhm zehen Pifloleten auff die Hand vnnd zuvorauß/ damit er ja ſolches alles moͤge ſehen lernen vnd erfahren/ vnd damit er ſolche Comedien zuſehen Gelts halben deſto weniger abgehalten werden moͤge/ verkauffet er ſeinen Mantel vnd Kleider/ vnd wird darauff ſo bloß vnd nack et als deß Eſopi Vogel.
Vnter deſſen nimpt vnſer ehrliche Mann Filandre das Gelt/ gehet in ein Wirthshauß/ vnd macht ſich darvon luftig/ beffelt fuͤnff oder ſechs Geſellen ſeiner Gattung/ welche auff ernannten Tag ſich in der gegend Montmorte finden/ vnnd als der jenige/ der die gantze Geſellſchafft muſte frey halten vnd die Pfanne hernacher placken/ in die Kammer kom̄en/ da fiengen ſie an Racketlein vnd allerley Fewerwerck zu werffen/ lieſſen etliche Geſchuͤtz loß gehen/ dardurch der junge albere Geſell ſo erſchreck et wurde/ daß er die Flucht name/ darauff ſie jhm nachfolgeten/ vnd jhn mit guten Bruͤgeln ſo jaͤmmerlich vnnd ſo lang ſchmieſſen/ biß daß er widerumb auß jhrem Quartier kam.
Filandre/ welcher noch nicht an beſtimptem Ort ware ankommen/ vnnd dieſen jungen albern Menſchen mitten auff dem Weg antraffe/ vnnd ſahe daß er ſo uͤbel zugerichtet war/ fraget jn warumb er ſo were gebutzet worden/ vnd als er gehoͤret/ wie alles were hergangen/ ſtraffet er jhn ernſtlich darumb/ warffe jhm fuͤr ſeine forchtſamkeit/ vnd ſagte zu jhm/ er muͤſte ſich nicht alſo foͤꝛchten/ vnd das am allermeiſten zuverwundern/ wiewol er ſo uͤbel ware empfangen worden/ ſo hat er doch im Sinn/ er wolte widerumb zuruͤck mit gehen/ wann Filandre jn nur hette dahin begleiten woͤllen:
Da ich mich dann nicht gnugſam uͤber ſeine Thorheit kan verwundern/ vn̄ kan nichts anderſt von ſolchem Menſchen ſagen/ als daß er an ſtatt eines Kopffs nur ein Toͤpffen auff der Achſeln hat ſtehen gehabt/ daß er geglaubet/ was jhm ſolcher Landbetrieger harte geſaget/ der jhm das Maul alſo voll gegeben/ vnd den Kopff ſo voll hatte geplaudert:
Aber das ware dieſes albern Menſchen Vngluͤck/ daß er ſich ſo leichtlich lieſſe uͤberꝛeden:
Gleichwol aber/ da er endlich ſahe/ daß auf deß Filandre groſſe verheiſſung nichts erfolgete/ ſo wolte er ſein Gelt widerumb von jm haben: Filandre der nit wuſte/ wie er doch deß Narꝛen widerumb ſolte quit werden/ oder wie er jhn ſolte befridigen/ fuͤhrete jhn endlich auff den Grempelmarckt/ vnd kauffte jhm ein Mantel/ betroge den jenigen/ den er kandte vnd uͤberꝛedete jhn/ er wolte jhn deß erſten Tags bezahlen.
Vnter deſſen fuͤhrete er allzeit ſeine Rechtfertigung wider die jenige/ welche jhn auß dem Sattel gehoben/ vnd vmb ſeinen Dienſt gebracht hatten/ er ſahe/ daß er allenthalben Gelt aufferoſſete/ wiewol er es nimmeꝛmehr begeꝛte wider zugeben/ ware jedeꝛman mit ſeinem gewaͤſch uͤbeꝛlaͤſtig/ biß daß er endlich die Carthaͤuſer Muͤnch eben ſo wol als andere betroge.
Dann nach dem er nun offtermals inn jhrem Kloſter ware geweſen/ vnd hatte ſich als ein heiliger andaͤchtiger Chriſt darinnen ſehen laſſen/ uͤberꝛedete er ſie endlich/ er wolte auch ein Muͤnch werden/ Jedoch ſo gab er fuͤr Eh er den Muͤnchshabit anzoge/ vnd gar ins Kloſter hinein ſich begebe/ wolte er erſtlich gern ſeine angefangene Rechtfertigung außfuͤhren/ welche auff die acht tauſent Francken antreffe:
Dann wann er die Sach gewinne/ ſo koͤndt er damit alle ſeine Schuldleute bezahlen/ vnd koͤndte auch noch etwas mit in das Kloſter hinein bringen.
Die gute Herꝛn vnd Patres/ welche dem euſſerlichen Augenſchein nachgiengen/ fragten jn/ wo er her were/ wo er zur Herberg lege/ vnd als ſie ſolches erfuhren/ lieſſen ſie ſeinen Wirth zu jhnen kommen/ liehen dem Filandre vier tauſent Pfund/ doch alſo/ daß ſein Wirt Buͤrg fuͤr jn wurde/ welches er dann auch gern thete.
Dann er verhoffere Filandre wuͤrde ſeine vorgegebene Rechtfertigung gewinnen/ vnnd wuͤrde er alſo ſein Gelt mit groſſem nutzen widerumb empfangen koͤnnen/ oder doch auff das wenigſte der geleiſteren Buͤrgſchafft ohn allen ſchaden loß werden Aber es ſtunde nicht lang an/ daß ſich der Wirth muſte ſelber vercreutzigen vnd verwundern/ dz ſein Gaſt Filandre gantz vnſichtbar war worden:
Dann Filandre begab ſich von dannen gen Orleans/ Saumur vnd andere Oerter gab ſich auß vor ein Kauffmann/ handelte ein Zeitlang vnd macht es wie viel andere/ welche an hundert Schilling vier Pfund/ vnnd an vier Pfund gar nicht gewinnen/ das iſt/ welche dreytzehen Schilling zum Gulden bringen.
Endlich name er jm fuͤr wider gen Paris zu kommen/ vnd kauffete allerley Guͤlden/ vnnd Schuldbrieffe an ſich mit der außgedruckten Condition daß er ſolche innerhalb ſechs Monat ſolte vnd auch wolte richtig vnd vnverzuͤglich bezahlen/ oder ſolte der Contract vnd Kauff gantz nichtig vnd vnkraͤfftig ſeyn.
Als er nun mit ſolchen Schuldbrieffen ſich wol verſehen hatte/ kompt er wider gen Parts/ beſuchte ſein alte bekanten/ vnd bringet ſo viel durch ſeine Practicken zu wegen/ daß er ſich verheurathet an eine junge Wittib/ ſo in der Gaſſen S. Anthome wohnet/ vnd bringet jhr zu an ſtatt ſeiner Guͤter ein groſſen hauffen vnd Sack voll ſolcher Papier/ nach dem Exempel der Normander welche manchmals zwantzig oder dreyſſig Rechtshaͤndel jhren Toͤchtern zur Morgengab geben/ vnd meinen auch/ ſie haben den jenigen/ ſo jhre Toͤchter zur Ehe nemen/ gewaltig vil mit gegeben:
Aber endlich wurde all ſein Betrug offenbar:
Dann einen Monat hernacher/ da man an die in den vermeinten Schuldbrieffen gedachte oͤrter wolte vnd ſolte gehen/ vnd die Renten einfordern/ er aber fuͤr ſolcher Zeit ſich mehr als fuͤr den Hundstagen forchtete/ machte er ſeinen Buͤndel/ gieng darvon vnd verlieſſe ſein Weib vnd jhren Vatter/ welche daruͤber ſo beſtuͤrtzet wurden/ als wann ſie auß den Wolcken weren heraber gefallen:
Dann ſie meineten nicht anderſt/ als daß der Gaſconier ein vornemer vnd ſehr reicher vom Adel were/ ſo ſtattlich wuſte er ſich zu halten:
Aber nach der Zeit hat man keine Zeitung mehꝛ von jhm gehabt/ als daß noch newlich man mir dieſe Perſon alſo abmahlete vnd ſagte:
Man haͤtte jhn am Galgen ſehen hencken nah bey Lion/ vnd ſolches deßwegen/ dieweil er ſich haͤtte vnderſtanden eine Weibsperſon zu Nothzuͤchtigen/ vnd alſo kan man wol ſagen/ daß gemeiniglich das Ende pflegt zu ſeyn/ wie zuvor der Anfang iſt geweſen/ vnd daß es alſo heiſſe:
Qui venit ex nihilo, deſinit in nihilum: wer auß nichts herkommet/ der endet ſich endlich auch in ein nichts.
Das X. Capitel.
Von den verdamblichen Thaten eines jungen Herꝛn von Guienne genannt Alidor.
DIe Tugend allein iſt der rechte Adel deß Menſchen/ ja wie das Alter kompt von der Jugend/ alſo kompt nach außweiſung dieſer nachfolgender Figur/ der Adel von der Tugendt.
So bald als ein Menſch ſich den Suͤnden ergibet/ vnd denſelbigen nachhen get/ kan man das in Warheit von jhm ſagen/ daß er von ſeinem erſten vnd hoͤchſten Adel abſchreytet:
Dan̄ daß wir rund herauſſer ſagen/ was die Warheit iſt/ ſo macht alle der Adel/ den wir von vnſern Eltern vnd Voreltern haben/ ſo gar wenig vornem vnd Edel/ daß es viel beſſer were/ gar keine Ehr dem Nachkoͤm̄lingen zuerlangen/ als daß man ſich wil bekleyden vnd zieren mit einem ſolchen vermeinten Adel/ der nicht vnſer iſt/ vnd der nur anders wo her iſt entlehnet:
Dann da heiſſet es/ wie der Poet ſaget:
--- Nam quæ nam fecimus ipſi, Vix ea noſtra, puto.
das iſt/ was wir nicht ſelbſten außgericht vnnd gethan haben/ das koͤnnen wir vns als das vnſerige mit nichten zuſchreiben.
Hierauß werden wir ſehen/ daß der jenige/ von welchem wir in dieſem Capitel reden woͤllen/ auff zweyfache weiß von ſeinem Adel iſt abgeſchritten:
Dann da er billich hette nachfolgen ſollen den dapffern Thaten ſeiner Vorfahren/ vnnd in jhre loͤbliche Fußſtapffen tretten/ hat er ſich allen Laſtern gantz vnd gar ergeben/ vnd hat gleichſam allen Tugenden ein groſſes Banckerott geſpielet.
Guienne iſt das Ort/ da dieſer ſtoltze Alidor gebohren wurde/ vnd kan man das wol ſagen/ daß Guienne in jhm das groͤſte Wunderthier hat gehabt/ welches jemals in der gantzen Provintz mag geweſen ſeyn:
Dann wie jhr inn nachfolgendem Diſcurs werdet vernemen/ ſo iſt kein Bubenſtuͤck/ kein Vbelthat in der Welt/ das er nicht begangen habe.
Dieſer grewliche Cyclopus war von einem ehꝛlichen voꝛnemen Geſchlecht/ wann er nur auch hette der heilſamen Lehr vnnd Vermahnung ſeiner Eltern folgen woͤllen:
Aber wie allzeit vnter den guten Pflantzen vnd Baͤumen/ ſich auch ein vngeſchlachter findet/ welcher auch wol die ander Frucht zutragen verhindert/ alſo gabe dieſer Alidor auch von ſeiner Kindtheit vnd Jugend an/ durch ſein boͤſes verhalten zuverſtehen/ daß er nie viel guter Fruͤchte bringen/ vnd ſeinen Geſchlecht vil mehr ſchaden/ ſchimpff vnd ſpott/ als Ehr vnd Nutzen zuziehen wurde.
Er hatte viel Bruͤder vnd Schweſter/ alſo daß hernacher das vermoͤgen ſeiner Eltern vnter viele muſte außgetheilet werden/ wiewol dieſer gern alles allein hette zu ſich gezogen:
Als nun die Eltern verſtorben waren/ wurde die hinderlaſſene Erbſchafft vnter ſie außgetheilet:
Alidor aber/ als der Elteſte vnter den Kindern vnd Bruͤdern/ da er ſahe/ daß ſo viel Guͤter/ die ſein Vatter zuvor allein gehabt hatte/ alſo voneinander abgetheilet wurden/ alſo daß er nit mehr als die andere darvon bekame/ wuͤnſchte alle Augenblick/ daß doch ſeine Bruͤder ſterben moͤchten:
Aber als er ſich in ſeiner hoffnung vnd wuͤnſchen betrogen ſahe/ name er jhm vor ſich in den Krieg zubegeben/ auff daß er durch die vber alle maſſen groſſe/ vnnd vor Gott gleichwol gantz vnveranwortlich Freyheit/ ſo die Soldaten im Krieg haben/ deſto leichtlicher vnd ohne alle Ergernuß mit anderer Leut ſchaden ſich bereichen moͤchte.
Welchem ſeinem vornemē er auch allzeit nachkame/ ſo lang als der Krieg werte Aber ſo bald als der Krieg ein Loch bekame/ vnd dem Volck abgedancket wurde/ muſte ein jeglicher widervmb nach Hauß ziehen/ welches dann Alidor auch thaͤt:
Als er nun zu Hauß war/ vergienge etliche Monat/ daß er im geringſtē nichts thaͤte/ das ſeiner Ehr vnd Reputation were verkleinerlich geweſen:
Gleichwol aber weil er ein ſtoltzes boͤſes vornemen in ſeinem Hertzen hatte ſich hinfuͤro/ wie zuvor/ zu bereichen vnnd außzubringen/ vnnd ſolte es jhm darvber gehen/ wie es jmmer wolte/ ſo truge es ſich zu/ daß ein Frantzoͤſiſcher Edelmann/ ſo nicht mehr als einen Knecht bey ſich hatte/ vnnd alle beyde wol beritten waren/ garſpatt nah bey ſeinem Loſament ankame/ als er eben bey ſeinem Schloß auff vnnd ab ſpatziern gienge.
Als nun der Edel mann Alidor erfihet vnd zu jhm kommet/ bittet er in freundlich/ er woͤlle jhm doch den Weg zeigen:
Alidor gibt jhm zur antwort:
Wann er weiter fort reiten wolte/ ſo wuͤrde er ſo bald kein Herberg antreffen koͤnnen/ da er koͤndte vber Nacht bleiben/ vnnd daß er ſich auch gar leichtlich in dem Wald/ dardurch ernoch muſte reiten/ ehe er ein Herberg antreffe/ koͤndte verirꝛen:
Bote jhm die Nachtherberg an/ vnd bate jhn ſehr/ er ſolte uͤbeꝛ Nacht bey jhm bleiben:
Der Edelmann thut ſich etliche mal dienſtfreundlich bedancken/ wegen deß freundlichen anerbietens/ jedoch aber/ als er ſihet/ daß es ſo ſpat iſt/ vnd Alidor jhn ſo inſtaͤndig bittet/ er ſolte bey jhm uͤber Nacht bleiben/ laͤſt er ſich weiſen:
Hierauff fuͤhret jhn der Alidor in ſein Schloß/ laͤſt deß Edelmans beyde Pferd in Stall ziehen/ vnd fuͤhret jhn in eine Kammer/ biß vnter deſſen das Abendeſſen fertig werde: Fangen an von allerley Sachen zu reden/ ſonderlich aber erzehlet der vom Adel/ wie er ſich jetzund auff dem Weg begeben habe Italien/ Spanien vnd andere Laͤnder zubeſehen/ weil ohne das in Franckreich ſo guter Fried vnd Ruhe ſey/ erzehlet jhm auch weitlaͤufftig/ was er ſchon vor denckwuͤrdige Sachen geſehen habe:
Vnd in dem ſie alle miteinander reden/ wird vnter deſſen das Abendeſſen angerichtet: Sie ſetzen ſich miteinander zu Tiſch/ vnd haben freundliche gute Geſpraͤche miteinander/ vnd Alidor brauchet alle Mittel vnd Gelegenheit/ dieſen ſeinen newen Gaſt luſtig zumachen:
Es wird hernacher widerumb auffgehoben/ vnd der Edelman in ein Kammer gefuͤhret/ darinnen zu ſchlaffen/ vnd zu ruhen/ vnnd gehet Aidor vnter deſſen mit den ſeinigen auch zu Beth.
Als aber nun Alidor allein iſt/ ſihe/ da dencket er/ wie er doch dieſen Gaſt moͤge berauben/ vnd als er es uͤber vnd druͤber geworffen/ vn̄ bedacht hatte/ wie er die Sache wolte vnd ſolte anfangen laͤſt er ſo bald etliche ſeiner getreweſten Knecht (weiche aber gleichwol viel weniger als er ſelber dachten/ ja nicht eines Haars beſſer/ als jhr Herꝛ/ war) zu ſich kommen/ zeiget jhnen an/ daß er haͤtte erfahren/ daß der Vatter dieſes Edelmanns/ wer ein Vrſach geweſen an dem Todt ſeines Vatters/ welcher auff einer Reiß/ ſo er naher Paris haͤtte thun woͤllen/ geſtorben were/ vnd daß deſſelbigen Sohn/ welches dieſer von Adel were/ ſich haͤtte vernemen laſſen vnd geruͤhmet/ er wolte es jhm/ nemblich/ dem Alidor auch nicht beſſer machen/ wie auch ſeinen Bruͤdern/ wann er nur dieſelbige antreffen koͤndte: Alſo daß er jhm deßwegen vorgenommen haͤtte/ weil er jhm ſelber ſo ſchoͤn ins Garn wer gelauffen/ wolte er ſich ſeiner abthun/ jhn erwuͤrgen vnd jhm alſo vorkommen:
Verhieſſe auch ſolchen ſeinen Dieneꝛn vber viel andere dinge eine groſſe ſummen Gelts/ wann ſie ſeinen Vorſchlag ins Werck ſetzen wolten.
Die Diener meinten/ es ſey die pur lautere Warheit/ was jhr Herꝛ jhnen geſagt hatte/ vnd weil ſie von einer ſolchen groſſen ſummen Gelts hoͤren/ welche er jhnen verheiſſen/ ſetzen ſie jhnen vor/ ſie wollen den Edelmann deß morgens fruͤh in ſeiner Kammer hinrichten:
Einer ſoll ſich annemen/ als wann er jhm ein Liecht woͤlle bringen/ der ſoll jhm darauff jhres Herꝛn wegen einen guten Morgen geben/ daß jhm das Hirn darvber wackele/ welches ſie dann gar leichtlich ins Werck gerichtet.
Dann als ſie ſich mit Delchen vn̄ Rohren wol verwahret/ gehen ſie alle drey/ doch einer nach dem andern in die Kammer/ vnnd als der Edelmann jhnen einen guten Moꝛgen wil geben/ gaben ſie jhm einen Schuß durch den Kopff hindurch daß er ſo bald dahin faͤhret vnd ſtirbet.
Sein Knecht/ als er ſihet/ daß ſein Herꝛ todt auff der Erden liget/ lauffet dem Fenſter zu/ vnd wil hinab in den Hof ſpringen/ aber die zween andere halten jhn/ vnd geben jhm auch ein Schuß/ daß er auch ſo bald darvon ſtirbet.
Als nun Alidor weiß/ daß der Mord iſt geſchehen/ leſt er ſie werffen in einen Graben/ welcher in einem Wald nicht weit von ſeinem Garten ware/ vnd leſt den Graben hernacher mit Erden wider zu werffen:
Vnd als nun etliche Tag vergangen waren/ vnd niemands nichts von ſolchem begangenen Mord wuſte oder redete/ ſchickte Alidor einen ſeiner Diener/ welcher den Mord begangen hatte/ in die nechſte Statt/ die beyde Pferd deß hingerichten Edelman̄s zu verkauffen:
Aber Gott der deſſen begangenen Mord vngeſtraffet nicht lange zeit wolte hingehen laſſen/ verhaͤnget vnd ſchicket es/ daß eben ein Laquey/ (der von deß Erſchlagenen Edelmanns Vatter ware außgeſchicket worden) wegen etlicher Geſchaͤfften/ durch dieſe Statt gehet/ auch zu allem Gluͤck eben in das Wirthshauß kommet/ da die jenige/ welche die Pferd fuͤhreten/ eingekehret waren.
Der Laquey kennet ſo bald die Pferd/ vnd ſihet/ daß ſie ſeines Junckern Pferd ſeyn:
Jedoch nim̄t er ſich im geringſten deſſen nicht an/ ſondern frage wol auß/ wem doch ſolche Pferd zuſtehen.
Der Wirth erzehlet jhm ſo viel/ als er darvon weiß/ vnd was er darvon hielte:
Hierauff gehet der Laquey zu der Obrigkeit deß Orts/ vnd zeiget an/ daß das ſeines Junckers Sohn Pferde ſeyen/ zeiget jhnen die Brieff ſeines Herꝛn/ vnd weiß nicht anderſt/ als daß die jenige/ die ſeine Pferd haben/ ſeines Herꝛen Sohn auch muͤſſen todt geſchlagen haben:
Bittet derhalben die Obrigkeit/ ſie wollen nit allein die Pferd veſt machen/ ſondern auch die jenige/ ſo dazu gehoͤren/ gefaͤnglich einziehen/ auff daß man deſto beſſer der Sachen grund erfahren moͤge:
Darauff wird einer auß den jenigen/ ſo die Pferd dahin gefuͤhret hatten/ gefangen/ der andere aber macht ſich auß dem Staub/ kompt wider auff das Schloß zu ſeinem Herꝛn/ vnd zeigt jhm ſolches alles an/ welcher ſo bald ſich in ſeinem Schloß wol verwahret vnd verſchantzet/ in meynung/ wann ſie jhn je fangen wolten/ ſo ſolte es ſie gar theuer ankommen:
Vnter deſſen aber wird der jenige/ der gefangen war woꝛden/ examiniret/ vnd weil man wol ſahe/ auß den vnterſchidlichen vnd vnbeſtaͤndigen antworten/ welche er gabe/ daß er deß Mords ſchuldig ſeyn muſte/ ſchickte man den Oberſten hin Alidor gefangen zunemen:
Als nun der Oberſte hin kam/ vnd Alidor den beſcheid anzeiget/ daß er ſich ſolte gefangen geben/ gab er jhm dieſe Antwort/ daß wann er nicht mit gutem willen wolte von ſeinem Schloß abziehen/ ſo wolte er jhn wol mit gewalt darvon bringen:
Als aber der Prevoſt an das Hauß mit aller Gewalt ſetzet/ ſchoſſe Alidor mit den ſeinigen ſo ſtarck herauſſer daß der Oberſte mit den ſeinigen in aller eyl muſte abziehen vnd ablaſſen:
Endlich aber als ſolchs alles deß Erſchlagenen Vatter/ von ſeinem Laqueyen erfuhre/ machte er ſich auff den Weg mit vielem Volck/ in meynung ſich wegen ſeines erſchlagenen Sohns/ an dem Alidor zu rechen:
Welches als es Alidor auch erfuhr/ ware er nicht faul/ ſondern beveſtiget ſein Schloß je laͤnger je mehr/ vnd name jhm auch vor/ er wolte ſich nicht ehe auß dem Schloß/ ſein Leben zu ſalviren/ begeben/ er hette dann jhrer etliche erleget/ vnnd mit dem Werck ſeinen vnerſchrockenen Muht gegen ſeinen Feinden bezeuget:
Endlich kommet der Herꝛ mit dem Oberſten/ mit vielen von Adel/ als ſeinen guten Freunden/ vnd mit vielem anderem Volck/ als jhren Vnterthanen fuͤr das Schloß vnd Wohnung deß Alidors Man fanget an das Schloß zu ſtuͤrmen/ vnd dapffer hinein zuſchieſſen/ aber nicht weniger geſchicht auch von denen/ ſo darinnen waren/ die wehreten ſich dapffer darinnen:
Man lieff zwar zum zweitenmal Sturm/ aber man kondte doch noch nichts gewinnen:
Als aber Alidor ſah/ dz man auch zum drittenmal ſein Schloß ſtuͤrmen wolte/ da dachte er wol/ er wuͤrde ſich in die laͤnge nicht mehr auffhalten koͤnnen/ ſondern endlich gefangen werden/ berathſchlagete ſich derhalben mit einem ſeinen getreueſtē Knechte/ daß er jhm ſeine Pferd ſolte fertig machen/ vnd deß Abends bey die Pforten deß Gartens fuͤhren/ ob er alſo darvon kommen moͤchte:
Hierauff ſackt vnd packte ſich Alidor/ nimpt all ſein Gold vnd Silber/ vnd was er von Gelt hatte bey ſich/ macht ſich deß Nachts darvon mit vier ſeiner Knechten/ welche wol beritten warē/ vnd das gienge ſo heimlich zu/ daß es weder die jenige/ ſo im Schloß/ noch auch die jenigen/ ſo drauſſen vor dem Schloß waren gewahr wurden:
Ritten hierauff Tag vnd Nacht/ biß daß ſie endlich in einen ſtarcken finſteren Wald kamen/ vnd ſich darinnen ſalvireten:
Vnd als ſie an ſolchem Ort waren/ vnd ſonſt kein Mittel hatten/ ſich zu ernehren/ fiengen ſie an widerumb ſchroͤcklichen zu rauben vnd zu morden/ vnter andern aber kam jhnen auch in jhre moͤrderiſche Haͤnde ein vornemer reicher Kauffmann/ welche/ als ſie jhn je zu ermorden wolten/ vnd vngefehr ſahe ein Hauffen Kraͤhen voruͤber fliegen/ da er dann alſo anfienge zu ſchreyen vnd zu ſagen:
O jhr Kraͤhen/ ich ruffe euch zu Zeugen an/ rechet mich an dieſen Moͤrdern/ welche mir mein Leben allhie nemen.
Dieſe boͤſe Buben kondten vnd wolten nicht darmit zu frieden ſeyn/ daß ſie alles/ was ſie bey dieſem Kauffmann funden/ jhm abnamen/ ſondern ſie ſchlugen jhn auch noch uͤber das ſo bald todt.
Etliche Tag aber hernach wurden jhrer zwen in ein Flecken geſchickt/ allda etwas zu kauffen:
Als ſie aber in einer Herberg an demſelbigen Ort einen Trunck miteinander theten/ ſihe/ da kame geflogen ein hauffen Kraͤhen/ welche ſich auff die ſpitzen deß Hauſes ſetzten/ vnd anfiengen zu krachtzen:
Welches als es die beyden Moͤrder hoͤreten/ vnd ſahen/ fiengen ſie miteinander an zu lachen/ vnd einer zu dem andern alſo zu ſagen:
O/ ho/ Geſell/ ſihe da die Zeugen/ welche den Todt deß jenigen/ den wir die Tag uͤber hingerichtet haben/ rechen ſollen.
Der Haußknecht hoͤrete dieſes Lachen vnnd Geſpraͤch der zween Gaͤſte/ vnd zeigete es ſeinem Herꝛn an/ welcher ſo bald hingienge zu der Obrigkeit in dem Flecken/ vnd als er ſolches angezeiget/ ſchicket die Obrigkeit ſo bald jhre Diener hin/ welche dieſe zween Geſellen grieffen vnnd gefangen fuͤhreten.
Vnd als man ſie hernacher examinirte/ vnd auff die Folter ein wenig ſpannete/ bekandten ſie ſo viel/ daß ſie darauff zum Todt verurtheilet/ vnd ſo bald hingerichtet wurden.
Man vermeinete zwar/ man wuͤrde die andere jhre Mitgeſellen auch erdappen/ aber ſie hatten ſich ſo bald/ als ſie ſolche Londen gerochen/ auß dem Staub gemacht.
Alidor begabe ſich hierauff in einen andern Wald/ ſo nah bey Lion iſt/ da dann viel andere Rauber vnd Moͤrder (weil ſie ſo viel von jhm gehoͤret hatten) ſich zu jhm begaben/ vnd da erdachten ſie tauſenterley Bubenſtuͤck/ wie ſie die voruͤbergehende deſto fuͤglicher berauben moͤchten:
Vnter andern ware einer in jhrer Geſellſchafft/ ein junger Geſell vngefaͤhr zwantzig oder mehr Jahr alt/ der pflegte ſich vor einem Stum̄en außzu geben/ truge ein Gloͤcklein in der Hand/ vnd in dem er ſich anname/ als zoͤge er von einem Ort zum andern/ das Brot zu betteln/ ſahe er vnter deſſen alles auß/ wo Gelegenheit zu rauben vnd zu ſtelen vorfiele/ vnd dienete alſo ſeinen Mordgeſellen zu einem Merckzeichen:
Dan̄ auff dieſe weiſe erfuhren ſie/ ob der jenigen/ ſo voruͤber reiſeten/ wenig oder viel weren/ vnd alſo begiengen ſie viel Mord vnd Todtſchlaͤg.
Gott aber ſtraffete auch endlich ſolche ſchroͤckliche Vbelthaten.
Dann der Gottloſe vermeinte Stumm/ wurde endlich erhaſchet vnd gefangen/ vnd lebendig geradbrechet da er dann in ſeiner Marter/ da man jm die Bein radbrechet/ wie ein grimmiger Ochs bruͤllete:
Aber die uͤbrige andere/ waren ſo verſtocket in jhren Hertzen/ daß ſie durch deß vermeinten hingerichten Stummen ſchroͤcklich Marter wenig vrſach namen ſich zu beſſern/ ſondern fuhren nichts deſts weniger fort in jhrem Moͤrderiſchen vnnd verdamblichen Leben.
Als auff ein Zeit Alidor uͤberzwerch durch einen Wald gienge/ traff er an einen Laqueyen/ ließ ſich mit jhm in Geſpraͤch an/ vnnd erfuhre nicht allein von jhm/ daß er im aller nechſten Schloß daſelbſt herumb wohnete/ ſondern daß auch deßmals die Edelfrau deß Schloſſes daheim ware/ vnd wenig Leute bey ſich hatte:
Darauff name er zwoͤlff oder dreyzehen ſeiner Raubgeſellen zu Pferd mit ſich/ kame ins Schloß hinein/ vnd begerete/ die Edelfrau ſolte doch ein wenig zu jhm kommen/ dann er hette etwas mit jhr zu reden:
Als jhn nun die Edelfrau ſahe/ meinte ſie es were ein vornemer Herꝛ oder Capitain/ hieſſe jhn willkom̄en ſeyn:
Er aber name ſich an/ er hette jhren Junckern geſehen/ vnd wuͤrde bald kommen/ vnd hielt ſie alſo mit Geſpraͤchen lange Zeit auff:
Die Edelfrau aber bittet jhn/ er woͤlle abſteigen/ in jhren Saal gehen/ vnd ein wenig ruhen/ welches er dann ſo bald thaͤte:
Vnd als er mit zween ſeiner Geſellen ware hinein gegangen/ winckete er ſeinem andern Geſellen ſie ſolten die Thuͤr deß Loſaments/ darinnen die Edelfrau mit einer jhrer Tochter/ ſo vngefehr ſechtzehen oder ſiebenzehen Jahr alt ware/ zu machen:
Hierauff nohtzuͤchtigten ſie Mutter vnd Tochter/ wie ſehꝛ ſie darvoꝛ baten/ vnd ſchroͤcklich zu ſchreyen anfiengē:
Ja nach ſolcher begangenen Schand zwangen ſie noch die Mutter/ daß ſie jhnen alle jhr Haab/ Silbergeſchirꝛ vnd Gelt muſte zeigen/ welches alles ſie mit ſich namen/ vnd nach dem ſie nicht allein ſolche Schand mit Mutter vnd Tochter begangen/ ſondern auch den Thuͤrhuͤter im Schloß tod geſchlagen hatten/ ſatzten ſie Mutter vnd Tochter hinder ſich auff jhre Pferd/ fuͤhreten ſie hinweg in jhren Wald/ da ſie ſich mit einander auffhielten/ vn̄ als ſie alle mit einander/ vnd einer nach dem andern jhre verdambliche Vnzucht mit Mutter vnnd Tochter gnugſam getrieben hatten/ fuͤhreten jhrer drey oder vier ſie widerumb deß Nachts nah bey jhr Schloß/ da man ſie dann alle beyde deß Morgens Todt funde.
Als nun der Juncker deß Schloſſes/ ſolche hertztraurige Zeitung von ſeinem lieben Weib vnd Tochter erfuhre/ wurde er daruͤber ſo betruͤbet/ daß man mein ete/ er wuͤrde vor Hertzenleyd vnd Bekuͤmmernuß ſterben/ Doch raffete er ſich widerumb auff/ name jhm ein Hertz/ vnd ſetzet jm vor/ er wolte die zugefuͤgte Schand vnd Todt ſeines Weibes vnd Tochter rechen/ vnd ſolte es auch koſten/ Gut vnd Blut/ vnd was es jmmer mehr wolte:
Kehrete darauff wider nach Hauß/ verſetzte vnd verpfaͤndet das meiſte Theils ſeiner Guͤter/ vnd nach dem er ſich mit Vorꝛath wol verſehen hatte/ begibet er ſich auff den Weg mit zwantzig oder dreyſſig wol berittenen Perſonen/ vnd nach dem er nach langem vmbfragen den Ort/ da ſich ſolche Dieb vnd Schelmen hielten/ erfraget vnd angetroffen/ laͤſt er jhn gantz vmbgeben/ vnd uͤberfaͤllt ſie gantz vnverſehener vnd vnverhoffter weiſe:
Als nun ſolche Moͤrder ſehen/ daß ſie/ gleichſam alſo zu reden/ dem Hencker ſchon vnter den Haͤnden ſeyn/ da thun ſie eines/ doch viel mehr auß Verzweiffelung als auß Dapfferkeit/ ruͤſten vnd ſetzen ſich zu Pferd/ wagen ſich mitten vnter ſie/ vn̄ nach dem ſie jhren Ort lang gnug vertheidiget/ aber ferꝛners zu veꝛtheidigen zu ſchwach ſich befinden/ ſalvirn ſich etliche mit der Flucht/ vnd ſo gut als ſie koͤnnen/ was aber die uͤbrigen anlanget/ wurden jhre etliche auff der Wahlſtadt todt geſchlagen/ etliche aber gefangen/ vnd hernacher geradbrechet/ wie ſie dann wol verdienet hatten.
Etliche Zeit hernacher/ begibt ſich Alidor wider vmb die Statt Paris herumber/ vnd als es auff ein Zeit gar ſpat war/ vnd er mit ſeinen Geſellen wolte eine Nachtherberge ſuchen/ trifft er an ein ſchoͤne junge Burgersfrau/ welche widerumb von dem Feld/ da ſie ein Hauß hatte/ in die Statt wolte gehen/ wandert mit derſelbigen fort/ vnnd als er ſihet/ daß er gar allein bey jhr iſt/ vnd niemands mehr weder vor jhnen gehet/ noch hinden hernach folget/ auch uͤber das er nah bey Montmarte iſt/ vnterſtehet er ſich dieſelbige zu Nothzuͤchtigen/ vnd damit ſie ſeines Willens deſto eher gelebe/ ſo ſetzet er jhr die Piſtol an die Gurgel: Sie aber/ dieweil ſie ſihet/ daß ſie kein huͤlff nicht kan haben/ ſtellet ſich/ als wann ſie ſeines Willens wolle geleben/ doch bittet ſie jhn/ er woͤlle ſie doch an einen heimlichen Ort fuͤhren/ auff daß ja niemands darzu komme/ welches er dann thut/ ſteigt ab von ſeinem Pferd/ vnd in dem er ſie bey den Armen fuͤhret/ vnd ſich gar freundlich bey jhr machet/ kommen ſie vnter deſſen zu einer rieffen Steingruben/ da man Stein brache:
Da ſihet die junge Frau jhren Vortheil auß/ vnnd als er ſichs am wenigſten verſihet/ ſtoͤſſet ſie jhn in die tieffe Steinkauten hinein/ daß er daruͤber ein Bein bricht/ kan auch nit wider herauß kommen/ biß ſo lang/ daß die Obrigkeit/ welcher ſie es darauff geklaget/ kommet/ jhn herauß zeucht/ vnd nach dem er examiniret worden vnd alles bekandt/ jhn laͤſt zu wolverdienter Straff lebendig Radbrechen vnd hinrichten.
Das XI. Capitel.
Von den Bubenſtuͤcken eines Raubers/ genannt la Fleur/ vnd wie er eine ſonderliche Manier gebraucht die Leute zuberauben.
JEner Alte hat ſein lebenlang kein warer Wort geſagt/ als da er lehret:
Die Begierd zu haben/ vnd der Geitz ſey ein Vrſprung vnd Wurtzel alles Vngluͤcks/ ſo inn der Welt vorgehe:
Dann wann wir bedencken alles das Vngluͤck/ welches von dieſem Laſter/ als von einer Wurtzel herkommet/ ja wann wir betrachten die vnterſchiedlich Vngemach vnnd Vngelegenheiten/ welche dieſe boͤſe Begierd ſelber in dem Gemuͤth der Menſchen hat vervrſachet/ ſo wuͤrde da keiner ſeyn/ der nicht ſelber wird bekennen vnnd ſagen muͤſſen:
Daß eben der Ehrgeitz vnnd Geltgeitz/ welcher vns beweget nach Reichthumb zutrachten/ vns eben dardurch in Vngluͤck ſtuͤrtzet/ vnd vnns durch ſein verblendung gantz Viehiſch machet/ alſo daß wir darnach nicht widerumb zurecht kommen koͤnnen.
La Fleur/ du koͤndteſt noch wol ein Zeitlang jetzunder das Leben/ das das koͤſtliche Ding in der Welt iſt/ haben vnd dein Nam/ den du anfiengeſt erſtlich ſo weit außzubreyten/ were nimmermehr ſo ſchaͤndlich verdunckelt worden/ durch die boßheit deines Lebens/ wann du nicht an dieſem Laſter im Spital hetteſt kranck gelegen:
Aber der ſchaͤdliche Durſt/ welchen du nach dieſem garſtigen Metall hatteſt/ vnd welcher die Leut inn der Welt zu Narꝛen machet/ iſt Vrſach/ daß du deinen boͤſen Begierden den Zaum ſchieſſen laſſen/ vnd daß du dich endlich ſelber in Schand vnnd Vngluͤck haſt geſtuͤrtzet.
La Fleur war einer vnter den vornemſten Beutelſchneidern in Paris/ vnd kan bald nicht alles erzehlet werden/ was er inn ſeinem gantzen Leben fuͤr boͤſes hat außgerichtet/ vnd zwar ſolches alles vnter dem ſchein der Gottſeligkeit vnnd Froͤmmigkeit:
Dann er wuſte ſich uͤber alle maſſen freundlich/ vnnd hoͤfflich gegen jederman zuerzeigen:
Allezeit fande man jhn in der Kirchen/ vnnd ſahe jhn/ wiewol auß lauter Heucheley/ ſein Gebet verꝛichten:
Aber gemeiniglich/ wann man hette meynen ſollen/ er were am andaͤchtigſten vnnd gleichſamb vor Andacht entzucket/ machte er ſich vnter die Weiber vnd fegte jhnen die Beutel:
Ja wil euch in dieſem Capitel nur etliche/ vnd zwar zwey oder drey ſeiner vornembſten vnd beſten Bubenſtuͤck erzehlen:
Dann auß denſelbigen werdet jhr darnach ſelber ſehen koͤnnen/ was er vor ein erbarer Geſell mag geweſen ſeyn.
Als er nun mehr die ſiebentzehen Jahr erꝛeichet hatte/ begabe er ſich muthwilliger weiſe vnter einen hauffen Freybeuter/ welche ſich einmal in dem Wald de Compiegne/ ein andermal in dem Wald Senlis pflegten auffzuhalten/ vnnd trieben viel Dieb vnd Mordſtuͤcke an ſolchen oͤrtern/ aber ich wil euch jetzt nur ein Bubenſtuͤck vnnd zwar das vornembſte erzehlen.
Als dieſer La Fleur noch ein ſchoͤner Jung ware/ vnd kein Bart hatte/ kleidet er ſich wie eine Jungfrau/ vnd weil er gar wol wuſte/ daß ein gewiſſer Kauffmann von Paris auß Niderland wider war kommen/ auch nothwendig da voruͤber reiſſen muſte (welches alles dann er von zween Burgern von Compiegne gehoͤret hatte) begibt er ſich mit ſeinen Mitgeſellen in ſolchen Wald/ in Hoffnung gar bald eine gute Beut zu erwiſchen:
Warten auch in der gegend de Verbene zween gantzer Tage auff den Raub:
Vnd da nun der Kauffmann daher kompt/ ſo ſetzet ſich la Fleur/ der ſich ſchon wie ein Jungfrau verkleidet hatte/ auff den Weg/ fanget an jaͤmmerlich zu heulen vnd zu ſchreyen/ klaget bald Himmel vnd Erden an/ daß ſie gleichſam zu ſeinem Vngluͤck vnd Verderben zuſammen geſchworen haben/ ſagt:
Ihr Bruder habe ſie verlaſſen/ vnd ſey von jhr hinweg gezogen/ vnd wiewol ſie jhn ſo hertzlich angeruffen vnd gebetten habe/ habe er ſie doch nit mehr hoͤren woͤllen.
Der Kauffmann/ der noch ein junger friſcher Mann ware/ als er dieſer vermeinten Weibsperſonen ſchoͤnheit anſihet/ vnd dencket/ das ſey ein guts friſches Wildpret vor jhn/ ſteigt von ſeinem Pferd heraber/ fragt was jhr mangel/ vnd was ſie fuͤr eine Bekuͤmmernuß auff dem Hertzen habe.
La Fleur/ (der ſich ſo wol als ein Weibsperſon in Worten/ Wercken vnd Geberden wuſte zuſtellen/ daß man im geringſten nichts anderſt hett dencken koͤnnen) erzehlet dem Kauffmann gantz weitlaͤufftig/ all jhr Vngluͤck vnd Vngemach/ (doch daß er die Masque vnd Larve vom Angeſicht nicht abthete) ſaget jhm/ ſie ſey von Paris/ vnd daß einer vom Adel (ſo ſie vor dreyen Tagen habe in Picardien hinweg gefuͤhret/ ſeine Eltern zubeſuchen) ſey von jhr hinweg gezogen/ vnd koͤnne ſie nicht wiſſen noch erfahren/ wo er jmmermehr ſey hin kommen: Derhalben ſo ſitze ſie nun da/ beſchreye jhr Vngluͤck/ vnd beweine jhr Elend.
Der Kauffmann hoͤret dieſes Geſpraͤch an/ vnd bildet jhm nicht anderſt eyn/ als es muͤß alles wahr ſeyn/ was die vermeinte Jungfrau jhm erzehlet:
Setzet ſich gar zu jhr/ vnd fanget an einen Appetit zubekommen.
La Fleur wegert ſich deſſen nicht zu ſehr/ doch weiß er nach Art der Hofffrauen vnd Jungfrauen ſich gar fein zu klagen/ vnnd ſolche Geſpraͤch mit jhm zutreiben/ daß er dardurch noch ein groͤſſere Liebe vnd Begierde in deß Kauffmanns Hertze erwecket.
Ach lieber Gott/ ſagte zu jhme dieſe Jungfrau vnd Blindſchleiche: Mein Herꝛ/ was wollet jhꝛ mir doch thun jhr werdet mir wehe thun ich bin noch eine Jungfrau/ O lieber GOtt/ was wird mein Vatter ſagen/ wann er das ſolte erfahren?
O wie bin ich doch ſo gar zu einer vngluͤckſeligen Stunde außgegangen: Mein Herꝛ/ ich laß es euch nicht/ daß jhr mich anruͤhret:
Es iſt mir an meiner Ehr mehr/ als an meinem Leben gelegen.
Als ſie aber nun diſes Geſpraͤch treiben/ ſihe da kompt einer daher von Compiegne/ welcher auch voruͤber wil reiſen/ ein wackerer friſcher Geſell/ der ſonſten mehr in dergleichen truͤben Waſſer ſich gebadet hatte:
Vnd als er ſihet/ daß der Kauffmann ſo freundlich mit dieſer ſchoͤnen Jungfrawen vmbgehet/ dencket er/ er wollt ſein Theil auch darvon haben:
Als aber la Fleur jn ſihet/ ſo ſchreyt er als eine vermeinte Jungfrau jaͤmmerlich/ daß ſie ſo huͤlffloß ſey:
Vnd wann der Himmel ſelber ſich jhrer nicht anneme/ ſo ſey es vmb ſie ſchon geſchehen.
Dieſe beyde aber ſprechen/ ſie ſolle doch zu frieden ſeyn/ ſie woͤllen jhr ja kein leyd nicht zufuͤgen/ ſchweigen ſie mit guten vnd freundlichen worten/ vnd weil ſie gleichwol alle beyde gern woͤllen.
jhr boͤſes vornemen erfuͤllen/ vnd mit jhꝛ ſolche Schand begehen/ fuͤhren ſie ſie vnter den Armen/ vnd geleyten ſie alſo biß zum Eingang deß Waldes.
Als nun la Fleur ſihet/ daß es Zeit iſt ſein Spiel anzufangen/ ſagt er als eine vermeinte Jungfrau alſo: Weil dann das Vngluͤck ſie alſo habe getroffen/ daß ſie in dieſe vngelegenheit komme/ ſo ſolten ſie doch ein wenig weiter mit jhr in den Wald gehen/ auff daß es ja niemands moͤchte ſehen:
Seufftzet vnd ſchreyet vnter deſſen hertzlich/ wuͤnſchet jhr tauſentmal den Todt/ vnd thut/ als wann ſie ſehr darumb bekuͤmmert ſey/ daß ſie ſolche vngluͤckſelige Stunde zu jhrer Außfahre habe angetroffen.
Der jenige von Compiegne/ welcher am hitzigiſten vor der Stirn ware/ machte ſich am erſten herbey:
Der Kauffmann aber hatte nicht ſehꝛ vnd mehr groſſen Luſten weiters in den dicken vnd finſteren Wald hinein zugehen/ dann es wolte jhm nichts gutes ſchon traumen.
Gleichwol aber wie ſonſten ein Waſſerquelle die andere treibet vnd fort ſtoͤſſet:
Wie es auch ſonſten in der Welt hergehet/ daß der meiſte Theil der Menſchen ſich nach Exempeln reguliret vnd regieret/ vnd dem boͤſen nachhanget: Alſo folget der Kauffmann dem jenigen von Compiegne:
Als ſie aber nun mitten in einem finſtern Wald ſeyn vnd meynen/ ſie woͤllen jetzund der Liebe pflegen/ vnd jr voꝛnemen erfuͤllē/ ſihe da zeucht la Fleur vnter ſeinem Rock ein Piſtol herfuͤr/ vnd erſcheuſt den Kauffmann auff der ſtatt:
Ja es iſt der Schuß noch nicht recht alſo zu reden geſchehen ſihe ſo iſt der andere von Compiegne von vier groſſen Schelmen vmbgeben/ welche mit Dolchen alſo auff jn zuſtechen/ daß er auch ſo bald todt auff die Erden niderfaͤlt/ Hierauff fangen ſie nun mit einander an die zween ermordete zubeſuchen/ vnd bekommen bey jhnen ſampt den zweyen Pferden auff die drey hundert Kronen.
Als ſie aber den Raub vnter ſich theilen woͤllen/ werden ſie vntereinander vneinig/ Dann weil la Fleur die vornembſte Perſon in ſolcher Tragœdien vnd Spiel war geweſen/ vnd verurſachet hatte/ daß die zween erſchlagene jhnen in die Haͤnde kommen waren/ wolte er ein Pferd vnd hundert Kronen darzu haben/ die andere aber wolten das nicht eingehen/ kamen darauff mit woꝛten ſo hart zuſam̄en/ daß endlich drey wider die andere zween waren/ vnd fiengen ſich an zu rauffen vnnd zu ſchlagen/ vnter dem Creutz Sainet Oien/ welches ein kleiner Flecken iſt/ vngefehr zwo Meylen von Compiegne ligend:
La Fleur/ welcher ein guter Fechter war/ ſticht den einen durch vnd durch/ vnd nach dem er den andern auch toͤdtlich verwundet hatte/ ſetzet er ſich auff eines der geraubeten Pferde/ vnd begibet ſich allein nach Paris.
So bald als er nun nach Paris iſt kommen/ begibet er ſich zu den Beutelſchneidern/ handelt vnd wandelt mit jhnen/ beſihet jhre Geſetz vnd Policey/ vnd machet ſonderliche Commentarios vom rauben vnd ſtelen/ kommet einer friſch zu Paris an/ ſo geſellet er ſich zu jhm vnd ſihet/ daß er jhn bey dem Seckel erhaſchet/ ja es vergehet kein Tag/ daß er nicht einen/ oder den andern redlich darſetzet.
Vnter vielen andern aber erzehlet man von jhm/ gar ein artigen ſtreich:
Dann als er auff ein Zeit verſtanden hatte/ daß etliche junge Advocaten wolten in dem Wirthshauß/ genandt zum Fichtenapffel/ zu Mittag eſſen/ vnd ſich ein wenig erluſtiren/ gehet er geſchwind von dem Palois (welches iſt der Koͤnigliche Hof zu Pariß/ da ſich die Advocaten finden) lauffet Spornſtreich zum Wirthshauſe zu/ vnd bittet den Wirth/ er wolte doch geſchwind ein gutes Mittagmahl fuͤr zehen oder zwoͤlff Perſonen anſtellen/ welche ſo bald zu jhm kommen werden/ vnd thut la Fleur als wann er ſelber von den Advocaten ſey abgefertiget worden/ die Mittagmalzeit vor ſie wol zubeſtellen.
Als nun die Advocaten in das Wirthshauß hinein kommen/ ſtellet ſich la Fleur/ als wann er der Haußknecht ſey/ vnd wie der Wirth meinte la Fleur gehoͤrete zu den Advocaten/ vnd were mit jhnen bekandt/ weil er das Mittagmahl fuͤr ſie beſtellet hatte?
Alſo meineten hinwiderumb die Advocaten/ la Fleur were wol mit dem Wirth bekandt/ dieweil er jnen ſo fleiſſig auffwarte/ mit Eſſen aufftragen vnd einſchencken:
Aber ſie kondten auff beyden ſeyten nicht mercken oder ſchmecken/ was la Fleur im Schild fuͤhrete:
Dan̄ als ſie ſich nun zu Tiſch nider geſetzet hatten/ ſie aſſen/ trancken vn̄ machten ſich luſtig/ da thut la Fleur eins/ ſuchet die beſte Taffete Maͤntel der Advocaten/ welche er in der eyle kondte außleſen vnd macht ſich mit denſelbigen darvon:
Als nun das Mittagmahl bald geendet ware/ mercket man/ daß es nicht recht muſte zugehen/ oder etwas darhinder ſtecken/ weil der vermeinte Haußknecht nit mehr ſich ſehen lieſſe: Sie fragen/ wo jhre Maͤntel ſeyn/ wer ſie hinweg getragen habe?
Aber da iſt niemands der etwas darvon wil wiſſen.
Die Leut im Hauſe erſchrecken daruͤber/ wiſſen nicht was ſie darzu ſagen ſollen.
Doch da ſie ſehen/ daß der jenige/ ſo das Mittagmahl beſtellet hatte/ muͤſte die Maͤntel hinweg genommen haben/ lauffet man jhm nach/ ob man jn vielleicht noch an einem oder dem andern Ort moͤge erdappen:
Aber er ware ſchon auff dem Grempelmarck/ vnnd wolte die Maͤntel verkauffen/ auff daß er ſich hernacher auch von ſolchem auß den Maͤnteln erloͤſeten Gelt moͤchte luſtig machen.
Als ſie nun auff den Grempelmarck kommen/ da erdappen ſie jhn inn dem Hauß eines ſolchen Grempelkraͤmers/ welcher allerley Kleyder verkauffte/ vnnd dergleichen Geſellen/ Rauber vnd Beutelſchneider bey ſich inn ſeinem Hauß pflegte auffzuhalten/ vnnd zu Herbergen.
Als man jn aber nun wil auffs Chaſtelet vnd in das Diebsgefaͤngnuß fuͤhren/ vnd ſolches ſeiner Geſellen drey jnnen werden/ da kamen ſie jhnen entgegen/ fiengen ein vnverſehene ſchlaͤgerey an/ thun als woͤllen ſie ſich vntereinander erſtechen/ vnd erhawen woͤllen/ darauff laufft das Volck zuſammen: Seine Geſellen aber machen dardurch/ daß la Fleur/ den jenigen/ ſo jhn gefangen wolten fuͤhren/ in ſolchem Tumult vnd Auffruhr auß den Haͤnden entwiſchet/ vnd darvon kommet.
Als nun dieſes ſchwere Gewitter voruͤber ware/ ſuchet la Fleur allerley Buͤrſchlein ſeiner Haar vnd Natur zuſammen/ begibt ſich auß Paris gen Sainct Clou/ vnd gehet in die erſte Herberg/ ſo er antrifft/ vnd als er in die Heꝛberg hinein kommet/ begehret er/ man ſoll jhn doch inn eine Kammer weiſen:
Die Wirthin im Hauß/ welche meinet/ es ſein ehrliche Leute/ weiſet ſie oben auff in eine Kammer/ vnd als ſie ſehen/ daß die Wirthin im Hauß gar allein iſt/ namen ſie jhnen vor/ ſie wollen die Wirthin nothzuͤchtigen/ wollen es auch je zu inn das Werck ſetzen/ aber der Wirth kommet daruͤber widerumb heimb:
Derhalben ſolches offentlich alſo vorzunemen/ wolte ſich nicht ſchicken/ dieweil ſie darnach ſich ſelber in groſſe Gefahr geſtuͤrtzet/ hetten/ namen jhnen deßwegen fuͤr/ ſie woͤllen auff eine andere vnd bequemere Zeit warten.
Vmb die Mitternacht/ da ſie wuſten/ daß jnen die Finſternuß zu jhren Suͤnden am bequemlichſten ware/ nimpt ſich einer vnter jhnen an/ als ſey er gar gefaͤhrlich Kranck/ wecket hierauff den Wirth vnd Wirthin im Hauß auff:
Aber zu allem Gluͤck oder Vngluͤck ſihet der Wirth/ da er auß ſeinen Beth wil auffſtehen/ einen ſeiner Nachbarn in ſeine Kammer/ wird daruͤber ſo eyfferig/ daß er jhm nachlauffet/ ob er jhn moͤge erdappen.
In dem aber der Wirth dem jenigen nachlauffet/ ſo begehn die andere jre Schand mit der Wirthin/ welche ſelber inn die Kammer/ da ſie lagen/ ohne Liecht war kommen.
Vnd kan man darauß ſehen/ daß an der Wirthin ſelber auch nicht viel guts iſt geweſen.
Als aber der Wirth wider heim kompt/ vnd ſein Weib nicht im Beth findet/ gehet er oben auff ins Hauß/ vnd weil er wol mercket/ daß ſie in der Kammer bey den Gaͤſten ſein muͤſſe/ wird er ſo eyfferig daruͤber/ daß er ſie wil vmbbringen:
Darauff wird ſie aber hergegen ſo meineydig an jhrem Mann/ daß ſie jhn durch einen auß dieſen Raubern laͤſt todt ſchlagen/ vnd dencket/ ſie wolle wol ſehen/ wie ſolches verduſchet moͤge werden.
Was thut aber vnter deſſen la Fleur?
Er thut nicht als wann er das Sviel verſtehe/ vnd weil er wol wuſte/ daß Gelt im Wirthshauß ware/ ſetzet er der Wirthin ein Piſtol an die Gurgel/ vnd ſaget zu jhr: Wann ſie jhm nicht ſo bald alle das Gelt/ ſo im Hauß were/ gebe/ ſo ſey es vmb jhr Leben geſchehen?
Wiewol nun anfaͤnglich die Wirthin ſich etwas wegern wolte/ ſo war es doch vmb ſonſt/ dann von dem erſten ſtreich/ den er jhr gab/ fiel ſie ſelber zu Boden:
Hierauff gibts ein groß geſchrey im Hauß/ die Nachbarſchafft wirds gewahr vnd macht ſich auff/ welches/ als es die Rauber hoͤren/ woͤllen ſie ſich mit der Flucht ſalviren/ aber die Magd im Hauß verwahret Hauß/ Stegen vnd alles ſo wol/ daß ſie nicht darauß kommen koͤnnen.
Zu allem Vngluͤck aber waren alle Fenſter mit Eyſſeren Gegittern/ ſo wol verwahret/ daß ſie entweder im Hauß ſterben/ oder ſich gefangen geben muͤſſen:
Dann zu entfliehen/ ſahen ſie kein Mittel vor jhren Augen.
In dem ſie aber in dem Hauß alſo vmbher gehen/ vnd ſuchen wie vnd wo ſie doch hinauß moͤgen kommen/ da werden ſie gewahr/ daß in einer Kammer hinder dem Betth ein Fenſter iſt/ welches in Garten gienge/ vnd vor weniger Zeit war zugemacht worden:
Solches Fenſter lauffen ſie mit Baͤncken auff/ nach dem Exempel der Roͤmer/ welche mit gewiſſen Kriegs Inſtrumenten die Mauren vmbworffen/ ſpringen dem Fenſter hinauß/ vnd eylen ſich alſo/ daß jhꝛ zween darvon kummen/ welche darnach das Waſſer erlangen/ vnd alſo vollends darvon ſchwimmen:
Die andern aber werden gegriffen/ gefangen gefuͤhret/ vnd viertzehen Tag hernach hingerichtet vor dem Hauß/ darinnen ſie die Schand vnd Mord begangen hatten.
Als nun la Fleur ſihet/ daß er abermals dem Vngluͤck iſt entgangen/ bildet er jhm eyn/ es ſey kein Gewalt auff der gantzen Welt/ die jhn koͤndte fangen/ ja er bildet jhm eyn/ die Geſtirn haben ein wolgefallen an ſeinen Bubenſtuͤcken:
Er folget wo jhn der Weg hinfuͤhret/ endlich aber kompt er deß Morgens vmb vier Vhren/ gantz naß/ in ein kleine Fiſcherhuͤtten/ dann mit ſeinen Kleidern war er duꝛch das Waſſer hindurch geſchwūmen.
Aber was ſeinen Geſellen anlanget/ der ſich zwar auch mit jhm ins Waſſer begeben hatte/ in meynung durch zu ſchwimmen/ hatte das Gluͤck nicht/ wie la Fleur/ ſondern muſte im Waſſer erſauffen/ dieweil er ſich nicht am rechten end hatte ins Waſſer hinein begeben.
Als nun la Fleur widerumb ein wenig zu ſich ſelbeſt kom̄en vnd trocken ware worden/ begibt er ſich widerumb gen Paris (dann das iſt der Rauber vnd Diebe ordentliche Herberg/ daß wann ſie lang hin vnd her geſtreiffet/ ſie endlichſich widerumb gen Paris begeben) vnd vnter tauſent Raubern/ die ſich in Franckreich finden/ duncket ſie/ ſie gehoͤren nicht zu jhrer Bruderſchafft/ wann ſie nicht die Brieff zu Paris geholet/ oder auch ſonſten jhre Waare en Greve außgeleget haben.
Etliche Tag verkleidet ſich la Fleur/ vnd gieng nicht mehr als deß Nachts auß zuſtelen:
Als er aber wider neue Kundtſchafft mit etlichen andern ſeines Handwercks gemacht hatte/ triebe er ſein Diebshandwerck ſtaͤrcker als er zuvor jemals gethan hatte:
Da war keiner in der gantzen Diebs- Geſellſchafft/ der jhn in argliſtigkeit hette uͤbertroffen:
Dann er erdachte allzeit newe grieff/ daß er auch die aller verſchlageneſte uͤber den Doͤlpel warffe/ ja es wurde manchmal einer von jhm erdappet/ der frey ſtillſchweigens darvon gienge/ wie ein Hund/ der den Schwantz zwiſchen den Beynen traͤget.
Ich wuͤrde es gar zu lang machen/ wann ich wolte erzehlen alle vnterſchiedliche Bubenſtuͤck/ welche er in ſeinem gantzen Leben hat begangen:
Welches ich fuͤr dißmal gar mit ſtillſchweigen wil uͤbergehen/ wil euch nur allein erzehlen/ wie er iſt gefangen vnnd hingerichtet worden/ welches dann eben ſo ſchrecklich/ als ſein Leben boͤß iſt geweſen.
Der Krug gehet ſo lang zum Brunnen/ biß daß er bricht/ ſagt man in dem Sprichwort:
Vnnd wann wir meynen/ wir ſitzen gar oben auff dem Gluͤcksrad/ ſo laͤſt Gott das Rad herumber gehen/ daß wir heraber fallen/ von vnſerer faͤlſchlich eingebildeten Hochheit/ vnnd darauff gerahten wir manchmals in groſſes Vngluͤck/ daß wir daruͤber ſo beſtuͤrtzet vnnd betruͤbet werden/ als wir zuvor froͤlich vnnd luſtig geweſen/ da wir oben auff dem Gluͤckrad geſeſſen haben.
La Fleur war nun mehr zu vnterſchiedlichen malen darvon kommen/ aber endlich iſt er auch hangen blieben.
La Fleur kennete wol einen vornemen Buͤrger von Rennes/ welcher fleiſſig zu Paris ware/ vnnd ſich bey einem Rentmeiſter inn der Gaſſen Sainet Martin/ dieweil er ſein Blutsfreund vnd Verwandter war/ auffzuhalten pflegte:
Da dichtet vnd dencket nun la Fleur/ wie er doch die Sach angreiffe/ vnnd anſtelle/ damit er heimlicher vnnd vnvermerckter weiſe/ in deß Rentmeiſters Hauß/ welcher dazumal zu Fontaine-bleau/ da der gantze Koͤnigliche Hof auch war/ ſich auffhielte/ kommen moͤcht:
Was thut er?
Er kandte ſolches vornemen Buͤrgers Hand wol/ hatte auch derſelbigen Copey vnd Abſchrifft/ welche jhm vngefaͤhr in die Haͤnde ware kommen deßmals/ da er in der Gegend Vaugirand deſſelbigen Buͤrgers Laqueyen beraubet hatte.
Darauff gehet er hin zu einem Schreiber/ welcher auch nicht viel ſchatzes mag werth ſeyn geweſen/ vnd uͤberꝛedet denſelbigen/ daß er ſolche Schrifft artig nachmahlet/ vnd jm nachfolgenden Brieff ſchreibet.
Mein Herꝛ/
es iſt mir von Hertzen leyd/ daß ich wegen etlicher Geſchaͤfften/ ſo mir zukommen/ euch nicht eher als inn viertzehen tagen kan beſuchen vnd zu euch kommen.
Ich hette es mir vor ein groſſes Gluͤck gehalten/ wann ich ſelber euch den Brieff uͤberlieffern/ euch meine Dienſt preſentiren/ ja euch wuͤrcklich hette dienen koͤnnen/ wie dann wegen vieler mir von euch erzeigten Gutthaten zu thun ich mich ſchuldig vnd willig erkenne:
Ich will aber gleichwol nicht vnterlaſſen ſolchen Fehler auffs eheſte widerumb zuverbeſſern vnd dahin trachten/ daß jhr im Werck ſelber ſolt ſpuͤren/ daß ich mich begehre danckbar gegen euch zuerzeigen.
Vnter deſſen ſchicke ich euch allhie ein groſſe Laden/ welche ich bitte meinet wegen anzunemen/ vnnd ſie wol zuverwahren/ wegen etlicher Schrifften vnd Waaren/ ſo darinnen ſeynd:
Dann ůber alle mir erzeigte Wolthaten wil ich dieſe nicht fůr die geringſte halten/ auch dannenher Vrſach nemen im Werck zu beweiſen/ das ich begere zu ſeyn vnd zu bleiben.
Mein Herꝛ Ewer getreweſter vnd dienſtgefliſſener Diener.
Als nun dieſer Brieff geſchrieben vnd verſiegelt iſt/ nimbt la Fleur ein groſſe lange Lade/ vnnd leget ſich ſelber darein/ doch alſo/ daß er ſie kan auffſchlieſſen/ wann er wil/ vnd laͤſt durch einen Fuhrmann vnnd einen ſeiner Geſellen die Lade ſam̄t ſich ſelber fuͤhren in deß Rentmeiſters Hauſe/ welcher deßmals am Koͤniglichen Hof zu Fontaine-bleau ſich auffhielte/ wie wir zuvor angezeiget haben.
Deß Rentmeiſters Fraw empfaͤnget vnd liſet den Brieff/ befihlt/ man ſoll die Lade abladen/ vnd in Hof ſetzen/ biß daß man ſie an ein ander Ort koͤnne ſetzen:
Nun war es eben vmb Johannes Tag/ da das Volck zu Paris ſich erluſtiret/ vnnd man allerley Fewerwerck vnd Racketlein pfleget zu werffen/ vnd war in ſolchem Hauß ein Laquey/ welcher/ weil er wolte en Greve gehen/ vnd allda das Fewerwerck ſehen/ zuvor wolte im Hauß ſein Rohr abſchieſſen/ vnnd widerumb friſch laden:
Was geſchicht?
Als er wider die Erden ſcheuſt/ vnd nicht weiß/ daß das Rohr mit einer Bleyernen Kugel iſt geladen/ zerſchmettert ſich die Kugel vnd ſchmeiſt ein ſtuͤck von der Kugel durch die dargeſtelt Lade hindurch/ vnd verletzet la Fleur/ der in der Laden verborgen lage/ an einem Bein/ welches er gleichwol mit aller gedult vnnd ſtillſchweigen alſolitte vnd außſtunde.
Deß Abends aber wird der Laden vergeſſen/ vnd bleibt alſo im Hof ſtehen/ vnd als nun la Fleur ſihet/ daß ſie in dem Hauſe alle zu Beth ſeyn/ kreuchet er auß ſeinem Neſt herfuͤr/ wiewol er ſo uͤbel an ſeinem Bein verletzet war/ vnd nach dem er das Bein/ ſo gut als er kondte/ verbunden hatte/ gehet er vnd wil ſeinen Geſellen die Thuͤr deß Hauſes auffmachen.
Aber zu allem Vngluͤck waren alle Thuͤren im Hauß ſo wol verwahret/ daß man ſie nicht kondte auffthun/ außgenommen die Kuͤchenthuͤr/ dieſelbige kondte er noch auffthun/ vnd namen ſie auß der Kuͤchen hinweg etliches Zinn/ wie auch ein Silbernes Handbecken/ welches auß vergeſſenheit in der Kuͤchen ware ligen blieben.
Aber die groſſe Begierd die dieſe Raubvoͤgel hatten/ dem Rentmeiſter uͤber ſeinen Schatz vnd Geltkiſt zukommen/ bewegte ſie daß ſie ſich noch weiter in das Hauß hinein wagten/ ſchlagen hierauff die Thuͤr an der Stegen eyn/ vnd woͤllen vollends in deß Rentmeiſters Kammer hinein:
Vber ſolchem ſchlagen aber erwachen die Laqueyen/ vnnd nimmet einer eine Hellbarte/ der ander ein Rohr/ vnd lauffen im Hauß oben heruͤber/ vnd als ſie die Nachtdiebe ſehen/ ſchlagen ſie ſo ſchꝛoͤcklich auff ſie zu/ daß die Diebe ſich nicht lenger auffhalten koͤnnen/ ſondern wollen darvon lauffen.
Als ſie aber an die Thuͤr kommen/ da gehet zu allem Gluͤck die Nachtwacht voruͤber/ vnd als ſie ſolches vorgehen ſahen/ greiffen ſie dieſen Nachtdieben nach den Koͤpffen/ vnnd fuͤhren ſie auff das Chaſtelet/ da ſie dann nach ſechs Tagen zum Todt verdammet/ vnnd auffgehencket ſeyn worden.
Was aber anlanget la Fleur/ welcher auff der Folter alles bekandt/ was er die Zeit ſeines Lebens begangen hatte/ iſt er auff dem Platze Maubert geradbrechet worden.
Das XII. Capitel.
Von den erſchroͤcklichen Vbeltharen eines Tyranniſchen Moͤrders/ genandr Franciſcus de la Vigne/ welcher hernacher zu Lion iſt hingerichtet worden.
IN erzehlung der vorhergehenden Hiſtorien habt jhr angehoͤret/ die groſſe Argliſtigkeit/ welche la Fleur in ſeinem rauben vnd morden hat gebrauchet/ vnd wie ſchroͤcklich der Menſch in Suͤnde je lenger je mehr faͤlt/ welcher einmal muhtwilliger weiſe allen Tugenden hat abgeſaget:
In dieſer Hiſtorien aber werdet jhr hoͤren die groͤſte Bubenſtuͤck die ein Menſch jemals in der Welt jhm in ſeinen Sinn hat genommen:
Es iſt zwar nicht ohn/ daß dieſe Hiſtorien ſich nicht in newlichkeit/ ſondern vor etlichen Jahren hat zugetragen:
Aber die dinge/ ſo darinnen vorfallen/ haben mich beweget/ ſolche hieher zu ſchreiben/ vnd euch dieſelbige der laͤnge nach zuerzehlen/ wie ich dieſelbige von einem guten ehrlichen alten Mann/ welche das meiſte Theil der Hiſtorien zu ſeiner Zeit ſelber gehoͤret/ vnd mit ſeinen Augen geſehen/ hab erzehlen hoͤren.
Ihr woͤllet demnach allhie zum Eingang mercken/ daß als auff ein Zeit der Koͤnig zu Fontainebleau ware/ da begibt es ſich/ daß ein junger Herꝛ/ ſo von den vornem̄ſten am Koͤniglichen Hof ware/ von Paris außzeucht/ in meynung gen Fontaine bleau zu jhrer Koͤniglichen Majeſtaͤt zu ziehen:
Als er aber auff dem Weg iſt/ vnd einem Wild/ ſo er erſehen/ nachreitet/ kommet er ſo weit von ſeinem Volck vnd Dienern/ daß/ in dem er alſo uͤber vnd druͤber in dem Wald/ dem Wild nach reitet/ er endlich ſihet/ daß er ſich gar hat verjrꝛet/ vnd es vnverſehener weiſe gar nacht wirdt:
Derhalben ſihet er ſich allenthalben vmb/ wo er doch moͤge ein Hauß oder Wohnung erſehen/ da er deß Nachts uͤber im trockenen ſeyn moͤge:
Endlich erſihet er ein kleines Bauernhaͤußlein/ vnnd reitet zu demſelbigen zu/ vnd als er nun zu dem Bauersmann/ der darinnen wohnete/ kommet/ bittet er jhn/ er wolle jhn doch die Nacht herbergen/ welches jhm dann der Bauersmann zuſagt/ vnnd nimbt jhn auff in ſein kleines Haͤußlein/ in welchem ſechs Menſchen waren/ als nemblich/ der Bauersmann/ ſein Frau/ ſein elteſter Sohn/ vngefaͤhr von zwantzig Jahren/ ſeine Schnur/ ſo gar neulich war verheurathet woꝛden/ ein Knecht/ der deß Viehs huͤtete/ ein ſtarcker/ vnd dem euſſerlichen anſehen nach/ ein verzweiffelter boͤſer Menſch/ wie auch ein kleines Toͤchterlein.
Hierauff ſteige der junge vorneme Herꝛ von ſeinem Pferd ab/ vnd gibt es dem Knecht/ bittet jhn/ er ſoll es doch wol verſorgen.
Darnach gehet er in das Bauernhaͤußlein/ ſetzet ſich ſo lang bey das Fewer/ biß daß man jhm etwas zu Nacht zu eſſen gebe/ vnd dencket er am geringſten nicht/ daß jhm an ſolchem Ort etwas uͤbels begegnen ſolte oder werde.
Die Leute aber im Hauß kennen jhn nicht/ wiſſen auch nit/ wer er nur ſeyn moͤge/ doch/ weil ſie ſehen/ daß er ſo ſchoͤn vnd ſtattlich iſt gekleidet/ ſo dencken ſie es muß ein reicher Mann ſeyn/ vnd weil es jhnen einfaͤlt/ es werde gar eine gute Beute vor ſie ſeyn/ ſo bereden ſie ſich miteinander/ wie ſie doch die Sach angreiffen/ damit ſie jhn todt ſchlagen/ vnd Kleider vnd alles andere/ was er bey ſich haben werde/ bekommen moͤgen.
Nach dem er nun zu Nacht geſſen hatte/ bereiten vnd decken ſie jhm ein Beth in der nechſten Kammer/ welche gar ein ſchlechte/ ja ein ſolche Thuͤr hatte/ die man gar leichtlich kondte aufflauffen:
In dem aber die Tochter oder Schnur im Hauſe/ welche gar kuͤrtzlich war verheurathet worden/ im Hauß jhren Geſchaͤfften nach auff vnd abgehet/ hoͤret ſie etwas von ſolchem jhrem boͤſen vnd tyranniſchen Anſchlag/ vnd dieweil ſolcher junger Herꝛ/ ein ſchoͤne dapffere anſehnliche Perſon ware/ dawert es ſie in jhrem Hertzen/ daß er ſo ſchaͤndlich vmb ſein Leben ſoll kommen/ vnd vnter deſſen/ daß der Vatter/ Sohn vnd Knecht im Stall miteinander ſich bereden/ wie ſie ſolchem jungen Herꝛn das Liecht außblaſen woͤllen/ zeucht ſie jhn auff eine ſeyte/ vnd nach dem ſie jhn gebeten/ er wolle doch bey ſich verſchwiegen behalten/ was ſie jhm heimlich wolte ſagen/ erzehlet ſie jhm den gantzen boͤſen Anſchlag deß jenigen/ ſo ſie im auff vnd abgehen vernommen hatte.
Der junge Herꝛ/ welcher dieſe warnung anname vnd glaubte/ wurde daruͤber ſehr beſtuͤrtzet/ vnd hatte jhm ſchon vorgenommen/ er wolte darvon lauffen/ vnd ſolte er auch daruͤber in der Finſternuß den Halß abſtuͤrtzen?
Aber endlich beſinnet er ſich eines andern vnd beſſern/ vnd gedencket/ es woͤlle ſich nicht gebuͤhren/ daß er ſein Leben alſo wage/ vnd alſo eher vnd mehr den Gottloſen Leuten in die Haͤnde gerathe/ welche in jhrem Hertzen aller Gerechtigkeit/ vnd Freundlichkeit vergeſſen/ vnd jhnen vorgeſetzet hatten/ eine ſolche Perſon zuerwuͤrgen/ welche ſo dapffer daher gienge/ wol beritten war/ welche ſie ſo freundlich empfangen hatten/ ja welche jhnen jhr lebenlang kein Leyd gethan hatte:
Derhalben dencket er/ er woͤlle ſein Hoffnung auff Gott allein ſetzen/ vnd im fall/ daß er ſolte angetaſtet werden/ ſich lieber dapffer wehren als die Flucht nemen/ vnd doch daruͤber noch erſchlagen werden.
Derhalben ſo laͤſt er ſich durch den Bauersman̄ in das kleine Kaͤmmerlein weiſen/ vnd nach dem er die Thuͤr hinder ſich zugeſchlagen/ zeucht er ein zimlich groſſe vnd ſtarcke Lade/ welche eben zu allem Gluͤck in der Kammer ware/ fuͤr die Thuͤr/ ladet/ vnd ſpannet ſein Rohr/ legt ſein Degen zur Hand/ wachet vnd wartet zuſehen/ was nach der Haußtochter warnung erfolgen werde.
Als nun der Bauersmann meinet/ der junge Herꝛ/ als welcher deß Tags vom Reiſen vnd Jagen war ſehr muͤd worden/ wuͤrde nun mehr eingeſchlaffen ſeyn/ ſchleichet er allgemach fuͤr die Thuͤr der Kammer/ taſtet vnd fuͤhlet/ vnd meinet/ er wolle die Kammer ohne alle muͤhe gar leichtlich auffthun:
Als jhm aber der Boß nicht wil angehen/ ſo ruffet er dem Herꝛen in der Kammer zu/ vnd ſpricht/ er ſoll jhm doch die Kammer ein wenig auffthun/ dann er wolle in einer Laden/ ſo in der Kammer ſtehen/ ein Decktuch holen/ daß er es moͤchte uͤberdecken vnd gebrauchē.
Der Herꝛ aber/ der noch gar wenig geſchlaffen haͤtte/ ſagt zu jhm alſo/ du vnbeſcheidener Mann/ gehe jetzt widerumb hin/ ich ruhe/ vnd wil dir fuͤr diſes mal nicht auffthun.
Welches/ als es der Bauersmann hoͤret/ macht er ſich vnnuͤtz vor der Thuͤr/ fanget an zu toben/ zu raſen vnd zu ſchreyen/ ſpricht:
Man wolle jhn in ſeinem eigenen Hauß bochen vnd trutzen/ nimbt die Wehr in die Haͤnd/ vnd traͤwet dem Herꝛen in der Kammer:
Wann er nicht ſo bald jhm woͤlle die Thuͤr auffthun/ vnnd ſich in ſeine Gnade ergeben/ ſo woͤlle er die Thuͤr nicht allein aufflauffen/ ſondern jhn auch gar todtſchlagen in der Kammer.
Hierauff kommet nun der Bauer vnd Knecht fuͤr die Thuͤr/ vnd woͤllen ſie aufflauffen/ vnter deſſen aber gehet der Sohn hin/ wil ein Leiter anſchlagen/ vnd durch das Fenſter in die Kammer zu dem Herꝛn ſteigen.
Als nun der junge Herꝛ inn ſolcher euſſerſten Noth vnnd Gefahr iſt/ nimbt er ſein geſpannets vnd verfertigtes Rohr in die Hand/ trucket loß/ vnd erſcheuſt durch die Kammerthuͤr den Bauern auff der ſtatt:
Ruͤcket hernacher in aller eyle die Lade hinweg fuͤr der Thuͤr/ vnd richtet den Knecht auch hin/ vnd als ſolches geſchehen/ laufft er dem Sohn nach/ aber er macht ſich eylends auß dem Staub vnd darvon.
Aber das Spiel war deßwegen noch nit auß/ dann das geſchrey deß Wirths/ vnd das vngewoͤhnliche geduͤmmel das im Hauß vorgienge/ erweckete die benachbarte Hirten/ welche alle mit jhren Wehren gelauffen kamen/ vmbringeten das Hauß/ vnd wolten den Moͤrder haben: Der junge Herꝛ ſahe ſich wol fuͤr vor jhnen/ vnd litte ſich biß auff den Morgen:
Vnd als er ſahe/ daß die auffruͤhriſche Rotte/ je laͤnger je ſtaͤrcker wurde/ ſagte er jhnen/ wer er were/ troete auch/ er wolte ſie alle hencken laſſen/ wann ſie jhm nicht die Hand in ſolcher ſein Noht bieten/ vnnd jhn widerumb zu ruͤck begleiten wuͤrden:
Vnnd wann ſie je jhm nicht glauben wolten/ ſo ſolten ſie zur Obrigkeit in den nechſten Flecken oder Statt gehen:
Ja wann ſie auch nicht/ was er begehrete eingehen wuͤrden/ ſo ſolten ſie gewißlich erfahren daß jhr Vngluͤck vnd Verderben nicht lang ſolte außbleiben.
Die Bauersleute/ als ſie nicht allein dieſe Heroiſche Perſon ſahen/ ſondern auch hoͤren/ wie er jhnen ſo gewaltig zuredet/ werden dardurch beweget/ daß ſie es etwas wolfeiler/ als zuvor/ gaben.
Jedoch greiffen ſie jhm nach dem Kopff/ vnd machen ſich mit jhm auff den Weg/ jhn nach Melun zu dem Oberſten allda zu fuͤhren.
Hierzu kommen nun dieſes Herꝛn Diener/ welche jhn am vorigen Tag verlohren hatten/ vnnd alle weil noch ſuchen/ vnd als ſie ſahen/ daß jhꝛ Herꝛ als ein Gefangener daher wirdt gefuͤhret/ werden ſie ſo erbittert daruͤber/ daß ſie die Bauren zu ſtuͤcken zerhauen wollen:
Aber er wehrete jhnen/ daß ſie ſolches nicht theten.
Als nun ſolches alles der Obrigkeit angezeiget wurde/ wurden darauff deß Bauersmann Mitgeſellen nach jhrem verdienſt geſtraffet/ außgenom̄en der Sohn/ der ſich ſo bald auß dem Staub gemacht hatte/ derwegen er dann nicht kondte ſeinem Verdienſt nach geſtraffet werden:
Das Hauß dieſer Moͤrder wurde zu Aſchen verbrennet/ die Tochter aber/ welche ſolches dem iungen Herꝛn entdecket hatte/ wuꝛde reichlich begabet vnd belohnet.
Weil aber der entlauffene Sohn deß ſo bald erſchoſſenen Bauersmanns nicht wol widerumb dorffte nach Hauß kommen/ begab er ſich zu einem ſeiner Freunde/ welcher fuͤnff oder ſechs Meylen darvon wohnete/ vnd welcher von dem allen/ was mit ſolchem vornemen jungen Herꝛn vorgangen ware/ nichts gehoͤret oder vernommen hatte/ vnd als auff ein Zeit ſein Vetter vnd Baß/ welche eine Mannbare feine Tochter/ vnd ein kleines Knaͤblein hatte/ auff den Marck gen Corbeil gegangen waren/ vnd Er der entlauffene jhm einbildete/ ſein Vetter muͤſte viel Gelt haben/ auch ſie allein im Hauß waren/ ſetzet er an die Tochter/ vnd erſchlaͤget ſie mit dem kleinen Knaben/ jrem Bruͤderlein/ ſuchet darauff das gantze Hauß auß/ vnd nach dem er in einem Beutel etliches Gelt funden/ laufft er darvon/ vnd begibt ſich in den nechſten Wald/ ſo darbey liget.
Deßgleichen/ als er etliche Zeit hernacher erfahren/ daß ſein vnd ſeines Vatters moͤrderiſcher Anſchlag durch ſein Weib war entdecket worden/ wuſte er wol/ daß es nicht rahtſam noch ſicher fuͤr jhn ſeyn wurde/ widerumb gen Hauß zu ſeinem Weib zu ziehen/ vnd weil auch ſein junges Weib nichts mehr von jhm hoͤren noch erfahren kondte/ wurde jhr nach etlichen Monat erlaubet/ ſich anderwerts/ vnd an wen ſie wolte/ zuverheyrathen:
Darauff begibt es ſich/ daß ein alter vnd zugleich etwas wunderlicher vom Adel (als er vernom̄en/ daß er von dem jungen vornemen Herꝛn ſo ſtattlich war begabet worden/ darumb daß ſie duꝛch jhre vermahnung jm das Leben erꝛettet hatte) ſie zur Ehe begerte/ welches jhm dann auch ſo bald wurde zugeſaget.
Als aber ſolche junge Fraw ſahe/ daß es jhr zwar beſſer als zuvor gienge/ aber jhr Juncker ein wunderlicher vnd melancholiſcher Kopff ware/ vergaſſe ſie daruͤber jhrer Ehr/ vnnd macht ſich mit jederman gemein/ Vnzucht mit denſelbigen zutreiben:
Vnd als ſie nach etlicher Zeit heimlich gewahr wuͤrde/ daß jr erſter Ehemann la Vigne ſolte wider ſeyn kommen/ vnnd ſich inn einem nicht weit abgelegenen Ort auffhalten/ bekame ſie ein Luſt jhn einmal widerumb zu ſehen/ practicirte auch ſo viel durch jhre Kammer Jungfraw/ daß er heimlich zu jhr kame.
Nun ſtunde in dieſes Gottloſen verzweiffelten Weibes Kammer eine Lade/ in welcher ſie jhre beſte Sachen vnd Gelt verwahrete/ vnd eben in dieſe Lade verbarge ſich der Ehebrecheriſche Hurenjaͤger/ wann er nicht anderſt außreiſſen/ oder darvon kommen kondte:
Vnd dieſe Lade hatte an einem heimlichen verborgenen Ort ein Loch/ vnnd alſo auch Lufft/ alſo daß manchmals la Vigne ein gantzen Tag darinnen verborgen lage vnnd bliebe.
Es begab ſich aber nach verlauffung etlicher Zeit/ daß die Goͤttliche Gerechtigkeit anfienge dieſe Ehebrecherinnen durch eine groſſe vnd vnheilſame Schwachheit zur Rechnung zu fordern/ vnnd wie ſie von den Artzten gantz verlaſſen wurde/ alſo wurde ſie mehr in jhrer Seel mit Troſt verlaſſen/ vnnd wegen jhrer ſchrecklichen begangenen Suͤnden geaͤngſtiget/ vnnd als auff ein Zeit vmb Mitternacht jhr Ehemann/ der Edelmann zu jhr wolte gehen/ vnnd la Vigne als der ſich deßmals auch noch bey jhr hielte/ nicht wuſte/ wo er hinauß ſolt/ verbarge ſich eylends widerumb inn ſolche Lade/ vnd ſchloß ſie nach jhm hart zu/ das Weib aber wurde noch mehr geaͤngſtiget/ fienge an vnd thaͤt gleichſamb eine lange Predigt/ vnnd bate jhren Herꝛn vnd Junckern/ er wolte jhr die Bitt/ ſo ſie an jhn thun wolte/ nicht allein nicht abſchlagen/ ſondern auch mit einem Eyd bekraͤfftigen/ daß er ſeine auff jhre gethane Bitt verheiſſung vnverbruͤchlich halten wolte:
Die Bitte aber war dieſe:
Daß nemblich nach jhrem Todt er inn das Grab neben ſie wolte ſtellen vnnd begraben laſſen/ eben die Lade/ ſo in der Kammer ſtuͤnde/ vnd ſie jhm zeigete/ ſolte auch dieſelbige nicht beſichtigen vnnd auffſchlieſſen/ noch auch zu laſſen/ daß ſie von jemandts auffgeſchloſſen oder beſichtiget wuͤrde:
Dann ſie habe darinnen ſolchen Haußrath vnnd Dinge/ daß ſie nit wolte/ daß ein eintziger Menſch auff Erden dieſelbige ſolte gebrauchen/ welches dann jhr Ehemann vnd Juncker jhr ſteiff vnnd feſt verhieſſe.
Der arme la Vigne als er inn der Laden ſolche Geſpraͤch vnd ſolches trawriges Vrtheil anhoͤrete/ fienge an zu fluchen vnnd zuvermaledeyen/ die tauſentliſtigkeit ſolcher Ehebrecherin/ ſeiner Mitgeſellin/ welche vngefehr zwo ſtunde hernach ſtarbe/ vnnd ohne Buß vnnd Bekandtnuß jhrer ſehr ſchweren Suͤnden jhren Geiſt auffgabe/ vnd wolte alſo mit ſich inn den Todt ziehen den jenigen/ welcher jhr Geſell in jhrem Gottloſen verdam̄lichen Leben ware geweſen.
Vnter deſſen aber waren etliche Haußgenoſſen/ man ſolte die Lade im Hauß laſſen/ oder wann man ſie wolle mit begraben laſſen/ ſolte man ſie auff das aller wenigſte auffthun vnd beſichtigen:
Aber der Juncker/ weil er es ſeinem Weib ſo ſteiff vnd veſt verheiſſen/ wolte ſeine Verheiſſung auch halten/ ließ auch nit zu/ daß die Lade von jemands geoͤffnet wuͤrde:
Vnd nach dem er ſein Weib hatte ehrlich begraben laſſen/ laͤſt er die Lade auch in das Grab hinein ſetzen/ vnnd ein groſſen Stein darauff legen/ doch wurde das Grab nicht gar zugemauert/ dieweil es ſchon nacht war/ vnd ſolches den folgenden Tag ſolte geſchehen.
Der arme la Vigne/ welcher in der Kirchen hatte hoͤren ſingen/ machte jhm keine andere rechnung/ als daß er in ſolcher Laden ſterben muͤſte/ vnd in dem er ſich ſo herumber in der Laden warffe/ mercket er/ daß fein Weib noch etliches Geldt darinnen gelaſſen hatte:
Aber er dachte weder an Golt noch an Gelt/ ſondern bate Gott hertzlich/ er wolte jhm doch mittel verſchaffen/ auß der Laden herauſſer zu kommen/ auff daß er ſeinem Gewiſſen moͤchte ruh ſchaffen:
Dann da bedachte er in der Laden ſein Gewiſſen beſſer/ als er zuvor die Zeit ſeines Lebens gethan hatte.
Was geſchicht?
In dem la Vigne in der Laden in ſolchen Gedancken liget/ begibt es ſich/ daß ein Juͤngling von den Haußgenoſſen der Abgeſtorbenen/ welcher verhoffet inn ſolcher mitbegrabenen Laden eine gute Beute zu finden/ zwiſchen eylff vnnd zwoͤlff Vhren deß Abends in die Kirche/ da das Grab der Abgeſtorbenen/ ſampt der Laden ware/ kommet/ hebet mit ſeinen zween Geſellen/ ſo er in die Kirch mit ſich genommen hatte/ den Stein auff/ fanget an die Lade auffzubrechen vnnd auffzumachen.
Vnd als ſie jetzund den Ladendeckel auffheben woͤllen/ da faſſet jhm la Vigne in ſolchem wunderlichen Zuſtand ein Hertz/ ſtehet auff/ vnd fanget ein ſolches geſchrey an/ auß der Laden in der Kirchen/ daß die andern meynen/ es ſey der leydige vnd lebendige Teuffel ſelber/ vnd lauffen alle miteinander darvon/ vnd der Kirchen hinauß.
Als nun la Vigne widerumb zu ſich ſelber kommet/ zuͤndet er eine Fackel an/ beſuchet die Lade/ ſtecket bey ſich das Gelt/ ſo er darinnen findet/ ſchleuſt die Lade widerumb zu/ legt den Stein auff das Grab/ gehet der Kirchen hinauß/ vnd ſalviret ſich durch die Gaͤrten/ ſo gut als er jmmer kan/ vnd ob er ſich damals wider erkandt habe/ gebe ich euch ſelber zu bedencken.
Gleichwol aber/ als er ſihet/ daß er beſſer als er zuvor ſein lebenlang war geweſen ſtaffiret iſt/ vnd darbey be encket/ daß er an ſolchem Ort nicht lang werde ſicher ſeyn koͤnnen/ begibt er ſich in die Gegend der Statt Lion/ trifft allda an einen ſehr reichen vnd mit dem Gubernatore von Lion wolbekandten Edelmann/ welchem er fuͤr einen Knecht dienet.
Nun begabe es ſich/ daß ſein Herꝛ eine ehrliche Jungfraue in ſolcher Gegend/ welche uͤber alle maſſen ſchoͤn/ aber doch geringes Stands ware/ lieb gewanne:
Solches entdecket er ſeinem Knecht vnd bittet jhn/ er woͤlle doch auff mittel vnnd wege ſich bedencken/ wie er ſolcher Jungfrawen moͤge maͤchtig werden/ vnnd ſolte es auch koſten/ was es woͤlle:
Aber es war alles vmbſonſt:
Dann die Jungfraw lieſſe jhr jhre Ehr ſo wol angelegen ſeyn/ daß ſie ſolchem Edelmann alles miteinander kurtz rund abſchluge:
Welches als es der Edelmann ſahe/ vnd gleichwol mit ſeiner Lieb von jhr nicht kondt ablaſſen/ auch dieſen Gottloſen Knecht/ welcher alles nach ſeinem willen vnd begeren thete/ bey ſich hatte/ ſihet er/ daß er auff ein Zeit bey naͤchtlicher weyle inn der Tochter Vatters Hauß kommet/ reiſſet ſie dem Vatter auß ſeinen Armen/ vnd wiewol ſie gar klaͤglich ſich verhielte/ ſetzet er ſie auff ſein Pferd/ vnnd fuͤhret ſie an ein Ort auff ſein Landgut/ da ſie dann von jhm genothzuͤchtiget wurde.
Der arme betruͤbte Vatter macht ſich hierauff in aller eyl auff den Weg nach Lion/ vnnd als der Tag herbey kommet/ wartet er auff den Gubernator/ wann er widerumb werde auß der Meß kommen/ vnd als er jhn ſihet/ thut er ſeine Klage vnd bittet jhn/ er wolle jhme doch inn ſolcher Sachen die Hand bieten:
Der Gubernator entdecket dem Vatter ſeinen Vorſchlag nicht/ doch ſchicket er jhn widerumb nach Hauß/ vnnd verheiſt jhm/ er wolle ſchon den Sachen rath finden.
Vnd ſo bald als er hat zu Mittag geſſen/ ſetzet er ſich zu Pferd/ vnd nimmet ſich an/ er woͤlle auff die Jagt reiten:
Zeugt auff deß Edelmanns Schloß zu/ vnd helt ſich allda ein wenig auff/ an einem ſehr ſchoͤnen vnd luſtigen Ort.
Der Edelmann als er gewahr wird/ daß der Gubernator ſo nahe bey ſeinem Schloß ſeyn ſoll/ vnnd aber den Kopff ſo voll Lieb hat/ daß er nicht meinet/ daß der Weingaͤrtner ſo gehertzt ſolt ſeyn geweſen/ vnnd jhn wegen ſeiner Tochter bey dem Gubernator verklaget haben/ nimmet die Tochter vnd ſchleuſt ſie ein an einem Ort/ da nicht bald jemands pflegte hinzukommen.
Gehet darauff hin zu dem Gubernator/ heiſt jhn willkommen ſeyn/ beut jm ſein Schloß zur Herberg an/ welches dann der Gubernator annimmet/ nimpt ſich an/ als habe er ein ſonderlichen Wolgefallen an dem Gebaͤw ſolches ſchoͤnen Luſthauſes/ gehet durch das gantze Schloß/ beſichtiget alle Ort vnnd Ende/ wie alles ſo ſchoͤn gemacht vnd gezieret iſt/ laͤſt jhme alle Kammern vnd Gemach auffſchlieſſen/ ſie znbeſehen.
Endlich kommet er in ein langen vnd ſchoͤnen Saal/ an deſſen ende ein verſchloſſene/ aber uͤber alle maſſen ſchoͤn gemachte Pfort ware:
Der Gubernator nimmet ſich an/ als gefalle jhme das beſſer als das ander alle miteinander/ welches er ſchon beſehen hatte/ ſagt zu dem Junckern mit lachendem Mund:
Er halte darvor/ daß er darinnen ſeine beſte Sachen/ ſeinen Schatz/ ſeine Guͤldene ringe vnd andere ſtattliche Sachen habe (Es ſaſſe aber eben an ſolchem Ort die ſchoͤne Jungfraw/ welche der Edelmann dem Bawersmann entfuͤhret hatte/ eingeſchloſſen vnnd gefangen)
Als aber der Edelmann nicht gern dran kame/ daß er ſolches Gemach oͤffnete/ dachte der Gubernator ſo bald bey ſich/ Es muͤſte eben an ſolchem Ort ſeyn das jenige/ was er ſuchete:
Bate derhalben den Edelmann/ er ſolte jhm doch noch den gefallen erzeigen/ vnnd jhm ſolches Gemach auffſchlieſſen/ auff daß/ weil er ſonſten alles beſehen/ er ſolches auch beſehen moͤchte:
Der Edelmann gabe darauff vor/ einer auß ſeinen Dienern ſey gen Lion gangen/ vnnd bab den Schluͤſſel zu ſolchem Gemach auß vergeſſenheit mitgenommen:
Weil aber der Gubernator noch anhielte/ er ſolte doch ſehen/ daß er ſolches Gemach auch beſehen moͤchte/ gehet er nah bey den Gubernator/ vnd nach dem er jhm geſaget:
Wann er es jhm nicht woͤlle vor vngut halten vnd auffnemen/ wolte er es jhm wol weiſen:
Zeiget er jhm an/ daß er eben an dem Ort ein Hur habe fitzen/ welche er nicht gern wolte/ daß ſie von jederman geſehen wuͤrde:
Vnd wann es dem Herꝛen Gubernator beliebe ſie zu ſehen/ wolte er ſie jhn weiſen.
Der Gubernator antwortet: ja/ ja/ gar gern/ dann das iſt eben das Kraut/ das ich ſuche.
Der Edelman (welcher vermeinete/ das wuͤrde ſo fuͤr einen Boſſen hingehen/ dieweil bald der meiſte Theil deß Adels in ſolchem Spital kranck ligen/ vnd alſo zu hauſſen pflegen) ſchleuſt die Thuͤꝛ auff/ Was geſchicht?
Die arme Tochter welche das Haar vmb den Kopff hatte hengen/ vnd gar kleinmuͤtig außſahe/ als ſie den Gubernator erſihet/ thut ſie jhm ein Fußfall/ vnd bittet jhn/ er wolle jhr Recht ſchaffen/ wegen der Schand ſo jr von dem Edelmann Gwaltthaͤtiger weiſe ſey zugefuͤget worden.
Hierauff laͤſt der Guberbator ſo bald nach dem Weingaͤrtner ſchicken/ ſtraffet den Edelmann ernſtlich wegen ſeiner begangenen ſchweꝛen Suͤnde/ vnd ſchlaͤgt jhm zwey Mittel vor/ das eine oder das andere darauß zu erwehlen:
Entweder daß er den Kopff jhm zu wolverdienter Straff laſſe abſchlagen/ oder daß er die entfuͤhrete ehrliche Tochter Heurathe vnd ehrlich mache.
Der Edelmann/ als er ſihet/ daß er nunmehr iſt gefangen/ vnd kan weder hinderſich noch vorſich kommen/ erklaͤret ſich ſo bald/ daß er ſie wolle Ehelichen/ vnnd wird jm von dem Gubernator geboten/ er ſoll ihr auch zwey tauſent Kronen vor jhr Morgengaab vermachen vnd geben.
Welches dann alles ſo bald in gegenwart deß Gubernators/ ſeiner Diener vnd deß Weingaͤrtners muß geſchehen.
Die Tochter wird ſchoͤn geſchmucket vnd gebutzet/ ſie werden ſo bald zuſammen gegeben/ Er helt ſie fuͤr ſein eheliches Weibe/ hat ſie auch lieb vnd werth/ ſie verhelt ſich auch alſo/ daß ſie inn der gantzen Nachbarſchafft wird geehret vnd geliebet:
Der Gubernator aber iſt wegen ſeines gerechten vnd außgeſprochenen denckwuͤrdigen Vrtheils hochgelobet vnd geehret worden.
La Vigne/ welcher ſchon zum vierdten mal der Straffe/ welche er vmb ſeiner Vbelthaten willen wol verdienet hatte/ ware entgangē/ beſſert ſich im geringſten nicht/ ſondern faͤhret inn ſeinem Gottloſen verdamblichen Leben je laͤnger je mehr fort:
Dann/ als auff ein Zeit ſein Herꝛ mit all ſeinem Anhang gen Lion ware gezogen/ er aber allein im Schloß bey ſeines Herꝛn Frawe/ deß Weingaͤrtners Tochter/ vnd etlichen Kammer Jungfrawen waren/ ſuchet er Mittel zu ſeiner Frawen zu kommen/ gibt jhr zuverſtehen/ wie daß ſie vor der Zeit einmal inn ſeiner Gewalt ſey geweſen:
Bittet ſie/ daß/ weil doch ohne das jhr Ehemann nicht da ſey/ ſie ſeines Willens woͤlle geleben/ vnd jhn auch einmal mit gutem Willen deß jenigen/ was er zuvor wol mit Gewalt von jhr haͤtte haben koͤnnen/ genieſſen laſſen.
Die Junge Fraw/ als ſie ſihet/ daß der loſe Schelm ſie vmb jhr Ehr anſpricht/ ſtraffet ſie jhn ernſtlich mit Worten/ traͤwet jm auch/ daß wann er hinfort mehr dergleichen ding an ſie begehren wuͤrde/ wolte ſie es jhrem Herꝛn anzeigen/ welcher ſolche Bubenſtuͤck jhm vngeſtraffet nicht wuͤrde hingehen laſſen:
Nichts deſto weniger aber ſetzet jhm der Boͤßwicht fuͤr/ er wolle ſein boͤſes vornemen erfuͤllen/ vnnd als er ſie einmal deß Morgens inn einem von dem Schloß/ etwas abgelegenen Garten/ da ſie vnter den Baͤumen in der Kuͤhle ſpatzieren gienge/ antrifft/ bittet er ſie abermals/ ſie woͤlle ſeines Willens geleben/ vnnd als ſie jhm auß den Haͤnden wil entgehen/ ergreiffet er ſie/ ſtecket jhr mit Gewalt ein Wiſchtuch in den Mund/ daß ſie nicht kan ſchreyen/ wirfft ſie auff die Erden nider/ vnd begehet die Schand vnd Vnzucht mit jhr/ vnd weil er ſelbſten jhm die rechnung leichtlich kondte machen/ es wuͤrde jn die Fraw beydem Herren deßwegen verklagen/ ſchlaͤget er ſie darauff gar zu Todt/ vnd in ſolchem toben vnd raſen gehet er widerumb inn das Schloß hinein/ ruffet einer auß den zwoen Kammer Jungfrawen/ welche in jhrer Frawen Kammer waren/ vnd ſchlaͤget dieſelbige auff der Stegen Tod/ vnd als die ander das Geſchrey gehoͤret/ vnd auß der Kammer zu der andern wil lauffen/ wird ſie auch ſo bald von dieſem Moͤrder erſchlagen/ vnnd als ſolches ein Magd/ welche in der Kuͤchen war/ vnd jhr Kuͤchengezeug ſaͤuberte/ hoͤrete vnnd dem Geſchrey nach wil lauffen/ wird ſie gleicher maſſen/ wie die vorigen/ todt geſchlagen.
Vnd als dieſer raſende ſo viel Mord gethan/ ſtecket er endlich das Schloß mit Fewer an:
In dem er aber wil darvon lauffen/ erdappen jhn die Bawersleute/ nemen ihn gefangen/ vnnd fuͤhren jhn in ein altes Gefaͤngnuß/ welches nah an dem Schloß war/ da er dann alles bekandt/ was er begangen hatte.
Die folgende Nacht macht ſich dieſer Boͤßwicht durch gar ein vngewoͤhnliches Mittel loß/ von allen angelegten Eyſen vnnd Feſſeln/ kompt auß dem Gefaͤngnuß/ vnnd lauffet darvon/ welches als es der Edelmann erfaͤhret/ ſetzet er ſich zu Pferd/ vnnd laͤſt jhn an allen Orten vnnd Ecken ſuchen/ aber alles vmbſonſt:
Dann laͤnger als inn einem gantzen Monat hat man nicht wiſſen noch erfahren koͤnnen/ wo er hin war kommen:
Endlich aber/ da jhn GOtt ſelber wolte zur Straff ziehen/ ſchicket es Gott/ daß er von deß Weingaͤrtners (dem die Tochter war zuvor durch den Edelmann enifuͤhret worden) Nachbaurn wurde erkandt vnd geſehen/ als er vmb den Abend vor einem vngefehr von deß Edelmans Schloß ein Meyl wegs abgelegenen Dorff voruͤber gienge:
Welches dann der Nachbar ſo bald dem Weingaͤrtner/ vnd der Weingaͤrtner dem Edelman zuwiſſen thete.
Der Edelmann ſaumet ſich nicht/ ſondern name in der eyl ſeine Bawern vnnd Vnterthanen zu ſich/ folgten dem Boͤßwicht ſo ſtarck vnd ſo lang nach/ biß daß ſie jhn endlich in einem dicken vnd finſtern wald/ da er ſich vnter die Doͤrner vnd Geſtreuch verſtecket hatte/ ergriffen: wurde darauff gen Lion gefuͤhret/ vnd nach dem er ſeine Mord vnd Bubenſtuͤck alle bekandt/ wurde er nach der Gewonheit ſolcher Zeit/ in heiſes ſiedentes Oel geworffen/ vmb der verdamblichen vnnd ſchrecklichen Vbelthaten willen/ welche er inn ſeinem Leben getrieben vnd begangen hatte.
Das XIII. Capitel.
Von den Argliſtigen ſtreichen vnd Bubenſtuͤcken der Filous/ vnnd wie ſie einem Jungen Limoſin den Beutel mit dem Gelt erhaſchet haben.
LIſander pflegte zu ſagen:
Man muͤſſe deß Fuchſes Schwantz daran haͤfften/ wann die Loͤwenhaut nicht weit gnug wolte reichen/ das iſt/ wann man nit mit gewalt an ein Ort koͤnne kom̄en/ muͤſſe man ſehen/ daß es durch Liſt vnd Practicken geſchehe.
Was nun Lyſander geſagt vnd gelehret/ das hat vor jhme Vlyſſes mit groſſem Nutzen vnd Vortheil in Einnemung der Statt Troja practiciret:
Dann er allein hat durch ſeine Kriegsliſte vnnd Verſchlagenheit in einem Monat zu wegen gebracht/ was das gantze/ groſſe vnnd gewaltige Griechiſche Kriegsheer/ welches von ſo vornemen vnd verſtaͤndigen Eapitainen iſt gefuͤhret vnd regieret worden/ inn 10 gantzer Jaren nit hat erlangen moͤgen:
Dann er hat dieſe ſtoltze vnd gewaltige Statt erobert/ vmbgeſtuͤrtzet/ alles mit dem Schwert darnider gehawen/ vnd hernacher die gantze Statt außpluͤndern laſſen: hat alſo durch ſeine Argliſtigkeit vnd kuͤnſtliche Kriegsliſte die Statt erobert/ welches hundert tauſent Mann/ vnd tauſent Schiffe inn ſo vielen Jahren nicht hatten thun koͤnnen.
Wer aber recht bey dem Liecht beſihet/ die groſſe Argliſtigkeit vnd Betrug der Diebe/ ſonderlich aber der Filous/ vnd der Beutelſchneider/ der wird ſelbſten bekennen muͤſſen/ daß ſie deß Lyſandri Lehr fleiſſig vnd wuͤrcklich nachkommen/ vnnd daß viel mehr die Fuchshaut/ als die Loͤwenklawen gebrauchen:
Ich wil euch deſſen in dieſem Capitel gar ein artige vnd luſtige Hiſtorien erzehlen:
Vnd weiß ich das/ daß jhr euch alle miteinander werdet verwundern uͤber die Verſchlagenheit/ welche die Herꝛen Beutelſchneider mit jhren kurtzen Degen pflegen zugebrauchen/ vnnd auch die aller witzigſte wiſſen dardurch/ vnnd damit zubetriegen.
Es iſt nun etliche Jahr/ daß in dieſer Statt wohnete ein junger Limoſin/ welcher viel Reichthumb vnd vermoͤgen hatte:
Aber er war ein rechter karger Filtz/ ein Geitzhalß vnd vnfreundlicher Tropffe:
Man gieng zwar gern mit jm vmb/ aber wer mit jhm einmal oder zwey ware vmbgangen/ vnnd geſehen hatte/ was er fuͤr ein wunderlicher Gaſt ware/ der war fro/ daß er ſeiner widerumb ledig wurde.
Als er aber auff ein Zeit mit zween oder dreyen guten Zechbruͤdern angefangen hatte zu ſpielen/ auch denſelbigen auff die fuͤnff vnd zwantzig Piſtoleten hatte abgewonnen/ vnd war doch ſo Hundskarg darbey/ daß er jhnen nicht eine ſchlechte Collation oder drey Vhr Brot wolte bezahlen/ (welches dann ein vnfreundliches grobes Bauernſtuͤck von jhm ware) entſchloſſen ſie miteinander/ ſie wolten jhm eines anſchmitzen/ daß jhm ſein Bauerngeitz thewer genug ſolte ankommen.
Vnd darauff thut einer vnter den dreyen/ welcher ein friſche gute Haut war/ eins/ gehet hin zu einem Filou/ den er lange Zeit gekandt hatte/ zeiget vnnd weiſet jhm den Limoſin vnd gibt jhm zuverſtehen/ daß/ wann er wolte darzu helffen/ ſo weren zweyhundert Kronen allda zu gewinnen.
Der Filou/ als er von ſolcher Beut hoͤret/ recket er die Ohren auff/ vnd bildet jhm ein/ er habe den Bern ſchon gefangen/ vnnd die Beut erhaſchet/ verſpricht dem guten Geſellen/ er woͤlle ſehen/ daß er der Sachen rath finde/ zeiget es ſeinen Mitgeſellen an/ beſchreibet jhnen die Perſon/ ja als er auff ein Zeit auß einem Laden/ in welchem er ſtets auß vnd ein gienge/ herauſſer tratte/ zeigt er jhnen ſolchen Limoſin/ damit ſie jhn ja wol vor andern erkennen moͤchten.
Vnd allhie muß man nun nit fragen/ ob man dieſem Limoſin auch nachgefolget ſey/ ob auch die Filous alle jhre Gedancken darauff geſchlagen haben/ wie ſie doch dieſem Limoſin beykommen/ vnd jhn einmal erdappen moͤchten:
Aber er war ſo argwoͤhniſch/ vnnd getrawet ſo gar uͤbel/ daß ſie nicht kondten zu ſtreich kommen.
Als er aber auff ein Zeit inn der Gaſſen Sainet Jacques voruͤber gienge/ lieſſe ein Filou ein Packet mit allem fleiß auff die Erden fallen:
Vnd inn ſolchem Packet war ein Ring/ eine Guldene Kette/ aber doch von falſchem Golt/ vnd ein Brieff/ welcher alſo lautet:
Hochgeachte liebe Fraw/
ich uͤberſchicke euch allhie durch meinen Laqueyen den Demant/ ſo jhr von mir begehret habt/ vnd frewe mich von Hertzen/ daß ich hierdurch Vrſach bekomme/ euch angeneme vnd wolgefellige Dienſt zuerzeigen:
Ich wil mir es aber noch fuͤr ein groͤſſer Gluͤck halten/ wann ich im Werck ſelbſt kan erweiſen/ dz kein Heuchley vnd Betrug iſt in dem allem/ das ich euch habe verſprochen.
Ich bitte die Goͤttlichkeit deß Himmels ſelber/ daß ſie uͤber euch das allerbeſte jhꝛe Wuͤrckung uͤber euch woͤlle außgieſſen/ vnd euch/ mir allezeit die Ehr ewer Liebe vnd Gunſt zuerhalten vnd zugenieſſen/ vnd mir verguͤnſtigen/ daß ich mich moͤge nennen
Ewer vnterthaͤniger Diener La Foſſe.
Der Limoſin thut das Packet auff/ ſihet die vermeinte Guldenekett vnd den Demant/ vnd nach dem er den Brieff geleſen/ gehet er in die Bergamentgaſſen hinein:
Es folget jhm aber auff dem Fuß ein Filou/ der ſchreyet jhm laut nach: Gemach/ Geſell/ jhr habt alleweil ein Packet auff der Gaſſen auffgehoben:
Es iſt billich/ daß ich das halbe Theil darvon habe/ oder daß ich auff das wenigſte mit euch abtheile/ vnd etwas darvon bekomme.
Als nun der Limoſin ſihet/ daß er erdappet wird/ vnd andere ſolches auch geſehen haben/ dencket er in ſich ſelbſten/ ob nicht ein Betrug vnd Bubenſtuck darhinder ſtecke:
Dann man hatte jhm mehr von dergleichen Bubenſtuͤcken geſaget:
Gehet derhalben in den nechſten Laden/ vnd ſaget zu dem Filou/ es ſey ja billich/ daß er mit jhm theile/ vnd den halben theil darvon bekomme/ weil er haͤtte geſehen/ daß er ſolches auff der Gaſſen auffgehoben vnd gefunden hatte:
Vnd nach dem er die gefundene Waar außgeleget/ fraget er jhn ſelber/ welches vnter ſolchen beyden ſtuͤcken er begehre/ ob er woͤlle den Demant oder die Guͤldene ketten haben.
Filou nimpt den Demant/ vnd ſaget/ er laſſe jhm die Ketten/ dieweil ſie mehr als der Demant werth ſey vnd wann er jhm fuͤr den Demant/ der dem anſehen nach mehr als zwey hundert Kronen werth ſey/ dreyſſig Piſtoleten woͤlle geben/ ſo woͤlle er jhm den auch laſſen.
Dem andern das Packet/ ſagt der Limoſin/ wem verkauffet jhr ewere Schaln/ wolt jhr mich gar fuͤr einen Narꝛen halten/ ich weiß all eweren Betrug vnd Argliſtigkeit gar wol/ ich will euch ſonſt nichts geben/ ſondern weil ſichs alſo hat zugetragen/ daß jhr ſeyd darzu kommen/ da ich das Packet gefunden vnd auffgehobē habe/ ſo gebe ich euch die Wahl/ vnd moͤget jhr ſelber auß den beyden ſtuͤcken eines nemen/ welches jhr ſelber woͤllet/ vnd welches euch am beſten gefaͤlt/ ich hab ſonſt kein Gelt/ das ich euch gebe.
Der Kauffmann merckte ſo bald/ daß das ein Spitzbuͤbiſches ſtuͤcklein ware/ vnnd weil er ſorg haͤtte/ man moͤchte durch ſolche Gelegenheit jhm etwas auß dem Laden vnvermerckter weiſe hinweg ſtelen/ hieſſe er jedermann auß ſeinem Laden gehen/ vnd jagete den Limoſin vnd ſeinen Geſellen auch zugleich dem Laden hinauß/ vnd daran thaͤte er gar wol:
Dann es waren ſchon zween oder drey Beutelſchneider in Laden durch ſolche Gelegenheit hinein kommen/ vnnd hatten ſchon ein ſtuͤck Tuch zu jhrem Vortheil erſehen.
Als ſie nun miteinander darauß ſeyn/ nimpt der Limoſin die Ketten/ vnd gibt ſeinem Geſellen den Demant/ vnd muſte alſo der Filou voꝛ dieſes mal mit ſpott vnd ſchimpff abziehen/ vnd mangelte jhm nichts mehr/ als daß Accurſius jhm das Geſetz hette außgeleget: Quinque pedum:
Dann ich verſichere euch/ er hett den Brill wol auffſetzen vnd tragen koͤnnen.
Wiewol nun jhm vor das erſte mal der ſtreich nicht war angangen/ ſo waren ſie doch daruͤber nicht vnluſtig oder vngedultig:
Sondern ſie namen jhnen fuͤr/ ſie wolten den Limoſin deß dinges gantz ſatt machen/ vnd ſolte es bald oder langſam geſchehen: Deꝛhalben ſo ſteltē ſie andere an/ die alle Mittel vnd Weg ſuchten jhm ein ſtattlichs anzumachen/ vnnd jhn hinder das Liecht zufuͤhren: Sie wuſten/ daß er ſich fleiſſig in der Gaſſen S. Jacques lieſſe finden/ derhalben ſo warten ſie auff ein Zeit auff jhn an der Ecken der Kirchen der Mathuſeos/ vnd als ſie jhn von weitem ſa hen daher gehen/ gehet einer auß jhrer Geſellſchafft jhm entgegen/ thut jhm ſeine Ehrerbietung/ gruͤſſet jn gar freundlich/ als wann er jhn wol koͤnne/ vnd ſpricht jhn an: Mein Herꝛ/ wie gehts/ wie ſtehet es mit euch/ ſeyt jhr auch noch wol auff: Es iſt bald zehen tauſent Jahr/ daß ich einmal euch gern geſehen vnd bey euch were geweſen.
Mein Herꝛ/ jhr werdet mich fuͤr entſchuldiget haben/ wann es euch beliebet/ antwortet der Limoſin/ ich hab niemals die Ehr vnd Gluͤck gehabt/ euch zu kennen vnnd mit euch vmbzugehen/ vielleicht verſehet jhr mich fuͤr einen andern.
Heiſt jhr dann nicht Herꝛ la Roche/ ſagt der Filou/ ſeyd jhr nicht von Compagne: Nein/ mein Herꝛ/ ſagt der Limoſin/ ich heiſſe la Truffle/ vnnd bin buͤreig von Limoge: Sihe/ da/ warlich/ ſagt hierauff der andere/ ich bitt jhr wollet mir es nicht fuͤr vngut halten/ ich hab euch fuͤr einē andern angeſehen:
Es iſt wahr/ jhr ſeydt zuentſchuldigen:
Dann es iſt nun mehr ſechs Jahr/ daß ich jn nicht habe geſehen/ aber er ſihet euch gar gleich inn allen ſtuͤcken.
Hierauff nimpt einer von dem andern ſein Abſchied/ vnd gehen von einander:
Der Limoſin gehet fort vnd gedencket ben ſich alſo: Sihe/ was bedeut das/ daß der Menſch dich alſo hat angeredet/ wie dem/ wann er vielleicht einer were/ auß den Spitzbuben vnd wolte dir eines anmachen.
Iſt dem alſo/ ſo wilt du dich ja ſo wol vorſehen/ daß dir keiner ſoll beykommen/ vnnd dich betriegen koͤnnen:
Vnd in dem er alſo in ſeinen Gedanckē fortgehet/ kommet er vnter deſſen zu Sainct Benoiſt:
Als er aber noch nicht recht darbey iſt kommen/ ſihe da kommet jm entgegen ein guter alter Mann/ gekleidet wie ein Kauffman/ der gruͤſſet in freundlich/ nennet jhn mit ſeinem Namen (welches jhm dann der ander ſchon geſagt hatte) der Limoſin/ welcher dieſen alten ſein lebenlang nicht mehr geſehen hatte/ verwundert ſich erſtlich ſehr daruͤber/ gleichwol ſo dancket er jhm widerumb gar freundlich Hierauff ſanget der Alte an jhm zuerzehlen/ wie es nun mehr auff die zwantzig Jahr ſey/ daß er ſeinen Vatter gekandt habe/ es habe ſein Vatter jhme auch viel liebs vnd guts erzeiget/ alſo daß er ſchuldig ſey/ ſich widerumb danckbar zuerzeigen/ vnd wann er auch die Gelegenheit jhm vnnd den ſeinigen zu dienen hette/ wolte er ſich gewißlich nit ſparen/ ſondern ſich alſo erzeigen/ daß man im Werck ſelber ſolte ſpuͤren/ daß einem danckbaren Menſchen were liebs vnnd guts erzeiget worden:
Es daͤuchte jhn auch/ wann er den Sohn anſehe/ ſo ſehe er den Vatter ſelber/ wann er den Sohn gruͤſſe/ ſo gruͤſſe er den Vatter ſelber/ vnd ernewere die alte Freundſchafft.
Wie wol nun dieſe Butterſuͤſſe vnnd freundliche Wort auß einem falſchen argliſtigen Hertzen herkommen/ jedoch ſo wuͤrck ten ſie ſo viel inn dem Hertzen deß Limoſin/ daß er meinete es were alles wahr/ was der Alte jhm der lenge nach erzehlet hatte/ alſo daß ſie darauff inn ein ander Geſpraͤch kamen/ vnd ſich beyeinander lang auffhielten/ biß endlich der alte Mann (welcher ſich auff rauben vnd ſtelen wol verſtunde/ vnnd ohne Voͤgel vnnd Falcken wol jagen kondte) bey jhm ſoviel erhielte/ daß er mit jhm hingieng/ miteinander an einem Ort zu Mittag eſſen:
Aber als ſie kaum recht zu Tiſch geſeſſen waren/ ſihe da kamen fuͤnff oder ſechs daher/ giengen in die Kammer hinein/ vnd nach dem ſie ein wenig Kundtſchafft mit dem Alten gemacht hatten/ ſetzten ſie ſich auch an den Tiſch/ vnnd fiengen miteinander an von allerley Sachen zureden.
Der Limoſin/ der von Natur gar argwoͤhniſch vnd mißtrawig ware/ wuſte nicht/ was er auß ſolchen Ceremonien ſolte vrtheilē/ vnd ſchlieſſen/ vnnd hatte groſſe ſorg/ es wuͤrde das Spiel uͤber ſeinen Beutel/ welcher deßmals den Bauchfluß hatte/ außgehen:
Als ſie aber nun mehr bald zu Mittag geſſen hatten/ ſihe da kommet der erſte Filou/ welcher zuvor den Limoſin an der Gaſſenecken angeſprochen hatte/ auch hinein/ vnd als der Limoſin jhn erſihet/ da machet er jhm kein andere Rechnung/ als daß er mitten vnter ſo viel Spitzbuben vnd Beutelſchneidern ſitze/ dencket derhalben/ er muͤſſe einmal mit machen/ vnd der Schantzen ſo in acht nemen/ daß er auß dem Spiel ohne ſchaden komme.
Er nimmet ſich aber euſſerlich deſſen alles nichts an/ er machet ſich luſtig/ tꝛincket einem vnd dem andern zu/ vnnd ſtellet ſich als ſteige jhm der Wein ſchon in Kopff/ daruͤber dann die Filous fro waren/ dann ſie bildeten jhnen ein/ das Wild were jhn ſchon in das Garn gefallen.
Damit ſich aber der Limoſin deſto beſſer von ſolcher boͤſen Geſellſchafft moͤge loß machen/ ſpricht er zu jhnen: Weil er noch niemals die Ehr gehabt habe in jhrer Geſellſchafft zu ſein/ vnnd ſie jhn auch zu Mittag zu Gaſt geladen haben/ ſo wolle er eines thun/ vnd wolle zwo Flaſchen deß beſten Weins/ den man inn Paris finde/ fuͤllen laſſen:
Dann der Wein/ den ſie getruncken haben/ ſey nicht vom beſten geweſen/ bittet/ es ſoll doch einer auß der Geſellſchafft ſeinen Mantel nemen/ vnnd mit jhm gehen:
Dann nicht uͤber zween Steinwuͤrffe weit/ wuͤſte er an einem Ort außbuͤndigen guten Wein/ vnnd weil doch ohne das der Tag meiſtestheils ſey verderbet/ woͤllen ſie ſich vollends miteinander luſtig machen.
Darmit dann ein jeglicher gar wol zu frieden iſt:
Vnd damit er jhnen ja deſto mehr Hoffnung mache/ ſo thut er/ als dutzele er ein wenig/ vnnd koͤnne die Thuͤr nicht finden.
Nun hierauff gehen ſie fort/ vnnd gehn ſtracks inn ein Wirthshauß/ welcher den Limoſin wol kandte/ vnd nach dem er die Flaſchen fuͤllen laſſen/ ſagt er zu dem Filou/ er ſoll doch in dem Wirthshauß ſo lang warten/ biß daß er daheim Gelt geholet habe:
Dann er woͤlle die gantze Zech bezahlen/ vnd ſich den Tag einmal luſtig machen.
Der Filou glaubet dem Limoſin/ aber als Limoſin wider kommet/ muß er ſich verwundern/ daß er zween ſtarcke Kerlen mit ſich bringet:
Die fallen ſo bald uͤber den Filou/ falben jhm ſeine Schuldern vnd gantzen Leib/ mit ſtarcker Waldſalben/ ja ſie zerſchmeiſſen jhn ſo jaͤmmerlich/ daß er ſo eben allgemach/ vnd mit guter weile widerumb in das andere Wirtshauß zu ſeinen Geſellen kan kommen:
Vnd als er zu ſeinen Spießgeſellen/ vnnd zwar ſo ſchamhafftig als ein Glock engieſſer kommet/ da erzehlet er jhnen das groſſe Vngluͤck/ ſo jhm vnter deſſen begegnet ware:
Welche nicht anderſt theten/ als wann ſie Toll vnd Raſend daruͤber wolten werden.
Wie (ſagte der Alte/ welcher den Anfang am Spiel gemacht hatte) ſoll vnns der ein ſolchen ſchimpff bewieſen haben?
Sollen wir dann nichts mehr in vnſern Koͤpffen ſpentiſiren vnnd erdencken koͤnnen/ ſoll ein ſolcher noch vnſerer Argliſtigkeit ſpotten?
Haben wir dann alle vnſere Kunſt vnnd Argliſtigkeit/ deren wir vns an ſo manchem Ort anderſtwo gebraucht haben/ außgegoſſen/ daß wir nichts mehr erdencken moͤgen/ wie wir vnns an einem ſolchen ſchlimmen Geſellen der vnſer in das Angeſicht hinein ſpottet/ rechen vnd jhm das Liecht außblaſen moͤgen?
Ich wil einmal das nit vngerochen laſſen:
Dieſer mein Greiſer vnd weiſe Kopff ſoll der nicht noch ſoviel erdencken koͤnnen/ wie man ſich an den Geſellen rechen vnnd jhn erdappen moͤge?
Nach dem ſie nun vntereinander jhr Leyd alſo geklaget/ ſcheiden ſie auß den Wirtshauß vnnd zwar ſo trawrig/ wie Schafhunden:
Dann jhrer zwen muſten die Maͤntel zum Pfand fuͤr das mittagmalzeit laſſen/ vnd hette nicht viel gefehlet/ der Commiſſarius hette ſie außgehaben/ vnd auff das Chaſtelet geſangen gefuͤhret.
Etliche Zeit hernacher kommen ſie zu einem/ der deß Limoſin guter Freund ware/ vnnd welcher jhn zum erſten mal von dem Limoſin geſagt/ vnnd ſie gebetten hatte/ ſie ſolten jhm ein Tuͤck vnd Boſſen beweiſen:
Dieſem klagten ſie/ daß ſie durch alle jhre Argliſtigkeit jhm noch nichts hatten abgewinnen koͤnnen:
Gaben jhm auch den Rath/ er ſolte den Limoſin einmal deß Abends zu Gaſt laden/ ſo wolten ſie dann auff jn warten/ vnd (wann er ſich wider nach Hauß wolte begeben) Mantel/ Gelt vnd alles nemen/ welches dann der jenige eingienge/ vnnd verhieſſe:
Dann er bekuͤmmerte ſich nit daꝛumb/ was es auch koſten moͤchte/ wann er nur einmal ſo viel kaͤndte zuwegen bringen/ daß ſein Kerlen wol bezahlet wuͤrde:
Aber der Anſchlag wurde jhnen zum drittenmal zu Waſſer.
Dann da er alleweil wolte zur Abendmalzeit hingeben/ kame ſein Vetter zu jhm/ welcher all jhren boͤſen Vorſchlag verhinderte:
Aber hoͤret doch/ wie er endlich iſt erdappet worden/ wiewol er ſich ſo fleiſſig hat vorgeſehen.
Auff ein Zeit erſahen zween Filou dieſen Limoſin auff der Kauffmans Bruͤcken/ eben inn der Zeit/ da er mit Leinwadt handelte/ vnnd auff die fuͤnfftzig oder ſechtzig Cronen in dem Seckel hatte: (denn er pflegte es/ wie Bias/ zu machen vnnd zu ſagen:
Omnia mea mecum porto: Alles was ich hab/ trag ich bey mir:) Darauff gaben ſie nun gute achtung/ vnd als er auß dem Laden/ daꝛinnen er etwas verꝛichtet hatte/ herauſſer gienge/ verfuͤgte ſich ein Filou/ welcher wie ein Teutſcher gekleidet ware/ zu jhm vnd redet jhn auff boͤß Fꝛantzoͤſiſch alſo an.
Monſieur/ ich nicht bin Frantzoß:
Wann es euch beliebete mir zeigen den Weg inn Vorſtatt Sainct Germain/ ich geben wil euch eine Piſtolet.
Limoſin recket die Ohren auff/ hoͤret dem Kerlen zu/ wie er redet vnd duͤncket jhn/ es ſey ein Betrug darhinder:
Aber weil er es nicht fuͤr gewiß kondte wiſſen/ ob es ein Filou von der Newen Bruͤcken ſey/ dieweil er jhre gantze Geſellſchafft nicht kandte oder geſehen hatte/ antwortet er jhme alſo: Mein Herꝛ/ ihr werdet mich entſchuldigen/ wann es euch beliebet/ dann ich bin allhie nicht daheim/ vnd gehet mein Weg nicht in die Vorſtate Sainet Germain/ derhalben/ ſo bitte ich euch/ jhr woͤllet mich entſchuldigen/ daß ich nicht mit euch dahin kan gehen.
Als nun Filou ſich abermal inn ſeiner Hoffnung betrogen ſahe/ name er jhm vor/ er woͤlle das Spiel gar bleiben laſſen:
Es faͤlt jhm aber ſo bald etwas anders ein/ vnnd ſpricht auff boͤß Frantzoͤſiſch/ wie zuvor auch/ alſo zu jhm: Monſieur/ O jhr wacker Mann ſeyd/ ich gehn wolte zu Pferde auff Brucken/ O groß Pferd groß Mann drauff/ O ſchoͤn ſtuͤck/ inn Teutſchland man ſagt darvon viel/ wann mich jhr weiſet/ ich nicht vndanck bar wil ſeyn
Der Limoſin/ welcher auff die newe Bruͤcken/ vnd von dannen in die Gaß Daulphine wolte gehen/ da er dann etwas zuverꝛichten hatte/ gedachte im geringſten nicht/ daß jm ein Vngluͤck/ welches durch dieſes Mittel die Filous jm zurichteten/ ſolte oder koͤndt begegnen/ ſagt derhalben zu dem vermeinten Teutſchen/ daß weil er das groſſe Pferd auff der Bruͤcken wolte ſehen/ ſolte er mit ihm kommen/ dieweil es ohne das ſein Weg were/ vnd koftete jhn nichts ſolches zuweiſen:
Hierauff gehen ſie nun miteinander zu der Brucken zu/ vnnd reden vnter deſſen von allerley Sachen:
Bund kondte der Filou ſich ſo wol wie ein Teutſcher vnd Frembder ſtellen/ wie er dann auch auff Teutſch gekleydet daher gienge/ daß er Limoſin im geringſten nichts kondte mercken/ oder ein argwohn auff jhn werffen:
Ja hette auch nimmermehr glauben koͤnnen/ daß jhm ein ſolcher Boß widerfahren ſolte/ wie gleichwoͤl hernacher darauff geſchahe.
Als ſie aber nun auff der Brucken ſeyn/ vor dem Pferd ſtehen/ vnd daſſelbige anſehen/ da ſtrecket der vermeinte Teutſche ſein Arm auß/ leget die Haͤnde zuhauff/ vnd macht verwunderung/ wie der Mahomet:
Saget auch zu dem Limoſin auff geradbrecht Frantzoͤſiſch alſo: Monſieur/ O ſchoͤn ſtuͤck bey meiner Seel/ O jhr wacker Mann ſeyd/ daß jhr mich hergefuͤhret/ ich danck ſage euch/ vnnd auff dieſe Wort faͤlt er jhn vmb den Halß/ vnd kuͤſſet jhn.
Dem Limoſin kompt dieſes Kuͤſſen fuͤr/ wie der Katzen/ welche/ man jhr mit der Hand uͤber den Schwantz ſtretchet vnd fehret/ jhn pflege zu ſtrecken:
Nimpt derhalben mein guten Teutſchen bey der Hand/ fuͤhret jhn zu der Pforten/ welche an dem Gelender iſt/ ſo vmb ſolches Pferd iſt hervmber gemacht/ wil jhn weiſen/ was ſonderlich an ſolchem Pferd iſt zuſehen/ die ſchoͤne Figuren/ ſo vnten daran ſtehen/ vnd was dergleichen denckwuͤrdiges mehr allda iſt zu ſehen/ das zeiget er jhm durch einen groſſen Riß an ſolchem Gelender.
Als ſie nun alda ſtehen/ vnb ſolche wunderliche ding beſehen/ bleiben auch ſo vnbeweglich/ als die Goͤtzen ſtehen/ zubeſehen alles/ was da denck wuͤrdig zubeſehen ſich befindet/ ſihe da kommet ein ander Filou/ (ſo wie einer vom Adel gekleidet ware/) auch daꝛzu/ ſtebet ſtill vnd fanget auch an ſich uͤber ſolches ſchoͤnes ſtuͤck zuverwundern.
Warlich/ (ſagt dieſer Vogel) es iſt jmmermehr ſchad/ daß das ſchoͤne Werck vnnd Gebaͤw nicht außgemacht wird:
Dan̄ das iſt eins von den ſchoͤneſten Coloſſen/ ſo man wol in gantzem Europa mag finden/ ja es iſt ein ſolche Coloß/ daß ſie allen Bilder Coloſſen/ ſo inn der alten Statt Rom gefunden moͤgen werden/ wolkan vorgezogen werden:
Ich bitte euch/ ſehet doch/ wie ſie ein ſo ſchoͤnes anſehen hat/ ſehet doch/ wie der Koͤnig ſo wol auff dem Pferd ſitzet/ wie er ſo ein Heroiſches vnd Majeſtaͤtiſches anſehen hat/ wie er den Regementsſtab in der Hand helt:
Es habe es gegoſſen/ wer es auch wol/ ſo muß er ein rechtſchaffener kuͤnſtlicher Meiſter ſeyn geweſen.
Warlich/ mein Herꝛ/ ſagte hierauff der Teutſche: Ihr wahr geſagt habt:
Ich mein lebenlang nit dergleichen geſehen/ vnd in dem er ſolche Wort redet/ faͤlt er nider zur Erden gantz matt/ thut nit anderſt/ als wann er in eine ſtarcke Ohnmacht were gefallen/ (ich bitte euch/ bedencket doch dieſen fund wol: Dann das iſt eine ſolche Verſchlagenheit vnd Argliſtigkeit/ daß einer inn ewigkeit nicht aͤrger vnd wunderlicher hette erfinden vnd erdencken koͤnnen) Le Filou/ ſo nah bey jhm war/ als er jhn auff die Erden ſihet fallen/ ſpricht er zu dem Limoſin: Mein Herꝛ/ ich weiß nicht/ was jhr allhie gedencket zuthun/ aber ſehet euch gleichwol ein wenig vmb nach ewerem Geſellen/ ſehet/ wie er da liget vnd ſo kranck iſt/ es were gut/ daß jhr bedaͤchtet/ wo jhr jhn irgend inn ein Hauß moͤchtet bringen.
Was mein Geſell/ ſagt der Limoſin/ ich ſage euch das/ daß ich jhn nicht kenne:
Ich hab in mein Lebenlang nicht mehr/ als eben jetzunder geſehen:
Vnd als er dieſe Wort redete/ ſuchte er Vrſach ſich darvon zu machen:
Aber als Filou ſahe/ daß jederman hinzu lieffe/ ſagte er zu dem Limoſin:
Es were ja eine groſſe ſchand/ daß man einen Frembden Menſchen ſo gar ſolte in ſolcher groſſen noth verlaſſen/ bate derwegen den Limoſin/ weil er doch auch von der Geſellſchafft were/ er wolte jhn bey einem Arm nemen/ ſo wolte er ihn bey dem andern nemen/ vnd alſo an ein gewiſſes Ort fuͤhren.
Niemals hat ſich ein Menſch beſſer als ein Todter halten vnd ſtellen koͤnnē/ als eben der vermeinte Teutſche thete:
Dann er wurde gantz bleich vnter dem Angeſicht/ ſtellete ſich/ als wann er nicht mehr athemen koͤndte/ ja mancher hette ein Eyd geſchworen/ er were Todtkranck: Sie fuͤhren jhn in die erſte Herberg/ die ſie in der Inſel du Palais antreffen/ vnd ſo bald er inn das Wirtshauß gebracht wird/ laͤſt man Wein geben jhn damit zu laben/ vnd als er nun wider dem euſſerlichen anſehen nach/ zu ſich ſelber kommet/ laͤſt er den Wirth kommen vnd bittet jhn/ er wolle jhm ein Mittagmahl zurichten/ ſagt in ſeiner Sprache/ es haben jhm die beyde Herꝛen viel guts erzeiget inn ſeiner noth/ ſie ſeyen jhm beygeſprungen/ haben jhn dahinein gefuͤhret/ vnd wiſſe er nicht/ wie er es wider gegen ſolchen Herꝛn verdienen koͤnne.
Der ander Filou name ſich an/ als wolte er hinweg gehen/ vnnd der Limoſin thete dergleichen auch:
Aber weil er dachte/ er wuͤrde den Tag eine freye Malzeit haben/ lieſſe er jhm den Mantel nit zerꝛeiſſen/ ſondern bliebe da Sie ſetzen ſich zu Tiſch/ eſſen vnd trincken miteinander:
Der Teutſche/ als er nun ſeines vorigen Leyds vnd ſchwachheit ein wenig vergeſſen/ ſetzet an den Limoſin/ trincket jm zu:
Der Limofin ſparet ſich auch nit/ trincket ohne Traͤchter vnd Seyl/ vnd macht ſich zimlich luſtig/ vnd als ſie nunmehr zu Mittag geſſen/ fangen ſie mit einander an zu reden/ wie ſie ſo wunderbarlicher weiß zuſammen ſeyn kommen:
Der Teutſche aber thut ſich gantz dienſtfreundlich gegen den beyden Herꝛen bedancken/ ſonderlich aber gegen dem Limoſin/ ſaget/ ſie moͤgen jhm das wol glauben/ daß wann ſie gethan hetten/ ſo hette er fuͤrwar ſterben muͤſſen.
Le Filou/ welcher ſich fuͤr einen Frantzoͤſiſchen Edelman außgabe/ als er ſihet/ daß der Teutſche jhnen ſo viel Ehr erzeiget/ zeucht er den Limoſin auff eine ſeyten vnd ſaget zu jhm: Weil jhnen beyden der Frembde ſo viel Ehr hab erzeiget/ ſo wolte es ſich auch gebuͤhren/ daß ſie jhm dergleichen auch beweiſen/ vnnd wann er es zufrieden ſey/ ſo wollen ſie beyde widerumb eine Collation bezahlen/ oder woͤllen darumb ſpielen/ welcher vnter jhnen beyden ſie bezahlen ſolte/ nemblich der jenige/ welcher auff dreymal mit den Wuͤrffeln am wenigſten wuͤrde werffen.
Der Limoſin iſt darmit zu frieden/ vnd dencket an nichts boͤſes oder arges/ das jhm wider fahren koͤnde:
Dann der Weindampff ſtiege jhm ſchon etlicher maſſen in den Kopff/ daß er nicht mehr/ ſo forchtſam/ als er ſonſt en zu ſeyn pflegte/ ware.
Le Filou macht/ daß er in vier oder fuͤnff wuͤrffen verlieret/ der Limoſin gewinnet die Collation welches in dann ſehr erfrewet:
Vnd haͤtte er nimmermehr geglaubet/ daß ſolche Geheimnuſſen/ wie hernacher geſchahe/ darauß erfolgen wuͤrde:
Als nun ſolches geſchehen/ ſagt der Teutſche zu dem Limoſin: Mein Herꝛ/ ſpielet mit dem Herꝛn da/ ich weiß/ jhr gewinnen werdet.
Le Filou thaͤte/ als wann er gar kein luſten zu ſpielen haͤtte/ damit er ſeinen Man̄ deſto mehr herauß locken/ vnd zum ſpielen bringen moͤchte/ ſagte/ der Limoſin were gar Gluͤckſelig im ſpielen:
Gleichwol aber/ wann es jhn beliebete in dreyen wuͤrffen mit Wuͤrffeln vmb eine Kronen zu ſpielen/ wolte er mit jhm ſpielen.
Der Limoſin/ wiewol er ſchon halb truncken war/ hatte gleichwol noch ſo viel Verſtand bey ſich/ daß er ſagte:
Es were ſeine gewonheit oder gelegenheit nicht/ daß er es alſo ſolte mit ſpielen wagen/ ſo haͤtte er auch vber das kein Gelt:
Die Filous/ als ſie ſahen/ daß der Limoſin ſo gar nicht ans ſpielen wolte kommen/ hatten ſorge/ ſie wuͤrden jhn nicht erdappen koͤnnen:
Der halben ſagte der Teutſche zu ſeinem Geſellen:
Weil der Herꝛ verſtehe der Limoſin nicht wolte ſpielen/ ſo ſolte er mit jhm ein weil ſpielen:
Vnd hierauff fangen ſie an miteinander zu ſpielen/ der Limoſin aber ſahe zu vnnd vrtheilete/ welcher gewinnen oder verlieren wuͤrde/ vnd als der Teutſche mit ſeiner Narꝛenweiß mehr als zehen Cronen gewunnen hatte/ thete er/ als wann er ſpielens muͤd were/ vnnd ſagt zu dem Limoſin:
Mein Seel/ du gut Frantzoß bift/ Spiele mein ſpiel wider Herꝛn da/ ich weiß wol/ du mich nicht betriegen wirſt.
Der Limoſin/ weil er jhm nichts boͤſes traumen lieſſe/ vnnd ſahe/ daß er da nicht verlieren kondte/ fanget an wider den Filou zu ſpielen/ vnnd gewinnen jm uͤber die vorige zehen/ noch zwantzig Kronen an Golt ab/ le Filou ſtellet ſich/ als wolle er Himmel vnd Erden verfluchen/ wirfft die Wuͤrfſel auff den Tiſch/ thut/ als wann er Toll vnd thoͤricht wolle werden/ geberdet ſich/ als wann er dem Gluͤck die Haar gar wolle außrupffen.
Diſes alles machte dem Limoſin ein Hertz vnd Mut/ vnd weil er ſahe/ daß der Teutſche ſein Beutel fuͤllet ohne ſpielen (dann der Limoſin ſpielete vor jhn) ſagte er zu jm:
Er ſolte jhn vmb das halbe theil mit ſpielen laſſen/ welches er jhm dann ſo bald erlaubete/ doch mit dem beding/ daß er jhn nicht ſolte betriegen.
Hierauff fangen ſie beyde an wider den Filou zu ſpielen/ vnnd ſetzet ein jeglicher zehen Kronen ein/ wider den Filou.
Im Anfang verſpielete le Filou mit fleiß/ damit er darnach den Limoſin deſto beſſer erdappen moͤchte/ aber allgemach wendete ſich das Spiel/ vnd verlohre ein jeglicher vnter jnen beyden in zehen oder zwoͤlff wuͤrffen zehen Kronen:
Der Teutſche fragt nichts darnach/ vnd ſpricht dem Limoſin ein Hertz ein/ daß er noch zehen Kronen einſetzet/ welche Filou bald zu ſich zohe/ vnd alſo war mein guter Limoſin ſchon vmb zwantzig Cronen geſchneutzet/ vnd wolte von dem Spiel hinweg gehen:
Aber der Teutſche redete jhm ein/ daß er muſte außſpielen: Sagt/ er muͤſte gedencken/ daß das Spiel ſich leichtlich koͤndte wenden/ vnd daß er auch nicht allzeit gewinnen koͤndte: Spieleten ſo lang mit jhm/ biß daß ſie jhm auff das allerwenigſte/ fuͤnfftzig Kronen an Golt auß dem Beuttl herauſſer gelocket hatten.
Vnd als der Teutſche nun ſihet/ daß nichts mehr an dem Limeſin iſt zu gewinnen/ (dann er gantz feꝛtig war) ſanget er an uͤber den Limoſin zu fluchen vnd zu ſchweren/ ſaget/ er habe in vmb ſein Gelt bracht/ vnd jhm daſſelbige verſpielet.
(Aber der vermeinte Teutſch hatte mit fleiß verlohren/ damit ſie nur dieſen Limoſin butzen moͤchten) ſpricht zu jhm/ du verꝛaͤther Frantzoß/ du gemacht haſt/ daß ich mein Gelt hab verſpielet:
Ich gewonnen wolte haben zwantzig Kronen/ aber ich hergegen fuͤnfftzig Kronen verſpielet/ du mir warlich muſt zahlen/ oder ich mich rechen vnd ſchmeiſſen wil.
Der Limoſin weiß nicht/ was er hierauff ſoll ſagen/ beklaget ſein Vngluͤck/ vnnd fanget an ſich mit dem Teutſchen zu zancken/ vnter deſſen aber/ als le Filou ſie gefraget/ ob ſie nicht lenger mit jhm ſpielen wolten/ gewinnet er die Stegen vnnd wiſchet darvon.
Dieſe beyde ſetzen ſich auff jhre groſſe Pferde vnd fangen an mit Tellern vnnd Schuͤſſeln auffeingnder zu zuwerffen.
Nun waren (auff deß Limoſin ſeyten zu allem Vngluͤck) eben in ſolcher Kammer noch zween oder drey andere Filous/ welche an einem andern Tiſch zu Mittag aſſen/ vnd kein Wort darzu ſagten/ waren auch deßwegen dahin kommen/ daß/ wann man jꝛervielleicht bedoͤrffte/ ſie ſich gebrauchen lieſſen/ vnd dz Spiel helffen außfuͤhren.
Vnd als ſie ſehen/ daß der Limoſin dem vermeinten Teutſchen ſo hart zuſetzet/ ſtehen ſie vom Tiſch auff/ thun als wann ſie es auff beyden ſeyten gut meynen/ vnd ſie von einander ſcheiden woͤllen:
Fallen aber uͤber den Limoſin/ zerſchlagen jhn jaͤm̄erlich mit groſſen Bruͤgeln/ jagen jhn auß der Kammer/ alſo daß der gute Limoſin in Leib vnd Lebens gefahr geraͤth/ als er nun heraber kompt/ vnd auff der Gaſſen iſt/ gantz Blaw vnd Schwartz geſchlagen/ ohne Hut vnd Mantel/ fanget er ein groſſes geſchrey an/ bittet/ man wolle jhm wider die Rauber im Wirts hauß zu huͤlff kommen.
Als nun die Filous ſehen/ daß jederman herbey lauffet/ dencken ſie/ das werde kein gut end gewinnen/ rechnen in aller eyl mit dem Wirth/ vnd dringen durch das Volck hindurch:
Aber ſo heimlich als ſie ſich verſchleichen/ vnd durch das Volck hindurch dringen woͤllen/ ſo wol kennet ſie Limoſin/ erſihet ſeinen Teutſchen/ erwiſchet in bey dem Kopff/ vnd wirfft jhn zu boden nider/ das gibt nun ein groſſes geſchrey/ jederman laufft herzu/ der Commiſſarius kompt darzu/ vnnd nimmet zween gefangen:
Der vermeinte Teutſch aber klaͤget uͤber den Limoſin/ vnnd dieſer uͤber den Teutſchen/ alſo daß man bald zweiffelte (wie ſie beyde ſich ſtelleten/ vnnd einer uͤber den andern klagte) welcher vnter jhnen were beraubet worden/ welcher recht oder vnrecht hette/ dann ſie ſagten alle beyde/ ſie hetten fuͤnfftzig Kronen verlohren mit einem Edelmann/ ſo mit jnen geſpielet hette:
Der Teutſche ſtellet ſich allzeit/ als wann er nicht gut Frantzoͤſiſch reden koͤndte:
Endlich aber/ als man nicht wuſte/ war an es henckete oder lehnete/ man kondte auch auß jhren Geſpraͤchen nicht ſehen/ wer vnrecht hette/ liſſe man ſie allbeyde widerumb darvon lauffen.
Wie es aber nicht allzeit Zeit iſt zu Lachen/ vnd der Himmel ſich der vnſchuldigen Sachen endlich wider die ſchuldige annimmet: Alſo begab es ſich auff ein Zeit/ daß dieſe beyde Filous/ welche den Limoſin alſo gebutzet hatten/ auff der newen Bruͤcken zuſammen kamen/ vnnd beraubeten einen Kammerherꝛn in dem Hauß deß Herꝛn von Nemours.
Hierzu kame die Nachtwache/ namen ſie gefangen/ vnd fuͤhreten ſie auff das Chaſtelet/ vnd als man jhnen daſelbſten die Wammeſer abzoge/ ſahe man/ daß ſie gebrandtmahlet vnnd gezeichnet waren/ vnd hatten das Koͤnigliche Merck auff dem Rucken/ vnd kondten ſie wol ſagen/ daß ſie als Blinde wider kommen waren:
Dann die Blinden deß Quinze Vingts tragen die Lilien vorn/ ſie aber hatten ſie hinden auff dem Rucken: Dieſes gabe nun Vrſach/ daß man ſie ſo bald inn die Vorſtatt Sainct Henore ſchickete a la Chaiſne/ damit ſïe von dannen weiter auff die Galleren verſchicket worden: Vnd an ſolchem Ort ſeyn ſie noch auff den heutigen Tag/ vnd ſchreiben in das Meer jhr groſſes Vngluͤck/ mit einer Feder/ ſo fuͤnfftzehen Schuh lang iſt/ Dinten vnd Streich werden an jnen nicht geſparet/ wie billich:
Dann es gebuͤhret ſich in alle weg/ daß man ſie auch wegen jhrer gethanen Arbeit belohnet:
Vnter deſſen aber ſo hat deꝛ gute Limoſin ſein Theil auch vor ſein Gelt bekommen/ iſt wol außgelachet worden von den jenigen/ ſo jhn kandten/ ſonderlich aber von dem jenigen/ welcher das Spiel hatte anfangen helffen: Derſelbige/ als ein vnverſtaͤndiger vnbedachtſamer Menſch (wie dann gemeiniglich junge Leut nicht bedencken/ was ſie thun oder reden (hatte ſich etliche Tag hernacher geruͤhmet/ er hette den Boſſen angeſtellet/ vnd er were der erſte Anfaͤnger ſolcher Tragædien geweſen.
Als nun ſolches der Limoſin erfaͤhret/ laͤſt er jn als einen Straſſenrauber vnnd Beutelſchneider anklagen/ vnnd wie ich zu vor habe angedeutet/ ſo hatte er vor der Zeit das Handwerck auch getrieben.
Hierauff wird er nun auff das Chaſtelet gefuͤhret/ aber ſeine Freunde bemuͤhen ſich ſo viel/ dz er widerumb loß gemacht wird/ ſonderlich aber dieweil man nicht kondte beweiſen daß er jemals entweder weit oder nah bey einer Rauberey geweſen were.
Auß dem allem aber/ was ich bißher hab erzehlet/ ſchlieſſe ich dieſes/ daß wir in einer ſolchen Zeit leben/ da es wol von noͤthen iſt/ daß einer Luchsaugen habe/ oder mit dem Argo hundertaugig ſey/ ja daß einer nicht allein vorn/ ſondern auch hinden auff dem Ruͤcke Augen habe/ wie deß Luciani Voͤlcker.
Dann es gibet heutiges Tages der Leute/ welche meiſterlich ſtelen/ vnnd dem Nechſten den Beutel mit dem Gelt vnſichtbar machen koͤnnen.
Das XIV. Capitel.
Von dem rauben vnd ſtelen eines naſſen Zechbruders/ der Vniverſitet/ genannt Poſtel/ vnnd was er fuͤr verdambliche Thaten in ſeinem Leben begangen.
BIßweilen zwinget vnns die Noth zu groſſem Vngluͤck/ vnd beweget vns/ daß wir vns zu ſolchen dingen begeben/ vor welchen wir ſonſten ein abſchewen habe/ vnd vns ein Grewel ſeyn.
Poſtel hette ſein lebenlang nicht ſo viel uͤbels gethan/ wann jhn nicht die Noth/ oder ſoll ich viel mehr ſagen/ Die Naſcherey je lenger je mehr darzu hette bewogen/ vnnd in ſolches Armut geſtuͤrtzet/ daß er kaum ſo viel hatte/ daß er das Leben kondte erhalten/ wann er nicht ſtaͤhle/ wiewol er von einem ehrlichen vnd fuͤrnemen Geſchlecht ware.
Dieſer ſtudierte ein Zeitlang zu Paris/ wie er dann deßwegen außdruͤcklich dahin ware verſchicket worden:
Nach dem aber er ſich in der Soldaten vnd andere nichtswuͤrdigē Leut/ welche nichts zuverlieren haben/ Geſellſchafft begeben hatte: verlohre er allgemach die Lieb vnnd Zuneigung/ welche er zu dem guten vnd zu der Tugendt hatte/ vnd ergabe ſich allen Suͤnden vnd Laſtern:
Alles/ was jm ſeine Eltern fuͤr ſeine Koſt vnnd Nothdurfft ſchicketen/ wurde ſo bald in zween oder drey Tagen verthan vnd vernaſchet/ vnd darnach muſte er ſich der hoͤfflichkeit gebrauchen/ das iſt/ er muſte ſtelen:
Dann das iſt ein ſonderlich Art einer hoͤfflichkeit/ daß einer dem andern den Hut abthut vnd abzeucht:
Vnd kan man das wol ſagen/ daß das die Beutelſchneider vnd jre Spießgeſellen ſey die allerhoͤfflichſte Leut auff der Welt/ dann ſie thun nicht allein einer dem andern den Hut ab/ ſondern auch zugleich den Mantel.
Solches Handwerck triebe Poſtel ein Zeitlang:
Deß Nachts gieng er auß/ ſtreiffet vmbher in der gegend de Saincte Geneſcieve/ vnnd de la Sorbonne/ Morgends kroche er widerumb in ſeine Hoͤle/ wie ein Fuchs/ der auff der Huͤnerjagt iſt geweſen/ vnd wie ein Wolff/ der deß Nachts auff dem Feld vmbher iſt gelauffen:
Dann deß Tagesliecht iſt jhnen ſchaͤdlich/ hergegen aber ſo ſeyn die Finſternuß vnd Schatten deß Nachts jhnen bequem/ vnd zu jhren boͤſen Sachen dienlich.
Der allererſte/ welcher durch dieſen newen ankommenden jungen Rauber erdappet wurde/ ware eines Buchfuͤhrers (ſo auff dem Palots feyl hat) Junge/ welcher etliche Buͤcher einem vornemen Herꝛn ſolte bringen:
Weil er aber nicht zu Hauß war/ muſte der Jung ſeine Buͤcher widervmb mit ſich nach Hauß in die Gaß S. Jacques tragen/ vnd das geſchach deß Abends vmb acht Vhr/ mitten im Winter.
Als jhn nun Poſtel antraff/ fragte er jn/ was er fuͤr Buͤcher truͤge/ vnnd als der Junge ſie im zeiget/ marckete er mit jm/ als wolte er ſie jhm abkauffen/ fuͤhrete jhn in eine Kammer/ welche er nah bey dem Collegio de S.
Barbe beſtanden hatte/ gab jhm eine falſche Piſtolete/ vnd ſagte er ſoll doch hingehen/ vnd ſie jm wechſeln laſſen:
Vnter deſſen aber ſchleuſt er ſeine Kammer zu/ vnd als der ander jm die Piſtolet widerbrachte/ ließ er ſich weder ſehen noch hoͤren:
Aber deß Morgens widerfuhr jm ein groſſes Vngluͤck:
Dann da er wil hingehen/ vnd einē Buchfuͤhrer die geraubte Buͤcher verkauffen/ kompt er eben zu dem Buchfuͤhrer/ dem die Buͤcher zuſtunden/ welcher jhm nach den Kopff griffe/ vnd wann er nicht mit ſeinen Fuͤſſen ſo hurtig vnd geſchwind were geweſen/ vnnd hette die Hoffnung ſeiner Beut nicht auff die geſchwindigkeit ſeiner Fuͤſſe geſetzet/ ſo hette jhm das leichtlich begegnen koͤnnen/ daß er auff dem Chaſtelet ein Biblioteck hette auffrichten muͤſſen:
Aber er wuſte die Gaſſen ſo wol zu meſſen/ daß es vnmoͤglich war jhn zuerdappen.
Dieſes hette er jhm billich zur warnung dienen laſſen/ vnd deſto ehe vnd mehr von der boͤſen Zuneigung/ ſo er zum ſtelen hatte/ abſtehen ſollen:
Aber er war gantz vnnd gar von ſolcher Suͤnden eingenommen/ vnd hat ſich aller Boßheit ſchon muthwilliger weiſe ergeben/ daß er nicht ablaſſen kondte:
Dann wann ein junger Menſch nur einmal ſich von der Suͤnden leſt einnemen/ ſo iſt hernacher keine Boßheit die er nicht erdencke:
Es iſt auch kein Bubenſtuͤck daß er ſich nicht vnterſtehe ins Werck zuſetzen vnd zubegehen.
Das ſahe man auch an dem Poſtel/ derſelbige/ weil er das erſte mal ſo uͤbel ware angelauffen/ hette/ wie geſagt/ billich dann enher Vrſach vom ſtelen abzuſtehen nemen ſollen/ aber er thete viel mehr das gegenſpiel/ dann/ nach dem er erfahren hatte/ dz ein junger Gaſſenwirt/ welcher ſich auch gar newlich verheurathet hatte/ in die Gaſſen S. Jacques ware gezogen/ ſuchte er ſampt etlichen Geſellen Vrſach vnnd Gelegenheit mit ſolchem Wirt gute Kundſchafft zu machen: Waren auch gar willkommen/ ſo offt ſie in ſolches Wirtshauß kamen:
Ja weil ſie ſo fleiſſig hinein kamen/ vnnd bekandt wurden/ pflegte jn der Wirth offtermals ein Zech zu borgen.
Als nun Poſtel ſahe/ daß der Wirth manchmals ſein Weib gar im Hauß allein lieſſe/ wurde er gegen der Wirthin verliebet/ vnnd bildete ſich ein/ durch ſeine freundliche vnd ſuͤſſe Wort/ wolte er wol erlangen was von jr begehren wurde.
Sihet hierauff alle Gelegenheit auß/ vnnd als er wol wuſte/ daß der junge Wirth auff ein Zeit bey ſeinen Freunden zu Nacht aſſe/ nimpt er einen ſeiner Kammeraden vnnd Spießgeſellen mit ſich/ vngefehr deß Abends vmb eylff Vhr/ klopffet an an der Thuͤr/ welche jhm auch ſo bald wird auffgethan:
Er fanget an mit ſeinem Geſellen zu trincken/ vnnd wartet auff gelegenheit/ wie er zu der Wirthin allein moͤge kommen/ vnd ſein Vnzucht mit jhr treiben:
Dann die Wirthin war gar allein vnd daheim blieben/ weil ſie nicht allerdings wol auffware/ vnd dieweil ſich das Abendeſſen bey jhres Manns Freunden gar lang inn die Nacht verzogen.
Als ſie nun in Gedancken ſitzen/ vnd jetzund jr boͤſes vornemen eꝛfuͤllen woͤllen/ ſihe da kompt der Wirth der Thuͤr herein gegangen/ iſt ein wenig luſtig:
Dann bey ſeinen Freunden hatte er ein zimlichen ſtarcken Trunck gethan/ vnd weil er nit gedencket/ daß die Geſellen etwas boͤſes ſollen oder werden vorhaben/ ſetzet er ſich bey ſie/ vnnd trincket mit jhnen/ vnd gedachte ſie wuͤrden ſelber zu rechter zeit wideꝛumb heimbgehen woͤllen Dann das waꝛe nicht das erſte mal/ daß ſie bey jhm getruncken hatten:
Aber einer vnter jhnen ſtellet ſich/ als ſey er gar truncken/ entſchlaͤffet an einer Tiſchecken/ ſtellet ſich/ als hab er kein gewalt mehr in Beinen/ ja thut als ein Mann/ der gantz voll Wein iſt.
Poſtel aber bittet den Wirth/ er wolle jhn doch in ein Kammer weiſen/ daß ſie ſchlaffen moͤgen gehen:
Der Wirth beſchweret ſich deſſen zwar erſtlich/ aber weil er jhn ein zeitlang gekandt hatte/ fuͤhrt er jn oben im Hauß in eine Kammer/ vnd als er in die Kammer kommet/ ſo leget er ſich ſo bald ſchlaffen.
Mitten in der Nacht zwiſchen ein vnd zwoͤlff vhren/ als nun jedermann zu Beth iſt vnd ſchlaͤffet/ gehen ſie beyde auß der Kam̄er oben hinuͤber/ vnd hat ein jeglicher ein kurtzes Fauſtrohr in der Hand/ vnd veꝛhoffen/ ſie weꝛden deß Wirts Kammer offen finden/ aber wegen eines groſſen ſtuͤck Eyſens koͤnnen ſie nicht zu der Kammer kommē:
Da ſtehen ſie nun lang beyeinander/ berathſchlagen ſich/ was ſie doch fuͤr einen Liſt anſtellen ſollen/ damit ſie zum Wirth/ oder Wirthin inn die Kammer kommen:
Endlich ſagt Poſtel zu ſeinem Geſellen/ er ſoll widerumb hinauff inn die Kammer ſchlaffen gehen/ vnd ſich ſtellen als koͤnne er kaum athemen/ vnd als ſey er gar kranck/ welches er dann ſo bald ehut: Poſtel aber klopffet vnnd pochet im Hauß/ vnd bittet den Wirth/ er wolle jm doch Wein oder Eſſig fuͤr ſeinen krancken Geſellen geben.
Der Wirth ſpringt im ſchlaff auff/ vnd bringt Eſſig fuͤr den krancken: Poſtel aber ſaget zu ihm/ es were beſſer/ wann er jhm von dem beſten Wein auß ſeinem Keller braͤchte/ dann er wiſſe wol was es fuͤr eine Gelegenheit mit ſeines Geſellen Schwachheit habe?
Darauff gehen ſie alle beyde auß der Kammer heraber: Poſtel der ſchon ein klein Fauſtrohr mit dreyen Kugeln vnd weiſſem Pulffer geladen/ bey ſich hatte/ nimpt das Liecht in die Hand/ in meynung mit dem Wirth in Keller zugehen/ vnd jhme zu leuchten:
Vnnd als der Wirt ſich bucket/ vnd den Wein zapffet/ gibt Poſtel jm ein ſchuß durch die Schlaͤffe/ daß es durch vnd durch gehet/ der Wirth faͤlt von ſolchē ſchuß ſo bald zur Erden/ vnd faͤlt das Liecht auß: Poſtel aber kan lenger als in einer viertel ſtund die Stege nicht finden:
Doch endlich da er wider auff die Stege kommen/ zuͤndet er das Liecht wider an/ gehet hinauff zu ſeinem Geſellen/ vnd zeigt jhm an/ wie die ſachen ſtehen.
Die Wirthin ſihet den Poſtel/ meinet aber/ es ſey jhr Mann/ vnd wil jhr nicht einfallen/ daß die zween Gaͤſte ein ſolchen Mord an jrem Mann ſollen begangen haben: Sie gehen darauff heraber auß jhrer Kammer/ vnd gehet Poſtel der erſte in der Wirthin Schlafkammer/ vnd wil ſich bey die Wirthin in das Beth legen:
Die Wirthin/ als welche nicht anderſt meinet/ dann es ſey jhr Eyemann/ ſpricht zu jhm/ er ſoll das Liecht außblaſen/ vnd laͤſt jhn auch darauff bey ſich in das Beth ligen.
Als er aber ſich herumber wendet/ vnnd den Vorhang wil vorziehen/ da ſihet ſie/ daß er kein Bart hat: Fanget an zuſchreyen/ vnd jrem Mann zu ruffen: Poſtels Geſell/ als er ſolches hoͤret/ kommet auch in die Kammer/ vnd fallen ſie beyde auff ſie ſtopffen jhr das Maul mit Tuͤchern zu/ vnd begehen jhre Schand vnd Vnzucht mit ihr/ vnd als ſolches geſchehen/ gaben ſie jr ſechs ſtich mit Dolchen in Leib/ vnd erwuͤrgen ſie vollends inn dem Beth.
Nun ware zu allem Vngluͤck die Magd im Hauß nicht daheim:
Dann ihre Fraw hatte jhr erlaubet auff jhres Bruders Hochzeit/ der ſich zu Sainct Denis verheurathet/ zu gehen/ vnnd dieweil dieſe beyde Moͤrder gar allein im Hauß waren/ durchſuchen ſie vnd rauben alles/ was jhnen dienlich iſt: Schlagen alle Kiſten vnd Kaſten im Hauß auff/ ſuchen ſo lang/ biß daß ſie inn einer auffgeſchlagenen Laden funden vier hundert Kronen/ welche der junge Wirth acht Tage zuvor von ſeinem Schwehervatter entlehnet hatte/ in Burgund zu ziehen/ vnnd allda Wein darvor einzukauffen.
Als ſie nun jhre gute Beut gemacht/ gehen ſie deß Morgens vmb drey Vhr hinauß/ ſchlieſſen nicht allein alle Gemach im Hauß/ ſondern auch die Thuͤr heimlich nach jhnen zu/ vnnd thun/ als wann ſie kein Waſſer betruͤbet haben:
Als nun deß Morgends uͤber die Zeit/ vnnd wider die gewonheit Hauß vnnd Laden bleibet zugeſchloſſen/ verwundert ſich jederman daruͤber/ vnnd weiß man nicht/ was das bedeutet:
Dann es pflegten viel Leut in diſes Wirtshauß zu kommen/ dieweil dieſer junge Wirth das Lob hatte/ daß er den Wein nicht vermiſchete/ ſondern reinen vnverfaͤlſchten Wein pflegte außzuſchencken:
Welches dann bey den Wirthen zu Paris gar ſelten geſchicht:
Dann auß einer Ohm machen ſie zwo/ vnd vermiſchen den Wein ſo wol/ daß ſie jhn doch endlich den Leuten fuͤr gut verkauffen.
Die Nachbarn/ als ſie ſehen/ daß den erſten Tag Hauß vnd Laden zugeſchloſſen bleibet/ ſagen nichts/ laſſen jhnen auch nicht boͤſes traumen:
Da ſie aber ſahen/ daß den zweyten vnnd dritten Tag noch alles zugeſchloſſen bleibet/ dencken ſie/ es muß kein recht Sach darbey ſeyn/ faͤllet jhnen ein/ ob nicht vielleicht ein Todtſchlag eines oder deß andern moͤge im Hauß ſein vorgangen:
Laſſen ſolches jhren beyden Eltern anzeigen/ welche ſo bald kommen/ vnd als ſie die Thuͤren auffgeſchlagen/ finden ſie das geronnen Blut der Wirthin in dem Beth/ vn̄ an den Tuͤckern:
Das Geſchrey bricht ſo bald allenthalben auß inn der Statt/ der Commiſſarius kompt auch darzu/ vnd erkennet ſo bald/ daß da ein Todtſchlag muͤſſe geſchehen ſeyn:
Jedeꝛman ſchleuſt ſo bald/ der Wirt/ weil er ſich nit ſehen laſſe/ muͤſſe ſein eigen Weib vmbgebracht haben: Sagen/ es ſey den Tag oder deß Abends/ da der Todtſchlag geſchehen ſey/ der Wirt truncken heimkommen vnd weil der Wirt ſelber ſich nicht mehꝛ finden vnd ſehen laſſe/ muſte darauß folgen/ daß ſie beyde Eheleute ohn allen zweiffel vneins ſeyn worden/ vnnd daß der Zorn in Trunckenheit den Wirth werde alſo uͤbernommen haben/ daß er ſie werde Todt geſchlagen haben:
Man laͤſt ſolches ſeinen nechſten Freunden anzeigen/ welche uͤber ſolches Vngluͤck ſo beſtuͤrtzet werden/ daß ſie nicht wiſſen/ was ſie darzu ſagen ſollen: Sie doͤrffen vnd koͤnnen jhn den Wirt weder entſchuldigen noch anklagen/ gleichwol geben ſie jhm alle das Zeugnuß/ daß er ſich noch niemals/ ſo viel als ſie wiſſen koͤnnen/ mit ſeinem Weib habe gezancket/ er ſey auch die Zeit ſeines Lebens nicht zanckiſch/ ſondern allzeit ſtill/ eingezogen vnd friedfertig geweſen.
In dem ſie aber auff beyden ſeyten alſo miteinander reden/ wil der Commiſſarius den Todtenleichnam auff dz Chaftelet fuͤhren laſſen:
Ehe aber das geſchaht/ bitten beyderſeyts Freunde/ er woͤlſe doch zuvor das gantze Hauß wol durchſuchen/ vnd beſehen/ welches dann ſo bald geſchicht:
Vnd als ſie in den Keller hinein kommen/ werden ſie ſo beſtuͤrtzet/ daß ſie nicht wuſten/ was ſie ſagen oder dencken ſollen:
Dann da finden ſie den jungen Werth auff der Erden todt liegen/ daruͤber erhebt ſich ein heulen vnd zettergeſchrey von allen miteinander:
Niemand kan wiſſen oder gedencken/ wie das moͤge zu ſein gangen/ wer ſolchen Mord moͤge begangen haben:
Man fraget zwar allenthalben nach/ aber da kan man nichts gruͤndliches darvon hoͤren oder vernemen.
Vnter deſſen aber/ ſo lang als das geraubte Gelt vnnd Gut bey den zween Gottloſen Voͤgeln wehret/ machen ſie ſich luſtig darvon/ ſie ſparen nichts/ ſie eſſen vnd trincken/ ſie retzſchen vnd ſpielen/ huren vnd buben ohn vnterlaß/ wo ſie nur gelegenheit darzu finden koͤnnen:
Aber ſolches jhr Epicuriſches Leben wehrete nicht lang/ dann ſie funden bey guter Zeit den Boden in jhren Beuteln.
Aber als ſie nun mehr fertig waren/ bedachten ſie ſich auff andere vnnd newe Mittel/ wie ſie den Seckel widerumb ſpicken/ vnd jhr voriges Leben fortſetzen moͤchten.
Poſtel hatte zu Paris einen Vettern wohnen/ welcher ein reicher Mann war/ vnd ſehr wol ſtunde:
Weil nun dieſer gute ehrliche Mann nit wuſte/ auch nicht wiſſen kondte/ daß ſein Vetter Poſtel ſich ſo gar uͤbel hielte/ erzeigete er jm alles liebs vnd guts/ vnd dorffte Poſtel bey jhm auß vnd eingehen/ mit jhm eſſen vnd trincken/ wann er wolte.
Als nun Poſtel ſahe/ daß ſein Seckel lehr ware/ machte er/ daß er den Schluͤſſel zu einer Laden/ in welcher ſeine Baaß das meiſte theil jhres Gelts hin zulegen pflegte/ bekame/ weil aber ſeine Baaß meinte/ der Schluͤſſel zur Laden werꝛ verlohren/ wolte auch jhr nicht einfallen/ daß entweder jemands auß jhrem Geſinde/ oder jhr Vetter Poſtel ſolte den Schluͤſſel hinweg genommen haben/ lieſſe ſie ihr ein andern vnd newen Schluͤſſel machen.
Poſtel aber/ als er den Schluͤſſel hatte/ name der Zeit wol in acht/ vnnd ſahe/ daß alle Sontag nach dem Mittageſſen ſein Vetter vn̄ Baaß/ wie auch jr Magd pflegten in die Kirche zu gehen/ vnnd laſſen niemands mehr im Hauß/ daſſelbige zu verwahren/ als ein kleines Toͤchterlein/ welches von jhrer Freundſchafft ware.
Als er nun auff ein Zeit gar wol wuſte/ daß ſein Vetter vnd Baaß in die Kirchen gangen waren/ gehet er in ſeines Vettern Hauß/ vnd als er ſihet/ daß die Magd noch in der Kuͤchen auffwaſchet/ vnd das gebrauchte Kuͤchengezeug reiniget vnd reibet/ ſo redet er der Magd zu/ ſie ſolle ſich dapffer eylen vnd fertig machen/ auff daß ſie nach ſeines Vettern beſelch vnd gewonheit in die Kirche komme/ dann man habe ſchon in der Kirchen den Gottesdienſt angefangen:
Die gute alte Magd/ welche jhres Herꝛn Vettern nichts boͤſes zutrawet/ glaubet alles/ was er ſagt/ eylet ſich vnd gehet in die Kirchen/ vnd er Poſtel auch mit jhr/ laſſen niemands mehr als das kleine Toͤchterlein im Hauß/ daſſelbige zuverwahren:
Als ſie aber miteinander in die Kirchen hinein kommen/ wiſchet Poſtel geſchwind widerum̄ der Kirchen hinauß/ vnd gehet darauff in ſeines Vettern Hauſe/ darein niemands mehr als das kleine Toͤchterlein ware/ vnd als er anklopffet/ wird jhm/ als einem Vettern/ vnnd im Hauß wol bekandten ſo bald auffgethan:
Gegen dem kleinen Toͤchterlein nimmet ſich aber an/ er hab ſein Gebet/ vnd Geſangbuch daheim vergeſſen/ vnd wolle ſeines Vettern oder ſeiner Baalen Buͤcher eins holen/ vnd weil er kein Buch in dem vnterſten Saal kan finden/ ſpricht er/ er wolle eins oben inn der Kammer ſuchen/ nimmet geſchwind eine Leyter/ ſo im Hoff ſtunde/ ſteiget in ſeines Vettern Kammer vnnd verꝛichtet/ was er jhm vorgenommen hatte.
Er thut die Lade auff mit dem geſtolnen Schluͤſſel/ findet vnd nimmet vnter andern ein Sack/ darinnen nicht mehr als eben zwey hundert Kronen waren/ vnd nach dem er alles ſein ordentlich widerumb hingelegt/ vn̄ an ſein Ort geſtellet/ ſchleuſt er wider zu/ gehet auß der Kammer/ ſpricht zu dem kleinen Toͤchterlein in deß Vettern Hauſe/ er habe das Geſangbuch funden/ thut als wann er ſein lebenlang nicht uͤber der Laden ſey geweſen/ vnd gehet mit dem geſtolen Gelt heim/ vnd gemiſſet es ſein Vetter vnd Baaß in etlicher Zeit nit/ daß jhn der Sack mit dem Gelt auß der Laden ware geſtolen worden.
Vngefehr uͤber ſechs Wochen oder zween Monat hernach wil die Fraw Baaſe einmal uͤber jhr Laden gehen/ ein wenig auffbutzen vnnd auffraumen/ aber ſo bald ſie auffſchleuſt/ ſihet ſie ein Luͤcklein/ vnd daß der Sack mit dem Gelt hinweg iſt.
Sie weiß nicht/ was ſie ſoll ſagen oder gedencken/ ſie erzehlet es jhrem Eheman̄/ der nicht weiß/ wen er deß Diebſtals ſoll zeihen/ doch faͤlt jm eyn/ daß ein armer junger Menſch ein zeitlang in ſeinem Hauß ſey auß vnnd eingangen/ werffen ein Argwohn auff jhn/ daß er es ohne allen zweiffel muͤſſe gethan haben.
Der junge Menſch/ ob er wol vor Gott vnd in ſeinem Hertzen ſich deß Diebſtals vnſchuldig wuſte/ vnnd nichts deſto weniger ſo betruͤbet/ daß er nicht weiß was er jm mermehr ſoll anfangen/ vnd wie er ſich gnugſam ſoll entſchuldigen:
Thut eines aber/ vnd nimmet fleiſſig in acht alle die jenigen/ welche bey gedachtem Herꝛn vnd Buͤrger zu Paris auß vnnd eingehen/ erfaͤhret endlich/ von deß Poſtel Spießgeſellen/ daß er Poſtel viel ſpendiret vnd verthut/ ja ſo viel/ daß es vnmoͤglich ſey/ daß es ſein Seckel ſoll vnnd koͤnne ertragen:
Zeiget ſolches ſeinem Vettern an/ welcher den Sachen ferꝛners/ vnnd weit nachfraget/ daß er endlich darhinder kommet vnd erfaͤhret/ daß dem alſo ſey.
Weil er aber ſeinen eigenen Vetter nicht wil oder mag zu ſchanden machen/ verweiſet er jhm ſolches ernſtlich/ laͤſt ſolches auch ſeinen Vatter vnd Mutter wiſſen/ auff daß ſie den Sachen vnd mehrer Schand bey Zeit vorkommen.
Der Vatter vnd die Mutter deß Poſtels kommen mit betruͤbtem Hertzen gen Paris/ ſeyn gar vngehalten uͤber jhren boͤſen Gottloſen Sohn/ woͤllen jhn auch ſo zuͤchtigen laſſen/ daß er hinfuͤr vrſach habe deſto mehr ſich fuͤr dergleichen Suͤnden zu huͤten:
Aber der Vetter/ (der nicht wenig vnwillig war/ daß er alſo vmb ſein Gelt ſolte kommen) riethe gleichwol nicht darzu/ darmit wann etwas anderſt ferꝛners darauß entſtehen ſolte/ jm keine ſchuld moͤchte gegeben werden:
Sondern ſagte/ daß man jhn vielleicht beſſer mit vnd durch guͤte/ als durch ſchaͤrpffe koͤndt widerumb zu recht bringen:
Aber es iſt gar ein ſchweres Werck/ ein Menſchen von ſeiner alten boͤſen Geygen abgewehnen/ vnnd wie man im Sprichwort ſagt/ einen alten Hund bendig zumachen:
Dann wie der Poet ſaget:
Quo ſemel eſt imbuta recens, ſervabit odorem Teſta diu. das iſt/ Jung gewohnet/ Alt gethan: Vnnd kan man auß einem Haffen den einmal angenommenen geſchmack nit leichtlich wider bringē.
Dann alles was er verhieſſe/ das begehrte er nicht zu halten:
Ja was er ſo hoch vnd thewer verſprache/ das hielte er im geringſten nicht.
Dann wie er einmal in ſolchem verdamlichen Leben ware erſoffen/ alſo kandte er nicht darvon ablaſſen/ vnd begabe ſich je lenger je mehr wider alle ſeine Verheiſſung inn leichtfertige Geſellſchafft vnd Bubenleben.
Etliche Monat gehen alſo dahin: Weil er aber ſolches Leben ohne einen wolgeſpickten Beutel nicht kondte fuͤhren/ namen jhrer drey oder vier jhnen vor/ ſie wolten jhre Beutel fuͤllen/ vnd ſolte es auch koſten/ was es jmmer wolte:
Solchen jhren verdamlichen Zweck zuerꝛeichen/ namen ſie jhnen vor/ ſie wolten Leut in einem gewiſſen Hauſe/ das ſie darzu beſtanden hatten/ ſpeiſen vnd herbergen:
Solches fiengen ſie auch an/ erzeigten ſich gegen jederman freundlich/ willig vnd dienſthafftig/ alſo daß viel Studenten ſo friſch ankommen waren/ fro waren bey jhnen einzukehren/ vnd mit jhnen vmbzugehen:
Sie erzeigten den jenigen ſo bey jhnen einkehreten/ allen guten Willen/ biß ſo lang daß ſie erfahren/ welcher vnter jhnen Speck in der Taſchen hatte.
Vnd wann ſie das bey einem oder dē andern wuſten/ machtenſie/ daß ſie jn all ein in ein Loſament brachten/ vnd wann ſie dahin waren kommen/ vnd die Gaͤſt hattē willkommen ſeyn heiſſen/ fiengen ſie an zu ſpielen biß ſo lang/ daß die Malzeit fertig ware/ oder die Collation/ wie es nun die Zeit erforderte/ vnter deſſen aber ſo lauſterte einer vnter jnen allzeit den Gaͤſtē auff den Beutel/ wie ſie entweder den Beutel mit dem Gelt/ oder auffs allerwenigſte etwas darvon erhaſchen koͤndten.
Einer/ auß dieſer boͤſen Geſellſchafft/ ſo gar arme Eltern hatte/ nach dem er ſich gantz vnd gar in das verdamblich Epicuriſch Leben ergeben hatte/ vnd aber wegen deß gar geringen vermoͤgens ſolches Leben nicht koͤndte fortfuͤhren/ name jhm vor auß einem gantz Teuffliſchen Gemuͤth nachfolgenden Mord begehen.
In der Statt Paris wohnete ein Haͤndſchuchmacher/ ein feiner ehrlicher Mann/ ſo ein gantz vnſtraͤffliches Leben fuͤhrete/ vnd welcher diſes boͤſen Bubens Vormuͤnder/ vnd gleichſam alſo zu reden/ ſein Vatter ware geweſen.
Da nimmet im nun dieſer boͤſe verzweiffelte Bub vor/ er woͤlle deß Morgens fruͤ zu dieſem Haͤndſchuchmacher inn ſein Hauß gehen/ in todſchlagen vnd darauff das gantze Hauß pluͤndern vnd berauben/ welches er auch ſo bald ins Werck hat geſetzet:
Dann am Morgen ſehr fruͤ/ gehet er hin zum Hauß dieſes Haͤndſchuchmachers/ klopffet an der Thuͤr an/ vnd als jhm die Magd/ welche jhn wol kennete/ auffthut/ vnd ſie nichts boͤſes von jhm gedencket/ gehet er ſtracks zu dem Haͤndſchuchmacher in ſeine Kammer/ vnd findet jhn noch in ſeinem Beth ligen.
Der gute alte fraget jhn/ wie ſein gebrauch hlelte/ woher vnd warumb er ſo fruͤh kaͤme/ wie es im gienge/ vnd ob er auch fleiſſig in ſeinem ſtudieren fortfuͤhre:
Aber an ſtatt der antwort nimpt der verzweiffelte Boͤßwicht ſeinen Dolchen/ ſticht jhn wider alles bitten vnnd flehen/ dem Haͤndſchuchmacher in Leib hinein/ vnnd erwuͤrget jhn in ſeinem Beth.
Die Magd/ welche jhm die Thuͤr auffgemacht hatte/ war eine ehrliche junge Tochter genennet Maria/ war dem Haͤndſchuchmacher verwandt/ vnd fuͤhret jhm ſeine gantze Haußhaltung/ hatte ſich auch vor etlichen Tagen Ehelich verſprochen/ mit einem ehrlichen Geſellen/ ſo jhres Vetters Handwerck ware.
Als ſie nun ein Geſchrey in jhres Vettern Kammer hoͤret/ lauffet ſie der Kammer zu/ wird aber auch von dem Boͤßwicht mireben demſelbigen Dolchen/ damit der Haͤndſchuchmacher ſchon war hingerichtet worden/ erwuͤrget Vnd als nun dieſe That geſchehen/ beſuchte er das gantze Hauß durch vnd durch/ ſchleuſt vnnd ſchlegt die Laden auff/ findet zwar etliche Silberne Becher/ aber ſehr wenig Gelt/ vnd ſtecket/ was er findet/ vnd mit ſich kan hinweg tragen bey ſich.
Damit er aber ſeine erſchreckliche vnd verdambliche That deſto beſſer verdecken vnd verbergen moͤge/ ſo ſtecket er die Kammer mit Fewer an/ vnd hoffet/ es werden alſo mit vnd in der Fewersbrunſt die beyde erſchlagene Coͤrper zu Aſchen verbrennen:
Aber nach dem von den Nachbarn dem Fewer gewaltig war gewehret worden/ gehen ſie in das Hauß hinein/ zu ſehen/ wie es darinnen ſtehet/ vnd finden/ daß die beyde Perſonen Meuchelmoͤrderiſcher weiſe ſeyn erſchlagen worden:
Was aber den verzweiffelten Buben vnd Moͤrder anlanget/ wird er daruͤber inn ſeinem Gewiſſen alſo geaͤngſtiget/ vnd gleichſam alſo zu reden/ mit den ſtricken ſeines boͤſen Gewiſſens alſo gebunden/ dz es jhm vnmoͤglich iſt inn ſein Hauß zu kommen/ vnd weil die Nachbarn nicht allein vor der Zeit geſehen hatten/ daß er bey ſolchem Haͤndſchuchmacher war auß vnd ein gangen/ auch uͤber das gantz beſtuͤrtzet allda vmbher gienge/ namen ſie jn gefangen/ wiewol ſie nicht wuſten/ ob er den Moꝛd begangen hette oder nicht:
Als man jhn aber gefangen genommen hatte/ fande man noch alles bey jhm/ was er im Hauß geraubet hatte/ wurde hierauff der Obrigkeit uͤberlieffert/ von welcher er nach ſeiner peinlichen Außſag vnd Bekandtnuß wegen ſeines Diebſtals/ Mord vnd Brennens wurde zum Strang vnd zum Fewer verdammet/ vnd ſolches Vrtheil wurde durch den Hencker en Greve an jhm vollzogen/ den letzten Tag eben ſolches Monats.
So bald als nun Poſtel vnd ſeine Geſellen erfahren hatten/ daß dieſer Boͤßwicht war gefaͤnglich eingezogen worden/ machen ſie ſich auß dem Staub/ vnd auß Paris:
Gleichwol aber ſo kondte Poſtel nicht auß Pariß kommen/ er hette dann noch zuvor ein klein Schelmēſtuͤck/ oder vil mehr Diebſtuͤck begangen:
Er hielte ſich gar fleiſſig inn einem Wirtshauß in ſeiner Nachbarſchafft/ vnd als er wolte auff ſeyn/ bate er denſelbigen Wirth (welcher den Poſtel allzeit hoch/ vnd fuͤr ein ehrlichen Geſellen/ vnd von gutem Geſchlecht herkommend (wie er dan̄ ſeiner Eltern halben auch war) gehalten hatte) er wolte jhm doch ſein Pferd ein Tag zween oder drey leihen/ dann er wolte ein wenig zu ſeinem Vatter reiſen/ vnd denſelbigen beſuchen Der Wirt/ der/ wie geſagt/ jn allzeit hochhielte/ dieweil er fleiſſig bey jhm geweſen/ vnd viel bey jhm verzehꝛet hatte/ lehnet jm ſein Pferd ohne einige Einred vnd Beſchweꝛung/ Poſtel zeucht alſo mit dem Pferd auß Paris/ vnnd als er gen Beauvais kommet/ verkauffet er das Pferd einem ehrlichen vornemen Kauffmann/ welcher meinet/ er habe gar einen guten Kauff gethan: Veꝛdauſchet es wider ſo bald gegen einem andeꝛn Pferd/ welches jhm beſſer anſtuͤnde:
Der jenige aber/ mit welchem er das von Poſtel gekauffte Pferd verdauſchet hatte/ kommet etliche Monat hernacher gen Paꝛis/ vnd als er ſolches eingedauſchete Pferd wideꝛumb allda wil verkauffen/ kompt der Wirth/ der dem Poſtel das Pferd gelehnet hatte/ darzu/ ſihet/ daß es ſein Pferd iſt/ daruͤber dann der ander ſehr wird beſtuͤrtzet:
Dann der Wirt arꝛeſtiret das Pferd/ beweiſet es daß es ſein Pferd iſt/ vnd muß alſo der ander ohne Pferd vnd ohne Gelt widerumb zu Fuß nach Beauvois ziehen:
Da dann der Kauffmann/ welcher das Pferd ſelber von Poſtel gekauffet hatte/ dem andern ſeinen Schaden muſte kehren vnd gut thun.
Vnter deſſen hatte ſich Poſtel abermal auß dem Staub darvon gemacht/ vnd nach Abbeville begeben:
Als er aber deß Abends gar ſpat/ gantz allein/ ohne Wehr vnd Waffen/ zu einem Wald kam/ hatte auch nicht ein Stecken inn der Hand/ mit dem er ſich hett wehren koͤnnen/ ſihe da ſtoſſen jm auff zween Moͤrder/ welche nach der Beut hungerig waren/ vnd meineten/ ſie wuͤꝛden finden was ſie ſo haͤfftig ſucheten/ da ſie Poſtel ſahen daher kommen: Poſtel/ der ſich ſo bald nicht erſchrecken lieſſe/ wiewol er auch nicht einen Stecken in den Haͤnden hatte ſich zu wehren/ begehrete gantz vnd gar nicht vmbzukehren/ ſondern wanderte jmmer fort/ vnd als er gar an die Straſſenrauber kam/ da ſagten ſie zu jhm Er ſolte vnnd muͤſte ihnen entweder Blut oder Gelt geben vnnd laſſen.
Dem Poſtel/ der ſonſten gewohnet war nicht zugeben/ ſondern zu nemen/ kame dieſe Sprach gar wunderlich vor/ jedoch erſchrack er gantz vnd gar nicht daruͤber/ ſondern gab jhnen dieſe ſtumpffe antwort/ vnd ſagte:
Er hette nichts/ vnd in dem er das ſaget/ ſo reiſſet er einen auß ſolchen beyden Raubern das Wehr auß den Haͤnden/ gibt jhm ein ſolchen ſtattlichen ſtꝛeich uͤber den Arm daß er ſich nicht mehr kan wehren:
Darauff macht ſich Poſtel an den andern auch/ der weniger Hertz als der vorige hatte/ redet jhm ſolche Wort mit dem Degen zu/ daß er darauff die Flucht muß nemen vnd entlauffen/ welchem Poſtel nachfolget ſo hart daß er ſich endlich jhm muß ergeben.
Vnd alſo erretteer ſich auß den Haͤnden dieſer beyden Straſſenrauber/ welche ohne allen zweiffel das Handwerck nicht ſo wol gelernet hatten/ als der jenige/ den ſie wolten uͤbeꝛfallen vnd berauben:
nach dem aber Poſtel wider kommet zu dem jenigen/ welcher er am erſten hatte darnider geſchlagen/ auch noch da lage/ ſtellet er ſich/ als woͤlle er jn vollends erwuͤrgen/ wann er jhm nicht ſo bald den Seckel mit all ſeinem Gelt gebe:
Diſer entſchuldiget ſich/ er habe gar nichts bey ihm/ jedoch wann eꝛ jhn woͤlle auß dem Wald inn das nechſte Dorff fuͤhren/ wolle er jhm allda zehen Kronen geben: Poſtel/ der nicht gedencket/ daß vielleicht ein Betrug darhinder ſtecke/ folget jm/ vnd nach dem ſie duꝛch ein Wald uͤberzwerch gangen/ kompt er mit dieſem Dieb in eine Herberg/ da der Wirt ſelber ein Moͤrder war/ Straſſenrauber vnd Moͤrder heimlich in ſeinem Hauß pflegte auffzuhalten.
Als Poſtel nun in die Herberg kam/ wurde er freundlich empfangen/ vnd ſehr wol tractiret von dem Wirth/ welcher ſagte/ er were deß Raubers/ welcher Poſteln dahin hatte gefuͤhret/ Fꝛeund vnd nechſter Verwandter/ vnnd nach dem die Malzeit auß war/ empfienge er ſeine jm verſprochene Kronen:
Vnd als Poſtel ſich hierauff zuerkennen gab/ wer er wer/ war er noch viel willkommener/ vnnd angenemer/ vnnd erzeigten jhm noch mehr Ehr/ machten auch einen Bund miteinander/ er Poſtel ſolte bey jhnen bleiben/ vnd ſich in jhre Geſellſchafft begeben/ ſo ſolte er allzeit wol tractiret vnd vnder halten werden/ ſolte auch ſein gebuͤrendes theil an allen jhren Beuten die ſie erdappen wuͤrden haben:
Welches ſie dann auch alſo thaͤten/ wie ſie miteinander accordiret vnd abgeredet hatten.
Etliche Tag nach dieſem getroffenen Accord begab es ſich/ daß ein vornemmer von Adel auß Picardien/) welcher ein ſolcher dapfferer Mann war/ daß man ſeines gleichens weit vnd bꝛeit nicht wuſte zu finden) nach dem er ſich ein zeitlang zu Calais hatte auffgehalten/ widerumb auß Engelland kam/ vnnd weil er ſein Weg nach Amiens vorgenom̄en/ durch Abbeville zoge/ da er ſich aber nit wolte auffhalten/ gleichwol aber da er hernacher in den Wald kam/ vnd die Nacht jhn vnverhoffter weiſe uͤberfiele/ muſte er eben in dieſer Herberg/ deren wir jetzund gedacht/ einkehren.
Als er nun in die Herberg kam/ wieſe man jhn in ein Kammer/ in welcher er auch mit Eſſen ſehr wol tractieret wurde/ vnd als die Magd inn die Kammer auch kam/ jhm ſein Beth zumachen/ fienge ſie an zu weinen/ ſagte jhm heimlich vnnd vertrawter weiſe/ wie er in ſo groſſer gefahr were:
Dann jhr Herꝛ/ der Wirt/ pflege ein kleine Schellen zu leuten/ vnd ſo bald als ſolche geleutet weꝛde/ kommen ein hauffen Moͤrder zuſammen:
Darauff neme ſich einer an/ als ſey er der Haußknecht/ gehet inn die Kammer/ darinnen die Gaͤſte ſeyn/ thut als wann er das Liecht woͤlle butzen/ thut es aber mit gantzem fleiß gar auß: Vnnd wann das geſchehen/ ſo gehē die andeꝛn moͤrder in die Kammer/ uͤber fallen die Gaͤſte/ vnnd ſchlagen ſie jaͤmmerlicher weiſe zu Todt/ alſo daß nicht bald einer mit dem Leben darvon koͤnne kommen.
Der Capitain/ als er das von der Magd hoͤret/ dencket/ es ſey da zeit achtung auff ſich ſelber zugeben/ laͤſt jhm durch die Magd ein Leuchte ſampt einem angezuͤndeten Liecht darinnen geben/ verſtecket ſolche Leucht vnter die Banck/ macht ſein Wehr fertig/ vnnd wartet/ wann der Einfall geſchehen werde.
Als er ſich aber kaum recht wider an den Tiſch hat geſetzt/ kompt ein Bawersmann der Thuͤr hinein/ thut als wann er der Haußknecht ſey/ wil das Liecht butzen/ vnd blaͤſt es gar auß: Hierauff laͤſt der Capitain jm ſo bald durch ſeinen Diener die Leucht mit dem Liecht herfuͤr bringen/ treibet die Moͤrder zu ruͤck/ erſchlegt etliche/ andere aber muͤſſen die Flucht nemen/ was aber den Wirth anlanget/ erwiſchet er in bey ſeinem Halß/ nimpt jhn gefangen/ vnd lieffert jhn der Obrigkeit in jre Haͤnde.
Poſtel wirfft das Haſenpanier auff/ vnd kommet wider gen Paris/ nimmet ſein Herberg bey einem frembden Edelmann in der Newſtatt S. Germain.
Dieſer Edelmann hatte nun zimlich Gelt bey ſich/ wie auch eine groſſe guldene Kette/ vnd viel koͤſtliche Ringe/ welche er gemeiniglich antruge.
Weil nun vnſer Schuler/ Poſtel/ auch ein Diebs Appetit zu ſolchen Ringen vnnd Gelt bekame/ practicirte er es/ daß der frembde vom Adel auff ein Zeit mit jhm an den Wald de Vincenne ſpatziern gieng/ vnd als ſie da mitten in den Weingarten waren/ ſprengete er jhn an/ faͤlt vnverſehener weiß uͤber jhn/ hawet jhm zween Finger an der Hand ab/ gibt jhm mit ſeinem Dolch zwen ſtick in den Ruͤcken/ vnd meinet alſo/ er habe jhn gantz Todt geſchlagen:
Nimpt darauff deß frembden Edelmanns Gelt/ guͤldene Kette vnnd die koͤſtliche Ringe:
Vnnd kompt darmit widervmb in die Statt:
Der frembde Edelmann/ welcher ſich in den Weingarten geſtellet/ als wann er gar Todt wer/ richtet ſich wider auff/ vnd kreucht ſo lang fort/ biß daß er inn eines Bawern Hauß kommet/ der jhn auß Barmhertzigkeit auffnimmet/ vnd mittel veꝛſchaffet/ daß er wideꝛumb wiꝛd geheilet.
Von dannen wird der Edelmann nach dem er geheilt worden/ widerumb gen Paris gefuͤhret/ da er dann den Prevoſt del’ Isle/ als deſſelbigen Orts Obrigkeit/ laͤſt zu ſich kommen/ welchem er alles erzehlet/ was jm mit ſolchem Poſtel war begenet/ beſchreibet jn auch den Poſtel nach allen vmbſtaͤnden/ vnd mit allen Merck vnd Kennzeichen:
Hierauff wird Poſtel in der gantzen Vniverſitet ſo fleiſſig geſuchet/ biß daß er endlich wird erdappet/ da er jetzund auff dem Collegto der Lyfieux in die Graͤben wolte ſpringen.
Man fuͤhret jhn auff das Chaſtelet/ vnd als er da auff die Folter wird geſpannet/ bekennet er alle Bubenſtuͤck vnd Moͤrd/ ſo er die Zeit ſeines Lebens begangen hatte/ ſonderlich aber den Mord/ welchen er an dem jungen Wirth vnd deſſelbigen Eheweib begangen hatte/ daruͤber ſich dann jederman verwunderte:
Hierauff wurde nun jhm das Vrtheil geſprochen/ daß er ſolte geradbrechet werden:
Aber wie das nun mag zugangen ſeyn/ daß er entweder im Gefaͤngnuß ſelber mag Gifft eingenommen vnd ſich ſelbſt alſo vmbbracht haben/ oder daß jm ſonſten ein Zufall begegnet/ ſo ſtarb er ſechs ſtund zuvor/ ehe man jn ſolte zum Gericht/ vnd zu ſeiner Marter hinauß fuͤhren/ vnnd uͤberhube alſo dem Hencker einer Muͤhe/ daß er jhm die Bein nicht doͤrffte brechen:
Es iſt bald niemands in Paris/ der diſe Hiſtorien nicht wiſſe/ dann ich hab nichts erzehlet/ daß nicht jederman wiſſe/ vnd ſelber auch mit ſeinem Mund bekraͤfftigen koͤnne.
Das XV. Capitel.
Von der Rauberey deß Grillons/ welcher eines Ratzts in dem Parlament zu Rennes ſchreiber iſt geweſen.
ES iſt ein wunderliches ſeltzames dinge/ daß der Menſch in boͤſen dingen viel fruchtbarer iſt/ als in den guten/ vnd daß deß Menſchen Geiſt viel ſpitzfindiger iſt etwas boͤſes als etwas gutes zu erdencken:
Es iſt nit mehr/ als ein Weg/ ſo zu der Tugend fuͤhret/ vnd derſelbige hat kleine Abwege/ iſt luſtig/ anmuͤtig/ vnnd kan der Menſch auff ſolchem Tugendtweg/ viel Troſt fuͤr ſeine Seele finden:
Aber hergegen ſeyn tauſent krummer Weg/ die zu dem Laſter vnd der Suͤnde fuͤhren: Der Weg zur Tugend iſt ſchnurſtracks/ vnnd haben die jenige/ ſo ſolchen Weg gehen/ all Gluͤck/ Segen vnd Wolfahrt zugewarten:
Aber der Weg/ ſo zur Suͤnde vnd zu dem boͤſen fuͤhret/ iſt Krum/ Vneben vnd ſehr lang vnnd weit: Gleichwol aber ſo gehet es alſo zu/ daß wann einer auff den Tugenweg ſich begibet/ ſo ſeyn hergegen tauſent/ welche den Suͤndenweg gehen/ haben jhren ſonderlichen Luſten vnnd Wolgefallen ſich in einen Labyrinth vnd Irꝛgarten/ darauß ſie darnach ſelber nicht wider kommen koͤnnen/ zu begeben.
Sehet ein wenig zu ruck/ auff die alte Hiſtorien vnd Exempel/ ſo werdet jhr finden/ daß kein Laſter iſt/ fuͤr welches man mehr Liſt vnd Betrug habe erfunden/ als eben vor den Diebſtal:
Da iſt bald kein Jahr vergangen/ da man nicht ein newe Diebsliſt habe außgebruͤtet vnd erdacht:
Etliche haben jr Diebiſches vornemen mit einem ſchoͤnenſchem verdecket/ vnd haben jhre eigene Nachbarn beſtolen/ vnd jhnen Land vnnd Gut abgnommen: Andere ſeyn wol offentlich kommen/ vnnd haben dem Nechſten das ſeinige hinweg genommen/ ſo haben ſich auch der jenigen Leut gefunden/ welche andere haben vberreden woͤllen/ es ſey ein ſtuͤck der Liebe/ wann man einem oder dem andern artig oder kuͤnſtlich das ſeinige koͤnne abſtelen: vnd das die Natur vns ſelber lehre vnd darzu anweiſe/ daß man die albere Leute/ ein wenig mitneme/ ſie betriege auff daß ſie dardurch deſto verſtaͤndiger vnd verſchlagener moͤgen werden:
Vnd wann wir auff die gegenwertige boͤſe Zeit darinnen wir leben/ kommen/ was hat man nicht fuͤr Argliſtigkeit/ Betrug/ Vortheil vnd Renck erdacht/ mit der lincken vnd rechten Hand dem Nechſten nach dem ſeinigen zugreiffen (ich rede allhier nicht allein von Filous vnnd andern gemeinen Dieben/ ſondern auch von den jenigen/ welche dem euſſerlichen anſehen nach den Diebſtal ernſtlich ſollen ſtraffen) dann heutiges Tags vnteꝛſtehet ein jeglicher ſeinen Freund vnd Nachbarn zubetriegen/ vnd jhm (wann er nur gelegenheit darzu kan haben) das beſte/ ſo er hat/ zunemen vnd zu ſtelen:
ſo viel Rechtfertigung/ ſo viel Gericht/ ſo vil Widerſpruch/ Befeſtigung der Brieff vnd Inſtrumenten/ falſche Vnterſchrifft vnnd Siegelung/ Bekraͤfftigung vnnd viel tauſend andere Mummerey/ was iſt daß alles anders/ als ein recht Teuffliſcher fund/ welchē man hat erdacht/ auff/ daß man dem Nechſten vnder dem ſchein aller Gerechtigkeit das ſeinige abſtele/ vnd den rechemeſſigen Beſitzer auß ſeinem eigenen Erbgut ſtoſſe vnd treibt- Heiſt das nicht gar am hellen Mittag rauben vnd ſtelen/ vnnd vor aller Welt das jenige begehen/ was ein Beutelſchneider nimmermehr jm in ſeinem Sine zuthu nemen wuͤrde:
Es gehet heutiges Tags alſo her/ daß die jenige/ ſo am aller meiſten ſtraffwuͤrdig ſeyn/ am wenigſten geſuchet vnd geſtraffet werden.
Wo iſt vnd bleibet jetz un der Eſopus/ der da ſagte:
Die Geſaͤtze/ welche die Diebe verdammen/ ſeyn an einer Eyſernketten angeſchloſſen/ vnnd die jenige/ fuͤr welche ſie gemacht ſeyn/ lauffen obne vnderſchied/ ohne rew vnnd ſchew der Straffe mitten vnder den Leuten: Iſt jemals ein Zeit geweſen/ da dieſes deß Eſopi Wort wahr iſt geweſen/ ſo iſt es fuͤrwahr jtzunder:
Dann jederman hanget dem Boͤſen nach/ vnderſtehet ſich ſeines gleichen zuverfuͤhren/ vnnd nur allein von dem raube zu leben.
Aber ich komme vnvermerckter weiſe von meinem vorigen Geſpraͤch/ vnd gerathe in ein ſolches Geſpraͤch/ da es etwas gefaͤhrlich iſt/ viel darvon zu reden:
Dann da iſt gantz vnd gar kein zweiffel/ wer ſich wolte in Paris/ vnd in allē andern Staͤtren vnd Orten deß gantzen Koͤnigreichs Franckreich vmbſehen/ der wird ſolcher Leut viel finden.
Aber ich hab einmal gelehrnet/ daß es nit gut iſt/ alle Warheit zu ſagen/ dann wer die Warheit gar zu viel wil geygen/ dem wird nach der alten Francken Sprichtwoꝛt die Geygen auff dem Kopff gemeiniglich zerſchlagen:
Alle ding hat ſein zeit/ laſt vns in vnſerer Hiſtorien fortfahren/ auff einandermal woͤllen wir ferꝛners darvon reden/ wann wir beſſer gelegenheit bekommen werden.
Grillon war buͤrdig auß der gegend Angoulesme/ vnd hielte ſich lange Zeit auff zu Rennes/ in Bretaignen/ da er eines vornemen Raths am Parlement in ſolcher Statt ſchreiber war:
Er lieſſe ſich im anfang ſehr wol an/ alſo daß jederman dieſe Hoffnung von jhm ſchoͤpffete/ es wuͤrde dermal eines ein vornemmer nuͤtzlicher Mann auß jm werden:
Aber der Poet lehret vns/ Quod non bene Ripæ creditur:
Daß man dem Geſtad eines flieſſenden Waſſer oder Sees nicht gar zu wol ſoll vertrawen:
Vnd ein ander Paet lehret vns an einem andern Ort alſo: Nimium ne crede colori:
Verlaſſe dich nicht zu viel auff die euſſerliche ſchoͤne Farbe:
Vnd wiewol Seneca lehret/ daß vnſere Wort vnd euſſerliche Werck vnfehlbare gewiſſe Zeugen ſeyn deſſen/ das wir im Hertzen geſinnet ſeyn/ vnd meynen/ ſo iſt es doch vnmoͤglich/ daß man auß dem euſſerlichen anſehen allzeit von einem Menſchen recht vnd vnfehlbarlich koͤnne vrtheilen:
Dann da heiſſet es/ wie Cicero recht vnd wol geſagt hat: Frons, vultus & oculi perſæpe mentiuntur, die ſtirn/ Angeſicht vnd Augen liegen vnd betriegen manchesmal:
Vnd deſſen haben wir auch ein Exempel an dem Grillon.
Dann wer den Grillon anfaͤngliches haͤtte ſehen koͤnnen oder ſollen/ der haͤtte jhn fuͤr den allergetreweſten/ auffrichtigſten vnd einfaͤltigſten Jungen in der Welt angeſehen vnnd gehalten:
Dann er ſuchte nichts anders/ als ſeines Herꝛn Nutzen/ er lieff vnd rennete vnd arbeitete fuͤr ſeinen Herꝛen/ er war jhm in allen Sachen ſo getrew/ daß ſein Herꝛ ſelber es jhm fuͤr ein groſſes Laſter gehalten haͤtte/ nur allein ein wenig an ſeines Dieners vnd Schreibers trew vnd auffrichtigkeit zu zweiffeln.
Wie es aber gemeiniglich pfleget herzugehen/ daß/ wann junge Leut in boͤſe Geſellſchafft gerathen/ ſie dardurch verderben/ dieweil es heiſt:
Inficic omne pecus morbida ſola pecus: Ein eintziges grindiges Schaff/ kan eine gantze Herd vervnreinigen vnnd anſtecken: Alſo nach dem Grillon in leichtfertige boͤſe Geſellſchafft kommen/ geriethe er in das Bubenleben hinein/ da gienge kein Tag/ da er nicht muſte ſauffen vnd ſpielen/ vnnd vom ſauffen vnd ſpielen gienge er darnach an andern vnehrliche oͤrter:
Dann das iſt die gemeine Landſtraſſe/ welche die jungen Spiel- vnd Sauffbruͤder gehen.
Wie aber nichts mehr iſt/ das den Beutel außdrucknet vnnd außleeret/ als das ſauffen/ ſpielen vnd Lotterbuͤbiſche Leben: Alſo kam vnſer Kerles in kurtzer Zeit/ mit dem jenigen Gelt/ ſo er die Zeit vber bey ſeinem Herꝛn/ dem vornemen Rath hatte geſamblet vnd zuſammen geſparet/ zum ende vnd auff den boden: Alſo daß er ſein Sauff vnd Spielleben/ doch viel mehr auß noth vnd Gelt mangel/ als auß guten freyem Willen ein zeitlang vnderlieſſe.
Sein Herꝛ/ welcher von ſeinem boͤſen Leben nichts wuſte/ hatte jhn wie zu vor/ alſo auch noch werth vnd lieb/ gab jhm auch zu verſtehen/ daß wann er ins kuͤnfftige/ wie ſonſten bißher were von jhm geſchehen/ trewlich wuͤrde dienen/ ſo wolte er ſelber auff Mittel vnd Weg bedacht ſeyn/ wie er zu einem ſeinen ehrlichen Heurath kommen/ vnd gelangen moͤchte.
Grillon erklaͤret ſich hierauff/ er wolte jhm ohn zweiffentlich/ wie zu vor geſchehen/ alſo auch ins kuͤnfftig trewlich dienen/ Aber eben zu der Zeit/ da er kein Speck mehr in der Daſchen haͤtte/ trug es ſich zu/ daß der Gerichts Anſtande wurde auß geruffen/ welches dann Vrſach gab/ daß viel auß dem Parlement ſich auff das Feld hinauß auff jhre Luſthaͤuſer begaben/ ſich allda zu erluſtiren/ vnd Herbſt zu machen.
Der Rath begibet ſich nach ſeiner gewonheit auch hinauß/ vnd weil er noch etliche Geſchaͤffte in den Feyertagen an der Kammer zuverrichten hatte/ laͤſt er ſeinen Schreiber daheim/ ſolches alles zuverrichten:
Wann ich nun euch allhie ſolte erzehlen/ was dieſer Schreiber in abweſen ſeines Herꝛn fuͤr Bubenſtuͤck begangen/ muͤſte ich fuͤrwahr viel Zeit darzu haben/ vnd ein groſſes Buch darvon ſchreiben:
Dann er wuſte den Bauersleuten die Federn ſo wol auß zurupffen/ daß ſie darnach nicht mehr fliegen kundten: Icarus/ dem auff ein Zeit die von Wachs angemachte Fluͤgel von der groſſen Sonnenhitz zeꝛſchmoltzen vnd abfielen/ hette ſie nimmermehr beſſer braten koͤnnen:
Er uͤberꝛedete ſie/ ſein Herꝛ begerte dieſes vnnd jenes von jhnen/ vnd alſo ſchmierete man jhm die Haͤnde/ hernacher aber bezahlet er ſie mit boſſen vnd andern ſchwencken.
Alle Tag hatte er in ſeines Herꝛen Hauß Geſellſchaffe bey ſich:
Da muſte der Keller ſtetig offen ſtehen/ vnnd da koͤnnet jhr ſelber bey euch vernuͤnfftig abnehmen/ wie ſeines Herꝛen Wein hat herhalten muͤſſen/ vnd wie ſie verhuͤtet haben/ damit ja der Wein den Faſſen die Boden nit außſtoſſe:
Dann ſie fraſſen vnd ſoffen ſtets miteinander/ vnd waren jre Ruͤſſel oder ſoll ich ſagen Maͤuler/ ſo rot/ wie eine Herbſtſchuͤſſel/ darinnen man Rothetrauben liſet:
Man hette jhnen nimmermehr mit der Rothen September Weinfarb jhr Angeſicht ſo ſchoͤn vnd roth mahlen koͤnnen/ als wie ſie jhn auß ſolches Herꝛn Keller ſchoͤne rothe Backen ſoffen:
Dann daß ich auch einmal die Warheit frey recht heꝛauſſer ſage/ ſo iſt dz Schreibergeſindlein gemeiniglich ſo durſtig/ wie die Erde/ wann es in langer Zeit nicht hat geregnet/ vnd haben allzeit noch anderthalb Elen ledige Gedaͤrme einem Gaſt etwas zugefallen zu eſſen vnnd zu trincken.
Von Morgen an biß auff den Abend thete er nichts anders/ als freſſen vnd ſauffen/ entſchuldiget ſich aber/ daß er es nit were/ ſondern viel mehr die groſſe Hitz/ welche ſtets zu trincken forderte:
Der allererſte/ den er antraff/ muſte mit jm gehē/ vnd wann er jhm gab zu eſſen/ ſo gab er jhm auß ſeines Herꝛn Keller zu trincken vnd doͤrfften keine ſonderliche Seyl dazu/ daß ſie ſolches alles inn jhre Maͤgen hinab lieſſen/ dann ſie kondten außbuͤndig wol freſſen vnd ſauffen:
Aber das Feſt werete nicht lenger als viertzehen Tage:
Dann weil entweder dem Herꝛn etwas zuthun war fuͤrkommen/ oder jm ſonſten etwas mag eingefallen ſeyn/ ſo ließ er ſeinem Diener vnnd Schreiber entbieten/ er ſoll das Hauß wol verwahren/ vnd hinauß zu jhm auff ſein Luſthauß kommen.
Als nun der Diener ſeines Herꝛn befelch vernommen/ wird er ſehr trawrig daruͤber/ gleichwol aber ſo muſte er ſeines Herꝛn Befelch nachkommen/ ſeine Kegel einpacken/ vnd zu ſeinem Herꝛn ziehen/ da er dann auff die viertzehen Tag verbliebe:
Aber weil vnter deſſen wider etwas newes war vorgefallen/ ſchicket jhn ſein Herꝛ widerumb gen Rennes:
Als er aber dahin kam fienge er ſein voriges boͤſes Leben wider an/ nicht allein mit freſſen vnd ſauffen/ ſondern auch mit ſpielen/ dann er fienge ſo ſtarck an zu ſpielen mit ſeinen Spießgeſellen daß er all ſein voriges Gelt verlohre/ vnnd daher kam darnach ſein Vngluͤck vnnd Verderben.
Dann weil er ſich nicht mehr/ wie zuvor/ kondte ſtattlich halten/ vergaſſe er ſeiner ſelbſten/ vnd gedachte nicht mehr an die Trewe/ welche er ſeinem Herꝛn ſo hoch vnd tewer verſprochen hatte:
Vnd dieweil er wuſte/ daß inn ſeines Herꝛen Schlaffkammer die Fraw in einer ſtarcken wolverwarten Kiſten/ alle ihre beſte Sachen/ Armgeſchmeid koͤſtliche Ring vnd jhr Gelt hatte/ gehet er in ſolche Kammer deß nachts/ nimpt ſeinen Dolchen vnd macht mit demſelbigen das Schloß mit gewalt auff/ vnd als die Lade auff iſt/ nimpt er hundert Kronen/ vnd ein Roſe von koͤſtlichen Demantē gemacht/ welches ein ſolches ſtuͤck ware/ daß dergleichen nicht mehr war zufinden fanget an widerumb/ wie zuvor/ zu freſſen/ ſauffen vnd zu ſpielen.
Nun muß man aber allhie meꝛcken/ daß als er das Ladenſchloß mit ſeinem Dolchen abgebrochen hatte/ war die Spitz an ſeinem Dolchen abgebrochen/ vnd im Holtzſtecken blieben/ welches er aber nicht in acht genommen hatte:
Gleichwol aber iſt ſolche im Holtz vom Dolchē abgebrochene vnd gebliebene Spitz Vrſach geweſen/ daß er ſeines Diebſtals iſt bezuͤchtiget vnnd vberwieſen worden/ wie wir hernacher anhoͤren werden.
Nach dem nun der Schreiber ſich etliche Tag widerumb hatte luſtig gemacht/ laͤſt jm ſein Herꝛ abermals entbieten/ er ſolle hinauß zu jhm kommen/ dann Martins Tag ſey vor der Thuͤr/ vnd wolle er auch gern widerumb nach Hauß ziehen- Der Schreiber/ als er jetzund wil auff ſeyn/ vnd zu ſeinem Herꝛn ziehen/ bedencket ſich/ ob es nicht rathſam ſey/ daß er etliche Schloß vnd Thuͤren auffſchlage/ als wann Diebe im Hauß ſeyen geweſen/ auff daß/ wann ſein Herꝛ wider heimkomme/ er deſto weniger die gedancken auff jhn werffen/ vnd jhn im verdacht moͤge haben:
Thut eines hierauff/ ſchlaͤgt das Schloß ab an ſeines Herꝛn Schlaffkammer/ hebet die Thuͤr an der Stegen auß/ wirfft ſie uͤber vnd uͤber/ verderbet auch das Schloß an der groſſen Pforten im Hauß/ doch macht er es alſo/ daß er noch nach jhm kan zuſchlieſſen:
Vnd als nun das alles geſchehen/ nimmet er alle Schluͤſſel mit ſich/ vnd zeucht zu ſeinem Herꝛen/ welcher nach zween Tagen widervmb in die Statt kame:
Aber als man fuͤr daß Hauß kompt/ vnd wil auffſchlieſſen/ wil der Schluͤſſel nicht mehr auffſchliſſen/ man laͤſt einen Schloſſer kommen/ der das Schloß abmacht/ vnd ſaget zu dem Herꝛn/ es ſer nicht recht zugangen/ es muͤſte jemandts mit gewalt die Thuͤr auffgemacht haben/ dann die Federn am Schloß ſeyen alle mit einander zerbrochen.
Der Herꝛ im Hauß wil ſolches noch nit glauben/ als er aber oben in das hauß kommet/ vnd ſihet/ daß die Thuͤren außgehoben/ vnd die Thuͤr- Angel auff der Erden ligen/ es iſt alles zerſchlagen vnd verderbet/ wird er daruͤber ſo beſtuͤrtzet/ daß er nicht weiß was er ſagen oder gedencken ſoll:
Er beſihet wie alles iſt verderbet/ er ſihet die Thuͤren an/ endlich/ da er auch an ſeiner Haußfrauen Laden kommet/ vnd dieſelbige beſihet/ findet er im Holtz/ nah an dem Schloß/ die Spitzen eines Dolchens/ mit welchem das Schloß war auffgebrochen worden:
Solche Dolchſpitzen nimmet er ſtillſchweigend/ vnnd ſchleuſt ſie in ſein Studierſtuͤblein: Laͤſt ſeine Nachbarn kommen/ vnd fraget ſie/ ob ſie nichts gehoͤꝛet oder geſehen haben:
Dann das vnd das ſey in abweſen ſeiner in ſeinem Hauß geſchehen vnd vorgangen:
Die Nachbarn/ welche von allen denen Sachen nichts wiſſen/ ſagen/ ſie haben im gringſten nichts gemercket noch geſpuͤret: Sie haben auch weil er ſey außgeweſen/ niemands in ſeinem Hauß ſehen auß vnd ein gehen/ als ſeinen Schreiber/ vnnd deſſelbigen Mitgeſellen.
Der Schreiber/ als er daruͤber wird zu rede geſtelt vnd gefragt/ wer die jenigen ſeyn/ ſo er vnter deſſen in dem Hauß hab auß vnnd ein gefuͤhret/ antwortet vnd ſpricht:
Es ſeyen die vnnd die geweſen/ nennet ſie mit Namen/ vnnd ſagt vnverſchampter weiſe zu ſeinem Herꝛn:
Er woͤlle ſelber/ fuͤr ſie gut ſeyn/ vnnd wann es ſich auch befinde/ daß er oder ſeine Geſellen/ ſo mit jhm vnter deſſen inn das Hauß ſeyn kommen/ nur an etwas oder dergleichen boͤſes gedacht haben/ ſo wolle er alle die Marter/ ſo man jhm koͤndte aufflegen/ willig vnd gern außſtehen.
Der Rath vnd Herꝛ im Hauß/ weiß nicht was er dencken oder ſagen ſoll/ dann es war jhm ſein Schreiber allzeit Trew geweſen/ vnd hatte jhn in vielen wichtigen Sachen probieret/ alſo daß er auch ſein lebenlang kein vntrew an jhm gemercket vnd geſpuͤret hatte: Weil aber er ſein Schreiber im Hauß gantz allein hatte gelaſſen/ Es hatten auch die Nachbarn im geringſten nichts gehoͤret oder geſehen/ ſo waren die Muthmaſſung gar ſtarck wider den Schreiber/ doch ließ man das alſo ſtillſchweigend hingehen/ vnd name ſich der Herꝛ im geringſten deſſen nicht an/ gegen einem odeꝛ dem andeꝛn/ ſahe auch/ daß es ſo ſtill gehalten wurde/ als es jmmer ſeyn kondte.
Zween Monat verlauffen ſich vnter deſſen/ vnd meinet nun jederman/ Es werde kein Hahn mehr nach ſolchen Diebſtal krehen: Gleichwol ſo wurde der Schreiber allzeit fuͤr verdaͤchtig gehalten/ vnd die jenige/ welche fleiſſig mit dem Schreiber vmbgiengen/ gaben jhm ſelber bißweilen ein ſtich/ der nicht blutete/ vnd werffen es jhm fuͤr: Aber er warffe das Beyel allzeit weit von ſich/ vnd thete/ als wann es jhn nicht angienge:
Vnter deſſen aber ſo laͤſt der Rath vnd Haußherꝛ heimlicher vnvermerckter weiſe nachfragen/ wie ſich ſein Schreiber in ſeinem Leben/ handel vnd wandel habe verhalten/ vnd erfuhren ſo viel/ daß er ein boͤſes Leben ein lange Zeit gefuͤhret hatte/ vnd daß er inn ſeinem abweſen ſein Hauß nur zu einem Spielhauß gemacht hatte/ als wann er Eigenthumbsherꝛ were geweſen/ aber ſo ſehr als man nachforſchet/ kondte man gleichwol mit keinem grund hinder den Schreiber kommen.
Hier muͤſſen wir aber mercken/ daß wie der Schreiber mit ſeinem Dolchen die Lade hatte auffgebrochen/ Alſo begab es ſich hernacher/ daß/ als einer ſeiner Mitgeſellen jhm anlage/ vnd jhn vnablaͤßlich bate/ er ſolte jhm doch etwas ſchencken/ er jhm eben ſolchen Dolchen verehrete:
Dieſer aber/ als er ſahe/ daß dem Dolchen die Spitz war abgebrochen/ gienge er zu einem Schwerdſeger vnnd vertauſchet jhnen gegen einem andern Dolch/ ſo eine beſſere Klinge als der ſeinige hatte/ vnnd gab dem Schwerdfeger eine Kronen auff/ vnnd dardurch wurde der Schreiber nicht allein verꝛahten/ ſondern auch hernacher gefangen genommen/ vnnd darbey ſehen wir/ wie GOtt der HErꝛ nicht allein ein Allmaͤchtiger/ ſondern auch Allwiſſender Herꝛ iſt der offenbarē kan die heimlichkeit vnſerer Gewiſſen/ vnnd an Tag bringen/ was wir wol verdecket zu ſeyn vermeinen:
Dann der Rath/ welcher mit keinem grund hinder ſein Schreiber wegen deſſen jhm geſchehenen Diebſtals kondte kommen/ ſchickete jhn ein Tag oder acht uͤber Feld: Vnnd in dem nun der Schreiber auß war/ ſchickte er zu allen Schwerdfegern/ ſo zu Rennes waren/ vnd liſſe jhm alle die Dolchen/ ſo ſie hatten bringen/ auff daß er einen ſeinem belieben nach/ wie er vorgab bey jhnen/ moͤchte auß allen denſelbigen außwehlen vnd nemen.
Die Schwerdfeger brachten jhm alle die Dolchen/ ſo ſie in jren Werckſtaͤtten hatten/ vnd dachten/ es wuͤrde vielleicht der Herꝛ etwan einem ſeiner Freunde einen verehren/ oder ſonſten an ein Ort veꝛſchicken woͤllen Aber vnter allen den Dolchen/ die ſie jm brachten/ wolte jm keiner gefallen/ fraget derhalben/ ob nit einer vnter jnen ein Dolch habe/ dem die Spitze ſey abgebrochen/ vnd als jm hierauff etliche gebracht wurden/ er auch dieſelbige an die in ſeiner Laden gefundenen Spitzen hielte/ ſahe er wol/ daß ſie nicht zuſammen gehoͤreten: Endlich aber bracht jm ein guter alter Schwerdfeger einen Dolchen dem die Spitze abgebrochen ware/ vnd als er den Dolch vnnd ſeine gefundene Spitz zuſammen hielt/ ſahe er/ daß es der Dolch ſeyn muſte/ mit welchem ſein Lade war auffgebrochen worden.
Der Rath behelt den alten Schwerdfeger bey ſich in ſeinem Hauß/ fraget jhn/ woher jm ſolcher Dolch kommt/ vnd als er hoͤrete/ daß er jhn einem ſolchen/ den er mit Namen nennete/ vnnd welcher in der Statt ſchreiberey ware/ abgekauffet hatte/ laͤſt man ſo bald nach jhm ſchicken vnd jm ſagen/ daß er ein wenig in deß Rahtshaͤuſe ſoll kommen:
Welcher als er kommet/ vnd deß Dolches halben zu rede wird geſetzet/ ſo bekennet er/ daß deß Raths Schreiber jhm ſolchen gegeben/ vnnd darzu dieſe Wort darbey geſagt hatte:
Wann er ſein nutzen ſo wol/ als er der Schreiber/ mit ſolchem Dolchen koͤndt oder wuͤrde ſchaffen/ ſo wuͤrde das ein groſſes Gluͤck vor jhn ſein.
Als nun der Schreiber vnter deſſen wider heimkommet/ ſo wird er auff dieſe Wort Examiniret vnd feſt gemacht/ vnd wiewol er alles laͤugnete/ ſagte auch/ er hette ſolchen Dolchen ſein lebenlang mit Augen nicht geſehen/ viel weniger dem andern geſchencket/ jedoch wurde er auff dieſe Muthmaſſung zur Folter erkandt/ da jhm dann alſo wurde zugeſprochen/ daß er die That bekandt vnd geſtunde:
Sagt auch/ es hette jn kein Menſch darzu gereitzet/ ſondern er ſelber hab ſolches Bubenſtuͤck allein erdacht vnd außgerichtet.
Hierauf wird nun erkandt/ daß er mit dem Strang vom Leben zum Todt ſoll gerichtet werden.
Es namen ſich aber ſeine Freunde ſeiner an/ vnnd weil ſein Herꝛ nicht allein im Parlament ſelber Raht vnd Richter war/ ſondern er hatte auch viel Freunde vnd Schwaͤger an ſolchem Ort/ bringen ſie es ſo weit/ daß ſolches Vrtheil wird vmbgeſtoſſen/ vnd er in das Gefaͤngnuß gen Paris wird verſchicket:
Da dann ſeine Freund ſeine Rechtfertigung fuͤhren vnd beweiſen/ daß alles das jenige/ was er zuvor auff der Folter habe bekandt/ viel mehr die groſſe ſchmertzen/ als die Warheit ſelber verurſachet haben:
Als ſie aber endlich ſehen/ daß das inn dem Parlament vnd Rath zu Rennes gefaſtetes Vrtheil zu Paris beſtaͤttiget vnd vollſtrecket ſolte werden/ vnd daß ſie gar vnrechter vnd vnbillicher weiß appelliret hatten/ namen ſie einen andern Weg vor/ vnd ſolches alles auß Raht vnd Eingebung deß Schreibers/ jhres Vettern/ welcher uͤber alle maſſen argliſtig vnd verſchlagen war.
Einer vnter jhnen/ als er Zeit vnnd Gelegenheit wol außgeſehen hatte/ kommet inn das Gefaͤngnuß/ fragt nach dem Schreiber/ nimmet ſich an/ er woͤlle ein weil mit dem Schreiber ſprachen/ vnnd als die andern oben auſſ ſeyn/ die Stern zu ſehen/ gibt er jhm ſeine Kleider/ vnd einen langen groſſen Hut/ vnd ein Weinflaſch in die Hand:
Welches der Schreiber in eyl anzeucht annim̄et/ vnd gehet hinauß auß dem Gefaͤngnuß/ ſtellet ſich als woͤlle er Wein holen: Begehrete aber nit wider zukommen/ vnd als er in den Hoff du Palois kommet/ wirfft er die Weinflaſche fuͤr alle Truffel hinweg/ thut ſolche ſpruͤng/ wie ein wilde Geiß/ ſo auff dem Feld ſich luſtig machet:
Was geſchicht aber weiters?
Als der andere/ welcher im Gefaͤngnuß war geblieben/ vnnd mit dem Schreiber die Kleider verwechſelt hatte/ wil herauſſer gehen/ vnnd zum kleinen Thuͤrlein kommet/ da kommet der Thorhuͤter darzu/ vnd als er ſeine Kleider ſihet/ ſpricht er zu jhm: Er ſoll ſtill ſtehen vnnd bleiben/ oder wolte er jhn in ein rechtes finſteres Neſt ſtecken/ wann er nur einen Fuß noch fortſetzet:
Daͤruͤber wird der jenige/ ſo dem Schreiber außgeholffen/ beſtuͤrtzet/ fluchet vnd ſchweret/ er ſey der Gefangene nicht ſelber/ ſondern habe nur den gefangenen Schreiber beſuchen woͤllen:
Aber als man den Schreiber nicht finden kondte/ wurde er an ſeine ſtatt gefangen geſetzet.
Vnter deſſen kommet Grillon darvon/ vnnd wartet drauſſen/ biß daß der andere komme:
Aber da wil nicht niemands kommen/ dann er war ſo wol veꝛwahret vnd eingeſchloſſen/ daß er nit kondte kommen/ vnnd empfienge nichts mehr als das jenige/ was er wol verdienet hatte.
Als nun dieſer Meiſter Schreiber ſihet/ daß er dem Tod iſt entwiſchet/ verfuͤget er ſich anders wohin/ vnd fanget ein recht Teuffliſches Leben an/ handelt mit Menſchenfleiſch/ vnd liget Tag vnd Nacht in den Hurenhaͤuſern/ da er dann die albere vnd einfaͤltige betreugt vnnd beſtilet:
Endlich aber wird er durch den Commiſſarium außgehoben/ vnd auff das Chaſtelet gefuͤhret/ weil er eine junge Tochter in der Gaſſen S.
Denis verfuͤhret hatte.
Etliche Tag hernacher begibt ſich es/ daß/ da man an nichts odeꝛ an nimands gedencket/ komt der Kerckermeiſter der Geſaͤngnuß im Palois/ vnd wil den Kerckermeiſter auff dem Chaſtelet beſuchen/ vnd als ſie etliche ſtunde beyeinandeꝛ geſeſſen hatten/ ſihet er von vngefehr auff dem Tiſch ligen ein Regiſter der jenigen/ ſo wegen Schulden vnd anderer Verbrechens halben allda gefangen waren:
Vnd als er vnter andern findet den Namē deß Grillons/ fraget er den Kerckermeiſter/ wer doch der Grillon ſey/ vnd warumb er gefangen ſitze/ vnd als er nun außgefraget hatte/ wie er gekleidet were/ was er fuͤr eine Statur hette/ vnd daß er vor wenig Tagen dahinein gefangen ware gebracht worden/ begehret er jn zu ſehen:
Vnd als er jn geſehen vnd gekandt/ zeiget er ſolches dem Parlament an/ nemlich daß es der Grillon ſey/ welcher zuvor auß dem Gefaͤngnuß war kommen.
Das Parlement laͤſt jhn hier auff abholen/ auff daß jhm ſein Recht widerfahre:
Man ſetzet jn widerumb in ſein voriges Gefaͤngnuß/ vnd als er da ſeinen Freund antrifft/ wird er ſo toll vnd raſend daruͤber/ daß er thet als woͤlle er jhn freſſen:
Vnd hetten ohne allen zweiffel dieſe beyde ſich vntereinander todtgeſchlagen/ wann ſie die Mittel darzu gehabt hetten:
Aber ſie hatten weder Wehr noch Waffen/ vnnd wurden von einander geſcheiden:
Etliche Tag aber hernach/ wurde deß Schreibers Sachen vorgenommen/ Examinieret vnd erwogen/ vnd als der Schreiber durch ſeine eigene Bekandtnuß deſſen in ſeines Herꝛn Hauß von jhm geſchehenen Raubs vnd Diebſtals/ mehr als zu viel/ uͤberzeuget wurde/ wurde jhm das Vrtheil geſprochen/ daß er en Greve ſolte gehencket/ vnnd hernacher zu Monfaucon am Galgen auff die Schildwacht geſteller werden/ damit die voruͤber reiſſende nicht zu nah am Galgen gehen/ vnnd etwas von weitem erkennen lernen/ daß es bißweilen gut iſt/ zu dantzen vnd zuſpringen/ ſich zu erluſtiren/ aber daß das gleichwol ein arm ding iſt/ wann man den cinq. pas in deꝛ Lufft muß dantzen:
Vnd daß es beſſer iſt/ wann man der Katzen Natur an ſich hat/ welche allzeit widerumb auff die Fuͤſſe fallen/ man werffe ſie auch/ wie man woͤlle.
Das XVI. Capitel.
Hiſtorien von einem Falſchen Muͤntzer/ vnd von ſeinem groſſen Betrug.
ES wird in der Griechen Anthologia erzehlet/ daß auff ein Zeit/ einer/ ich weiß nicht wek/ ſich hat nider vnd ſchlaffen gele get/ vnten an eine Mawer/ welche ſchon ſo ſehr war vntergraben/ daß/ wann nur der geringſte Wind were gangen/ ſie darvon hette vmbfallen moͤgen:
Das hat nun ein anderer geſehen/ vnnd dem jenigen/ ſo ſich darhinder hatte ſchlaffen geleget/ zugeſprochen/ er ſoll eylends auffſtehen/ vnd darvon lauffen/ ſonſten werde jhm die Mauer den Kopff einſchlagen/ vnd vmb ſein Leben bringen.
Dieſer warnung hat nun der jenige gefolget/ vnd als er noch kein zehen ſchritt von der Maurn iſt kommen/ hat ſich ein ſtarcker Wind erhoben/ der die Mawer vmbgeworffen/ alſo daß alles/ was von der Mawer iſt ergriffen worden/ ſo bald vnter jhr iſt begraben worden.
Dieſer gute Geſell/ wer er nun mag geweſen ſeyn/ als er nun ſihet/ dz er einem ſolchen groſſen Vngluͤck iſt entgangen/ fengt er an/ legt ſeine Haͤnde zuſammen/ hebt ſie auff gen Himmel/ vnd dancket Gottes Vorſehung vnd Schickung/ daß er einem ſo groſſen Vngluͤck war entgangen/ welches er nicht hette abwenden koͤnnen/ wann er nicht von obenheraber wer deſſen erinnert worden:
Aber als er am andaͤchtigſten iſt inn ſeiner Danckſagung/ hoͤret er eine Stimme/ die jm alſo zuredet:
Mein Freund du betreugſt dich ſelber/ wann du glaubeſt/ daß die Schickung GOttes dich hat erꝛettet auß dem groſſen Vngluͤck/ welches dir uͤber dem Kopff ſchon hienge/ ſondern du ſolt vil mehr das wiſſen/ daß du auß ſolchem Vngluͤck biſt erꝛettet worden derwegen/ dieweil ſchon in den Goͤttlichen Geſetzen vnd vnwiderꝛufflichē Rathſchluͤſſen iſt beſchloſſen worden/ daß du ſolleſt gehencket werden/ vnd alſo iſt es deinethalben nicht geſchehen/ daß du ſolchem Vngluͤck biſt entgangen/ ſondern auff daß die Goͤttliche Rathſchluͤſſe moͤgen warhafftig ſeyn vnd bleiben.
Dergleichen Hiſtorien haben wir jetzunder vor vns in dieſem Capitel an dem Deſpreau: Wiewol derſelbige einmal iſt vom Galgen erloͤſet worden/ (wie wir ſolches in dieſem Capitel anhoͤren werden) ſo hat er ſich alſo gehalten/ daß er/ gleichwol an demſelbigen endlich ſein boͤſes Leben hat geendet/ nicht anderſt/ als wann die zeit vnd ſtunde ſeiner Geburt jhm haͤtte propheceyet/ daß dermal eines der Henckerſtrang jhn ſolte vmb ſein Leben bringen/ vnd jhm der Galgen angebohren ware.
Dieſer Deſpreau war ein Normand/ der juͤngſte Sohn von einem ehrlichen vnd vornemmen Geſchlechte/ vnd war von ſeiner Jugend an in der Statt Roven lange Zeit ein Laquey geweſen/ biß daß endlich ſein Herꝛ/ (der ſein Wolfahrt bedachte/ vnd damit er die vberige Zeit ſeines Lebens moͤchte mit Ehren zubringen vnd außkommen) das Schloſſerhandwerck lieſſe lernē:
Aber er bliebe nicht lang bey ſolchem Handweꝛck/ ſondern begab ſich zu einem Alchymiſtē (welche wie die Philoſopht ſie beſchreiben/ ſein animam verſuta vnd credula, das iſt/ verſchlagene vnd baldglaubige Thierer) vnd ſolcher Thierer gibt es in Normandien/ dann Normandien verſihet Paris mit ſolchen Leuten/ wie auch ſonſten mit allerley Fiſchwerck.
Er war kaum acht Tag mit dieſem Alchimiſten vmbgangen/ da bekam er ein ſolchen luſten zu ſeiner Lehre/ daß er alles/ was er inn zehen oder zwoͤlff Jahren jhm hatte ſawer laſſen werden/ vnd zuſammen geſparet hatte/ widerumb ließ hinweg blaſſen.
Man verhieſſe jhm/ daß durch Vermiſchung der Metallen vnd andere vnterſchiedliche Naturen vnd Sachen ſie ohn zweiffentlich wurden finden den Lipidem Philoſophicum oder den Philoſophiſchen Goltſtein:
Ja was woͤllet jhr mehr?
Er bildet ſich ein/ er wolte durch Krafft vnd Eigenſchafft der Kraͤuter zu wegen bringen/ daß die Waſſer ſolten zu ruͤck lauffen/ daß er den Mond wolte vom Hummel heraber ziehen/ vnd Zukuͤnfftige ding verkuͤndigen/ vnnd viel tauſent andere Narꝛenboſſen/ welche man jm in ſeinē Kopff einſchwetzete:
Ja alle ſeine Schloſſe/ ſeine Schluͤſſel waren nicht gnug den Vnkoſten zuertragen/ welche er auff zerbrochene Toͤpff/ Alchimiſtiſche Oeffen vnd dergleichen Alchimiſtiſchen ſachen muſte auffwenden/ alſo daß nach dem er ſich wie vil andere/ durch ſolches verfluchte Handwerck gantz vnnd gar hatte verderbet/ muſte er endlich ſein Hauß/ welches er von ſeinem Vatter ererbet hette/ verkauffen/ die Schulden vnd Vnkoſten/ ſo er auff die Alchimiſterey hatte gewendet/ zubezahlen.
Seine Freunde thaͤten das ihrige: Sie predigten jhm gar manchmals von dem verderben/ das bey ſolcher ſeiner Kunſt gewißlich erfolgen wurde.
Sie baten jn/ er ſolte ſich doch nicht in ſolchen Labyrinth/ da ſo viel vornemer Leute/ vnd welche tauſend mal reicher/ als er/ geweſen waren/ alle jhre Schaͤtze/ Reichthumb vnd Vermoͤgen eingeſtecket vnd verthan hatten/ ſtecken:
Denn wer ſich in ſolches gefaͤhrliche weſen ſteckete/ der thaͤte muthwilliger weiſe nichts anderſt/ als daß er ſich ſelber auff den groſſen Weg zum Spital begebe:
Ja daß ein jeglicher/ der ſich auff ſolche Sachen woͤlle begeben/ beneben all ſeinem Gelt das er dahinein ſtecket/ jhm zugleich vnd ſo bald ſolte machen/ ein Stab in die Hand/ eine Schuͤſſel vnd einen Bettelſack/ das gebettelte Brod darinnen zu thun/ wie Diogenes Cynicus:
Dan̄ alle die jenige/ ſo ſich barein geſtecket/ vnd zuvor in Sammet vnd Seyden ſeyn daher gangen/ ſeyn darnach wider kommen mit eines armen Bettlerskleid/ vnd ſeyn/ wie die Windmuͤhlen/ mit Leinentuch gekleidet geweſen
Deſpreau hoͤret zwar ſolche Geſpraͤch/ vnnd Vermahnung an/ aber er kan nicht darvon ablaſſen: Den jenigen/ ſo jhm riethen/ er ſolte darvon abſtehen/ gab er diſe antwort:
Es mangelte nicht mehr als ein eintzige gluͤckſelige ſtunde wider reich zu werden/ oder eine eintzige Zuſammenfuͤgung der Geſtirn/ oder ein Oppoſition vnd Entgegenſaͤtzung der Planeten/ ein gutes Temperament auß den vier Qualiteten/ oder ſonſten eine gute Compoſition/ ſo zu rechter Zeit gemacht wurde:
Wann das geſchehe/ ſo wuͤrde nicht allein er/ ſondern alle ſeine Nachkoͤm̄linge/ die Zeit jres Lebens reich gnug ſeyn:
Muͤſte derhalben er noch ein Zeit lang gedult haben:
Vnd wann er auch ſchon ſolte betrogen werden/ nun wolan/ ſo wer er nicht der erſte noch der letzte:
Es were das auch noch ein guter Troſt im Elend vnd Vngluͤck/ wann man ſeines Vngluͤcks Mitgeſell habe.
Als nun ſolches ſeine Freunde ſahen vnd hoͤreten/ daß er jm gar nicht wolte rathen laſſen/ lieſſen ſie jhn ſo lang blaſen/ biß daß er ſelber ſatt moͤchte werden:
Aber es ſtunde nicht lang an/ deß er in ſeinem Seckel auff den Boden kame.
Ward ſo vngehalten vnd zornig vber die Alchimiſterey/ daß er Toͤpffen/ Oeffen/ Alembic/ vnd andere darzu gehoͤrige Juſtrumenten vnd Haußrath in ſtuͤcken zerſchluge vnd dem Teuffel gar gabe: Vnnd weil daruͤber er ſo nackend/ vnd bloß als deß Eſopi Vogel wurde/ zoge er hinweg von Raven/ da er ſich lenger zu bleiben vor den Leuten ſelber ſchaͤmet/ vnd begabe ſich in die Geſellſchafft zweyen Gottloſer Buben/ welche wegen jhres raubens vnd ſtelens ſchon einmal auff die Galeen verdammet/ aber von jhren Eltern vnd Freunden widervmb waren loß gekauffet worden:
Diſe 3. boͤſe Buben waren gleichſam wie Cerberus mit dreyen Koͤpffen/ welche die vorvberreiſende ſo ſtarck anbellen/ deß/ gleich wie der Kopff der Meduſæ in Stein vnd Felſen alle die jenige/ ſo ſie anſahen/ verwanddelte/ Alſo muſten die jenige/ welche ſie auch als moͤrderiſche Hunde anbellen/ wie die Stoͤck vnd Ploͤck ſtehen bleiben/ ja pflegtē ſie alſo durch jr anbellen zuerſchrecken/ daß ſie heiſſer darvber wurden/ vnd manchmals die Stimme gar darvber vorlohꝛen:
Gleichwol wie man ſchꝛeibet/ daß/ wan̄ die Woͤlffe der erſte einen Menſch ſehen/ ſie jm die Stimme benemme/ derwegen man dann/ in Lateiniſchem Sprichwort alſo pfleget zu reden vnd zu ſagen:
Lupi illum videre priores, daß iſt/ die Woͤlffe haben jhn am am erſten geſehen.
Dieſer dreyleibichte Gerion ſtreffete lange zeit hin vnd wider in Normandien/ vnd von dannen ſtrecketen ſie jhre Fluͤgel auß biß gen Paris/ da ſie dann die Kauffleute/ ſo auff den Marck gen S: Germain kamen/ vberfielen/ vn̄ hinder dem Chartꝛeux beraubeten/ ja ſie ſchlugen auff ein Zeit auch einen gar Todt/ welcher war von Chriſtres/ ſo von Paris vngefehr zehen oder zwoͤlff Meilen legete
Als aber dieſe Rauber vmbher flogen/ wie die Sommervoͤgel/ welche an einem Ort nicht bleiben/ ſondern von einer Blum zu der andern fliehen/ vnd den Safft herauſſer ziehen:
Alſo kamen ſie endlich ſelber vnd verbrenneten ſich am Liecht in der Statt Chaſtres/ da einer auß den Kauffleuten/ welchen ſie beraubet hatten/ vnnd welcher die jenigen/ ſo ſie vor der Zeit erſchlagen hatten/ verwand ware/ ſie erkandte/ vnd ließ ſie gefangen nemen vnd einzeihen.
Dieſe drey aber faſſen ein Hertz/ ſonderlich aber Deſpreau/ ſagen/ ſie ſeyen vnſchuldig/ ſie wiſſen auch nicht/ warumb man ſie anklage.
Etliche auß den Rathsherꝛn vnd Raͤthen deß Orts/ weil ſie keinen andern beweiß/ als von dem Kauffmann hoͤren/ ſeyn der meynung/ man ſolle ſie widerumb ledig laſſen:
Der Kauffmann aber verharrete in ſeiner meynung/ klaget ſie an/ vnnd bringt es ſo weit/ daß ſie alle drey auff die Folter geſpannet werden:
Deſpreau vnd der eine auß ſeinen Geſellen gedachten/ es wer hoch zeit zu ſchweigen/ vnd wiewol ſie vbel zerfoltert wurden/ hielten ſie doch reinen Mund:
Aber der dritte/ welcher etwas forchtſamer vnd vnleydlicher als ſie waren/ foͤꝛchtete ſich ſo ſehr fuͤr der Folter/ daß er alles bekandte/ vnd ſeine beyde Geſellen auch verriethe vnd anklagte:
Welche aber/ als ſie zu rede darvber geſtellet wurden/ alles laͤugneten/ ſagten auch/ ſie weren niemals mit jm vmbgangē:
Aber es waren die Muthmaſſungen ſehr ſtarck wider ſie/ ſo klagte der Kauffmann ſampt deß Erſchlagenen Wittib ſie ſo hart an/ daß/ weil ohne das der eine viel von ſich ſelber/ vnd von dem andern bekandt hatte/ man darvor hielte/ man haͤtte mehr als zu viel vrſache ſie zum Todt zuverdammen/ vnd hinrichten zulaſſen.
Es wurde auch darauff das Vrtheil auß geſprochen/ daß ſie drey auff einen Tag vnd an einen Galgen ſolten auffgehencket werden:
Als ſie aber hinauß gefuͤhret wurden/ vnd zum Galgen kamen/ wurde der jenige/ welcher den Todtſchlag bekandt hatte/ der erſte zum Galgen hinauff gefuͤhret/ vnd als er ſahe/ daß ſeine Geſellen noch allzeit den Todtſchlag gelaͤugnet/ vnd reinen Mund gehalten hatten/ war es jhm leid/ daß er ſo viel auß der Schulen hatte außgeſchwaͤtzet:
Dann er bildet jhm ein/ wann er nichts bekandt haͤtte/ vnd haͤtte die Folter auch ſo ſtandhafftig wie ſeine Geſellen außgeſtanden/ ſo weren ſie nicht zum Todt verdammet worden.
Aber es war zu lang gewartet/ ſolchem jhrem vngemach vorzukom̄en:
Dann das Vrtheil war ſchon geſprochen/ vnd ſolte nun mehr vollnzogen werden.
Als er aber ſihet/ daß es nun mehr an dem iſt/ daß er ſeinen Geiſt ſoll auffgeben/ ruffet er dem Richter vnd Stattſchreiber/ vnd ſaget jhnen/ daß ſie alle drey deß Laſters/ deſſen man ſie beſchuldiget haͤtte/ vnſchuldig ſeyen/ vnd daß er zwar ſelber die That vnd den Mord habe bekennet/ aber was er gethan oder bekant habe/ das habe er viel mehr geſagt auß forcht der Folter vnd vnaußſprechlichen groſſen ſchmertzen/ die er haͤtte ferꝛners außſtehen muͤſſen/ als daß er ſich oder ſeine Geſellen ſchuldig wuͤſte/ vnd auff dieſe Wort rieffe er auch Gott zum Zeugē an/ daß er vnſchuldig were/ vnd vnverſchuldeter weiſe ſterben muͤſte:
Deſpreau vnd ſein Geſell/ welche vnden an der Galgenleiter ſtunden waren froh/ da ſie dieſe Wort hoͤreten:
Aber es war gar zu langſam alſo zureden:
Ja es thete jhnen weh/ daß er nicht auch zuvor alſo geredet hatte: Nichts deſto weniger aber ſo faͤhꝛet man mit dem/ ſo ſchon auff der Leyter war/ vnd ſeine vnſchuld betewerte/ fort/ vnd lernet jhn in der Lufft Capriolen machen/ vnd wann er haͤtte reden koͤnnen/ ſo iſt das gewiß/ er haͤtte geſagt:
Daß Napellus vnd Ciguei/ welche doch ſo vergiffte Kraͤuter ſeyn/ daß/ wann ſie der Menſch nur anruͤhret/ er darvon muß ſterben/ nicht ſo ſchaͤdlich ſey/ als der Hanff:
Dann man macht/ ich weiß nicht bald was darauß/ ja ſolches ding/ daß/ wann es einem ein viertheil ſtund vnter der Gurgel bleibet/ einem der Athem darvber außgehet:
So ſagt man auch/ daß die Diebe nicht bald Hanff in jhre Gaͤrten pflantzen/ dieweil ſie ſich beſoꝛgen/ man moͤge ſtꝛick darauſſer machen/ vnd laſſe ſi auffhencken mit dem jenigen/ das ſie gepflantzethaben.
Vnter deſſen aber wird Deſpreau auff die Leyter hinauff gefuͤhret:
Man fingt ſchon das Salve/ vnd als er ſihet/ daß das Volck anfanget zu murmeln/ fanget er an zu ſchreyen/ man thue jhm vnrecht/ vn̄ wolte die jenigen/ ſo jn zum Todt verurtheilet hetten/ vor Gottes Gericht jnnerhalb dreyen Tagen fordern: Ihr Herꝛn ſagt er/ iſt das nicht zuerbarmen/ daß jhr ein Menſchen woͤllet ſterben laſſen/ der gantz vnſchuldig iſt/ vnd im mit ſolcher vnbarmhertzigkeit gar inn verzweifflung ſtuͤrtzen: Ihr habt es gehoͤret/ daß der jenige/ ſo alleweil iſt gehencket worden/ iſt vnſchuldiger weiſe geſtorben:
Er hat ſelbſt bekandt/ daß das jenige/ was man jhm zugeleget vnnd ſchuld geben/ gantz falſch vnd erdacht iſt/ vnd was er bekandt/ das hat er geſagt mehrer ſchmertzen auff der Folter zuverhuͤten:
Wollet jhr euch dann nicht vnſers Elends erbarmen?
Ihr ſehet/ daß wir allhie ſterben ſollen/ vnd haben es doch nicht verſchuldet/ wir ſeyn willig vnd beꝛeit vnſers handels vnd wandels halben rechenſchafft zugeben/ vor dem Richtſtul der Goͤttlichen Gerechtigkeit/ glaubet jhr auch wol/ daß wann wir ſchuldig weren/ wir vnſere arme Seelen beſchweren wolten mit verlaͤugnung der Laſter/ die man vns zu ſchreibet.
Dieſer gute Prediger brachte ſo viel zuwegen/ durch ſein Zauberiſche Wort/ vnnd durch ſeine heuchliſche verweiſung/ daß das Volck je lenger je mehr anfienge zu murmeln:
Welches als es der Oberſte Vogt ſahe/ befahle er dem Hencker/ er ſoll mit jhm ein ende machen.
Aber Deſpreau ſchlegt die Fuͤſſe vmb die Leyter herumb/ vnnd klemmet ſich ſo hart an die Leyter/ daß dem Hencker vnmoͤglich iſt jhn mit den Fuͤſſen von der Leyter abzureiſſen:
Darauff ſchreyet Deſpreau vmb huͤlffe vmb Gottes willen: Iſt dann niemand vnteꝛ dem gantzen hauffen/ der ſich meiner Vnſchuld wil annemen/ vnd meinen Todt rechen an den vnbarmhertzigen Richtern/ die mich woͤllē hinrichten laſſen/ da ich es doch nicht verdienet habe?
Als er nun dieſe Wort redete/ da ware vnter dem Volck ein heꝛtzhafftiges Weib/ welches mehr Hertz vnnd Gemuͤth hatte/ als die Amazoniſche Weiber/ welche jhnen pflegten die rechte Bruſt abzuſchneiden/ auff daß ſie deſto beſſer vnd vnverhinderter wider jhre Feinde ſtreiten koͤndten Dieſelbige machte die jenige/ ſo zuſahen gantz auffruͤhriſch/ alſo daß ſie gantz einhellig durch das Volck hindurch drangen/ zur Leyter lieffen/ den Henck er von der Leyter heraber warffen/ vnd Deſpreau vnd ſeinen Geſellen erretten/ welche die Flucht namen/ vnnd ſich ſalvireten/ da ſie ſahen/ daß das Volck es mit jhnen hielte/ vnd die Hand botte:
Dann ſie hielten darvor/ es were die hoͤchſte vnbilligkeit in der Welt/ daß man die vnſchuldigen alſo hinrichten vnd ſterben laſſen ſolte.
Hierauff wird ſo bald die gantze Statt auffruͤhriſch:
Der Blutrichter wil ſolchen groſſen muthwillen vnd vnverantwortliche Freyheit nit vngeſtrafft hingehen laſſen Er mahnet den Außſchuß in der Statt auff/ die Vrſacher vnnd Redlinsfuͤhrer ſolcher Auffruhr zuſuchen/ vnnd nach dem er wird berichtet/ daß ein eintziges Weibe dieſen Auffruhr hatte eꝛwecket/ laͤſt er ſie gefaͤnglich einziehen/ vnd laͤſt ſie in ein ſolches finſteres dunckels Loch werffen/ dz ſie weder Sonn oder Mond kan beſcheinen/ wiewol die vornembſten inn der gantzen Statt fuͤr ſie baten/ vnd nach acht Tagen wird jhr das Vrtheil geſprochen/ daß ſie an ſtatt der jenigen/ welche ſie durch jhren Tumult vom Galgen hatte gleichſam alſo zu reden/ abgeriſſen/ ſolte auffgehencket werden.
Vber dieſem Vrtheil wird appellieret/ vnd geſchicht/ daß alles was wider Deſpreau vnd ſeine Geſellen/ wie auch wider die Fraw/ war ein vnnd vorgebracht worden/ gen Paris dem Parlement wird uͤberſchicket/ vnd a la Tournelle alles widerumb wol erwogen vnd examiniret.
Dieſe Hiſtorien iſt ſo friſch vnd new/ daß wer daran zweiffeln wolte/ thete nichts anderſt/ als daß er vorſetzlicher weiſe der Warheit wolte die Augen verkleiben vnd verfinſtern.
Als nun das Parlament alle Acta geleſen/ wol erwogen/ vnd befunden/ daß gantz vnverantwortlicher weiſe das Weib ein ſolchen auffruhr erwecket/ vnd die Execution mit den zweyen zum Todt verurtheileten Raubern verhindert hatte/ bekraͤfftiget es ſelber/ das von dem Blutrichter außgeſprochene Vrtheil/ vnd befihlet/ daß man mit dem Weib zur Exicution ſoll ſchꝛeiten/ es ſetze ſich auch darwider wer da woͤlle:
Vnd wird das Weib widerumb gen Chaſtres geſchicket/ daß ſie nach dem bekraͤfftigen Vrtheil ſoll hingerichtet werden.
Als nun das zu Chaſtres offenbar wird/ verwundert ſich jederman daruͤber:
Dann jederman hat gehoffet/ das Weib wurde jhr Sach a la Tournelle zu Paris gewinnen.
Aber die jenige/ welche Nachteulen Augen haben/ koͤnnen nit ſehen die Rathſchluͤß deß groſſen Rahts/ welche rechte ſcharpffe Luxaugen haben/ vnd welche den Gottloſen Vbelthaͤtern gar in jhr Hertz hinein ſehen koͤnnen:
Dann weil ſie augenſcheinlich geſehen hatten/ daß Deſpreau vnd ſeine Mitgeſellen rechtmaͤſſiger weiſe zum Todt waren verdam̄et woꝛden/ vnd daß das eintzige Weib Vrſach war/ daß das rechtmaͤſſige Vrtheil nicht an jhnen war vollnſtrecket worden/ haben ſie ſie billich wider an jren Ort geſchicket/ damit ſie/ wie ſie wol veꝛdienet hatten/ hingeꝛichtet wurden/ vnd daß jederman moͤge ſehen/ daß ſie vnbillicher weiſe appellieret hatte.
Als nun das Weib widerumb gen Chaſtres war kommen/ da redete man von nichts anders/ Als von dem Tag/ da man ſie hinrichten wurde.
Nun iſt aber allzeit zu mercken/ daß dieſes Weib eine uͤberauß ſchoͤne Tochter hatte/ welche auch gen Paris war kommen/ jhrer Mutter Rechtfertigung zu fuͤhren/ vnnd ſich zu bemuͤhen/ daß jhre Mutter widerumb moͤchte loß vnd ledig werden:
Aber all jhr anbringen war ſo gar vnbillich/ vnnd die Kuͤhnheit ſo ſie darbey gebrauchete/ ſo groß daß ſie nichts kondte erlangen/ wiewol ſie fleiſſig anhielte/ ſondern es wurde jhr all jhr begehren kurtz rund abgeſchlagen:
Vnd als ſie nun ſolches ſahe/ kehrete ſie wider vmb nach Chaſtres/ vnd hatte kein Hoffnung mehr/ als die Verzweifflung:
Dan̄ jre Mutter ſolte den nachfolgenden Sam̄stag hingerichtet werden.
Was geſchicht aber hierauff ferꝛners?
Die Tochter weiß/ daß der Koͤnig nahe vmb die Statt herumber iſt auff der Jagt: Derhalben ſo machet ſie ſich Freytags ſehr fruͤ auff/ den Tag zuvor/ ehe jhre Mutter ſolte hingerichtet werden/ vnd trifft den Koͤnig vier Meylen von der Stadt an/ vnnd als ſie jhn erſihet/ thut ſie jhm ein Fußfall/ bittet vmb gnad vnd verzeyhung/ daß er doch der jentgen/ von welcher ſie das Leben hab empfangen/ das Leben woͤlle ſchencken:
Da verwundert ſich nun jederman uͤber diſer Tochter vngewoͤnlichen hertzhafftigkeit/ vnd wie der Koͤnig ein Spiegel iſt der Guͤte/ vnd ein Contrafaict der Barmhertzigkeit/ alſo/ nach dem er von jhrer Mutter Sachen ſich gnugſam hatte berichten laſſen/ lobet er dieſer jungen vnd ſchoͤnen Tochter hertzhafftigkeit/ vnd ertheilet jhr Gnade voꝛ jhre Mutter.
Der Blutrichter zu Chaſtres/ weil er weiß vnd hoͤret/ daß die Tochter hin zum Koͤnig iſt gegangen/ jhn fuͤr das Leben der Mutter anzuruffen/ nimmet er jm vor/ er woͤlle deß Morgens fruͤh/ nemblich den Sam̄stag/ die gedachte Frau hinrichten laſſen/ wider die allgemeine Gewonheit in Franckreich:
Dann in Iialien richtet man die Vbelthaͤter deß Morgens hin:
Aber in Franckreich pflegt man ſie nach Mittag hinzurichten:
Welches/ als es die Tochter erfaͤhret/ kommet ſie wider zu dem Koͤnig/ vnd bittet jhn/ er woͤlle doch einen ſeiner Leibtrabanden oder Offieirer hin ſchicken damit die Execution mit jhrer Mutter verhindert werde:
Dann es ſey gewiß daß der Blutrichter ſie Morgens fruͤ werde vnd woͤlle hinrichten laſſen.
Weil nun der Koͤnig nach ſeiner Vollkommenen engenen Gewalt vnd Macht diſer Tochter will gefallen erzeigen/ ſchicket er einen von ſeinen Capitainen hin/ deß Sambſtag ſehr fruh/ welcher das Weib ſchon auff der Galgenleyter findet/ errettet jhr das Leben/ weiſt dem Blutrichter die Gnade deß Koͤnigs/ ſo er mit eygener Hand vnderſchrieben vnd verſiegelt hatte.
Vnter deſſen aber/ da Deſpreau darvon kommet/ fuͤhrete er kein beſſer Leben als zuvor (dann wie ich auch zuvor hab angeruͤhret/ ſo lieſſe es ſich mit jhm anſehen/ als wann er von ſeiner Geburt an zum Galgen were verordnet) ja die jenige/ welche ſehr mit jhm ſeyn vmbgangen/ haben das ſelber von jhm geſagt/ daß/ wan̄er jey in ein Wirtshauß oder ſonſten an einen Ort kom̄en/ er nichts anders habe pflegen zuthun/ als an die Waͤnde/ welche gemeiniglich der Narꝛen Papier ſeyn/ Galgen vnd Raͤder zu mahlen/ als wolte er damit zuverſtehen geben/ daß er zum Galgen vnd hencken ſey geboren worden.
In dem aber das alles oben angeruͤhrte mit dem Weib/ ſo jhm das Leben hatte errettet/ vorgienge begab er ſich gen Paris/ in die Gaſſen S. Martin/ beſtunde allda eine Kammer/ vnd wurde/ ich weiß nicht von was fuͤr einem Geiſt getrieben/ daß er ſein voriges Blaßhandwerck der Alchimiſterey widerumb anfienge:
Vnd wie es gemeiniglich pfleget herzugehen/ daß die Alchimiſtē endlich falſche Muͤntzer werden/ dieweil ſolche Leute wol wiſſen/ wie ſie die Metallen ſchmeltzen/ ſcheiden/ vntereinander miſchen/ die Spiritus/ Quintam Eſſentiam/ vnd andere particulariteten darauß ziehen vnnd bringen ſollen: Alſo fienge Deſpreau an dem Exempel Pifiſtrati welcher den Lacedemoniern Bley vnd Zinſtuͤcker pflegte fuͤr gut Golt zu geben/ nach zu folgen.
Vnd nach dem er in eben ſolcher Gaſſen einen Keller beſtanden vnnd vorgeben/ er wolle allerley Faß darinnen ſtellen/ fienge er an zu ſchmitten/ die Metallen zu vermiſchen/ die Carteſcij zubeſchneiden/ vnd auß denſelbigen andere newe zumachen/ welches er dann mit ſolchem fleiß/ verſchlagenheit vnd betrug thaͤte/ daß man es nicht mercken kondte:
Er verſteckete ſein Muͤntzgezeug gemeiniglich in ein Faß/ darinnen er einen Hahn ſtecket/ den man mit einem Schluͤſſel muſte auffſchlieſſen/ vnd wann er wolte arbeiten/ thaͤte er ſein Faß vnden auff dem Boden auff/ thaͤte die Kellerloͤcher zu/ vnd fienge darauff an zu arbeiten vnd zu Muͤntzen:
Solches Handwerck triebe er gar ein lange Zeit/ vnd fande ſich doch nichts deſto weniger bey allen guten Geſellſchafften/ die Beutel ſeiner Mitgeſellen zu erhaſchen.
Wann er wolte ein Bubenſtuͤck anrichten/ gienge er deß Morgens fruͤh zu einem Kauffmann/ vnd bate/ man wolte jm doch ein gut ſtuͤck Tuch zeigen/ vnd in einer Hand hatte er fuͤnfftzig oder ſechtzig Carteſcu in einem Wiſchtuch/ welche gut waren:
In der andern Hand hatte er eben ſo viel/ aber welche alle falſch waren/ vnd wann er vmb etwas gnugſam gemarcket hatte/ zehlet er ſein Gelt auff deß Kauffmanns Laden/ thaͤte ſein Wiſchtuch auff/ darinnen die gute Carteſcu waren/ vnnd wann die Rechnung gemacht war/ wickelt er alles miteinander wider in dz Wiſchtuch/ ſchickte den jungen/ ſo im Laden ware/ zu ſeinem Herꝛn/ langete das ander Wiſchtuch/ ſo er vnter dem Arm hatte/ herfuͤr auff den Tiſch:
Der Diener zehlete das Gelt/ vnd wann er ſahe/ daß es recht gezehlet war/ vnd das Gelt nicht gar wol vnd gnugſam anſahe/ (dann wie jhn dauchte/ ſo hatten ſie es vorhin gnugſam miteinander beſehen) wurde er alſo betrogen.
Auff ein Zeit brachte man dem Koͤnig ein ſolches außbuͤndiges ſchoͤnes Rohr/ daß dergleichen man ſonſten noch nie hatte geſehen:
Dann man kondte es ſiebenmal nach einander abſchieſſen/ vnd lude es auch mit ſieben Kugeln/ welches dan̄ ein wunderbarliches ding iſt: Deſpreau/ welcher ſich anname/ als were er ein Schloſſer/ ſuchte vnd fande auch gelegenheit dieſes Meiſterſtuͤck zu ſehen/ vnd nach dem er es wol beſehen hatte/ brachte er ſieben Tag hernacher eins dergleichen Rohr/ welches auch voꝛ dem Koͤnig abgeſchoſſen/ vn̄ von dem gantzen Koͤniglichen Hof hochgehalten wurde/ vnd als etliche den Deſpreau wol angeſehen/ vnd ſein Rohr beſehen hatten/ ſagte einer zu dem andern:
Wann dieſer nicht ein falſcher Muͤntzer iſt/ ſo ſoll es mich wunder nemen/ dann er hat das anſehen darzu: Alſo triebe er nun dieſes Handwerck ein gute geraume Zeit zu Paris Vnter vielen andern Bubenſtuͤcken aber/ ſo er begangen/ machte er kundtſchafft mit eines Rentmeiſters Diener/ welchen ich allhie mit Namen nicht begere zunennen/ vnd nach dem er ein gewiſſen accord mit jm gemacht hatte/ gab der Diener dem Deſpreau von ſeines Herꝛn Gelt alſo/ daß er allzeit zehen Schilling zu gewinn auff einer Kronen hatte/ darauff wird Deſpreau in kurtzer zeit zu einē groſſen Herꝛn/ vn̄ bließ in ſeiner Alchimy mehr als er ſein lebenlang gethan hatte/ biß daß er endlich erdappet wurde/ da er bey einem Notario ein Verſchreibung ließ machen/ uͤber zwey hundert Kronen/ ſo er wolte auff Renten legen:
Dann da er den Notarium ſolte bezahlen/ vnd kein anderes als falſches Gelt bey ſich hatte/ gab er dem Notario etliche falſche Carteſcu/ daruͤber man jm dann ſo bald nach dem Kopff grieff/ vnd als man jhn beſuchte/ vnd noch fuͤnfftzig falſcher Carteſcu bey jhm funde/ wurde er von dem Commiſſario gefangen gefuͤhret.
Darauff gehet man in ſein Loſament/ vnd nach dem man alles duꝛchſuchet hatte/ gehet man endlich in den Keller/ da er ſeine Sachen pflegte zu verwahren/ vnnd findet allda ſein Schmeltzoffen/ vnd andere dergleichen Werckgezeug/ vnd als er ſeiner Vbelthaten gnugſam uͤberzeuget war worden/ wird jhm das Vrtheil geſprochen/ daß er an einen Galgen/ ſo zum Creutz du Tiroir auffgerichtet wurde/ ſolte auffgehencket werden/ welches Vrtheil dann ſo bald an jm vollzogen wurde:
Als er aber auff der Leyter ſtunde/ warffe man ein groſſen hauffen ſeiner falſchen vn̄ in ſtuͤck zerſchniten Carteſcu vnter das Volck auß/ auff daß ja jederman den Betrug dieſes boͤſen Buben moͤchte wiſſen vnd erfahren:
Er bekandte auch den Todtſchlag/ vmb welches willen er hatte gemeinet/ er wurde zu Chaſtres jetzund auffgehencket werden/ vnd gabe allen den jenigen/ ſo jhn ſterben ſahen/ zu erkennen/ daß wer anfanget in der Alchimiſterey zublaſen/ der thut nichts anderſt/ als daß er ein Fewer auffblaͤſet/ darinnen er endlich ſelber muß ſterben vnd verderben.
Das XVII. Capitel.
Von einem erſchrecklichen vnd wunderbarlichen Todtſchlag in der Stadt Paris begangen von Lachaſſine/ welcher hernacher auff dem Kirchhoff Sainet Jean iſt geradbrechet worden.
BIßweilen iſt das groſſe Gluͤck vnnd der Wolſtand/ darinnen wir vns finden ein Vrſach vnſers Verderbens/ vnnd die Ruh/ die wir haben/ iſt manchmals ein Vrſach vnſerer Vnruh:
Dann deß Menſchen Gemuͤth vnd Hertz iſt vnbeſtaͤndig/ vnd hat ſein wolgefallen an der Abwechſelung:
Es bleibet nimmermehr beſtaͤndig/ wir weltzen vns ſelber auß einem vngemach in das andere: vnnd das ende vnſers vermeinten Gluͤcks/ iſt ein anfang vnſers Vn. gluͤcks:
Wir koͤnnen deſſen eim Exempel ſehen an dem Lachaſſine/ welcher viel ſchreckliche Vbelthaten in ſeinem Leben hat begangen:
Dann wann jemals ein Menſch ſich hette wol halten/ vnd auff den Weg der Tugend ſich begeben ſollen/ ſo hette es diſer Lachaſſine billich thun ſollen/ dann es jm wol gieng Aber wie zuvor iſt angeruͤhret worden:
Die zu gar gute Tag ſeyn Vrſach vnſers verderbens/ vnd wann wir einmal wol ſitzen/ ſo kitzelt vns die vnbeſtaͤndigkeit ſo ſehꝛ/ daß wir vns verleyten vnd fuͤhren laſſen/ wohin vnſert blinde boͤſe Affecten vnd begierden vns weiſen.
Lachaſſine wohnete in der Gegend der newen Gaſſen Sainet Medric/ bey einem ſehr feinen vnd ehrlichen Mann in der Statt/ genannt Herꝛ Rambovillet/ welcher jn lieb vnd weꝛth hatte/ weil er ſahe/ daß er ſo getrew vnd fleiſſig ware:
Vnnd fuͤrwahr es hette der Herꝛ Rambovillet nimmermehr gedacht/ daß Lachaſſine ein ſolches Schelmenftuͤck/ wie er gleichwol hernach gethan/ jhm nur ſolt in ſeinen Sinn oder Gedancken kommen laſſen:
Dann wie jhr werdet vernemen/ ſo war er gar ſtill vnd eingezogen/ freundlich mit Worten vnd Geſpraͤchen/ ja es hette einer wol von jhm ſagen moͤgen:
Daß er were wie ein Contrefait der Guͤte vnd Freundlichkeit:
Aber man muß nicht allzeit auff das euſſerliche anſehen gehen/ man ſoll nicht allzeit vnnd allein von den Menſchen auß dem euſſerlichen anſehen vrtheilen:
Dann der Menſchen Geſicht iſt manchmals ein recht verftelte Larven/ mit welcher ſie jre Perſon im Spiel ſpielen/ vnd die jenige/ ſo ſie allein euſſerlich anſehen/ betriegen.
Nun war Lachaſſine bey geſagtem Herꝛen Rambovillet Kammerdiener/ wie wir zuvor angedeutet/ vnd hielte ſich fleiſſig zu einem/ genannt Monſieur deß Caves/ ein ſehr frommer vnd wolverdienter Mann/ welcher fleiſſig mit jhm vmbgienge/ vnnd jhm alle ſeine heimlichſte Sachen vertrawete/ dann er hette nimmermehr gedacht/ daß er durch verfuͤhrung deß leydigen Teuffels ein ſolche That wie hernacher von jhm geſchahe/ begehen wuͤrde.
Es begab ſich aber auff ein Zeit/ daß jhn der Teuffel gar ritte vnd fuͤhrete/ vnd dieweil er wuſte/ daß der Herꝛ des Caves uͤber Feld war gangen/ wil er in daſſelbige Hauß gehen/ als inn welchem er wuſte/ daß viel Gelt vnd Edelgeſtein war zu finden:
Als er aber an die Thuͤr kommet/ trifft er deſſelbigen Herꝛn des Caves Laqueyen an/ vnnd da er von demſelbigen nachmals hoͤrete/ daß ſein Herꝛ ſolte uͤber Feld ſein gangen ſpricht er zu jm/ er habe einen guten luſt mit jhm zu eſſen/ vnd ſich den Tag uͤber mit jhm luſtig zu machen/ deſſen dann der Laquey auch wol zu frieden iſt: Thut jm die Thuͤr auff/ gehen alle beyde miteinander in die Kuͤchen/ da jhm dann der Laquey ein ſtuͤck von einer Wildpret Paſteten zum anfang zu eſſen preſentiret.
Hierbey iſt aber zu mercken/ daß noch ein anderer Schneider Jung war/ welcher inn ſolchem Hauß wol bekandt war/ vnnd kenneten ſie beyde/ nemblich er vnd Lachaſſme ſich gar wol vntereinander/ hatten auch manchmals/ nach dem ſich die gelegenheit begeben hatte/ miteinander geſſen vnd getruncken Als nun der Laquey ſolchen Schneiderjungen wil holen/ helt jhn Lachaſſine auff/ vnd ſaget jhm/ er woͤlle den Tag einmal allein mit jm eſſen vnnd ſich luſtig machen:
Schicket auch den Laqueyen hin zu einem Garkoch/ jhnen ein Dutzet Bratwuͤrſt zu holen: Vnnd wann er gewuſt hette/ daß er ſeinen vorgenommenen Diebſtal hette verꝛichten koͤnnen/ ehe dann der Laquey mit den Bratwuͤrſten hette heimkommen koͤnnen/ ſo hette ohn allen zweiffel er es ins Werck geſetzet/ vnd nicht ſolche ſchreckliche That/ wie wir hernacher anhoͤren werden/ an dem Laqueyen begangen:
Aber weil er ſorg hatte/ es moͤchte jhm der Laquey zu bald auff den Halß kommen/ ſchobe er ſein Meineydiges vornemen auff/ biß auff eine andere bequemere zeit vnd ſtunde.
Als aber nun der Laquey komet/ vnd die Bratwuͤrſte bringet/ ſagt Lachaſſine zu jm er ſolle ein gut Fewer anmachen/ auff daß ſie die Bratwuͤrſt braten koͤnnen:
Der Laquey nimpt eine gute Welle vnd zimlich viel Kolen/ vnd machet ein ſolches Fewer/ daß man auch wol ein Ochſen darbey hette braten koͤnnen:
Er zeucht etliche Kolen zuruͤck (erlaubet mir es/ daß ich alle vmbſtaͤnde erzehle:
Dann es iſt nichts ſo gering/ das nicht wol darbey ſey zubedencken) legt die Bratwuͤrſt auff den Roſt.
Lachaſſine aber weiß vnter deſſen nicht/ wie er die Sach ſoll anſtellen/ es wird jhm inn ſeinem Hertzen ſelber angſt vnd bang/ er hanget zwiſchen forcht vnd verzweifflung/ vnnd bedencket ſich ein gute zeit vnten im Hoff/ wie er doch ſein vorgenommenes Diebſtuͤck ins Weꝛck moͤge ſetzen/ vnd weil der verdam̄te Geitz vnd die Begierd deß Goltes jm die Augen gar auff einmal verblendet hatte/ gehet er wie ein vnſinniger vn̄ raſender hinein in die Kuͤchen/ da der Laquey war/ vnd die Bratwuͤrſt briete/ nimpt einen groſſen Bruͤgel/ ſo bey der Thuͤr ſtunde/ vnnd ſchlegt dem Laqueyen darmit ſo ſtarck uͤber den Kopff/ dz er auff der Wahlſtatt beym Fewer darnider ſincket/ vnd auch ſein lebenlang kein Wort mehr redet.
Iſt das nun nicht ein erſchreckliche That/ welche Lachaſſine jm hat vorgenommen?
Billich ſoll man beſchreyen vnnd beweinen dieſen armen Laqueyen/ weicher/ da er an nichts wenigers/ als an ſolchen Todtſchlag hette gedenckē koͤnnen/ ſo jaͤmmerlicher weiſſe iſt ermordet worden/ von dem jenigen der euſſerlich ſich ſtellete/ als wann er ſein beſter Freund wer/ ja der auch mit ſeinem Herꝛn ſo wol bekandt war:
Wie hette doch dieſer Laquey jhm ſollen traumen laſſen/ daß Lachaſſine hette ſollen mit einem ſolchē Mordſtuͤck ſchwanger gehen?
Aber das iſt nur ein eintziges ſtuͤck ſeiner angeſtelten vnd geſpielten Tragædien:
Wir muͤſſen das gantz Spiel ſehen vnd anhoͤren/ alles/ was er hat auß gerichtet:
Dann dieſe Hiſtorien iſt werth dz man ſie wol erwege/ vnd der leng nach beſchreibe:
Dann das kan ich in Warheit wol ſagen/ daß jnnerhalb hundert Jahren dergleichen ſchreckliche vnd vnerhoͤrte Thaten/ wie jhr hoͤren werdet/ in gantzem Paris nicht ſeyn vorgangen.
Als nun Lachaſſine dem Laqueyen ein ſolchen ſtreich bey dem Fewer gegeben hatte/ daß er ſich nit mehr kondte auffrichten oder widerumb auffſtehen/ nimpt er die Fewerzangen oder Fewerklufft/ welche inn der Ecken an dem Schorſtein ſtunde/ vnd ſtoſt den Laqueyen in das Fewer hinein/ bedecket jhn auch mit Kolen/ biß auff den halben Leib dann es ſtacken nicht mehr als der Kopff vnd die Arm im Fewer.
Da dieſes geſchehen (O es ſtehen mir die Haar zu berge/ wann ich nur an dieſe Moͤrderiſche vnd Barbariſch That gedenck:
Dann wie mich duncket/ hetten es die Canibales nicht aͤrger machen koͤnnen) iſt Lachaſſine ſo verblendet vnd verfuͤhret in ſeinem Geiſt/ daß er hingehet/ holet ein hauffen Wellen/ wirfft ſie auff deß erſchlagenen Coͤrper/ vnd wil jhn zu Aſchen verbrennen/ auff daß ja ſein Name vnd Gedaͤchtnuß zugleich mit dem Rauch dem Schornſtein hinauß fliehe.
Aber das Fett welches von dieſem erſchlagenen Coͤrper triffet/ vnd auff die gluͤende Kolen faͤlt/ leſchet die Kolen vnd das Fewer/ welches den todten Coͤrper zu Aſchen zuverbrennen/ angezuͤndet ware/ gantz vnd gar auß: Lachaffine aber wil mit aller macht/ vnd mit dem Blaßbalck das Fewer widerumb auffblaſen/ dann er bildete jhm ein/ es ſey kein beſſer Mittel ſolchen Todtſchlag zubedecken vnnd zubemaͤnteln/ als wann er den erſchlagenen Coͤrper ſo bald zu Aſchen verbrenne:
Er nimpt den Blaßbalck in die Hand/ blaͤſet von all ſeiner Macht/ ob er koͤnne machen/ daß das Fewer recht brenne:
Aber je mehr er blaͤſet/ je weniger das Fewer wil brennen/ vnd als er endlich ſihet/ daß ſolcher ſein boͤſer Vorſchlag jhm nicht wil angehen/ hat auch ſorg/ er moͤchte daruͤber erdappet vnnd ergriffen werden/ wird er ſo toll vnd raſend in ſeinem Sin̄/ daß er nit weiß/ was er ſoll anfangen:
Die ſchrecklichkeit ſeines Laſters ſchwebet jhm vor ſeinen Augen/ er ſihet/ den jaͤmmerlichen Spectaael/ das Gewiſſen fanget an vnd wachet jm auff uͤber ſolchem ſeinem Mord:
Er weiß bald nicht/ wo er ſich ſoll hinauß wenden:
Dann ſoll er den Laquey im Feweꝛ ligen laſſen vnd daꝛvon gehen/ das deuchte jn erſtlich/ es wuͤꝛde ſich nicht wol ſchicken:
Dann er wuſte gar wol/ daß jhn der Schneider/ von dem wir zuvor geredet haben/ hatte ſehen in das Hauß hinein gehen/ vnd daß er ohn zweiffentlich der Obrigkeit ſolches anzeigen wurde: Derhalben ſo hette er jhn gern ſelber zu Pulver vnnd Aſchen verbrennet/ auff daß man ſein lebenlang weder Stumpff oder Stiel von jhm hette ſehen vnd hoͤren moͤgen:
Aber alle ſeine Arbeit/ all ſein blaſen war verlohrne Arbeit/ dann die Fettigkeit trieffete ſo ſtarck auß dem todten Coͤrper auff das Fewer vnd Kolen/ daß es jhm vnmoͤglich war/ das Fewr zuerhalten vnd zu machen/ daß es recht brennete.
Was thut er gleichwol aber?
Es faͤlt jhm ein an derer fund ein:
Er nimpt die Fewerklufft vnd zeucht/ ſo gut als er kan/ den todten Leichnan auß der Aſchen herauſſer/ halb geroͤſtet vnd halb gebraten:
Vnnd als er jhn von dannen weiter wil fortſchleppen/ vnd in das heimlich Gemach werffen/ faͤlt deß Laqueyen Kopff/ der ſchon halb gar vnd gebraten war/ gar ab von dem Coͤtper: Wiewol nun Lachaſſine ſehr darvber erſchricket/ ſolches ſchreckliches Specktakel zu ſehen:
Dann auff einer ſeiten ſahe er den todten Coͤrper/ auff der andern ſeiten den halb gebratenē vnd geroͤſten Kopff deſſelbigen liegen/ jedoch wil er jn vollends in das heimliche Gemach werffen:
Faſſet demnach mit der Hand den Kopff an dem Ort da noch ein wenig Haar ware/ welche noch nicht gar von dem Feuer abgeſenget woꝛden/ laufft oben auß/ vnd wil jhn in das heimliche Gemach werffen.
Aber was geſchicht?
Wie das Gericht Gottes wunderbarlich iſt/ alſo kommet jn ein ſolcher ſchrecken an/ es wird jm ſo angſt vnd bang bey dem Kopff/ den er mit ſeiner Hand traͤget/ daß er fuͤr groſſer bangigkeit ſo ſehr fangt an zu zittern/ daß er/ ſein boͤſes vornemen zu vollbꝛingen/ nicht zum heimlichē Gemach kan kommen:
Heꝛtz vnd Haͤnd zittern jhm ſo ſehr/ daß er den Kopff auff einem Gang laͤſt fallen/ vnd bleibt er da ſtehen/ als wann er auch gantz ohnmaͤchtig woͤlle werden/ ſo angſt vnd bang machte jhm ſchon ſein eigenes boͤſes Gewiſſen:
Dan̄ da heiſt es alſo Sequitur Nemeſis à tergo Deus: die Straff folget der Suͤnden ſo bald auff dem Fuß nach:
Er gehet wie ein verjrreter Menſch im Hauß vmbher/ er kommet wider inn die Kuͤchen/ das Blut deß erſchlagenen Laqueyen erſchrecket vnd naget jhn ſchon:
Er wil jn nachmals in Feuer werffen vnnd ſehen/ ob er jhn zu Aſchen koͤnne verbrennen/ aber als er jhn bey den Beinen wil faſſen/ kan er jhn nicht tragen/ er laufft wider oben auff ins Hauß/ die Forche vnd Bangigkeit ſo jn wegen ſeines beg angenen Mords ankommet/ verblendet jn gantz vnd gar/ vnd macht/ daß er ſelber nicht mehr weiß/ wer er iſt/ oder was er jhm fuͤr hat genommen: Endlich/ nach dem er lang im Hauß vmbher gelauffen/ vnd ſich beſorgen muß/ er moͤchte noch inn dem Hauß ſelber uͤber ſeiner Vbelthat ergriffen werden/ gehet er hinauff inn deß Herꝛn des Caves Kammer/ ſchlaͤgt die Thuͤr ſeines Conduͤrleins mit gewalt auff vnd hoffet/ er werde allda Gelt finden:
Welches er dann auch gar wol hette finden koͤnnen/ wann er inn ſeinem Hertzen vnd Gemuͤth nicht ſo gar wer beſtuͤrtzet geweſen:
Endlich abeꝛ nimbt er ein kleins Buͤchslein/ darinnen etliche Demant vnnd Edelgeſteine waren: Vnnd als er dieſen Schatz bey ſich geſtecket/ gehet er gantz ſchwabelhafftig vnd beſtuͤrtzet dem Hauß hinauß/ ſchleuſt die Thuͤr hinder jhm zu/ vnnd wird ſeiner auch kein Menſch gewahr:
Dann man hatte im Hauß im geꝛingſten kein geſchrey oder getuͤmmel gehoͤret:
So hette auch kein Menſch jhm eintzige gedancken gemacht/ daß ſolcher ſchreckliche Mord in ſolchem Hauß were begangen worden/ ohne allein das/ daß jn die Nachbarn wol koͤnneten/ vnnd hatten jhn zum offternmal in ſolchem Hauß auß vnd eingehen ſehen.
Es war vmb vier Vhꝛ nach Mittag/ da er auß dem Hauß gieng/ vnd weil er nicht ſo bald widervmb wolte in ſeines Herꝛn Hauß gehen/ gienge er vor die Pforien ein wenig ſpatziren/ damit jm die ſchwere Gedancken vergehen/ vnd er widerumb ein wenig beſſer moͤchte zu ſich ſelber kommen:
Aber es war alles vmb ſonſt/ ſein Gewiſſen nagete vnd plagete jhn gar zu ſehr:
Er kondte kein ruh in ſeinem Hertzen haben: Dan̄ wie Virgilius ſchreibet/ ſo haben Tiſiphone vnd Alecto in jhren Haͤnden Geiſſel/ Raͤder/ Galgen/ Stricke zu ſtraffen die jenigen/ welche ſich den Suͤnden gantz vnd gar ergeben Er ſahe ſtarꝛ mit ſeinen Augen/ ſein Geſicht war nicht mehr/ wie zuvor/ alle ſeine Glieder zitterten jhm/ vnd war er in einer ſolchen vnaußſprechlich groſſen forcht/ daß er auch nit getrawte hinder ſich zu ſehen:
So ſehr hatte er ſorg/ er moͤchte jetzund angegriffen vn̄ gefangen werden/ dann es daͤuchte jhn alle ſtunde vnd augenblick/ der Blutrichter were jhm mit ſeinen Leuten auff den Ferſſen/ vnd wolten jhn jetzund angreiffen.
In ſolche vnaußſprechliche groſſe forcht geraͤth der jenige ſo/ vbels begehet/ dann ſein eigenes Gewiſſen verraͤthet vnd ſoltert jhn/ ſein Gewiſſen geuſt jhm tauſent kalte ſchrecken vnd forcht in die Seele/ vnd ſtellet jhm allezeit fuͤr Augē die ſchrecklichkeit/ vnd den Grewel ſeiner Suͤnden/ in ſeiner Seel kan er weder raſt noch ruh haben/ wann er hoͤret ein Blaͤtlein rauſchen/ ſo duͤncket jn/ man wolle jhn fangen/ vnd der Himmel woͤlle auff jhn fallen:
Ein kieines Kind das jhn anſihet/ erſchrecket jhn/ er dorfft niemands gehertzt anſehen/ er hat ſorg/ wann jhn jemands recht anſihet/ moͤchte er erſchrecken/ roth werden/ vnnd jederman darnach mercken/ daß er dieſes oder jenes uͤbel begangen habe.
Die Fraw im Hauß/ welche ſo bald jhm anſihet/ daß er gantz verfuͤhret vnd beſtuͤrtzet iſt/ ſihet jhn recht an vnter die Augen: Verwundert ſich/ daß er ſo gar trawrig vnd elendig wider ſeine alte gewonheit außſihet:
Vnnd dieweil ſie ſich ſo gar nicht weder in ſeine Geberde/ noch in ſeine Wort kan richten/ ſpricht ſie zu jhm/ er muß voll ſeyn/ vnd ſoll gedencken/ daß er jr hinfuͤr nicht mehr zu Tiſch kaͤme/ auff ſolche weiſe:
Dann die zwantzig gantzer Jahr/ da er bey jhrem Herꝛn gedienet/ hatte ſie jhn nicht ſo beſtuͤrtzet/ noch in gedancken alſo verfuͤhret geſehen:
Ja die andere Diener alle im Hauß meineten nicht anders/ dann er were gantz naͤrꝛiſch vnnd vnſinnig worden:
Dann ſie ſahen wol/ daß er nicht zu viel Wein getruncken hatte.
Sein Herꝛ Rambovillet fraget jhn ſelber/ wo er herkomme/ wo er zu Mittag geſſen/ oder deß Morgends gefꝛuͤhftuͤcket hatte:
Aber darauff gab er keine andere antwort/ als/ er wer nirgends/ vnd an keinem andern Ort/ als in ſeinem Conduͤrlein geweſen/ da wer er ein wenig entſchlaffen:
Summa ſie wuſten alle miteinander nicht/ was das bedeutet/ daß Lachaſſine ſo wunderbarlich veraͤndert ware:
Dann ſonſten war er frewdig/ hurtig/ luſtig/ freundlich vnd geſpraͤchlich/ vnd wuſte allzeit etwas vorzubringen/ daß man daruͤber lachen muſte:
Wer jhn nur anſahe/ der kondt ſelber gedencken vnnd die rechnung machen/ es muͤſte ein vnverſehenes groſſes Vngluͤck darhinder ſtecken/ aber man kondte nicht auff die Spur kommen/ vnd der Sachen grund erfahren.
Hierbey iſt abermals zu mercken/ daß in dem/ daß Lachaſſine nit allein wolte mit dem Laqueyen in deß Herꝛen deß Caves Hauß die Bratwuͤrſte braten/ ſondern auch in dem/ daß er/ den erſchlagenen Laqueyen zu Pulver vnnd Aſchen zuverbrennen/ hernacher ein groſſen hauffen Wellen ins Fewer warffe/ vnd alſo ein groſſes Fewer machte/ ein Fuͤncklein ſich oben im Schornſtein anhencket/ vnd drey oder vier ſtunde ja ſo lang gluͤmmete/ biß daß endlich der gantze Schornſtein/ welcher voll Ruſſes/ vnd alſo in langer zeit nicht war gefeget woꝛden/ darvon angienge: Dieſes iſt zwar der Hiſtorien nicht zu wider/ ſondern wol glaublich/ jedoch/ was mich anlanget/ halt ich gaͤntzlich darvor/ daß ſolches von etwas hoͤhers iſt herkommen:
Vnd daß/ nach dem Lachaſſine auß dem Hauß iſt hinauß gangē/ vnd hat den Laqueyen halb gebraten im Fewer laſſen ligen/ es Gott der Herꝛ ſelber geſchicket/ daß ſich das Fuͤncklein am Schornſtein gefangen/ vnd darauff der Schornſtein iſt angangen/ auff daß durch ſolches Mittel der Todſchlag offenbaret/ vnd hernach auch ernſtlich geſtraffet moͤchte werden Ein anderer mag nun vrtheilen/ wie er ſelber wil/ das iſt mein meynung/ das ſeyn daruͤber meine gedancken.
Das Volck/ als es das Fewer in deß Herꝛen des Caves Schornſtein ſihet/ fanget an zu ſchreyē/ lauffet zuſammen/ daß man das Fewer leſche vnd dampffe.
Aber als ſie zu der Haußthuͤr kamen/ vn̄ in das Hauß woͤllen/ iſt kein Menſch da der da begehret auffzumachen:
Die Nachbarn wuſten wol/ daß der Herꝛ mit ſeiner Haußhaltung war uͤber Feld gezogen/ vnnd daß niemands mehr daheim war geblieben/ als der Laquey/ daß er das Hauß ſolte verwahren:
Aber ſeyd Morgen fruͤh hat man jhn nicht ſehen auß oder eingehen/ man hatte auch kein Thuͤr auffgeſehen: Derhalben ſo hielten ettliche darfuͤr/ der Laquey wuͤrde im Hauß darinnen ſeyn/ vnd hart ſchlaffen/ ſagten/ man ſolte etwas ſtaͤrcker anklopffin:
Man klopffet auch an der Thuͤr mit Hammern vnd mit Steinen/ aber der arme Tropff kondte nicht antworten oder auffthun:
Dann es war jhm nicht allein ſeine Zunge gebraten/ ſondern ſein Kopff lage hie vnd ſein Leib dort an einem andern Ort im Hauß.
Als nun im Hauß niemands ſich reget oder antwortet/ ſagen etliche/ es werde vielleicht der Laquey ein weil ſpatzieren ſeyn gegangen/ werde das Fewer nicht wol verwahret haben/ wie manchmals dergleichen Fewersbrunſte durch fahrlaͤſſigkeit der Dienſtboten entſtehen.
Vnder deſſen aber ſo wird das Fewer je lenger je groͤſſer/ das Volck laufft zuſammen je lenger je mehr/ vnd wil endlich die Haußthuͤr mit gewalt aufflauffen/ alſo daß ſie ſolten zuſehen/ vnd das Hauß gantz abbren̄en laſſen welches auch ſo bald geſchicht/ wiewol etliche Nachbarn nicht darin̄en wolten willigen/ auch nicht zulaſſen/ daß ohne vnderſchid jederman hinein lieffe/ wegen deß ſchrecklichen ſtelens vnd raubens/ ſo bey dergleichen Feuersbrunſten pflegen zu geſchehen.
Aber ſolches hilfft nichts/ man laufft mit groſſem hauffen hinein/ man thut die Schloͤſſer auff/ man macht Tag/ zu ſehen/ woher das Fewer ſey kommen vnd entſtanden:
Als man aber in die Kuͤchen hinein kommet/ vnd ſihet den erbaͤrmlichen Spiegel/ das jaͤmmerliche Spectackel/ ein halb verbrandten todten Coͤrper/ ohn Kopff vnd Arm/ die Kolen von Fettigkeit vnd Blut von deſſen armen Coͤrper da fangt jederman an zu ſeufftzen vn̄ zu klagen/ es weiß keiner/ was er darzu ſoll ſagen/ man ſihet ſich allenthalben vmb/ auff einer ſeiten findet man die Bratwuͤrſte/ auff der anderen ſeiten den Roſt/ ein ſtuͤck von einer Wildprets Paſteten auff dem Tiſche/ etliche zerſchlagene Glaͤſer/ ein groſſen Bruͤgel an der Kuͤchenthuͤr:
Vnd alle die jenige/ welche den Todtſchlag betrachteten/ wurden ſo beſtuͤrtzet daruͤber/ als wan̄ ſie ein Donnerſchlag getroffen haͤtte: Sie ſeyn daruͤber ſo beſtuͤrtzet/ daß ſie viel mehr den Steinernen vnbeweglichen Seulen/ als vernuͤnfftigen Creaturen gleich ſeyn: Sie haben zwar ſo viel verſtanden/ daß ſie ſich alle uͤber ſolche ſchreckliche That verwundern/ aber ſie koͤnnen nicht erſinnen noch außdencken/ wer ſolchen Todtſchlag begangen moͤge haben.
Man laufft in dem Hauß auff vnd ab/ vnd findet auff einem Gang deß Laquenen Kopff/ deß Herꝛn des Caves Kammer/ vnd ſeine Laden ſeyn alle zerbrochen vnd auffgeſchlagen:
Darauff ſagt nun jederman:
Es koͤnne nicht anders ſeyn/ es muͤſſen noch Diebe im Hauß ſeyn/ es ſey auch von noͤthen daß man nachfrage/ wer doch ſolchen ſchrecklichen Mord moͤge begangen haben.
In dem man aber am Fewer arbeitet vnd leſchet/ daß es nicht weiter moͤge vmb ſich greiffen/ wie es dann den Nachbarn ſchon ein groſſen ſchrecken angethan hatte/ lauffet jederman herzu/ als das geſchrey von ſolchem Todtſchlag offenbar wird:
Wer es ſihet/ der verwundert ſich uͤber ſolche ſchreckliche vnd mehr als Barbariſche Thate/ viel woͤllen oder koͤn̄en nicht glauben/ daß ein Menſch vnter der Sonnen ſolch ſchreckliche Thaten zubegehen jhm ſolte haben vornemen koͤnnen.
Es wird dieſes ſo bald der Obrigkeit angezeiget/ welche jhr Ampt thut/ laͤſt alle vmbſtaͤnde/ vnd particulariteten wol außfragen/ beſihet das Hauß ond todten Coͤrper: Fraget die Nachbarn/ wer der jenige ſey/ ſo in ſolchem Hauß fleiſſig auß vnd eingehe:
Vnd als ſie ſagen/ es ſey ein Schneider/ der nicht weit darvon wohne/ wird er ſo bald beym Kopff ergriffen:
Aber/ als er ſich erklaͤret/ daß er der Thaͤter nicht ſey/ gibt auch deſſen vnfehlbarliche Merckzeichen/ fuͤhret man jhn nicht auff das Chaſtelet/ biß daß man der Sachen beſſern grund moͤge haben.
Was nu den Schneider ſelber anlanget/ hat er nimmermehr gemeinet oder gedacht/ daß Lachaffine ſolchen Mord ſolte begangen haben:
Dann er ſahe jhn taͤglich in ſolchem Hauß auß vnd eingehen:
Vber das bedorffte er deß ſtelens nicht/ dann ſeine Sachen ſtunden wol/ vnnd gieng jhm ſehr wol: Gleichwol als die Obrigkeit dem Schneider ſo hart zuſetzet/ ſpricht vnd bezeuget er/ er habe deß Morgends zwiſchen neun vnd zehen Vhrn/ einen in ſolches Hauß ſehen gehen/ der hieß Lachaſſine/ halte ſich an einem ſolchen Ort/ vnd bey ſolchem Herꝛen auff: Habe auch geſehen/ daß der Laquey Bratwuͤrſte habe geholet/ welches dann auch bekraͤfftiget wird/ durch den Garkoch/ welcher eben ſolches auch ſagte.
Nun war es zimlich ſpat/ vnd zu ſolchem Herꝛn Rambovillet ſolchen tag noch zugehen/ wer gar zu weit geweſen:
Derhalben wird es auff den morgenden Tag verſchoben/ in welcher Zeit vnter deſſen Lachaſſine wol ſich haͤtte auß dem Staub darvon machen koͤnnen/ wann nicht Gott ſelber/ als ein gerechter Recher der Suͤnden vnd Vbelthaten jhn haͤtte auffgehalten/ damit er nach der ſcherpffe deß Geſetzes moͤchte geſtraffet werden/ vn̄ andern zu einem Exempel vnd Beſſerung dienen/ ſonderlich aber denen/ welche den Tugendweg verlaſſen/ vnd ſich auff den verdamblichen Suͤndenwege begeben.
Lachaſſine bildet jhm eyn deß Nachts/ als er in ſeiner Kammer allein war/ daß weil jn niemands haͤtte ein oder außgehen ſehen/ ſo wuͤrde nimmermehr kein Menſch an jhn gedencken/ oder ein argwohn auff jhn werffen:
Aber GOtt/ der biß auff den grund vnſers Gewiſſens ſihet/ vnnd wie der Prophet ſaget:
Qui ſerutatur corda & renes, der Hertzen vnd Nieren pruͤffet/ der weiß wol/ wie vnd wann er vnſere heimliche begangene Suͤnde ſoll offenbaren/ vnd an das Liecht bringen.
Allhier iſt vnmoͤglich zuerzehlen/ die groſſe angſt vnnd bangigkeit/ welche dieſer Moͤrder dieſelbige Nacht/ als er hernacher in ſeine Schlaffkammer allein kame (wie er ſolches hernacher ſelber hat bekandt) außſtunde:
Dann da dauchte jhn/ er ſehe die verbrandte Zunge vnd Haͤnde deß armen Laqueyen/ welchen er erſchlagen hatte/ die ſchrien Rache uͤber jn/ vmb ſein Beth herumber/ welches jhn dan̄ nicht wenig beſtuͤrtzet machte/ ja es wurde jhm daruͤber ſo bange/ daß er nicht wuſte/ wo er ſolte bleiben:
Bald ſtunde er auß dem Beth auff/ bald legte er ſich wider nider/ ja hatte die gantze Nacht weder raſt noch ruh: Als aber der Tag herbey wider kame/ vergiengen jm zwar ſolche ſchwere Gedancken/ welche jhm deß Nachts im Traum fuͤrkommen waren/ aber im geringſten nicht die groſſe forcht/ welche er hatte/ wegen der Straff/ die jhm noch vmb ſeines Mords willen widerfahren wurde.
Wiewol aber jnnerlich vnd in ſeinem Hertzen jhm ſo angſt vnd bang iſt/ ſtellet er ſich doch euſſerlich viel anders/ folget ſeinem Herꝛn allenthalben/ wo er hin wil gehen/ nimpt ſich nicht an/ daß jhm ſein Hertz ſo ſchrecklich klopffe/ angſt vnd bang mache:
Sein Herꝛ begibt ſich zur Kutſchen/ vnd wil wegen etlicher Geſchaͤfften an einen Ort fahren/ Lachaſſine folget jhm nach:
Aber als ſie mitten auff der Gaſſen ſeyn/ kompt der Blutrichter daher/ mit fuͤnff oder ſechs Schuͤtzen/ befihlet dem Kutſcher er ſoll ſtill halten/ gehet zu dem Herꝛen Rambevillet/ gruͤſſet jhn freundlich vnd bittet jn/ er wolle es jhm doch nicht fuͤr vngut auffnemen/ daß er ſein Kutſcher hab ſtill halten laſſen:
Fraget jhn/ ob er nicht einen bey ſich habe/ der Lachaſſine hieſſe?
Herꝛ Rambovillet wendet ſich vmb/ vnd zeiget jhm den jenigen/ den er ſuchete:
Welcher ſo bald daruͤber verbleichet/ vn̄ hernacher widerumb roth wird/ vnd gibt mit ſeinem Geſicht zuverſtehen/ wie jhm in ſeiner Seel vnd Hertzen were/ der Herꝛ Ramborillet fraget/ warumb er nach ſeinem Diener Lachaſſine frage?
Darauff wird jhm geantwortet/ daß den geſtrigen Tag ein ſchrecklicher Todtſchlag in dem Hauß deß Herꝛen des Caves ſey begangen worden/ vnd fall der Argwohn vnd Muthmaſſung auff Lachaſſine/ daß er ſolches Mords ſchuldig ſey/ als der denſelbigē Tag eintzig vnd allein in ſolchem Hauſe ſey auß vnd eingegangen/ habe auch die Thuͤr hinder jhm ſelber zugeſchloſſen/ vnd ſey ſonſten den Tag kein Menſch mehr in das Hauß kommen.
Als nun Lachaſſine ſo viel Schuͤtzen vmb ſich ſihet/ vn̄ reden wil/ faͤlt er vmb im reden/ doch laͤugnet er ſteiff vnd veſt/ er hab die That nicht begangen:
Sein Herꝛ ſihet jhn an/ vnd als er ſihet/ daß er ſo ſchranckelt/ ſagt er zu jhm/ er ſoll ſein Gewiſſen wol bedencken/ wann er ſich ſchuldig befinde:
Dann er wuͤrde der Obrigkeit nicht wehren koͤnnen daß ſie jhn Feſt machten/ vnd gefaͤnglich einzoͤgen/ were er aber vnſchuldig/ ſo koͤndte er ſich allzeit noch vertheidigen/ vnd er wolte jhm hiermit verheiſſen/ daß er jhm nach euſſerſten vermoͤgen beyſtehen wol e.
Aber er wirdt hierauff:
Feſt gemacht vnd gefangen gefuͤhret.
Vnder deſſen aber kompt der Herꝛ des Caves wider heim/ ſihet den ſchrecklichen Mord/ ſo vnder deſſen in ſeinem Hauß war begangen worden vn̄ als er nachfraget/ hoͤret vnd erfaͤhret er/ daß Lachaſſine ſolches ſoll gethan haben/ daruͤber er ſich dann nicht gnugſam kan verwundern/ dann er hatte jhn lenger als zehen gantzer Jahr gekandt/ daß er ſich wol verhalten hatte.
Er laͤſt jhn peinlich anklagen/ aber der ander gehet allzeit den groſſen Weg von Rochelle gen Nioꝛt/ vn̄ duꝛch ein hauffe ich weiß nicht was fuͤr Leute vnderſtehet er ſich (wie das ſprichwort lautet/ cornicum oculos configere, das iſt/ mehr als die alte wiſſen vnd thun/ als wan̄ die alten gar nichts gewuſt/ oder gar Narꝛen ſeyen geweſen) die Richter zubetriegen/ vnd jhre ſpitzfindigkeit abzulernen:
Er wird Examiniret/ vnd wird jhm der Schneider vor Augen geſtellet/ welcher außſaget/ er habe jhn eben denſelbigen Tag in das Hauß ſehen hinein gehen/ vnd er hab auch den Laqueyen verhindert/ daß er nicht zu jhm ſey kommen vnd jhn/ den Schneider/ nicht habe zum fruͤheſſen gebetten/ auff daß er allein ſein Bubenſtuck habe deſto vnverhinderter verrichten koͤnnen:
Aber Lachaſſine laͤugnet jmmer fort/ vnd braucht all ſein Verſtandt/ alles was jhm ward zugeſchrieben/ zu widerlegen.
Der Herꝛ des Caves beſihet ſein Conduͤrlein vnd Laden/ zu ſehen/ was jhm moͤge geſtolen ſeyn worden: vnd findet endlich/ daß jm einkleines Laͤdlein voll Demant/ Ketten vnd andern Jubeln iſt geſtolen worden:
So bald gehet man darauff inn die Schlaffkammer deß Lachaſſine bey dem Herren Rambovillet/ vnnd findet auff deß Moͤrders Tiſch das kleine Laͤdlein mit Demant/ vnd daß im geringſten nichts auß dem Laͤdlein mangelt/ vnd das war hernacher mehr als zu viel Beweißthum wider jn: Es ſahe vnd erkandte darauß jederman/ daß er die That begangen hatte:
Man ſpannet jn hierauff auff die Folter/ aber/ als er die Folter noch nicht recht geſchmackt hatte/ bekennet er alles/ wie er den Laqueyen vmbgebracht hatte/ berewet vnd beweinet ſeinen ſchweren Fall/ daß er ſich durch den Teuffel ſo gar hatte verblenden vnnd verfuͤhren laſſen:
Dann biß auff ſolche Zeit/ hatte er ſich allzeit/ ehrlich/ wol vnd vnſtraͤfflich verhalten/ es war auch nicht ein eintziger Menſch/ mit dem er jnnerhalb zwantzig Jahren war vmbgangen/ der jhm das geringſte hette vorwerffen koͤnnen.
Endlich iſt jhm ſein Vrteil geſprochen/ vnd er auff dem Kirchhoff Sainct Jean hingerichtet worden/ in gegenwart eines vnzehlichen groſſen Volcks/ welche von allen Orten dahin kommen waren/ jhn zu ſehen:
Er war ein ſehr ſchoͤner wol proportionirter Menſch/ vngefehr viertzig Jahr alt:
Viel verwunderten ſich/ als ſie jhn auff dem Richtplatz ſahen/ dan̄ weil er ein ſolche ſchoͤne anſehnliche Perſon war/ hette man nimmer meynen oder gedencken ſollen/ daß er ein ſolche ſchreckliche That hette begehen ſollen:
In ſeinem Todt bezeuget er mit der That ſelbſten/ wie es jhm ſo hertzlich leyd were/ daß er ein ſolche ſchrecklich That hatte begangen/ vnd gab zuverſtehen/ daß der jenige/ der Gott verlaͤſt/ vnd durch freventliche Suͤnde vnd Laſter von jhm abweichet/ endlich in ſolches Vngluͤck fallet/ welches jm zu ewigem ſchimpff/ ſpott vnd ſchand gereichet vnd außſchlaͤgt.
Das XVIII. Capitel.
Von einem andern vnerhoͤrten Mord zu Paris/ in der Gaſſen du Temple begangen/ von einem Ertzrauber/ genandt Boree/ vnd wie er endlich iſt erdappet worden.
INdem vorhergehenden Capitel habt jr angehoͤret ein erſchreckliche Hiſtorien/ welche von lauter Menſchenblut/ gleichſam zu reden/ iſt gefuͤllet vn̄ geſpicket geweſen:
In dieſem Capitel werdet jhr eine Hiſtorien vernemen/ welche eben ſo ſchrecklich/ als die vorige iſt:
dann da werdet jhr hoͤren/ wie ein armer alter Mann von ſeinem eigenen Knecht iſt erſchlagen worden/ vnd hat man in etlicher Zeit nit darhinder kommen koͤnnen/ wer ſolchen Todtſchlag hatte begangen.
Zwar was die vorige Hiſtorien anlanget/ ſo iſt ſie viel jaͤmmerlicher vnd trawriger/ auch vil friſcher vnd erſchrecklicher:
Aber dieſe iſt nicht weniger/ als die vorige warhafftig geſchehen/ wiewol ſie nicht ſo new vnd friſch iſt: Die jenige/ welche ſie geſeben vnd gehoͤret haa en/ vnd welche noch bey der Pforten Sainet Maꝛtin wohnen/ koͤnnen einem gewiſſe Zeitung darvon ſagen vnd erzehlen.
Ihr ſollet derhalben wiſſen/ daß nah bey dem Ort du Temple vor etlichen Jahren wohnete ein Buͤrger/ welcher zwar gar reich/ aber noch ledig vnd vnverheurahtet/ doch ſchon eines zimlichen Alters war/ welchen ich Merinthe wil nennen:
Derſelbige hat ſeine Jugendt zugebracht mit Reiſen/ daß er die Land beſehen/ vnnd darbey ſich auch luſtig gemacht hat/ vnd hatte einen Diener/ genandt Boree/ welcher/ wie ſolches dann einem ehrlichen Diener anſtehet/ ſeinem Herꝛn trewlich dienete/ vnd wie er ſich erſtlich ſo fleiſſig vnd trewlich erzeigete gegen ſeinem Herꝛn/ hette niemants ſein lebenlang gedacht/ daß eꝛ ſolche Vbelthat/ wie hernacher geſchahe/ im in ſeinen Sinn ſetzen vnd vornemen wurde.
Als er aber nun ſeinem Herꝛn ein Zeitlang gedienet hat/ name er jm vor in den Eheſtand zu tretten/ vn̄ ſich zuverheurathen/ welches dann ſeinem Herꝛn nicht zuwider war/ ſondern viel mehr wol gefiele:
Dann er ſein Herꝛ ſuchet ſeines Dieners wolfahrt ſelber/ vnd war jm auch im anfang ſeiner Haußhaltung mit vnd in vielen Sachen bedienlich.
Als er nun verheurathet war/ gieng er nichts deſto weniger in ſeines Herꝛn Hauß ein vnd auß/ kam offter mals mit ſeinem jungen Eheweib zu ſeinem Herꝛn/ vnd beſuchte jhn inn allem guten:
Aber die Geſellſchafft vnd Gemeinſchafft/ welche er mit einem hauffen leicht fertiger vnd Gottloſer Voͤgel hatte vnd hielte/ machte/ dz er auch leichtfertig vnd Gottloß wurde/ ja verurſachte jhn/ daß er es nicht beſſer als ſeine Geſellen machte/ das iſt/ daß er ſich auch auff die boͤſe ſeite legte/ vnd zu rauben vnd ſtelen anfienge.
Nun iſt allhie zumercken/ daß dieſer gute alte Merinthe nicht verheurater/ ſondern noch ein alter junger Geſell war/ wolte ſich auch nicht verheurath en/ wiewol ſeine Freunde jhm ſtetigs deßwegen anlagen:
Dann ſie hielten jhm fuͤr/ daß er gleichſam wie ein Vieh lehete/ daß er keine Geſellſchafft hette/ deren er ſich vertrawen kondte/ vnnd daß er ſich ſelber beraubete der eꝛgetzlichkeit/ welche man im Ehſtandt hat/ vnd die Natur ſelber vns preſentiret vnd anleytet.
Aber auff alle dieſe Bedencken/ warffe vnd ſtellete Merinthe jhnen vor das Vngluͤck vieler Ehemaͤnner/ welche bißweilen im Eheſtand nit Weiber/ ſondern gar Teuffel antreffen vnd bekommen/ vnnd welches vmb jhrer ſchoͤnen Augen willen vielem Elend vnnd Vngluͤck muͤſſen vnterwor ffen ſeyn:
Ja er gab jhnen deſſen nicht allein viel/ ſondern auch zugleich friſche vnnd erſchreckliche Exem pel/ alſo daß ſie/ die Freunde ſelbſten geſtehen muſſen/ daß manchmals auß dem Eheſtand groſſes Vngluͤck vnd Hertzenleid pfleget zuerfolgen/ wann man ſich nicht weiß recht darein zuſchicken.
Vnd fuͤrwahr ſo ſehen wir alle Tag/ wie es in dem Eheſtand hergehet/ daß ſich viel wegen deß ſtaͤtigen zanckens von einander ſcheiden/ da gibts allerley vnwillen/ trackeln vnd gezaͤnck/ welches fuͤr wahr die eheliche Lieb/ ſo billich zwiſchen Man̄ vnd Weib ſeyn ſoll/ gantz vnd gar außlaͤſchet.
Wann einer darnach verheurathet iſt/ ſo muß ſich einer darinn ergeben/ daß er dermals eins ſich auch noch werde begeben muͤſſen/ in die Bruͤderſchafft deren/ ſo jhrer Weiber Hurendeckel ſeyn/ welche Bruͤderſchafft denn in der Welt gar groß iſt/ vnd ſich allenthalben außgebreitet hat:
Ja daß er allemal ſich muͤſſe buͤcken/ wann er eine Thuͤr wil hinein gehen/ damit jhn ſeine Hoͤꝛneꝛ/ deꝛ Thuͤꝛ hinein zugehen/ nicht verhindern/ vnd da gebe ich es euch ſelber vernuͤnfftig zu bedencken/ was das vor ein Luſt vnd Ergetzlichkeit ſeyn mag/ wann einem Mann/ wie dem Actæoni/ Hoͤrner auff dem Kopff wachſen/ vnd er ſeines Weibs Hurndeckel ſeyn ſoll:
Wie man denn ſagt von denen zu Compiegne/ welche alle ſechs Monat Waͤgen voll Hoͤrner zu ſchicken/ vnd iſt das gewiß/ daß ſie gantz Chaſtelleraut zehen gantzer Jahr/ von heut an zu rechnen/ mit Hoͤrnern verſehen koͤndten/ wan̄ ſie ſchon alle Tag an tauſend Meſſer die Haͤffte machen ſolten.
Solche bedencken waren Vrſach/ daß Merinthe ſich nicht wolte oder begerete zuverheurathen/ vnd verachtete den guten Rath ſeiner Freunde:
Welche als ſie ſahen/ daß er ſo gar eigenſinnig war/ vnd jnen nit wolte folgen/ jn auch verlieſſen vnd ſich ein wenig zu jhm hielten:
Vnter deſſen aber ſo vnterlieſſe er nit ſich luſtig zumachen/ vnnd hielte allzeit eine ſchoͤne Magd/ welcher er das halbe Theil ſeines Bethe liehe vnnd wann er hernach jhr das Baͤllichen hat auff geblaſen/ vnd das Baͤuchlein gefuͤllet/ gab er jr zwey oder drey hundert Kronen:
Da kam dann ein armer einfaͤltiger Tropff/ vnd kauffte Kuh vnd Kalb miteinander/ fragete auch nicht viel darnach/ wann ſchon ſeine Schewer voll war fuͤr der Seezeit/ wann er nur Gelt bekame/ ein kleines Kraͤmlein darmit anzufangen.
Boree war auch auff dieſe weiſe genarꝛet worden/ doch fragte er nichts darnach/ daß jhm ſein Herꝛ den Weg gezeiget hatte/ weil er ſeines ſchadens ergetzet wurde:
Dann von ſeinem Herꝛn bekame er vier hundert Kronen zur Haußſtewer/ nit allein wegen ſeiner trewen Dienſten/ ſo er ſeinem Herꝛn lange zeit bewieſen hatte/ ſondern auch wegen ſeines Weibs/ welche deß Herꝛen Merinthe Magd war geweſen.
Aber wie gemeiniglich bey ſolchem Gelt kein Gluͤck oder Segen iſt/ vnd das Gut vnd Gelt/ ſo von der lincken ſeiten herkommt/ nit auff die rechte ſeiten wil kommen:
Alſo hatte Boree in kurtzer Zeit alle ſolches Gelt/ mit einem hauffen Gottloſer leichtfertiger Voͤgel vnd Rauber/ durch die Gurgel gejaget:
Dann/ wie ich geſagt/ ſo lage er Tag vnd Nacht in den Wirtshaͤuſern/ retzte/ ſpielete vnd ſoffe war koftfrey/ vnnd bezahlet fuͤr jederman:
Doch hielte er ſich gegen ſeinem Herꝛn gar weißlich/ vnd weil Merinthe nicht anderſt wuſte vnd meinete/ als daß er ſich wol in ſeiner Haußhaltung hielte/ ließ er jhn fleiſſig zu ſich kommen/ daß er entweder mit jm zu Mittag/ oder zu Nacht muſte eſſen.
Nun trug es ſich zu/ daß ſein Herꝛ jm vnd ſein Eheweib zum Nachteſſen geladen batte/ vnd als jhm das angeſaget wurde/ ließ er ſein Weib daheim bleiben/ er aber gieng zu einem Schiffman/ der ſein Vetter war/ vnnd noch zu dreyen andern leichtfertigen Geſellen/ welche ſich von nichts anders/ als von morden vnd rauben nehreten/ zeigete jnen an/ daß er ein ſchoͤnes Neſt wuͤſte/ verhieſſe jnen auch/ er wolte zu wegen bringen/ daß ſie in ſolches Hauß/ da gnug zu Beuten were/ ſolten kommen.
Dieſe erbare Geſellen folgen jm ſo bald nach/ vnd gedenck en/ ſie woͤllen entwedeꝛ Fuͤß oder Fluͤgel darvon bekommen:
Es geſchahe aber mitten in dem Winter/ da die Tage am allerkuͤrtzeſten ſeyn/ vnd wie ſie die Nacht vnd Finſternuß zu jhrem Vortheil vnnd Wegweiſer gebraucheten/ alſo kamen ſie vmb ſieben Vhr/ deß Abends fuͤr das Hauß/ vnd klopffeten an.
Die Magd im Hauß/ (welche Merinthe vnterbielte vnd ſehr ſchoͤn war) fragte ſie/ eh ſie jnen auffthut/ wer ſie ſeyn/ vnnd als ſie Boree ſo bald an der Stimme hoͤret vnd kennet/ thut ſie jhm die Thuͤr auff/ aber ſo bald die Thuͤr iſt auffgethan/ kommen zween auß jhrer Geſellſchafft vngeſtuͤmmer weiſe hinein/ greiffen der Magd nach dem Kopff/ halten jhr Mund vnd Gurgel zu/ daß ſie nicht reden oder ſchreyen kan:
Boree aber nimpt ſeinen Dolch vnd ſtoͤſſet jhn jhꝛ zwey oder dreymal durch das Hertz hindurch/ daß ſie bald Todt vmb vnd darnider faͤllt/ vnd gehet dieſes alles ſo ſtillſchweigens zu/ daß Merinthe im geringſtē nichts darvon mercket oder hoͤret/ dann er war oben auff in einer Kammer.
Als nun dieſer ſtreich geſcheben/ gehen ſie oben auff zu der Kammer zu darinnen Merinthe war/ gleich wie die hungerige Loͤwen auff den Raub vnnd Beute:
Boree aber gehet der erſte in die Kammer hinein/ vnd laͤſt er vnder deſſen ſeine Mordgeſellen fuͤr der Kammer/ welche auffwarten/ biß er jhnen ein Zeichen gebe/ jhr moͤrderiſche That zu vollbringen.
Merinthe/ welcher meinete/ Boree wer deßwegen zu jhm kom̄en/ daß er mit jhm wolte zu Nacht eſſen/ fraget in/ wo ſeine Frau bleibe/ dan̄ ſie pflegte ſonſten auch mit zukom̄en:
Boree nimmet ſich an ſie ſey nicht allerdings wol auff/ derhalben ſo hab er ſie nicht mit jhm moͤgen nemen/ damit ſie ja nicht kraͤncker moͤchte werden:
Weil nun das Eſſen ſchon auff dem Tiſch ſtunde/ vnd Merinthe zu Nacht eſſen wolte/ ruffet er ſeiner Magd daß ſie jhnen Waſſer auffgieſſe/ die Haͤnde zu waſchen:
Da nimmet Boree der Zeit wol in acht/ vnd als ſich Merinthe ein wenig herumber vnd von jhm wendet/ nimpt Boree ſeinen Dolchen vnd ſtichet dem Merinthe mitten in den Halß hinden hinein/ daß von dem vielen Blut/ ſo herauſſer lauffet/ Merinthe nicht mehr kan reden/ verkehret aber die Augen im Kopff/ als wann er uͤber ſolches Meineydiges Bubenſtuͤck ſich woͤlle ſehr verwundern.
Die drey andere kommen vnd tretten darauff auch ſo bald in die Kammer hinein/ vnd ſchlagen auff Merinthe zu/ als wann ſie vnſinnig ſeyen:
Als nu Merinthe ſihet/ daß er von ſo vielen Moͤrdern vnnd Raubern in ſeinem eigenen Hauß iſt vmbgeben/ weret er ſich ſo viel vnd lang als er kan/ erdappet Boree bey dem Arm/ vnd beiſſet jhm in ſolcher angſt ſo hart in den Arm/ daß man auch die Zeichen darnach daran ſihet:
Aber alle ſein beiſſen vnd wehren iſt vmbſonſt/ er kan nicht mehr vmb huͤlff ſchreyen/ dann da war kein Hund oder Menſch mehr im Hauß/ ſo lieffe jhm das Blut ſo ſehr dem Mund herauſſer/ daß er kein Wort mehr darvor kondte reden/ wurde alſo in ſeinem eygenen Hauß jaͤmmerlich ermordet/ ehe dann ein eintziger Nachbar das geringſte darvon haͤtte hoͤren/ oder mercken koͤnnen.
Als nun ſolches auch geſchehen/ laͤſt es jm Boree ſehr wenig zu Hertzen gehen/ ſondern wiewol jhm die Haͤnde noch gantz blutig waren/ von dem geſchehenen Todtſchlag ſeines Herꝛn/ ſetzte er ſich nichts deſto weniger zu Tiſch/ thaͤte/ als wolte er Thieſtes oder Lycaons Bancket anftellē/ von welchem wir leſen/ dz er den Goͤttern Menſchenfleiſch zu eſſen hat vorgeſetzet:
Vmb welcher vnmenſchlichen Tyranney willen er dann in einen Wolff iſt vorwandelt worden.
Hier auff fangen ſie an ſich luſtig zu machen/ gehen in den Keller vnd holen den beſten Wein/ ſeyn wol ſo gehertzet/ daß ſie hingehen vnd nemen die Schluͤſſel von der Magd Guͤrtel/ welch in dem eingange deß Hauß todt vnd erſchlagen lage/ vnd als ſie die Schluͤſſel haben/ ſuchen ſie das beſte/ was ſie nur finden koͤn̄en/ zu eſſen vnd zu trincken.
Als ſie aber auch bey vnd vor ſolchem traurigen Spectackel zu Nacht geſſen/ ſchlieſſen ſie alle Gemach im Hauß auff/ gehen von einer Kammer zu der andern/ von einem Cabinet zu dem andern/ vnd nemen das allerbeſte/ das ſie finden/ als da iſt/ gemuͤntztes Gelt Ring/ Silbergeſchirꝛ vnd viel andere dinge/ die ſich in jhren Kram ſchicken.
Nach dem aber nun ſolches auch geſchehen/ vnd ſie ire Beutel wol geſpicket/ vnd ſich wol verſehen hatten/ ſchlieſſen ſie das uͤbrige als gute Haußhaͤlter/ wider hin/ heben den Tiſch auff/ ſetzen uͤbrige Speiß vnd Tranck an ihren gebuͤrenden Ort/ den armen erſchlagenen alten Mann/ der ſchon aller kalt war worden/ nemen jhrer vier/ der eine bey den Fuͤſſen/ der andere bey dem Kopff/ ſchleppen jhn in ſeine Schlaffkammer/ nemen auch noch die muͤh uͤber ſich (welches ein wunderbarliches ding iſt) daß ſie jhn fein außziehen/ ſetzen jhm eine Schlaffhauben auff/ vnd legen jhn in ſein Beth/ daß er allda den ewigen Schlaff moͤg ſchlaffen:
Gehen hierauff fein ſeuberlich vnd ſtill in das Hauß heraber/ ſuchen die Magd/ ziehen ſie ſtaubnackend auß/ vnd legen ſie neben Merinthum in ſein Betth: Verwahren alle Thuͤren vnd Fenſter im Hauß/ vnd weil auch im Eingang deß Hauſes die Erde vnd Stein ſehr mit Blut beſpruͤtzet waren/ nemen ſie Waſſer/ waſchen allenthalben das Blut fein ſauber auß vnd ab/ auff daß man ja deſto weniger an einen ſolchen Mord gedencken moͤchte:
Vnd als ſolches alles geſchehen/ gehen ſie in aller ſtill vmb die Mitternacht auß dem Hauß/ ſchlieſſen nach jhnen die Thuͤr zu/ alſo daß es kein Menſch gewahꝛ wird/ oder mercket.
Zween Tag gehen darauff hin/ daß kein Menſch in ſolchem Hauß weder auß oder eingehet/ vnnd zwar/ was die Nachbarn anlanget/ ſo achten ſie es ſo hoch nicht im anfang:
Dann Merinthe hatte allzeit den brauch/ daß er ſeine Haußthuͤr zugeſchloſſen hielte:
Etliche auß den Nachbarn ſagen/ er werde vielleicht widerumb eine newe friſche Magd haben/ vnd ſich in dem Hauß mit jhr luſtig machen: Etliche aber meynen/ er werde vielleicht ein wenig ſeyn uͤber Feld gezogen/ friſche Lufft zu ſchoͤpffen/ vnd ſich zu erluſtieren/ werde demnach bald wider kommen/ ja ſeine Freunde achten ſolches ſelber nicht hoch/ dieweil ſie ſeine Huͤner/ Eigenſchafft vnd gebrauch wol wuſten.
Vnter deſſen aber ſo machen ſich vnſere vier Moͤrder luſtig mit vnd von dem jenigen/ das ſie in deß ermordeten Hauß geraubet hatten:
Es iſt aber keiner uͤbeler ankommen/ als Boree/ welchen der Merinthe alſo hatte in Arm gebiſſen/ daß man die Zaͤhne noch ſahe auff dem Arm ſtehen:
Dann wie jhm die grewlichkeit ſeines Laſters Tag vnnd Nacht vorkame/ vnd ſein Gewiſſen jhm kein ruh lieſſe/ ſondern ſtetigs von der Straff predigte: Alſo war er an ſeinem Arm verletzet/ vnd war der gedachte Biß gantz gefaͤhrlich:
Dann als er dieſen Biß dem Wundartzt zeigete/ ſagte jm der Wundartzt/ daß der Biß ſo gefaͤhrlich were/ daß er leichtlich darvon ſterben koͤndte:
Es muͤſte ſolcher Biß von einem vnſinnigen vnd raſenden Menſchen ſeyn geſchehen/ vnd wann der Kaltebrand darzu ſchluͤge/ wie ſolches gar leichtlich koͤndte geſchehen/ ſo wer es vmb ſein Leben geſchehen.
Boree/ damit er ſich ein wenig entſchuldige/ ſagt/ er ſey kommen an das Vfer S.
Paul/ da er ſonſten pflegte ſpatzieren zu gehen/ vnd ſey mit einem/ er wiſſe bald ſelber nicht wer/ in ein ſtreit gerahten/ vnd mit demſelbigen von den Worten zu den Streichen kommen/ vnd derſelbige hab jhn ſo uͤbel in den Arm gebiſſen.
Gleichwol aber ſo nimmet jhn der Wundartzt an/ braucht allerley Remedien/ vnd heylet jhm den Biß/ vnnd verhuͤtet auch/ daß der Brand nicht darzu ſchlaͤget.
Vnd als er nun etlicher maſſen wider geheylet iſt/ nemen ſich die vier Moͤrder an/ ſie wollen ein Wahlfahrt rhun/ nach vnſer lieben Frauen de Lieſſe/ auff daß vnder deſſen der Tumult vnnd das geſchrey/ welches uͤber ſolcher That entſtehen muſte/ voruͤber moͤchte rauſchen vnd vergehen:
Dann ſie wuſten gar wol/ daß uͤber vier oder fuͤnff Tag der Todtſchlag wuͤrde offenbar werden/ vnnd haben wir allhie jhre verzweiffelte Boßheit zuerkennen:
Dann da namen jhnen die ehrvergeſſene Voͤgel ein Wahlfahrt fuͤr/ auff daß ſie dardurch allem argwohn vnd verdacht/ ſo auff ſie fallen moͤchte/ deſto beſſer ableinen vnd von ſich abwenden moͤgen/ mit einem gantz heuchliſchen Geſicht ſtellen ſie ſich/ als weren ſie die andaͤchtigſtē in der Welt/ damit ſie vermeyden die gerechte Straff/ welche jhre Miſſethaten wol verdienet haben.
Aber Gott/ der gar auff den grund vnſerer Gewiſſen kan ſehen/ wird ſie wol wiſſen zu erdappen: Sie moͤgen ſo lang vnd ſo weit lauffen/ als ſie woͤllen/ dann ſie werden doch ſelber wider kommen muͤſſen/ vnnd ſich zur ſtraffe anbieten.
Es waren ſchon ſechs Tag voruͤber/ daß man noch nichts von dem begangenen Todtſchlag wuſte:
Aber nach verflieſſung ſolcher Zeit kamen deß Merinthe Freunde/ vnd wolten jhn einmal beſuchen:
Vnd als ſie ſich bey den Nachbarn befraget/ ob er vielleicht nicht wer uͤber Feld gezogen/ auch von jhnen vernommen hatten/ daß ſie in etlichen Tagen niemands haͤtten auß oder ein ſehen gehen/ thun ſie eins vnd ſchlagen die Haußthuͤr mit gewalt auff:
So bald aber als ſie in das Hauß hinein tretten/ ſehen ſie gerunnē Blut auff den Steinen/ welches Boree vnd ſeine Mitgeſellen entweder im auffwaſchen uͤberſehen/ oder vielleicht in ſolcher eyl nicht hatten auffwaſchen koͤnnen:
Hieruͤber bricht jhnen der kalte ſchweiß auß/ vnd machen ihnen die Gedancken/ ſie werden vielleicht in dem Hauß jaͤmmerlicher weiſe ermordet vnd erſchlagen ſeyn worden: Sie lauffen darauff im gantzen Hauß vmbher/ vn̄ als ſie alle Fenſter auffmachen/ ſehen ſie/ daß die Vorhaͤng vor allen Betthen ſeyn vorgezogen/ vnd daß ſich kein Hund oder Menſch reget:
Einer aber auß den Freunden/ als ſie das Blut im Eingang deß Hauſes ſehen/ ſaget zu den andern:
Man werde vielleicht ein Hun/ Taub oder etwz anders zur ſpeiſe geſchlachtet/ den Halß abgeſchnitten/ vnd alſo an ſolchem Ort Blut vergoſſen haben/ vnnd werde ohn allen zweiffel Merinthe noch in dem Beth bey ſeiner Magd ligen vnd ſchlaffen:
Was geſchicht?
Man gehet in deß Merinthe Schlaffkammer/ hebt den Vorhang allgemach auff an einem Ort/ vnd als ſie im erſten anblick den Kopff mit der Schlaffhauben erſehen/ meynen ſie nicht anderſt/ er ſchlaffe noch:
Aber das war ein ewiger ſchlaff/ ja ein rechter eyſener ſchlaff/ wie der Poet darvon redet:
Olli dura quies oculos & ferreus urget Somnꝰ, in æternam clauduntur lumina noctē. das iſt auff Teutſch ſo viel geſagt:
Ein harter Schlaff fuͤrwar jhn da iſt kommen an/ Daß er nicht widrumb wil oder kan aufferſtahn.
Dann der Todt hatte jhn ſo gar ſtarck eingenommen/ daß er nicht widrumb erwachen kondte.
Sie ſtehen eine zimliche Zeit fuͤr dem Beth/ vnd woͤllen warten/ ob er vielleicht ſelber erwachen werde:
Aber als ſie lang da ſtehen vnd warten/ vnd ſeinen Athem nicht ſpuͤren oder mercken koͤnnen/ ziehen ſie den Vorhang deß Betths zu ruͤck/ vnd ſehen ein gantzes verblichenes Angeſicht/ vnd als ſie darauff das Beth gar auffbecken/ ſehen ſie/ daß das Beth/ Leytuͤcher vnd alles voll Blut ſeyn/ ja es gehet ein ſolcher vnertraͤglicher Geſtanck auß dem Bethe/ daß ſie nicht mehr bleiben koͤnnen.
Als ſie nun das alles ſehen/ werden ſie ſo beſtuͤrtzet daruͤber/ daß ſie nicht wiſſen/ was ſie ſagen oder gedencken ſollen/ ſie ſehen ſich vndereinander an/ vnd ſeyn ſo verfuhret daruͤber/ daß bald keiner mit dem andern kan ein Wort reden/ die Nachbarn erfahren es auch/ kommen in das Hauß hinein gelauffen/ vnd als ſie ſolches jaͤmmerliche Spectackel ſehen/ daß Merinthe vnd ſeine Magd in einem Beth ſo uͤbel zugerichtet bey einander ligen/ werden ſie uͤber ſolchem vnfall hertzlich betruͤbet/ koͤn̄en alle miteinander nichts anders gedencken/ als daß ſie beyde im Beth/ bey einander muͤſſen uͤberfallen vnd todt geſchlagen ſeyn worden/ welches dann allen den jenigen/ welche ſolches jaͤm̄erliche Spectackel anſehen/ mehr forcht/ ſchrecken vnd traurigkeit erwecket:
Der Commiſſarius/ ſo in ſolchem Quartier wohnet/ wird hierzu geruffen/ welcher/ als er den begangenen Todtſchlag an ſolchen Perſonen ſihet/ ſein Ampt thut/ forſchet fleiſſig nach/ wer in ſolchem Hauß habe pflegen auß vnd ein zu geben/ vnd wie nan der gerechte GOtt wil/ daß alle Vbelthaten endlich an Tag kommen: Alſo erfuhre man ſo viel/ daß einer/ genandt Boree/ welcher vor der Zeit ſein Diener ſey geweſen/ fleiſſig vnd zu jeder zeit in ſolchem Hauß ſey auß vnnd eingangen/ ſonderlich aber dieweil er noch allzeit ſeinem Herꝛen ſeine geſchaͤfften habe verrichtet.
Auff dieſen kleinen argwohn gehet man in ſein Hauß/ mit jm zu reden/ vnd die Sachen ferꝛners zuerkuͤndigen Aber ſein Weib/ welches ſchon wegen deß geſchehenē Todtſchlags wiſſenſchafft hatte/ vnd vnterꝛichtet war/ wie ſie ſich auff alle nachfrage verhalten ſolte/ ſaget jhnen:
Es ſey nun lenger als acht Tage/ daß jr Mann hinweg gezogen/ vnnd ein Wallfahrt zu vnſer lieben Frawen de Lieſſe habe vorgenommen:
Welches dann bey etlichen ſo viel galte/ daß ſie nicht wuſten/ was ſie darauff ſagen ſolten/ auch nicht vermeineten/ daß Boree an ſolchem Todtſchlag ſolte ſchuldig ſeyn:
Aber die anderen/ welche der Sachen ein wenig weiter nachdachten/ auch uͤber das erfahren hatten/ wie Boree ein gute geraume Zeit/ ſo ein boͤſes Leben gefuͤhret hat/ wie er mit niemands anderſt/ als mit heilloſen Leuten ware vmb gegangen/ vnd wie er Tag vnd Nacht/ gefreſſen/ geſoffen/ geſpielet hatte/ hielten jn ſchuldig deß Todtſchlags/ vnd entſchloſſen auch bey ſich/ jhn zuverfolgen.
Man ſchicket ihm Leut nach/ jhn zuergreiffen/ vnd auff das Chaſtelet zu fuͤhren/ vnd als ſie bey Soiſſen jhn vnnd ſeine andern drey Geſellen erdappen/ binden ſie jn vnd ſeine Mitgeſellen Haͤnde vnd Fuͤſſe ſetzen ſie auff einen Karꝛen/ vnd fuͤhren ſie nach Paris:
Aber es findet ſich ſo gar keine anzeigung oder argwohn bey jnen/ daß es ſich laͤſt anſehen/ als haben ſie jr lebenlang die Haußthuͤr ſolches Hauſes nicht geſehen/ vnd ſeyn alſo gantz vn̄ gar vnſchuldig:
Aber ſie ſtellen ſich ſo vnſchuldig als ſie woͤllen/ ſo koͤnnen ſie doch der Warheit die Augen nicht verkleiben/ noch die Richter deß gegentheils uͤberreden:
Dann ſie fiengen ſchon ſelber an zu zittern vnd zu zagen.
Hierbey iſt aber zu mercken/ daß deß Boree Mutter vor der Zeit einen auß den vornembſten von dem Chaftelet hatte aufferzogen/ vnd war ſeine Saͤugamme geweſen:
Als ſie nun ſahe/ daß man jhrem Sohn ſo gewaltig zuſetzt/ vnd an dem ware/ daß er ſolte auff die Folter geſpannet werdē/ verfuͤgete ſie ſich zu jhm/ vnd bate jn/ er wolte doch machen/ daß jhr Sohn auß dem Gefaͤngnuß kame: Sie wolte Buͤrgſchafft vor jhn leiſten/ vnd jn wider ſtellen/ wann es jhm belieben vnnd gefallen wuͤrde.
Dieſer/ welcher nun ein ſehr vornemer Herꝛ/ vnd in groſſem anſehen war/ nimmet ſich deß Boree an/ gibt vor/ er ſey vnſchuldig/ vnd vertritt jhn ſo weit/ daß er auff freyen Fuß wird geſtellet/ doch daß ſolche Buͤrgſchafft wird geleiſtet/ daß man jn wider wolte ſtellen/ wann es die noth vnd die Obrigkeit werde erfordern.
Die drey andere aber bleiben vnter deſſen in den finſtern Gefaͤngnuſſen/ vnd laͤugnen allzeit/ daß ſie an dieſer Mordthat ſchuldig ſeyn ſollen:
Aber Boree als er noch nicht recht auß dem Gefaͤngnuß war kommen/ lieffe er darvon/ vnd ſalviret ſich mit der Flucht:
Verlieſſe Paris auß angſt vnd trieb ſeines boͤſen Gewiſſens/ vnd bekuͤmmerte ſich wenig vmb den jenigen/ der die Buͤrgſchafft vor jhn geleiſtet hatte/ nach dem er Lufft bekommen/ vnd das Kuͤht hor troffen hatte.
Dieſe Flucht aber deß Boree verurſachete/ daß deſto ehe vnd mehr ſeine Mitgeſellen hingerichtet wurden.
Dann als die Obrigkeit ſahe/ daß Boree ſo bald nach ſeiner Gefaͤngnuß ſich hatte vnſichtbar gemacht/ kondten ſie ſelber darauß wol ſchlieſſen/ daß es keine rechte Sach mit jhm war/ vnd daß er ohn zweiffentlich muſte an dem begangenen Mord ſchuldig ſeyn/ dieweil er ſich ſo bald nach ſeiner Gefaͤngnuß auß der Statt Paris begeben hatte:
Dann wann er gantz vnd gar were vnſchuldig geweſen/ ſo haͤtte er ſich nicht doͤrffen befoͤrchten/ daß man jhn widerumb wuͤrde gefangen nemen/ oder der Obrigkeit vorſtellen.
Man ſpannet hierauff ſeine drey Geſellen auff die Folter/ welche/ weil ſie die Schmertzen der Folter nicht außſtehen kondten/ ſo bald bekandten alles/ was ſie begangen/ vnd wie ſie den armen Merinthum ſo jaͤmmerlicher weiſe ermordet hatten/ zeigten auch an die Zeit/ den Ort/ die Gelegenheit vnd alle andere Vmbſtaͤnde/ wie wir ſolche zuvor angezeiget vnd beſchrieben haben:
Vnd als nun dieſe Bekandtnuß von den dreyen war geſchehen/ vnd gnugſam bekraͤfftiget/ ſuchet man Boree an allen Orten vnd Enden/ damit man jhn widerumb gefaͤnglichen einziehe:
Man ſetzet auch dem jenigen/ der die Buͤrgſchafft vor jhn geleiſtet hatte/ jhn wider zu ſtellen/ hart zu:
Aber da war niemands zu finden noch zuerfraͤgen/ der Vogel war einmal entflogen/ vnnd haͤtte man ein groſſes Garn muͤſſen außſpannen/ Boree darinnen zu fangen:
Gleichwol aber ſo muß er doch endlich im Netz hangen bleiben/ dann er kan den Zorn der Gerechtigkeit GOttes nicht vermeyden/ als welcher jhn vnd ſeinen Suͤnden auff dem Fuß nach folgen.
Nichts deſto weniger aber faͤhret man mit den andern dreyen fort/ vnd nach dem man ſie gnugſam hat Examiniret/ wird jhnen das Vrtheil geſprochen/ daß ſie ſollen geradbrechet werden:
Einer aber auß jhnen/ welcher ein Schiffmann ware/ vnd ſein Gewiſſen hart vnd ſehr beſchweret befande/ wegen ſehr vieler Mord vnd Todtſchlaͤge/ welche er in ſeinem Leben begangen hatte/ ſaget/ er muͤſſenunmehr erkennen/ daß Gott ein gerechter Gott ſey/ vnd daß er entweder bald oder langſam die Suͤnde an den Menſchen pflege heimzuſuchen vnd zu ſtraffen:
Dann was den gedachten Mord anlanget/ ſo war er zwar darbey geweſen/ hatte aber keine Hand nicht angeleget:
Nichts deſto weniger/ hatte der Himmel/ als ein gerechter Recher der Suͤnde dannenher Vrſach genom̄en/ jhnen wegen vieler anderer Suͤnden vnd Vbelthaten/ ſo er die Zeit ſeines Lebens begangen hatte/ zuſtraffen:
Vnd fienge alſo an vnd thaͤte eine lange groſſe Predigt von ſeinen Meineydigen boͤſen Stuͤcken vnd Vbelthaten/ ſagte er haͤtte gemeiniglich die jenigen/ welche er vmb den Abend vnd in der Nacht antroffen/ jaͤmmerlich ermordet/ vnd hernacher in das waſſer geworffen:
Vnder vielen andern ſtuͤcken nagete jhm nichts mehr das Hertz/ vnd quelete jhn ſeine Gewiſſen/ als/ eben dieſes/ daß er ein junge ſchoͤne Kam̄er Jungfraw/ bey welcher er dem euſſerlichen anſehen nach haͤtte vermeinet viel Gelt zu finden/ haͤtte todtgeſchlagen/ vnd hernach nicht mehr bey jhr als zween Schilling/ vnd etliche Pfenning gefunden/ vnd als er nun ſolche Bekandtnuß gethan hatte/ fuͤhret man ſie hin zum Gericht/ vnnd wurden wegen jhrer Miſſethat willen vom Leben zum Todt gerichtet:
Damit alle andere/ ſonderlich aber die jēnige/ welche dergleichen Suͤnde zubegehen jhnen vornemen wollen/ ein Abſchrifft darvon nemen/ vnd ſich vor dergleichen vnd allen andern Suͤnden huͤten.
Vnder deſſen aber ſo ſtellet man dem Boree Tag vnd Nacht nach/ all ſeine Guͤter werden confiſciret/ ſein Weib vnd Kinder gerahten daruͤber in groſſes Hertzen/ eyd/ vnd iſt da niemands/ der nicht deß Boree Gedaͤchtnuß verfluche ſo gar verhaſſet war er ben den jenigen/ ſo jhn kandten:
Wie es aber endlich vnmoͤglich iſt/ daß man Gott im Himmel wolle entfliehen/ dann er iſt allenthalben gegenwertig/ vnd erfuͤllet mit ſeiner Goͤttlichen Majeſtaͤt alles/ iſt er mehr als fuͤnfftzig Meylen von Paris gefangen/ an Haͤnden vnd Fuͤſſen gebunden/ auff ein Pferd geſetzet/ vnd auff Paris zu gefuͤhret worden/ auff daß er allda empfienge/ was ſeine Miſſethaten verdienet hatten.
Aber wie dem allem/ daß er entweder von weitem ſein Vngluͤck ſelbſt hat vorgeſehen/ oder daß jhm ſonſten ein Leibs vngelegenheit mag widerfahren ſeyn (wie man ſonſten der Exempel lieſet vnd hoͤret/ daß vil nur vor groſſer Forcht der Pein ſeyn geſtorben) ſo helt man darvor/ er babe jhm ſelber mit Gifft vergeben/ auff dem Wege/ auff daß er ja nicht die groſſe ſchand moͤchte erleben/ welche ſein Mordthat wol verdienet hatte/ er ſtarb ehe er gen Paris kame/ daruͤber dann deß Merinthe Freund ſehr trawrig wurden/ daß man nicht von jm ſelber auch kondte anhoͤren/ alle vmbſtaͤnd ſeines an jrem Vettern begangenen Todtſchlags/ vnd daß ſie nicht ſehen kondten/ daß er auch ſelber ſein Leben/ wie die andere/ hette auff dem Rad geendet:
Er wurde aber Tod. auff das Ehaſtelet gefuͤhret/ man ſprach jhm auch ſein Vrtheil/ als wann er noch lebendig were geweſen:
Mann fuͤhrete jhn fuͤr das Hauß/ darinnen er den Todtſchlag begangen hatte:
Vnnd von dannen wurde er gefuͤhret/ auff dem Richtplatz/ vnd drey oder vier Tage mit einem vnertreglichen Geſtanck auf das Rad geleget:
Dann es war ſchon lang/ daß er war geſtorben.
Ein ſolches jaͤmmerliches Ende pflegen zu nemen alle die jenige/ welche jhren blinden vnd boͤſen Begierden nachfolgen/ vnd den Zaum ſchieſſen laſſen:
Dann wann ſie endlich Himmel vnd Erden mit jhren Bubenftuͤcken erfuͤllet haben/ ſo muͤſſen ſie hernacher aller Welt zum Spectackel dienen/ daß man jhre verdambliche Miſſethaten verfluche/ vnd ſie auch ein verftuchte Gedaͤchtnuß wegen ihrer vielfaltigen begangenen Schelmenſtuͤcken hinder ſich verlaſſen.
Das XIX. Capitel.
Hiſtorien von den wunderbarlichen ſeltzamen ſtreichen/ vnnd argliſtigkeit eines beruͤmbten vnd wolbekanten Beutelſchneiders/ genannt Ambroſij la Forge.
ES erzehlet Plinius/ daß Ariſtomenes zu ſeiner Zeit einer auß den verſchlageneſten vn̄ ſpitzfindigſten iſt geweſen/ ſo man hette finden koͤnnen:
Dann er warff jederman uͤber das Seyl vnd kondte ſeinen Garn vnd Netzen keiner entzogen/ wann er jhm nur vorſetzete/ denſelbigen zufangen.
Aber das war ein wunderlichs ſeltzames ding/ daß/ als man nach ſeinem Todt ſein Leib oͤffnet/ ſein Hertz gantz voll Haar war/ vnd gleichſam alſo zu reden/ wegen der Haar wie ein Igel außſahe.
Wann nun nach dieſer Regel/ oder viel mehr nach dieſem Exempel alle die jenige/ welche argliſtig vnnd verſchlagen ſeyn/ ja welche tauſenterley Liſt/ Betrug/ Renck vnnd Schwenck wiſſen den Nechſten zubetriegen/ vn̄ zu uͤberdoͤlpeln/ auch ſolche haͤrichte Hertzen haben/ iſt das gewiß/ vn̄ darf man im geringſten daran nit zweiffeln/ daß man in der Diebsgeſellſchafft ſo viel harichte Hertzen wol wird finden koͤnnen/ dz man ein dutzet Stauchen vor ſo viel Frawen zu Paris darauß wird machen koͤnnen/ vnd wird man nach Maderfell oder dergleichen koͤſtlichem Beltzwerck ſich nicht bemuͤhen doͤrffen:
Wie ſich dann auch der jenigen viel finden/ welche liber dem Vlyſſt als dem Achille nachfolgen:
Gehen lieber mit einer Larven als mit auffgedeckter Stirnen:
Dann ſie diſes fuͤr jre Regel halten:
Dolus an virtus, quis in hoſte requirat, das iſt/ Betrug oder Tugend/ wer wil das an einem Feinde erfordern?
In dieſem Capitel wil ich euch deſſen ein Exempel hoͤren vnd ſehen laſſen/ auff daß ich auch bey den erſchrecklichen Todtſchlaͤgen/ welche jhr in den vorhergehenden Capiteln habt geleſen/ eine frewdige Hiſtorien erzehle vnd einmenge.
La Forge wohnet ſonſt in der gegend Breteiul in Picardien/ vnd gienge da kein luſtiger oder artiger ſtreich vnd boß fuͤr/ den er nicht außrichtete:
dann er hatte keine Kinder/ vnd wann er inn die Lufft ſprunge/ kondte man wol von jm ſagen/ daß all ſein Gut vnd Vermoͤgen auch in der Lufft ware (wie ein anderer Bias) ich wil euch erſtlich erzehlen etliche ſtreiche/ die er in Picaꝛdie hat begangen/ vnd darnach wil ich kommen auff die jenige/ welche er zu Paris hat außgerichtet.
Auff ein Zeit gienge er deß Nachts auß Paris/ vnd begab ſich zu einem Hoffmann/ der nah bey Caſtilon wohnet/ vnd ſtale demſelbigen vil junge Huͤner/ vnd Indianiſche Hanen/ vnd von dieſem gieng er zu einem Metzger/ welcher auch in ſolcheꝛ gegend wohnete/ vnd betroge jhn auch vmb etliches Fleiſch/ von diſem Metzger gieng er zu einem ſeinem Nachbarn/ ſahe/ daß eꝛ demſelbigen in den Keller kam/ ſtale jhm fuͤnff oder ſechs Kruͤg voll Wein/ vnnd fienge an/ GOtt geſegne es euch/ zu machen:
Den folgenden Morgen lude er alle ſolche ſeine Leut zu gaſt/ vnnd zwar/ wie angehoͤret/ auff jhren vnkoſten/ tractirete ſie auch ſo wol/ daß ſich die Gaͤſt ſelber daruͤber verwundern muͤſſen:
dann ſie wiſſen wol/ daß er mit Gelt/ wie ein Krot mit Federn war beladen.
Als ſie aber nun meiſtes theils zu Mittag geſſen vnnd jhren Hunger mit den guten Bißlein zimlich geſtillet hatten fanget La Forge ſelber an/ erzehlt jn den gantzen verlauff/ ſagt er hab ſie zwar zu gaſt geladen gefalle jhm auch hertzlich wol/ daß es jn ſo wol hab geſchmack et/ dann ſie haben doch nur von dem jrigen geſſen/ doch waꝛen zween oder drey in der Geſellſchafft/ die uͤber ſolche vnbeſcheidene kuͤhnheit gar vngehaltē waꝛen/ giengen auch mit groſſem vnwillen auß ſeinem Hauß hinweg:
Aber er hielt jhn widerpart/ vnd zeigete jn an/ daß ſie vnrecht theten/ daß ſie deßwegen uͤber jhn wolten vnluſtig vnd vnwillig ſeyn/ dann ſie hetten ja das jhrige nicht beſſer anwenden/ vnnd in keiner beſſern Geſellſchafft/ als ſchon geſchehen war/ verzehren koͤnnen:
Folget alſo nach dem Exempel jenes jungen Griechen/ welcher/ als er gewiſſe nachrichtung hatte/ daß die jenigen in ſeineꝛ Statt die Schlacht verlohren hatten/ kam er in die Statt/ lieffe durch alle Gaſſen vnd ſchrye offentlich auß/ die Buͤrger der Statt hetten den Sieg wider jhre Feinde erhalten:
Vnnd durch ſolches falſches geſchrey macht er/ daß die gantze Statt drey gantzer Tag luſtig vnd guter ding war.
Endlich aber da erfuhre man das Widerſpiel:
vnd als gewiſſe Zeitung auß dem Kriegslaͤger kamen/ daß ſie die Buͤrger die Schlacht verlohren/ vnd gewaltig eingebuͤſſet hatten/ wolte ein jeglicher vber den jenigen (welcher die falſche Zeitung außgeſchryen/ vnd ſie zur Frewde vor vrſachet hatte/ da er doch viel mehr in ſolcher betruͤbten Zeit ſie haͤtte vermahnen ſollen/ daß ſie trawern/ vnd die groſſe Niderlag vnd Verluſt beweinen haͤtten ſollen) fallen vnnd jhn wegen/ ſeiner außgeſprengten Landluͤgen ſchlagen:
Aber er gabe jhnen zur antwort vnd ſagte:
Sie haͤtten viel mehr Vrſach ſich gegen jhm zubedancken/ als vber jhn zuklagen:
Dann er haͤtte jhre trawrigkeit in Frewde/ jhrer Hertzen Schwermuth in eine offentliche gemeine Frewde verwandelt.
Aber dieſes Lehrſtuͤck iſt nichts/ gegen dem/ das la Forge hernacher hat außgerichtet:
Dann er war wol ſo vnverſchampt/ daß er ſich auch dorffte an die allerſchoͤneſte Fraw im Dorff reiben/ vnd jhr Vnehr vnd Vnzucht anmuthen/ vnd wiewol ſie erſtlich auff ſein vnzimliches vn̄ ſuͤndliches begehren keine gute Muͤntz wolt ſchlagen/ ſo erlanget er doch ſo viel endlich bey jhr durch ſeine Bitt oder Boßheit/ daß/ weil er jhr zehen Kronen verſprach/ ſie ſeines Willens gelebete.
Diſer la Forge nun/ welcher kein Gelt hatte/ machet den Marck mit dem Thier vmb zwo Piſtoleten/ vnd als ſolches geſchehen/ gehet er hin zu dem Gloͤckner in ſolcher Pfarꝛ/ vnd fraget jhn/ ob er niche vor zwo Piſtoleten Muͤntz haͤtte/ vnd wann er es jhm in ſein Loſament wolte bringen/ wolte er jhm zween Schilling fuͤr den Auffwechſell vnd Gewinn geben/ auff jegliches Pfunde/ (welches alſo dreyſſig Schilling waren/ welche dieſer vermeinet zugewinnen/) vnd wie er vermeinet/ er haͤtte ſchon ein Fruͤhſtuͤck gewonnen/ alſo nimmet er fuͤnff Kronen vnd folget la Forge nach:
Welcher/ als er in ſein Hauß kompt/ da er ſeine Spitzbuben hin hatte kommen laſſen/ laͤſt er das Gelt auff dem Tiſch zehlen/ zeucht es zu ſich/ legt an ſtatt deß Gelts eine Quittantz dar von fuͤnff Kronen/ vnd gehet darvon:
Der Gloͤckner laufft jhm nach/ aber vmb ſonft/ dann der ander wolte jhn uͤberreden/ daß er jhm ſolches Gelt ſchuldig were/ vnd daß er ſchon die Quittantz von jhm daruͤber hatte empfangen: Summa/ ſie fangen daruͤber eine Rechtfertigung an.
Vnder deſſen/ da der Ehemann der Frauen/ mit welcher er den Marck gemacht hatte/ iſt darauß uͤber Feld/ zahlet er jhr die fuͤnff Kronen/ vnd begehet mit jhr die Vnzucht/ nicht allein deßmals/ ſondern auch ſonſten mehr/ vnd zu vnderſchiedlichen zeiten/ ohn einige verhindernuß vnd eintrag:
So gar leicht ſeyn die Weiber zuverfuͤhren/ wann ſie einmal das Schamhuͤtlein abgezogen haben.
Der Ehemann dieſer guten barmhertzigen Gevatterinnen/ wuſte nichts von allen dieſen dingen: Gleichwol aber wuſte er nicht/ was doch das bedeutete/ daß jhm die Hunde allzeit ſo nachbellen:
Aber wann er die Augen beſſer haͤtte auffgethan/ haͤtte er geſehen/ daß er deß Acteons Geſtalt an ſich genommen hatte/ vnd daß die Hund jhn fuͤr ein Hirſchen mit groſſen Hoͤrnern anſahen:
Aber daruͤber muß ſich niemands verwundern:
Dann wir leben in einer ſolchen Zeit/ daß wann einer ein ehrlicher Mann ſeyn wil muß er ſolche Hoͤrner tragen/ vnd bißweilen darbey ein Hurendeckel ſeyn/ vnd der jenige/ der in diſe Bruͤderſchafft nicht iſt eingeſchrieben/ iſt nicht werth/ daß er das Leben ſoll haben:
Deſſen kan Zeug ſeyn/ der jenige/ welchen jederman nennet P.C. D. vnd welcher in dieſer Statt ſo bekandt iſt.
La Forge/ welcher allzeit in ſeinem Kopff ein newe Boßheit ſchmidete vnnd erfande/ nach dem er ſich nun lange Zeit gebraucht/ vnd in geſagtem Laſter geweltzet hatte/ nam jhm vor/ er wolte einem andern auch Platz machen:
Aber es thaͤte jm wehe/ daß er der Frauen ſchon das Gelt gegeben hatte:
Derhalben bedencket er ſich auff ein anders/ vnd newes Bubenſtuͤck/ wie er doch ſein Gelt widerumb von der Frauen moͤge bekommen:
Er bittet ſie/ als ſeine Beyſchlaͤfferinne/ ſie woͤlle jhm doch die fuͤnff Kronen wider geben/ dann er ſey derſelbigen ſehr bedoͤrfftig.
Er ſtellt ſich gar erbaͤrmlich/ vnd ſagte/ die Richter wolten jhm die Kleider gar außziehen/ oder ſeinen guten ſchoͤnen Tuͤchernen Mantel/ welcher auff das wenigſte fuͤnfftzehen oder ſechtzehen Kronen werth ware/ nemen:
Derhalben ſo ſolte ſie jhm doch dieſen gefallen erzeigen/ vnd jhm ſolches Gelt leyhen: Er wolte jhr ſolchen ſeinen Mantel ſo lang zum Pfand geben vnnd laſſen/ biß daß er jhr die fuͤnff Kronen koͤndte widergeben.
Die Frau/ welche nicht ſahe als durch ein Loch am Sack/ vnd welcher Augen nicht ſcharpff genug waren den grund dieſes Betrugs zu erſehen/, ſaget zu ihm:
Er ſoll jhr den Mantel zum Pfand bringen/ ſo wolte ſie jhm die begerte fuͤnff Kronen darauff leyhen:
Was geſchicht?
Er bringet jhr den Mantel/ vnd er bekompt darauff das Gelt/ nimpt ſich auch gegen jhr an/ als wann er das nimmermehr widerumb gegen jhr verdienen koͤndte:
Es vergehen aber vnder deſſen viertzehen Tage:
Da wird der Mann dieſer guten barmhertzigen Gevatterinnen auff ein Hochzeit gebeten/ welche zwo Meylen darvon gehalten wurde.
Als nun la Forge erfaͤhret/ daß den Sontag nach ſolcher Hochzeit der Mann dieſer gedachten Gevatterin̄e/ werde Braut vnd Braͤutigam/ vnd ſeine nechſte Freunde zu gaſt haben/ dencket er bey ſich ſelbſten/ das werde eine gute Gelegenheit fuͤr jhn ſeyn/ ſeinen Mantel widerumb/ vnd zwar ohn Gelt zubekommen.
Er nimmet der zeit wol in acht:
Vnd als alle Freunde/ ja die gantze Geſellſchafft uͤber Tiſch ſitzet/ geht er vnverſchaͤmbter weiſe hinein/ da die Gaͤſte ſitzen/ ſaget zu dem Man̄ dieſer guten Mutter: Er wolle jhn freundlich gebeten haben/ daß er jm ſeinen Mantel wolle wider geben/ welcher vor. herꝛlichem guten Tuch/ vnd ſo vnd ſo gemacht ſey/ vnd daß ſolchen Mantel ſein Weib vngefaͤhr voꝛ acht Tagen von jhm entlehnet habe/ als ſie auff deſſen vnd deſſen Hochzeit haben ſollen gehen Der Mann erſchricket daruͤber/ ſagt/ er wiſſe von denen dingen/ die er jm erzehle/ gantz vnd gar nichts fraget ſein Weib/ was das ding ſey/ vnd ob dem allem alſo ſey?
Die Fraw wird gantz ſchamroth hieruͤber/ vnd weil ſie ſihet/ daß la Forge mit dem Bubenſtuͤck ſchwanger gehet/ daß er jhr Gelt vnd Mantel wil hinweg nemen/ laͤugnet ſie ſteiff vnd feſt/ ſpricht/ ſie habe ſeinen Mantel noch nie geſehen.
La Forge ſetzet ſich auff ein groſſes Pferd/ macht ſich gwaltig vnnuͤtz/ betewerts mit ſchrecklichem verſchweren/ daß das Weib ſeinen Mantel habe: Sagt zu dem Haußherꝛn/ wann er ſich nur ſo viel bemuͤhen wolle/ vnd uͤber ſeine Laden gehen/ ſo werde er jn gar gewißlich darinnen finden/ der Haußherꝛ ſtehet auff vom Tiſch/ wird vnwillig uͤber dieſen Rauber/ daß er alles ſo gewiß will wiſſen/ ſchleuſt die Laden auf/ vnd nach dem er darinnen geſuchet/ findet er den Mantel darinnen/ daruͤber der ſtreit war/ gibt jhm auch den Mantel wider in gegenwart ſeiner Frauen/ ſtꝛaffet vnd ſchilt ſie/ daß ſie nicht hab wider geben woͤllen/ das jenige/ was der geſagten Perſonen gebuͤre Die Fraw wuſte nit/ was ſie ſolte ſagen/ daß ihr ſolcher hohn vnd ſchimpff widerfuhre:
Dann die gantze Geſellſchafft warff die Augen auff ſie/ als hette ſie jhm den Mantel ſtelen woͤllen/ hielten ſie heimlich inn jhren Hertzen vor eine Diebinne:
Aber ſie wuſten nicht den grund der ſachen.
La Forge kehret wider vmb/ iſt luſtig vnd froͤlich/ daß jm der Boß ſo wol war angangen:
Vnd von der Zeit an redete man von niemands anders/ als von der Lift vnd Betrug dela Forge:
Jederman flohe vnnd mitte jhn als wie ein anſteckende Peſte/ welche alle Doͤrffer in ſolcher gegend anſteckete/ vnd bezauberte jederman durch ſein anſehen: vnd weil er nunmehr ſchlechte gunſt vnd vertrauens allda hatte/ name er ſeinen weg nach Paris zu/ da er dann nicht viel ſonderlichs guts geſtifftet/ vnd ſich bald von dannen widerumb machen muͤſſen.
Aber ich muß all hie euch zuerzehlen nicht vergeſſen/ was er vnder deſſen auff den Weg hat angeſtellet vnd außgerichtet:
Nah bey Luſerche trifft er an einen jungen Studenten/ welcher nach Paris zoge/ ſeine Eltern ein mal zubeſuchen:
Mit dieſem macht er kundſchafft/ haͤlt allerley Geſpraͤch mit jhm/ vnd als ſie miteinander an eine Waldecken kommen/ ſpricht er zu jhm: Er muͤſſe entweder die Kleider mit jhm wechſeln/ oder muͤſſe das Leben verlieren/ der junge Student/ weil er lieber die Kleider/ als das Leben wil verlieren/ gibt jhm ſeine gute Kleider.
Vnd alſo kompt nun vnſer Mann mit neuen Kleidern in Paris.
Er war noch kaum virtzehen Tag da/ hat er vil gute kundſchafft mit den Spitzbuben/ wurde auch von der Nachtwache/ in der Gaſſen Sainct Antaine gefangen/ als er eben eine Leyter von ſtricken an ein Fenſter gemacht hatte/ in ſolches Hauß hinein zuſteigen/ in welchem Hauß deßmals niemands mehr/ als eine eintzige Magd war:
Vnd wurde ewig auff die Galleen verdam̄et/ da er dann noch jetzunder iſt/ vnd machet fuͤr die lange weil Calender uͤber ſein gefuͤhrtes boͤſes Leben.
Vnd alſo/ haſt du Guͤnſtiger lieber Leſer/ ein Theil von der Hiſtorien/ von den Dieben, von jhren Bubenſtuͤcken/ welche du vnter deſſen wolleſt leſen/ biß daß ich erſtes Tages dich laſſe ſehen ſolcher Hiſtorien Continuation/ vnnd ferꝛnere Beſchreibung/ da ich dann auff die zwantzig argliſtige vnd wunderliche ſtreich erzehle/ welche in Franckreich von den Dieben niemals ſeyn gehoͤret worden.
ENDE.
