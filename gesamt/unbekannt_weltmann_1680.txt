Der vollkommene rechtſchaffene Welt-Mann/ oder Die Mittel zuleben als ein Ehrlicher- und als ein Welt-Mann; Auff das gruͤndlichſte und eigendlichſte/ nach denen hierzu erfordernden Staats-Tugenden/ und denen zuwiderlauffenden Laſtern/ ſtatt eines wohl eingerichteten zwar kurtzen/ aber doch weitſehenden Unterrichts/ Abgefaſſet und vorgeſtellet.
Franckfurt/ Jm Verlag Johannis Juſti Erythropili / Buchhaͤndlers.
Gedruckt bey Johann Andreæ.
Jm Jahr 1680 .
Der rechtſchaffene Mann/ Oder/ Die Mittel zuleben als ein Ehrlicher- und als ein Welt-Mann.
Erſter Theil.
ICh weiß zwar nicht/ ob einem die Uberſchrifft dieſes Wercks nicht irgend ein wenig allzu praͤchtig vorkommen doͤrffte.
Aber das weiß ich wohl/ daß wofern man ſich erinnern wolte/ wie hiebevoren Monſieur Faret den Erbarn Mann/ oder/ Die Kunſt bey Hofe angenehm zuſeyn/ herauß gegeben/ man mir wohl vergoͤnnen wuͤrde/ heut zutage Den rechtſchaffenen Mann/ oder/ Die Mittel zuleben als ein Ehrlicher- und als ein Welt- Mann herauß zugeben.
Man wolle ſich gleichwohl nicht einbilden/ daß ich von einer Wiſſenſchafft/ welche ſich nicht allein ſehr weit erſtrecket/ ſondern auch darbey noch zart iſt/ meiſterlich zureden gedencke.
Man koͤnte mich einer Einbildung beſchuldigen/ wann ich meine Erinnerungen vor Reguln/ ſo von mir abgefaſſet/ außzugeben/ mir hinauß nehme.
Vielmehr ſage ich im Gegentheil/ daß ich ſie ſelbſten auß einem oder dem andern Buche/ wo ich irgend etwas von dieſer Materie/ die ich handeln wil/ eingemiſchet gefunden/ geſchoͤpffet.
Nenne ich doch offt die Authores, die mich auff dieſe oder jene Gedancken gebracht:
ſo ich es aber bißweilen unterlaſſe/ ſo geſchichts gewißlich nicht umb ihren Ruhm an mich zuhaͤngen/ ſondern vielmehr darumb/ daß ich durch die allzuoͤfftere Anziehungen/ meine Rede nicht ſo oft unterbrechẽ doͤrffe.
Man kan ſich meiner Arbeit bedienen/ und hat nicht eben noͤthig/ meines Abſehens wegen mir eine Klage an Hals zuwerffen.
Wann das Geſchencke/ ſo von meiner Hand kommt/ mir groſſer Leute Erkaͤntnuͤß anzuziehen nicht vermag/ ſo kan man doch zum wenigſten geſchehen laſſen/ daß die Leute vom mittelſten Fenſter/ mir es einigen Danck wiſſen.
Und ſo ich wenig gebe/ wolle man ſich ja nicht zu Sinne ſteigen laſſen/ als bildet ich mir ein/ ich gebe viel.
Nechſt dieſer Proteſtation/ welche ich zuthun nicht konte eruͤbrigt ſeyn/ darff ich nur in wenig Worten dieſes gantzen Wercks Entwurff abbilden.
So theile ich es dann in zwey Theil:
Jn dem Erſten rede ich davon/ wie wir Uns alle gegen Uns ſelbſten verhalten ſollen; und weil ich allezeit Den rechtſchaffenen Mann vor Augen habe/ als handele ich von dem/ das ihm zu Seel/ Geiſt/ und Leib noͤthig ſeyn kan.
Jm andern Theile werde ich vor Augen ſtellen/ auff welche Art ſich ein rechtſchaffener Mann nuͤtzlich verhalten koͤnne bey einem Printzen/ unter dem Frauenzimmer/ und unter Kriegs-Voͤlckern.
Und wann ich weder von denen Leuten/ ſo die Canzel inne haben/ noch von denẽ/ ſo die Gerichts-Baͤncke beſitzen/ rede/ ſo geſchichts nur darumb/ daß weil ſie in denen Wiſſenſchafften aufferzogen worden/ man weniger noͤthig hat vor ſie zuarbeiten/ als vor die Leute vom Degen/ die gemeiniglich nicht ſo gelehrt ſind.
Man wird mir auch noch wohl vorwerffen/ daß ich mich im erſten Theile ein wenig zulange unter den Tugenden und unter den Gemuͤths-Bewegungen auffhalte.
Allein/ uͤber diß/ daß die ſo gar gemeinen Materien darumb nicht weniger nuͤtze ſind/ ſo habe ich meine Luſt gehabt von einem Dinge zureden/ von dem man niemals gnug reden kan.
Jch doͤrffte noch wohl ſagen/ daß ich auff ſolche Art darvon handele/ die nicht allein denen Gelehrten nicht mißfallen kan/ ſondern die auch noch zimlich ſich nach dem Lauffe der Welt neiget/ umb denen Leuten/ ſo nicht ſtudieret haben/ nicht allzuviel zuthun zugeben.
Verzeichnuͤß Derer in dieſem Buch befindlichen Titulen.
Erſter Theil.
Wie wir Uns gegen uns ſelbſten verhalten ſollen. pag. 1
Worinnen die wahre Ruhe der Seelen beſtehet.
2
Von der Tugend.
8
Von der Klugheit.
12
Von der Staͤrcke.
14
Von der Maͤſſigkeit.
24
Von der Gerechtigkeit.
27
Von der Freygebigkeit.
29
Von der Sanfftmuͤthigkeit.
35
Wer ſich beleidigen laͤſt/ verdienet Beleidigungen. ibid.
Von der Maͤſſigung.
37
Von den Gemuͤths-Bewegungen.
40
Von der Liebe. pag. 44
Von dem Haß.
52
Von dem Verlangen.
54
Von dem Abſcheu.
55
Von der Freude.
60
Von der Traurigkeit.
64
Von der Hoffnung.
66
Von der Verzweiffelung.
68
Von der Kuͤhnheit.
72
Von der Furcht.
78
Von dem Zorn.
81
Von einigen loͤblichen Gemuͤths-Bewegungen.
89
Andere Theil.
Von der Gefaͤlligkeit.
113
Von der Converſation.
121
Von dem Schertz.
142
Von der Warheit.
128
Von der Neigung/ ſo man zu ſeinem Printzen haben ſoll.
123
Daß das Umbgehen mit dem Frauenzimmer nicht allein einem rechtſchaffenen Mann nicht muß verboten ſeyn/ ſondern daß es ihm auch etlicher maſſen noͤthig iſt. 134
Vom Kriege. pag. 147
Regul.
Es iſt vortheilhafftiger/ gehen/ und den Feind in ſeinem Lande anfallen/ als ihn in unſerm erwarten.
149
Regul.
Wann man ein Land mit Krieg uͤberzeucht/ ſo muß man/ wann man kan/ ſich alſo fort vor die Haupt-Stadt legen/ an ſtatt daß man ſich vor anderen Feſtungẽ auffhaͤlt.
151
Von den Kriegs-Liſten.
153
Daß ein Kriegs-Haupt beredt ſeyn muß.
160
Von der Großmuͤthigkeit.
171
Wie wir Uns gegen Uns ſelbſt verhalten ſollen.
ES iſt unſtreitbar/ daß alle Menſchen insgemein ſich mit ihrem Geiſt in eine warhaffte Ruhe zuſetzen verbunden ſeyn; und diß iſt noch gewiſſer/ daß die wahre Gottes furcht der Grund dieſer innerlichen Vergnuͤgung iſt.
So daß ein rechtſchafner Mann auß einem ſo allgemeinen Satz ſich ein unveraͤnderlichs Geſetz machen ſoll/ nicht nur wegen der Urſachen/ die ihn ſo wohl als andere Leute betreffen koͤnnen/ ſondern auch weil er noch einige ſonderbare Gaben vom Himmel empfangen/ und weil er/ angeſehen daß er mit am Brete ſteht/ auch mit guten Exempeln denen jenigen/ ſo die Augen auff ihn haben/ zuſtatten zukommen ſchuldig iſt.
Sonſten koͤnnen gar wenig Leute glauben/ daß ein Mann/ der ſich die Warheit ſeiner Religion nicht zu unterſt ins Hertz hinunter ſteigen laͤſſet/ eine warhaffte Erbarkeit an ſich haben koͤnne/ und dieſes iſt gleichwol dieſelbe Erbarkeit/ ſo uns bey der Welt in Anſehen und/ in Vertrauen bringet/ ſie iſt es ſonderlich/ die uns zu dem ruhigen Leben/ davon wir reden/ leitet/ dieweil dieſe Ruhe nothwendig im Hertzen wurtzeln muß/ und daß ein Hertz unmoͤglich ſtill und ruhig ſeyn kan/ wenn ſichs noch immer was ſelbſt fuͤrzuhalten hat.
Worinnen die wahre Ruhe der Seelen beſtehet.
JCh bekenne und ſage/ daß eine warhafftige Gottsfuͤrchtige Perſon ſolche Vergnuͤgung genieſſet/ dergleichen ſich eine andere nicht leicht einbilden kan/ alldieweil/ in Betrachtung daß die Gemuͤths- Bewegung/ ſo in ihr die Oberhand hat/ eine Liebe iſt/ die ihr Liebſtes ſuchet droben uͤber allen erſchaffenen Dingen:
Jhr Hertz/ welches ohne den Himmel nicht leben will/ hoch erhaben iſt uͤber alles/ das ſich auff dieſem Erdboden begeben kan.
Es laͤſt ſich weder von Reichthum/ noch von Hoheiten/ noch auch von den ſuͤndlichen Luͤſten durchauß nicht einnehmen.
Es laͤſt ſich weder von dem Verluſt der Guͤter/ noch von dem Abgang der Geſundheit gantz nicht bewegen/ und reget ſich nicht weder im Gluͤck noch im Ungluͤck.
Der Tod ſelbſten/ welcher den meiſten Leuten ſo erſchroͤcklich in die Augen leuchtet/ wird von einem Menſchen/ der der Welt nicht anhaͤngt/ betrachtet als das Ende ſeines Elendes/ und als ein Durchzug in ein gluͤckſeeliges Leben.
Aber an ſtatt daß wir uns in dieſer Materie/ ſo wir denen Geiſtlichen laſſen ſollen/ lange auffhalten/ laſſet uns ein wenig menſchlicher reden von dem Gluͤck deß Menſchen/ laſſet uns durchſuchen/ worinnen es beſtehet/ und durch welches Mittel man ſichs kan zuwege bringen.
Der meiſte Theil der Leute/ ſo eine ſehr lebhaffte Vermiſchung der Lebens-Feuchtigkeiten in ſich haben/ faſſen geſchwinde Reſolution.
Sie bilden ſich ein/ die Gluͤckſeeligkeit dieſes Lebens beſtehe bloß darinnen/ daß ſie vergnuͤgen die jenige Gemuͤths-Bewegung/ ſo in ihrem Hertzen am meiſten zubefehlen hat.
Ein ſehr verliebter Liebhaber trachtet nach nichts als nach der Beſitzung ſeines Geliebteſten.
Er ſolte allen Reichthum/ alle Hoheiten/ ja ſeinen eigenen Ruhm verachten/ wenn er nicht alle dieſe Dinge betrachtete/ als Mittel/ die ihm koͤnnen nuͤtzlich ſeyn umb ſich bey der geliebten Perſon beliebt zumachen: aber wann er dieſen Gluͤckſeeligkeiten abſagen muß/ umb einer Liebſten zufolgen/ wann er fort und ſich mit ihr in einer Wuͤſten verſtecken ſoll/ da wird er alles mit Luſt verlaſſen/ und ſich entſchlieſſen mit einem Verliebten/ deß in Klelia gedacht wird:
Zugraͤntzen ſeine Luſt mit Iris zahrten Schooß/ Zu leben mit Iris in einer tieffen Ruhe/ Und ferner unbemuͤht/ was auch die Welt noch thue.
Allein mitlerweile daß dieſer gluͤckſeelige Verliebte in der Einſamkeit/ welche er zu ſeinem Auffenthalt erwehlet/ mit ſolcher Suͤſſigkeit lebet/ und daß er ſich nicht einmal die Zeit nimbt an alles das/ ſo er verlaſſen/ zugedencken/ wird ein Ehrgeitziger mit dieſer Lebens-Art/ die er vor allzu finſter und einem tapffern Hertzen unanſtaͤndig ſchaͤtzen wird/ mitleiden haben.
Er wird mehr Glantz in dem Ruhm/ den er erwerben will/ finden/ als in dem Geſichte einer ſchoͤnen Perſon/ und wird glauben/ daß die Gunſten deß Gluͤcks mehr Safft und Krafft haben/ als die Gunſten einer Liebſten.
Unterdeſſen muͤſſen wir ſagen/ daß weder die Hoheiten ein ehrgeitzig Hertz vollkoͤm̃lich vergnuͤgen koͤnnen/ noch daß ein Verliebter ſchlechter dings koͤnne gluͤckſeelig ſeyn in dem bloſſen Beſitz ſeines Geliebteſten.
Dann endlich umb recht durchauß vergnuͤgt zuſeyn/ iſt noͤthig/ daß man von aller Furcht befreyet ſey; daß man verſichert ſey/ man werde ſein Gluͤck nicht auß den Haͤnden verliehren.
Unterdeſſen zweifelt niemand/ daß nicht eine Kranckheit/ in welche die geliebte Perſon fallen wird/ uns mit ſteter Unruh peinige/ daß ihre Untreu uns nicht mit unertraͤglichem Verdruß quaͤhle/ und daß ihr Tod uns nicht alle Augenblick in eine toͤdtliche Bekuͤmmernuͤß ſtuͤrtzen koͤnne.
Der Ehrgeitzige iſt auff ſeiner Seite eben ſo wenig ſicher.
Das Gluͤcke/ deſſen Unbeſtaͤndigkeit uns bekandt iſt/ braucht nur einen Augenblick umb ihn abzuſetzen/ es gibt dem Rade nur einen Stoß und ſtuͤrtzet ihn herab von dem Orte/ auff welchen es ihn vielleicht nicht erhoben haͤtte/ wann es nicht gewolt/ daß ſein Fall deſto gefaͤhrlicher ſeyn ſolte.
Was den Reichthum belanget/ den koͤnnen wir vor unſer hoͤchſtes Gut nicht halten/ nicht nur weil er ſich mit Muͤhe erwerben und behalten laͤſt/ wie der meiſte Theil der andern Guͤter/ ſondern weil er nicht anders iſt/ eigentlich zureden/ als ein Mittel/ durch welches wir die Dinge/ ſo wir noͤthig haben/ herbey ſchaffen koͤnnen: alſo daß er weniger gilt/ als die Guͤter/ vor welche wir ihn taͤglich außgeben.
Die Geſundheit/ ich bekenne es/ iſt noͤthig zur Gluͤckſeeligkeit/ die wir ſuchen; allein man muß auch mitein ſtimmen und ſagen/ daß ſie allein nicht gnug iſt/ umb uns gluͤckſeelig zumachen/ dieweil wir alle Tage ſehen/ daß Leute/ die friſch und geſund ſeyn/ gleichwol ſehr elend ſind.
Aber daß ich euch nicht auffhalte in einer Materie/ die ſo wohl von den alten als von den neuen Weltweiſen ſehr weitlaͤufftig außgefuͤhret worden/ wil ich nur ſagen/ daß ein Menſch warhafftig kan glückſeelig genennet werden/ wofern er in Genieſſung der jenigen Lüſte/ ſo ihm ſowohl zur Seele/ als zum Leibe gedeyen koͤnnen/ lebet.
Durch diß Wort Gedeyen ſiehet man wohl/ daß ich nicht allein die verbotenen Luͤſte außſchlieſſe/ zuſambt denjenigen ſo der Geſundheit ſchaden koͤnnen/ ſondern auch daß ich gewiſſe Luͤſte verſtehe/ ſo dieſen Perſonen beſſer beykommen/ als andern/ entweder wegen ihres Gebluͤtes/ oder wegen ihres Standes und ihrer Wuͤrde.
Es iſt in Warheit nicht genug/ daß ein Printz wohl gewachſen ſey/ klug und tapffer/ daß er Geſundheit und Tugend habe/ alldieweil mit allen dieſen Vortrefflichkeiten er dennoch wird ungluͤckſeelig ſeyn/ wann er ſich nicht in dem Stande befindet/ daß er ſeine Laͤnder vertheidigen/ und ſeine Feinde abhalten kan.
Ein Soldat und ein Weltweiſer werden niemals einerley Luͤſte haben: Und ein alter melancholiſcher Mann wird ſich vor der Welt verſtecken und auff das Nachgruͤblen legen/ an ſtatt daß ein junger Menſch/ der die Geſellſchafft liebet/ in der Einſamkeit/ wo er ſich hinverwieſẽ ſehe/ keinen Schmack finden wuͤrde.
Wir wollen weiter gehen und ſagen/ daß die Haupt- Luſt/ ſo wir genieſſen koͤnnen/ ohne Zweiffel die Luſt der Seelen ſey/ und daß dieſe reine und kraͤfftige Luſt von keinem andern Dinge/ als von der Tugend koͤnne zur Welt gebracht werden.
Laſſet ſehen/ ob wir koͤnnen ſagen/ worinnen dieſe Tugend beſtehe/ die jederman auff der Zunge hat/ davon man ſo viel redet/ und ſo wenig weiß.
Von der Tugend.
ES iſt nichts in der Welt/ das ſo hoch gehalten wird als die Tugend; Es iſt auch nichts/ deſſen Weſen man weniger zuerklaͤren weiß.
Gewiß was in einem Lande Tugend iſt/ kan in einem andern vor ein Laſter gehalten werden/ ja wir ſehen noch darzu/ daß die Thaten gelobt oder geſcholten werden/ wornach die Perſonen/ ſo ſie thun/ dem Geſchlechte oder dem Stande nach unter ſich ſelbſt unterſchieden ſind.
Ein Mann/ der das Evangelium predigt/ muß die Beleidigungen verzeihen; welche ein Soldat offt nicht einſchnupffen doͤrffte/ wann er nicht wolte vor eine Memme gehalten werden.
Und betreffend den Unterſchied des Geſchlechts/ ſo hat man wenig Frauen geſehen die ſich mit Waffen haͤtten wollen ein Anſehen machen/ wie wir taͤglich ſehen/ daß der meiſte Theil der Maͤnner ſich groß machen/ dadurch daß ſie ſich in einer Schlacht hervor thun.
Allein laſſet uns auch die unterſchiedlichen Meinungen der Voͤlcker in Augenſchein nehmen.
Gewiß iſts/ daß alle Nationen vor einen Satz der natuͤrlichen Billigkeit gehalten/ daß die Kinder ihre Vaͤtter lieben und ehren ſollen.
Nichts deſtoweniger hat man in dieſer allgemeinen Ubereinſtimmung bemercket/ daß die Arten dieſer Liebs- und Ehren-Bezeugung ſehr unterſchieden/ ja ſo gar einander unter ſich zugegen ſeynd.
Unſere Vorfahren/ wie auch ihre Nachbaren/ haben allezeit geglaubet/ daß eines Kindes Schuldigkeit ſey/ derer jenigen/ ſo es auff dieſe Welt gezeuget/ zupflegen biß an ihr Ende/ und folglich ſie zu Grabe zubringen.
Es wuͤrde ein Kind einen Vatter-Mord begangen haben/ wann es ſeinem Vatter das Leben genommen haͤtte/ und wann er auch noch ſo alt und noch ſo ſehr von der Kranckheit mitgenommen waͤre.
Gleichwohl leſen wir in der Hiſtorie/ daß uns die Scythen vor grauſam hielten/ weil wir unſere Eltern der Marter/ in welcher wir keine Geneſung ſehen/ nicht uͤberhuͤben.
Sie hieltens vor ein liebs und ſeeligs Werck/ ihren Eltern vollends das Liecht außblaſen/ und noch mehr/ an ſtatt daß ſie ihre Leiber verbrennen oder begraben ſolten/ aſſen ſie dieſelben/ entweder umb ihnen ein umb ſo viel deſto ehrlicher Begraͤbnuͤß zumachen/ oder umb ihnen das Leben gleichſam wieder zugeben/ indem ſie dieſelben in ihr eigen Weſen verwandelten.
Wird man ſich nach dieſem Exempel wohl verwundern/ wann viel groſſe Maͤnner vor alters geſagt/ daß man die Tugend nicht lehren koͤnte/ dieweil ſie eben ſo unterſchiedlich waͤre als die Gewonheit/ und daß ſie in einem Augenblick ſich veraͤndern koͤnte/ wornach ſie von den Umbſtaͤnden entweder verſichert oder gefaͤllet wuͤrde.
Nichts deſto weniger koͤnnen wir uns hierin vergleichen/ daß es Tugends-Einbildungen gibt/ ſo von allen Voͤlckern insgemein angenommen ſind/ als da ſind dieſe Saͤtze:
Daß die Kinder nothwendig die jenigen Perſonen ehren muͤſſen/ von denen ſie das Leben empfangen; daß eben dieſe Perſonen ſorgen muͤſſen vor die Aufferziehung ihrer Kinder/ und daß die Unterthanen ihren Obern gehorchen.
Wahr iſts/ daß alle Nationen einerley Meinung nicht auff einerley Art zu Wercke gerichtet haben.
Die Scythen/ wie geſaget/ bezeigeten ihren Vaͤttern die Kindliche Schuldigkeiten mit ſolchen Thaten/ ſo die Griechen und Roͤmer mit Todtes-Straffe belegten.
Zu Sparta zog man die Kinder weit anders auff/ als zu Perſepolis.
Und betreffende den Gehorſam der Unterthanen gegen ihre Obern/ ſo iſt derſelbe weiter oder enger geſpannet/ wornach die Herrſchafften/ und die Grund-Geſetze/ ſo man darbey beobachtet/ unterſchiedlich ſind.
An ſtatt daß wir alſo uns bemuͤhen ſolten/ die Tugend insgemein zubeſchreiben/ wollen wir derſelben unterſchiedliche Arten durchſuchen/ und ſie als abſonderliche Tugenden betrachten/ welche in einem Mittel-Weg beſtehen/ davon die zu beyden Seiten ablauffenden die Laſter machen.
Von der Klugheit.
VJel groſſe Leute haben vernuͤnfftig darvor gehalten/ daß die Klugheit nicht eigentlich eine Tugend ſey/ ſondern daß ſie ſich einem Liecht vergleiche/ deſſen man ſich bedienen muͤſſe/ umb wol außzuſuchen/ worin dieſe vernuͤnfftige Mittel-Straſſe/ welche die Tugend erfordert/ beſtehe.
Gewiß wann die Klugheit thaͤte/ wuͤrde ein Mann/ der freygebig ſeyn wolte/ entweder im Geitz hangen bleiben/ oder biß zur Verſchwendung fort ruͤcken/ weil er die Geſchencke/ ſo er thun wuͤrde/ nach ſeinen Mitteln eben ſo wenig als nach den Perſonen/ einzurichten wiſſen wuͤrde.
Darumb hat man auch die Klugheit das Auge der Seelen genennet/ dieweil wir die Augen nicht viel noͤthiger haben/ uns zu leiten/ als noͤthig die Seele der Klugheit hat zur Leitung ihrer Gemuͤths-Bewegungen/ wann ſie will/ daß ſie nicht uͤberſchlagen in Laſter/ als die Tapfferkeit in Trunckenheit/ und die Gottes furcht ſelbſt in Aberglaube.
Laſſet uns gleichwol ſagen/ nach der gemeinen Meinung/ daß die Klugheit eine Tugend iſt/ und zwar eine ſolche Tugend/ die allen andern ſoll vorgehen.
Ein groſſer Weltweiſer ſagt/ daß ſie ſey eine Fertigkeit/ vermittelſt der Vernunfft das Gute von dem Boͤſen zu unterſcheiden/ umb wohl zuleben.
Das Wort Fertigkeit gibt uns zuverſtehen/ daß die Klugheit uns nicht eben ſo natuͤrlich zukombt/ ſondern daß man ſie durch die Welt-Geſchaͤffte/ welche ſich alle Augenblick verſtellen nach Unterſchied der Umbſtaͤnde/ ſich zuwege bringen koͤnne.
Das iſt wahr/ daß ein von Natur heiterer und ſcharffſinniger Geiſt ſich beſſer zur Klugheit ſchickt/ als ein thummer Menſch/ gleichwie ein ſtarcker Kerl bequemer iſt/ etwas tapffers zuverrichten/ als ein ſchwacher.
Gleichwohl muß auch die Klugheit/ ſo ein guter Kopff gewinnet/ nicht ſo gar allein geiſtig ſeyn; ſie muß mit in die Thaten ſpazieren/ ſonſt kan man ſagen/ daß ſie mehr ſchadet als nutzet.
Jch kenne Leute/ die ſich ein uͤberauß groß Anſehen machen/ wann ſie von den Geſchaͤfften der Welt reden/ und die man dennoch bedauren muß/ wann man ſie ſiehet die ihrigen verrichten; Es waͤre zuwuͤnſchen/ daß ihr Geiſt nicht ſo weit außſpazierte/ ſondern daß er lieber ein wenig mehr zu Hauſe bliebe.
Jch wolte ſie machtens nicht/ wie der beruͤhmte Thales, welcher mit den Augen im Geſtirne hinge/ und den Brunnen zu ſeinen Fuͤſſen/ in welchen er ungluͤcklicher Weiſe ſtuͤrtzete/ nicht bemerckete.
Von der Staͤrcke.
DJeſe Tugend muͤſſen wir ein wenig nach der Laͤnge durchnehmen/ weil ſie unter ſich die Tapfferkeit begreiffet/ als welche die Oberherſcherin ſeyn muß in dem Manne von dem wir ſchreiben.
Die Staͤrcke insgemein betrachtet/ iſt eine Lebhafftigkeit der Seelen/ welche uns neiget/ wackere Thaten zuthun/ indem man alle Schwuͤrigkeiten/ ſo ſich darwider legen koͤnnen/ uͤber einen Hauffen wirfft.
Aber wann wir die Staͤrcke betrachten/ als waͤre ſie das/ was wir Tapfferkeit nennen/ koͤnnen wir ſagen/ daß ſie eine Leitung unſrer Hertzhaftigkeit iſt/ welche/ indem ſie uns gleich weit von der Feigheit und von der Thumkuͤhnheit entfernet/ uns auff die Spuhre nach dem Ruhme bringet mitten durch alle Gefahr/ die uns auff unſrẽ Wege kan zuſtoſſen.
Gleichwol darff man ſich nicht einbilden/ es beſtehe die Staͤrcke darinnen/ daß man nichts fuͤrchte/ ſondern darinne/ daß man nichts ohne Urſache fuͤrchte.
Jch darff wohl weiter gehen und ſagen/ daß die Furcht einer groſſen Hertzhafftigkeit gar nicht verbothen iſt/ ja noch darzu/ daß es rathſam iſt/ daß ſie die boͤſen Faͤlle/ ſo ſie ſich ſelbſten verurſachen kan/ befuͤrchte/ auff daß ſie die Vorbauungen/ die ſie richtig haben kan/ nicht verabſaͤume.
Jederman ſtimmet hier uͤberein/ daß der Krieg ein Platz iſt/ wo ſich die Tapfferkeit meiſtentheils und am allerherꝛligſten herumb tumlet:
Dennoch muß man auch bekennen/ daß man bey vielen andern Gelegenheiten ſich feſt und tapffer erzeigen koͤnne.
Die/ ſo geſund urtheilen/ gehen weiter und ſagen/ daß mehr Staͤrcke erfordert wuͤrde/ umb den Tod nicht zufuͤrchten/ wann wir die Zeit haben/ ihn zuſehen gegen uns anmarſchiren mit ſo vielen Umbſtaͤnden/ die ihn koͤnnen ſchroͤcklicher machen/ als zu der Zeit/ da wir in der Hitze einer Schlacht unſer Leben feil bieten.
Und in Warheit/ wann wir einer gefaͤhrlichen Gelegenheit unter die Augen gehen/ ſo bilden wir uns ſteiff und feſte ein/ daß der Tod/ ſo uns da begegnen wird/ uns nichts anders als Ruhm mitbringen koͤnne/ und weiter haben wir nicht mehr Zeit zugedencken/ dermaſſen ſind wir vom Geſchrey vertaͤubet/ vom Staube verblendet/ vom Zorne erhitzet/ und von der Begierde/ ſo wir haben uns vor andern ſehen zulaſſen/ entzuͤcket.
Aber wenn wir im dunckeln ſterben/ oder daß man uns deß Lebens unbillig beraubet/ wann wir dann ohne Zublitzen und mit einer vollkommenen Freyheit deß Geiſtes/ ohne daß ſich unſere Seele daruͤber bewege/ unſerm Ungluͤcke koͤnnen in die Augen ſehen/ da thun wir weit reinere und weniger argwoͤhnliche Proben der Hertzhafftigkeit/ als oͤffters in der Schlacht.
Auch weis man viel Arten falſcher Tapfferkeit:
Die erſte iſt die Tapfferkeit/ ſo uns von den Gewonheiten deß Landes/ worin wir leben/ eingeblaſen wird.
Man ſahe hiebevoren zu Sparta/ und folgends zu Rom/ da es noch in bluͤhendem Zuſtande war/ keinen Buͤrger/ der ſich nicht tapffer hielte/ wenn es gelten ſolte/ umb ſich vors Vatterland fehen zulaſſen: dieweil die meiſten Geſetze dieſer zwey beruͤhmten Herrſchafften dahin ihr Abſehen hatten/ damit man die Tapfferkeit beehrete und ſie mit anſtaͤndigen Vergeltungen verſahe; da man hingegen die Feigheit mit Straffe und mit allerley Unehre belegete.
Man lies darein mit verfaſſen/ es waͤre beſſer Leben verlohren als Ehre/ und daß ſolche Leute/ ſo in der Schlacht ihre Schuldigkeit verabſaͤumetẽ/ eine Schande ein zuſchlucken haͤtten/ welche ihnen weit uͤbeler bekommen wuͤrde/ als der Tod ſelbſt.
Wann ſonſten dieſe Memmen unter ihre Verwandten und Freunden/ welche alle glaͤntzeten von Ruhm/ zuruͤck kommen/ wurden ſie von ihnen auffs aͤrgſte verſpottet und verachtet.
Das iſt die ſchoͤne Regul/ die den Roͤmern ſo viel Triumpfe faſt uͤber den meiſten Theil des Erdbodems/ in die Haͤnde geſpielet hat.
Und wir ſehen bey den Poeten und bey den Geſchichtſchreibern/ daß manche Krieger/ ob ſie ſchon in der That ſehr tapffer waren/ bißweilen noͤthig gehabt/ ſich dergleichen Gedancken zumachen/ umb mit weniger Widerwillen einer harten Gefahr den Kopff zubieten.
Hector/ bey Homeren/ wil ſich lieber mit Achillen in einen Zwey- Kampff einlaſſen/ als ſich nach Troja zuruͤcke ziehen/ nachdem er einige Truppen verlohren/ die er/ Polydamas zuwider/ in ein Handgemenge gebracht/ und fuͤrchtet mehr der Trojaner Vorwurff/ als der Griechen Tapfferkeit.
Es gibt auch eine Art von Tapfferkeit/ ſo man durch die Erfahrung lernet.
Denn wir ſehen/ daß Leute/ ſo gefaͤhrlicher Gelegenheiten gewohnet ſind/ darfuͤr nicht halb ſo ſehr erſchrecken/ und daß ſie/ an ſtatt ſtracks Feuer zu fangen/ feſt und beſtaͤndig ſcheinen/ entweder weil ſie wiſſen/ daß es keine Noth hat/ oder daß ſie wohl wiſſen ihr Voͤrtelgen in Acht zunehmen/ wann ja ein harte Nuß auff zubeiſſen waͤre.
Alſo wird ihnen der Sieg mehr von ihrem Verſtande/ als von ihrer Hertzhafftigkeit/ und mehr von ihrer Verſchlagenheit/ als von ihrer Tapfferkeit zugeſchantzet.
Dieſes Verfahren iſt noch weit loͤblicher/ als wann man auß Unwiſſenheit der Gefahr thumkuͤhn eintappet.
Dann das iſt gewiß/ daß wann neugeworbene Soldaten offt ſich fuͤrchten ohne Urſach/ ſie auch offt denen groͤſſeſten Unterfangungen entgegen gehen/ ohne daß ſie verſtehen/ wie es damit ablauffen werde.
Deßwegen iſts doch bißweilen gar gut/ daß wir nicht eben umb die gantze Gefahr/ in die wir uns wagen/ wiſſen.
Und deßwegen halten die Kriegs- Generalen mit groſſer Sorge ſolche Dinge geheim/ die ihren Voͤlckern irgend eine Furcht einjagen koͤnten/ in dem ſie ihnen einbilden/ daß der Feind nicht ſo ſtarck und auch nicht ſo ein guter Soldat ſey als ſie.
Das iſt auch gantz außgemacht/ daß der Zorn unſre Hertzhafftigkeit anhetzet und ſie mit groͤſſerer Hitze auff den Feind/ den ſie anfallen will/ wirfft.
Er verhindert uns auff das Unheil/ ſo uns begegnen kan/ ein Auge zuſchlagen/ woferne er nur ſich mit Luſt zuraͤchen einige Gelegenheit findet.
Wir ſehen bißweilen/ daß von Natur ſonſt furchtſame Thiere endlich gleichſam raſend werden/ wann ſie von dieſer Bewegung getrieben werden.
Nichts deſtoweniger muß man hierin miteinig ſeyn/ daß er keine warhaffte Tapfferkeit zuwege bringen koͤnne/ alldieweil ein Menſch/ der nicht eher tapffer waͤre/ biß ihm der zu Huͤlffe kaͤme/ alle Augenblicke in der Gefahr ſtehen wuͤrde/ in eine Feigheit zugerathen/ auß welcher er keinen Weg/ als durch Antreibung einer ſo hefftigen und fluͤchtigen Bewegung/ finden koͤnte.
Es gibt noch andere Bewegungen/ welche auch die aller zaghaffteſten in Harniſch bringen koͤnnen.
Die Liebe und der Ehrgeitz weiſen uns alle Tage/ daß/ wann ſie in einem Hertzen uͤberhand nehmen/ ſie darinnen eine Kuͤnheit erwecken; daß der Geld-Geitz den Menſchen/ den er beſitzet/ umb ſeine Schaͤtze zuvertheidigen/ in Lebens-Gefahr ſetzet.
Ja daß die Furcht ſelbſt/ wie es die Hiſtorie an unterſchiedenen Orten bezeuget/ eben die Wuͤrckung thut/ als die Kuͤnheit/ indem ſie uns dem gewaltſamen Tode in die Armen jaget/ auß Furcht in ein Unheil zugerathen/ welches wir unertraͤglicher ſchaͤtzen/ als den Tod ſelbſten.
Alſo muͤſſen wir bekennen/ daß/ wann wir von einer ungeſtuͤmen Bewegung getrieben einige herrliche That thun/ wir eben ſo wenig vor rechte Tapffere koͤnnen gehalten werden/ als ein Menſch/ der nachdem er uͤbermaͤſſig getruncken/ in der Hitze der Vollerey einige ungewoͤhnliche That thaͤte.
Dann wann man will tapffer ſeyn/ muß man ſtets in ſolchem Stande ſeyn/ daß man ſeine Tapfferkeit weiſen koͤnne.
Ein andrer/ der nicht eher ein Held iſt/ als wann ihm entweder der Wein die Ober- Stube hat eingenommen/ oder wann ihn die Ungeſtuͤmigkeit einer gewaltthaͤtigen Bewegung auff den Eſel bringt/ laͤſt gleich nach/ ſich tapffer zuhalten/ ſobald er wieder zu der natuͤrlichen Beſchaffenheit ſeiner Bluts-Vermiſchung heim kombt.
Allein laſſet uns doch im Vorbeygehen die beruͤhmte Frage ein wenig mitnehmen/ nemlich/ Ob die Leute ſo ſich ſelbſt den Tod angethan/ umb ihrem Elende ein End zumachen/ recht tapffer geweſen ſeyn; oder ob man ſagen kan/ daß ſie mit einer ſcheinbaren Tapfferkeit ihre warhaffte Zagheit bedeckt haben.
Viel von den Alten haben dieſe Thaten gelobet/ worauß man ſchlieſſen muß/ wie viel Leute ſich von dem Glantze verblaͤnden laſſen.
Aber mich daͤucht/ Martial gibt der Sache einen guten Außſchlag/ wann er ſaget:
Wanns uͤbel gehet/ ſo iſts eine ſchlechte Kunſt/ das Leben verachten: der iſt ein tapffrer Mann/ der elend ſeyn kan.
Ja wann man nichts mehr betrachtet als den Tod/ dem ſie in die Arm ſpringen/ ſo ſcheinet einem das Anſehen einer herrligen Kuͤnheit trefflich in die Augen.
Allein wann man weiter gehet/ und beſiehet die Urſach ihres Tods/ ſo bemercket man/ daß ſie von der Furcht zum Tod geleitet werden/ und daß alſo/ wie ſie dem Augenſchein nach tapffer pralen/ ſie in der That und Warheit eben ſo feige und verzagt ſeynd.
Auß den Unterſchiedlichkeiten/ die wir allweil angefuͤhret/ erhellet gnugſam/ daß die warhaffte Tapfferkeit ſehr ſeltſam iſt/ und daß mancher ſich ſchmeichelt mit ihrem Beſitz/ der doch nicht mehr als den Schatten darvon hat.
Jch gehe wohl noch weiter/ und weil ich die Tapfferkeit als eine Tugend betrachte/ traue mir zuſagen/ daß die beruͤhmteſten Kriegs-Helden in den vergangenen Zeiten mit Recht nicht haben darvon moͤgen gelobt werden.
Was konte Alexander vor Urſache haben/ mit Feuer und Schwert in die Laͤnder zudringen/ da man auch niemals ſeinen Namen hatte nennen hoͤren?
Und folgends unter den Roͤmern/ was konte Cœſar vor Recht haben ſein Vatterland der Freyheit zuberauben?
So muß man dann bekennen/ daß die Eroberungen einen rechtmaͤſſigen Grund haben muͤſſen/ und daß ſie anders vor nichts als vor unrechtmaͤſſige Einnehmungen koͤnnen gehalten werden.
Alſo ſehen wir noch dieſe Stunde/ wie ein groſſer Herr/ ehe er ſeine Waffen in ein Land ſetzet/ die Gerechtigkeit ſeines Feldzugs zuvor der gantzen Welt dar zuthun geſchaͤfftig iſt.
So viel haben wir rathſam gehalten zureden von einer Tugend/ welche die Tugend der meiſten rechtſchaffenen Leute ſeyn muß/ und die/ weil ſie mehr Glantz hat als die andern/ ohne Zweiffel auch einen ſchoͤnen Ruhm gibt.
Das wenige ſo ich vor ſie ſpreche/ darff niemanden frembd vorkommen; Dann gleichwie faſt keine Herrſchafft iſt/ die nicht einen Krieg habe/ oder haben koͤnne/ als hat man denen hohen Kriegs- Haͤuptern mehr Ehre beylegen wollen/ als der hohen Obrigkeit ſelbſt/ ſowol deßwegen weil die Tapfferkeit denen Voͤlckern gemeiniglich uͤberauß groſſen Nutzen ſchafft/ indem ſie dieſelben entweder vertheidiget oder mit eroberten Plaͤtzen bereichert; als auch/ weil man keine tapffere Thaten thun kan/ es ſey dann daß man ſich oͤffter und tieffer in die Gefahr begebe/ als man bey andern Tugenden nicht noͤthig hat.
Auff der andern Seiten kan auch ein hohes Kriegs- Haupt nicht warhafftig tapffer ſeyn/ wann er nicht auch zugleich die andern Tugenden/ ſo wir die Vornehmſten nennen/ beſitzet.
Und gewiß/ muß er nicht nothwendig klug ſeyn/ umb alle Vorſehungen/ ſo ihm die Umbſtaͤnde der Zeiten und der Oerter an die Hand geben koͤnnen/ zuthun?
Muß er nicht die Gerechtigkeit in der Kriegs-Zucht genau handhaben laſſen?
So er nicht eingezogen iſt/ und daß er unter ſeinen Voͤlckern nicht uͤber der eingezogenen Maͤſſigkeit halten laͤſt/ ſiehet er nicht wie bald ſeine und ſeiner Soldaten Hertzhafftigkeit von den Luͤſten erweichet wird?
Von der Maͤſſigkeit.
DJe Tugend/ davon wir reden/ hat mit den Luͤſten und mit den Unluͤſten zuthun/ daß ſie dieſelbe in ein Geſchicke bringe.
Die Luͤſte ſind theils geiſtig/ theils leiblich: Sie moͤgen aber ſeyn von was Art ſie wollen/ ſo muͤſſen ihnen von der Maͤſſigkeit gewiſſe Schrancken geſteckt werden.
Ein Mann/ ſo ſich allzuſehr auff das Nachgruͤbeln einer Wiſſenſchafft legen wuͤrde/ die ihm doch nicht eben anſtuͤnde/ wuͤrde weniger Lob als Schelten verdienen.
Ein Haußvatter wuͤrde ſehr uͤbel thun/ wann er ſich durch die Nachſuchung in einer unnuͤtzen Sorgfaͤltigkeit/ von ſeiner Haußhaltung abhalten lieſſe.
Und ein Koͤnig/ der die Regierung ſeiner Voͤlcker und ſeiner Armeen hindan ſetzte/ umb ſich eine groſſe Wiſſenſchafft in geiſtlichen Dingen zuwege zubringen/ wuͤrde warhafftig verdienen daß man ihm vorwuͤrffe/ was von den heutigen gar zierlich angebracht wird: Großmaͤchtiger Herr/ ſchaͤmt ihr euch nicht ſo gelehrt zuſeyn? Aber wann ſichs bißweilen zutraͤgt/ daß wir der Maͤſſigkeit uns bedienen muͤſſen/ umb die Luͤſte des Geiſtes in Ordnung zubringen/ geſchicht es faſt alle Augenblick/ daß uns dieſe Tugend noͤthig iſt umb die Luͤſte der Sinnen/ und abſonderlich die/ ſo mit der Liebe und mit dem Wohlleben umbgehen/ im Zaum zuhalten.
Jch will nicht eben ſagen/ daß wir den Sachen nicht auch koͤnten zuviel thun/ wann man die Dinge/ ſo den Augen/ den Ohren und der Zungen ſchmeicheln koͤnnen/ allzugenau auffſuchen wolte.
Endlich ſind doch die Bewegungen/ welche den Geſchmack und das Fuͤhlen zuvergnuͤgen geneigt ſind/ uns weit ſchaͤdlicher/ alldieweil ſie nicht allein uns groͤſſere Unkoſten verurſachen/ ſondern weil ſie auch in einem Huy unſere Geſundheit zu ſambt Ehr und Reputation koͤnnen uͤber einen Hauffen ſchmeiſſen.
Die Maͤſſigkeit baͤndiget den Schmertz eben ſo wohl als die Luſt/ nur daß ſie denſelben nicht auff eben die Art tractiret als die Staͤrcke thut.
Die Staͤrcke ſiehet dem Schmertzen recht in die Augen/ und beut ihm den Kopff mit Stand- und Hertzhafftigkeit/ er ſey von was Art er immer wolle: an ſtatt daß die Maͤſſigkeit ſich eigentlich nicht bekuͤmmert als wie ſie den Schmertzen maͤſſigen wolle/ den wir fuͤhlen/ weil wir uns der Wohlluſt/ ſo wir auffgeſucht hatten/ beraubet ſehen/ oder wegen der Ungedult/ die wir empfinden koͤnnen/ wenn wir derſelben zugenieſſen gedencken.
Das iſt gewiß/ daß das Mittel/ deſſen ſich die Maͤſſigkeit bedienen kan/ alle dieſe Unruhe mit Stumpff und Stiel auß zureuten/ dieſes ſey/ daß ſie arbeite umb unſere Begierden zubezwingen/ es moͤgen dieſelben entweder natuͤrlich ſeyn/ als zurſſen und zutrincken/ oder ſie moͤgen auch nicht-natuͤrlich ſeyn/ als wann wir Begierde und Verlangen zu Ehr und zu Reichthum haben.
Von der Gerechtigkeit.
DJe Gerechtigkeit kan man die Koͤnigin der Tugenden nennen/ weil ſie warhafftig die andern alle in ſich begreifft/ und weil noch darzu die meiſten von den Tugenden unnoͤthig ſeyn wuͤrden/ wann jederman ſich befliſſe/ all ſein Thun nach dieſer genau anzuſtellen.
Gewiß/ wie ſie einem jedweden geben laͤſt was ihm zukommt/ wuͤrden wir nicht warhafftig die rechte Gottes furcht haben/ wann wir Gott geben/ was wir ihm zugeben ſchuldig ſeyn? wuͤrden wir nicht auch treue Unterthanen ſeyn/ wann wir dem Kaͤyſer/ ich meine/ unſerm Obern/ geben was ihm zukommt?
wir wuͤrden weder Krieg noch Proceſſe zufuͤrchten haben/ wann wir andern Leuten nicht thaͤten/ als was wir wolten daß ſie uns wieder thaͤten.
Und weil das Paradiß das Reich der Gerechten genennet wird/ was wuͤrde es vor eine Luſt in dieſer Welt ſeyn/ wann die Gerechtigkeit als eine unumbſchraͤnckte Koͤnigin darinnen herꝛſchete?
Es haben auch viel groſſe Maͤnner geglaubet/ daß die Gerechtigkeit insgemein betrachtet/ nichts anders ſey/ als das/ was wir unter dem Namen der Tugend begreiffen.
Aber was die particulier Gerechtigkeit betrifft/ iſt ſie eigentlich dieſe moraliſche Tugend davon wir reden/ und die fuͤrnehmlich zweyerley iſt/ die theilende und die wechſelnde/ ſonſt diſtributiva und commutativa genennet.
Die erſte beſchencket die guten Thaten/ ſtraffet die boͤſen/ und ſpricht nach der Billigkeit die Guͤter denjenigen zu/ die ſie zubeſitzen recht haben.
Die andere Gerechtigkeit iſt die ſo den Handel und Wandel unterhaͤlt im leihen und borgen/ im kauffen und verkauffen und dergleichen/ und die darauff ſieher/ daß man in den Vertraͤgen die Billigkeit beobachtet.
Hiebey iſt zumercken/ daß umb gerecht zuſeyn/ es nicht genug ſey einige rechte Dinge entweder auß Ruhmredigkeit/ oder auß Furcht/ oder auch auß Staats-Klugheit/ thun:
Dann es verhaͤlt ſich mit dieſer Tugend als wie mit den andern/ ſie beſtehen alle in der Fertigkeit allezeit zuhandeln und zuverfahren nach den Reguln/ die ſie geben.
Von der Freygebigkeit.
DJe Freygebigkeit muß man betrachten als eine Tugend/ die etlicher maſſen denen Perſonen von hohem Stande zukommt.
Die gemeinen Leute koͤnnen tapffer/ klug/ gerecht/ und in ihren Luͤſten maͤſſig ſeyn.
Aber wann ſie von Natur freygebig waͤren/ koͤnten ſie dieſe Tugend beſitzen ohne daß man es merckte/ weil es in ihrer Gewalt nicht ſtuͤnde/ dieſelbe herꝛlich außzufuͤhren.
Man muß ſich gleichwohl nicht einbilden/ daß umb freygebig zuſcheinen/ man muͤſſe geben biß zur Verſchwendung/ die endlich eine Unbequemlichkeit nach ſich ziehen doͤrffte.
Man muß darfuͤr halten/ daß die Freygebigkeit eben ſo wenig die Grentzen der Verthuligkeit beruͤhren muͤſſe/ als daß man doͤrffe an ſeinem Geld- Geitz hangen bleiben.
Der Geitzige und der Verthuliche machen Haͤndel/ daß man ſich ihrer erbarmen muß:
Der erſte verſchluckt tauſend Verdrießlichkeiten/ deren er koͤnte uͤberhoben ſeyn.
Er iſt bey ſeinem Reichthum arm/ dieweil er es eben ſo wenig anruͤhret als wann es nicht ſein waͤre.
Von der andern Seiten iſt der Verſchwender nicht weniger ſtraffwuͤrdig/ ob er ſchon dem Freygebigen etwas aͤhnlicher ſiehet.
Und weil ihn die Geſetze betrachten als einen Menſchen/ ſo der Vernunfft beraubt iſt/ als verordnen ſie/ daß man ihme einen Vormund gebe/ eben als einem Unſinnigen.
Auch iſt warhafftig das eine groſſe Thorheit/ in kurtzer Zeit und ohne Noth ſolche Guͤter auffzureiben/ ſo unſre Vorfahren nicht anders als mit groſſer Muͤhe/ und offt in ſo viel hundert Jahren erſt zuſammen geſammlet haben.
Es iſt gleichwohl nicht genug/ daß die Freygebigkeit ſich eben ſo genau halte in den Schrancken/ ſo man ihr gelegt.
Sie muß noch von vielen Umbſtaͤnden/ ſo zu ihrem Weſen gehoͤren/ vorgeſellſchafftet ſeyn.
Es iſt noͤthig daß der/ ſo giebt/ es zu gutem Ende thue/ wann er recht freygebig ſeyn wil.
Dann wann man nur ein Geſchenck thut/ umb ein anſehnlichers darvor wieder zubekommen/ ſehe ich nicht/ warumb man nicht muͤſſe vor geitzig gehalten werden.
Wir muͤſſen auch wohl das Maß nehmen/ daß wir nicht ſolchen Perſonen geben/ die unſrer Wohlthaten gantz unwerth ſind; und woferne ſie derſelben werth ſind/ muͤſſen wir unſere Geſchencke wohl abpaſſen nach ihrem und nach unſerm Stande.
Ein Printz muß viel herꝛlichere Geſchencke thun als ein Edelman/ gleichwohl muß er auch ſeine Wohlthaten nicht ohne Unterſchied außſchuͤtten/ und einen ſchlechten Soldaten eben als einen General beſchencken.
Ein Cyniſcher Weltweiſer/ als er den Koͤnig Antigonus umb einen Heller bat/ welches ein Geſchenck war/ ſo mit der Armuth/ davon er ſein Handwerck machte/ gnugſam uͤbereinſtimmete/ antwortet Antigonus, das waͤre alzuwenig vor einen Koͤnig.
Ja ſo gib mir ein Talent/ (600. Rthlr.) ſagte der Weltweiſe hinwiederumb.
Ja das iſt zuviel vor einen Cyniſchen/ ſchloſſe endlich der Printz.
Antigonus erledigte ſich darmit gar artlich von der Ungeſtuͤmigkeit deß Weltweiſen:
Aber ich glaube auch/ er haͤtte beſſer gethan/ wann er ihm hernach etwas gegeben haͤtte/ ſeinem Stande und deß Weltweiſen Zuſtande gemaͤß.
Wann er ſo verfahren haͤtte/ haͤtte er mehr gegeben/ als man dergleichen Weltweiſen nicht pflegete zugeben/ und haͤtte auch weniger gegeben/ als ein Koͤnig pflegt/ wann er rechtſchaffene Leute beſchencket.
Man muß auch bald geben und ſich das Geſchenck durch ein langes Warten nicht gleichſam abkauffen laſſen.
Man muß mit freundlichem verbindlichem Geſichte geben/ und bey ſolchen Gelegenheiten ſich erinnern/ daß man eben deßwegen die Gratien oder Hulden uns mit einem freyen laͤchlendem Geſichte abmahlet/ daß wir mit ſo geſtaltem Geſichte ſollen geben lernen.
Man muß auch auff die Beſchaffenheit deß Geſchencks acht haben.
Wann es dem/ der es haben ſoll/ Ehre mitbringen kan/ als wann man einen umb eine loͤbliche That etwan beſchencket/ ſo geſchicht das am beſten vor ſo viel Leuten/ als es immer ſeyn kan.
Aber wanns nur geſchicht/ ihn in ſeiner Beduͤrfftnuͤß zuerleichtern/ da muß man geben auff das geheimeſte/ als man kan/ ſo daß die lincke Hand nicht wiſſe/ was die rechte thut.
Ferner ſo muß auch das Geſchenck/ ſo man thun wil/ ſich ſchicken fuͤr die Perſonen/ denen man es thun wil.
Man wuͤrde einen alten Philoſophen wenig verbinden/ wann man ihm einen gantzen Kuͤriß verehrte.
Einem Soldaten wuͤrde man zuſchaffen machen/ wann man ihm Ariſtotelis Opera in Originali verehren wuͤrde.
Und einer Frauen wuͤrde ohne Zweiffel angenehmer ſeyn/ wañ man ihr eine ſchoͤne Frantzoͤſiſche Spitze ſchenckete/ als wann man ihr einen verguͤldten Degen verehrte.
Die Printzen zuſamt den groſſen Herren koͤnnen bißweilen wohl einen Schritt uͤber die Freygebigkeit hinauß biß zu herrlichen Verehrungen thun/ damit die Koſten/ ſo ſie anwenden/ ein Gepraͤge von der Hoheit/ dadurch ſie von andern Leuten unterſchieden werden/ bekommen:
Allein muß man diß insgemein beobachten/ daß ein Man ſich niemals uͤber ſein Vermoͤgen und uͤber ſeinen Stand magnifique erzeigen doͤrffe.
Der/ ſo ein praͤchtig Gebaͤu auffzufuͤhren ſich unterfaͤnget/ ohne daß er uͤberleget/ ob ers auch außzufuͤhren vermag/ geraͤht zeitlich dahin/ daß er mit einem Steinhauffen/ den er muß ſitzen laſſen/ ſich ein Denckmahl ſeiner Unwiſſenheit auffrichtet.
Umb magnifique zuſeyn/ iſts nicht einmal genug/ daß man groſſe Guͤter habe/ wann nicht auch der Stand mit uͤberein ſtimmet.
Ein Menſch von geringer Geburt/ der in weniger Zeit viel Reichthum geſammlet/ wird ſich vornehmer Leute Spott/ und ſeines gleichen Neyd uͤber den Halß ziehen/ wann er ſich erkuͤhnet einen Pallaſt zu ſeiner Wohnung auffzurichten.
Machiavell da er erzehlet von einem Printzen/ deſſen Herrſchafften nicht gar zu anſehnlich waren/ ſchertzet uͤber dem Wercke/ ſo er ſich unterfangen/ einen Platz von groſſem Raume zubefeſtigen/ und ſagt/ daß er alle ſeine Unterthanen wuͤrde muͤſſen zur Beſatzung hinein legen.
Von der Großmuͤthigkeit welches eine praͤchtige Tugend iſt/ wollen wir handeln/ wann wir vom Kriege reden werden/ alldieweilen man im Kriege mehr/ als anderſtwo/ großmuͤthige Leute anzutreffen pfleget.
Von der Sanfftmůthigkeit.
DJe Sanfftmuͤthigkeit iſt eine Tugend/ ſo dem Zorn ein Maß giebt.
Allein die Urthels-Krafft muß uns an die Hand geben/ auff welche Art man ihn umbſchraͤncken muͤſſe/ nach den Umbſtaͤnden der Zeiten und der Perſonen.
Ein Printz muß ſich eben ſo wenig in der Sanfftmuth/ als in der Grauſamkeit verhauen.
Wann das letztere von dieſen Laſtern ihm ſeiner Unterthanen Haß uͤber den Hals ziehet/ kan eine all zugemeine und allzugewoͤhnliche Sanfftmuͤthigkeit eben ſo ſchaͤdliche Wuͤrckungen thun/ weil die Hoffnung zur Gnade ſehr offt eine Kuͤhnheit/ alles zuunterfangen/ gebuͤret.
Wer ſich beleidigen laͤſt/ verdient Beleidigungen/ ſagt Mr. Corneille; und der Weltweiſe Seneca ſtimmt mit ein/ daß der/ der alles verzeihet/ eben ſo grauſam ſey/ als der/ ſo nichts verzeihet.
Deßwegen kan wohl ein Printz/ ohne daß er einen Staats- Fehler begehet/ die ſonderbaren Beleidigungen/ ſo ihm geſchehen/ durch eine zierliche Sanfftmuth verzeihen/ und die Hiſtorie hat uns hieruͤber eine unvergleichliche Antwort von Ludwig XII. hinterlaſſen.
Er war erſt Hertzog von Orleans, und kam hernach zur Crone nach Carol. VIII. und als ſeine Geheimſten ihn bereden wolten/ er ſolte ſich raͤchen an denen Perſonen/ ſo ihm die Wage gehalten hatten/ ehe er zum Regiment gekommen/ Diß iſt nicht noͤthig/ ſagte er zu ihnen/ daß der Koͤnig von Franckreich deß Hertzogs von Orleans Beleidigungen raͤche.
Wann gantze Provintzien auffſtehen/ oder daß gantze Armeen ſich deß Gehorſams ihrer Haͤupter entziehen wollen/ ſo muß ein Souverain, nachdem er die Rebellen wieder unter das Joch gebracht/ zwar nicht alle ſtraffen/ umb ſich ſelbſt nicht zuſchwaͤchen/ allein er muß auch nicht allen verzeihen/ und alſo denen Voͤlckern und denen Trouppen eine allzugroſſe Neigung laſſen/ einem boͤſen Exempel zufolgen.
Die Roͤmer wuſten artlich den zehenden zunehmen von den Buͤrgern und von den Soldaten/ die ſich einer Rebellion hatten geluͤſten laſſen; und die Staats-Kluge ſtimmen hier uͤberein/ daß bey dergleichen Gelegenheiten man eine Straffe muͤſſe ergehen laſſen uͤber eine kleine Zahl von den Verbrechern/ die gleichwol den uͤbrigen allen einen Schrecken einjage.
Deßwegen hat ein Alter geſagt/ die Straffe muͤſſe von der Koͤnige Hand kommen/ als der Donner von der Hand der Goͤtter.
Dieſer ſchlaͤgt nur auff wenig Perſonen zu/ und erſchrecket nichts deſtoweniger alle die/ ſo ihn entweder ſehen fallen/ oder die nur den Knall darvon hoͤren.
Von der Maͤſſigung.
NAchdem wir von den Tugenden geredet haben/ muͤſſen wir noch ſagen/ daß ſie dieſe letzte auch noch in ihrer Geſellſchafft haben muͤſſen.
Wann ſie ein Menſch alle beſaͤſſe/ wuͤrde er damit mehr Haß/ als Ruhm und Gunſt gewinnen/ wann er ſie den Leuten ſo ruhmredig in die Augen wolte leuchten laſſen; deßwegen muß ſeine Beſcheidenheit derſelben Glantz ein wenig wiſſen zuverbergen.
Allein wann wir genau ſagen wollen was dieſe Tugend iſt/ wird es eben nicht ſo gar leicht zuthun ſeyn/ weil Ariſtoteles in ſeiner Beſchreibung ſie ſich gantz anders eingebildet zuhaben ſcheinet/ als wir ſie uns einbilden.
Er ſagt ſchlecht weg/ daß ſie zwiſchen einer allzugroſſen Ehrſucht/ und zwiſchen einer allzugroſſen Abneigung von den Hoheiten und Ehren/ mitten inne ſtehe.
Und wie man nicht genau ſagen kan/ wieweit es vergoͤnnt iſt mit dieſen zwo widrigen Gemuͤths-Bewegungen zugehen/ alſo iſt es auch nicht weniger unmoͤglich die Grentzen/ ſo die Beſcheidenheit umbzircken ſollen/ zulegen.
Wir koͤnnen bißweilen auff ſolche Gelegenheiten ſtoſſen/ die uns auffblaſen/ und die uns einen Sinn eingeben/ daß wir nach Dingen trachten wornach wir uns ſonſten nicht pflegen zuſehnen.
Ob ſich nun wohl zu ſolcher Zeit gewiſſe Begierden in uns erregen/ die man bey andern Gelegenheiten vor unordentlich halten koͤnte/ ſo ziehen ſie uns doch vielmehr dort ein Lob zu/ und wo das Gluͤck mitzuſchlaͤgt/ ſo kan man warhafftig wohl auß einer Ehrſucht/ die man geſcholten haͤtte/ wann ſie einen widrigen Außgang gewonnen/ eine herrliche Tugend machen.
Weil ſonſten jederman/ wann er von anderer Leute Maͤſſigung urtheilen will/ ſich deſſen bey ſeinem Kopffe Raths erholet/ ſo wird man ſich ſchwerlich hierinnen vergleichen koͤnnen/ wie man dieſe Tugend gebuͤrlich zerlegen und ſchaͤtzen muͤſſe.
Die Kriegs- Leute werden ihr nachſagen/ daß ſie der Abneigung zur Ehren allzu ſehr aͤhnlige.
Wann indeſſen die Philoſophen durch eine gantz widrige Meinung die Leute zu einer noch zaͤrtern Maͤſſigung werden bereden wollen.
Wir koͤnnen derhalben nicht beſſer thun/ als nochmalen von der Maͤſſigung ſagen/ was wir ſchon an unterſchiedlichen Orten gedacht/ und was wir nicht allzuviel gedencken koͤnnen/ daß man nemlich die Tugenden bald ſo bald anders betrachten muͤſſe/ wornach die Umbſtaͤnde der Zeiten/ der Oerter/ und der Perſonen ſich ſo oder anders verhalten.
Und warhafftig iſt die Maͤſſigung der Frauen gemeiniglich weit groͤſſer/ als die Maͤſſigung der Maͤnner.
Ein Kriegs-General iſt gantz auff andere Weiſe maͤſſig als ein Philoſophe.
Ariſtoteles zehlt auch noch die Leutſeeligkeit/ die Warheit/ und den erbaren Schertz unter die Tugenden.
Allein weil wir ohne diß von der Converſation einen kleinen Tractat abfaſſen muͤſſen/ als wollen wir davon zureden biß dorthin verſparen.
Jndeſſen wollen wir in den Gemuͤths-Bewegungen die Verhindernuͤſſen unterſuchen/ die wir auß dem Wege zuraͤumen haben/ wann wir wollen zur Tugend wandern/ darneben beſehen die Huͤlffe/ ſo ſie uns leiſten koͤnnen/ damit wir auch zu den allerſchwereſten Tugenden zugelangen vermoͤgen.
Von den Gemuͤths-Bewegungen.
DJeſe Materie iſt von ſoviel Philoſophen ſo weitlaͤufftig außgefuͤhret/ daß wir nicht noͤthig haben/ uns in einen unendlichen Diſcours einzulaſſen.
Es iſt/ daͤucht mich/ allgenug/ wann ich ſoviel erklaͤren thue/ als mein Vorhaben erfordert.
Weil aber die Liebe die allernatuͤrlichſte und die allergemeineſte unter den Gemuͤths-Bewegungen iſt/ und daß man in den gewoͤhnlichen Zuſammenkuͤnfften von ihr alleine mehr als von den andern allen redet/ ſo wirds vielleicht nicht ungeraͤumt ſeyn/ daß wir ſie ein wenig fein wohl rumb nehmen/ wann wir zuvor von den Gemuͤths-Bewegungen insgemein werden kuͤrtzlich angefuͤhret haben/ was man darbey nicht zuvergeſſen hat.
Die Gemuͤths-Bewegungen/ wie das Wort lautet/ ſind Regungen der Seelen/ oder wie die Philoſophi reden/ der ſinnlichen Luſt oder deß Appetits.
Sie werden verurſachet von der Einbildung eines guten oder eines boͤſen/ und verwandeln den Leib auff unterſchiedliche Art/ wornach die Dinge/ von denen ſie erweckt werden/ unterſchiedlich ſind.
Und gewiß hatt man ſich nicht zuverwundern/ wann der Leib dieſe ſtarcke Eintruckungen der Seelen empfindet.
Dieſe zwey Theile deß Menſchen ſind ſo enge verknuͤpfft und verkuppelt unter ſich/ daß ſie beyde nur ein gantzes machen/ ſo daß wir taͤglich bemercken/ wie das/ ſo die Seele betruͤbt/ den Leib der Geſundheit beraubet; gleichwie andern Theils gewiß iſt/ daß die Schmertzen deß Leibes die Seele in eine Unruhe ſtuͤrtzen/ die recht ſcheinet abgemeſſen zuſeyn nach dem boͤſen/ ſo ſie verurſachet.
Die Stoici thun ſehr unrecht/ daß ſie alle Gemuͤths-Bewegungen/ als laſterhafftig verdammen/ und daß ſie wollen Seul- Bilder auß ſich machen/ damit man ſie ſolle vor weiſe halten.
Niemand darff uns diß ſtreittig machen/ daß die Gemuͤths-Bewegungen an ſich ſelbſt weder gut noch boͤſe ſeyn/ und daß ſie uns entweder nuͤtzlich oder ſchaͤdlich ſeyn/ wornach wir ſie wohl oder uͤbel brauchen.
So lange als die Seele ſolche noch bey ſich/ ſo zuſagen/ im Bauche hat/ und daß ſie ihr noch nicht in Kopff geſtiegen ſeyn/ und den Willen auff ihre Seite kriegen/ ſo iſt es gewiß/ daß man ſie weder loben noch ſchelten koͤñe/ eben ſo wenig als beym Viehe.
Aber das iſt wahr/ daß ſie gut oder boͤſe werden/ ſo bald ſich der Wille zu ihnen geſellet/ und damit auff was gutes oder auff was boͤſes loß gehet.
Die gewoͤhnliche Erfahrung zeiget uns/ daß die wohlgezaͤmte Kuͤhnheit die Tapfferkeit gebuͤret/ und daß die Furcht der Klugheit gute Dienſte thun kan.
Wir leſen endlich in dem achten Capitel von der Stadt Gottes/ daß die Frommen ihr Verlangen und ihre Furcht haben eben wie die Boͤſen/ nur daß die Frommen verlangen und fuͤrchten mit Vernunfft/ die Boͤſen aber zur Unzeit/ wornach dieſe und jene den Willen verkehrt oder richtig haben.
Alſo koͤnnen wir ſagen/ daß/ obſchon dieſe Bewegungen dem Menſchen natuͤrlich ſeyn/ es dennoch viel weiſe Leute gibt/ ſo dieſelben mit guter Art leicht zuſtillen wiſſen.
Sie haben gar helle Augen/ und laſſen ſich/ wann ſie von den Dingen/ die andere gemeine Leute entweder bezaubern oder erſchrecken/ urtheilen/ nicht leicht betruͤgen/ und glauben ſicherlich/ daß die meiſten Dinge nicht der Haare ſind/ daß ſie ihnen einige Unruhe geben ſolten.
Damit wir nun auch dergleichen Ruhe erlangen moͤgen/ ſo muͤſſen wir zuſehen/ daß wir auch die Dinge ſo/ wie ſie/ unterſcheiden lernen/ und ſo wir Muͤhe haben eine Bewegung/ die uns ſchaden kan/ in unſern Hertzen zuſtillen/ ſo muͤſſen wir alle Mittel/ umb uns von derſelben Tyranney zubefreyen/ hervor ſuchen.
Wir muͤſſen die ſchaͤdliche Bewegung durch eine Gegen-Bewegung zuhemmen uns bearbeitẽ/ und wie jener alte Philoſophus. alle Abend examiniren/ ob wir nicht den Tag uͤber die Tugend/ ſo dieſer Gemuͤths- Bewegung/ die den Meiſter anfaͤngt zuſpielen/ ſchnurſtracks zuwider iſt/ außgeuͤbet haben.
Die Vergnuͤgung oder der Verdruß/ ſo wir bey uns empfinden werden/ wornach wir werden gehandelt haben/ wird uns anſpornen/ es den andern Tag beſſer zumachen/ und alſo werden wir endlich einẽ Feind/ der umb ſoviel deſto gefaͤhrlicher iſt/ weil wir ihn ſelbſten in unſerm Eingeweyde mit uns herumb tragen/ gluͤcklich uͤberwinden.
Allein laſt ſehen/ ob wir nicht ſonderbare Mittel vor die ſonderbaren Bewegungen/ davon wir handeln wollen/ außſpuͤren koͤnnen.
Von der Liebe.
ES zweiffelt niemand/ wie bereits gedacht/ daß die Liebe nicht ſolte die allernatuͤrlichſte und die allergewoͤhnlichſte Gemuͤths-Bewegung ſeyn.
Etliche Philoſophi gehen wohl noch weiter/ und verſichern/ daß ſonſt keine Gemuͤths-Bewegung mehr ſey als ſie allein.
Sie ſagen/ daß ſie bald dieſen/ bald jenen Namen annehme/ wornach die Dinge ſind/ die ſie erregẽ; daß wir nichts verlangẽ/ als was wir lieben.
Daß der Ehrgeitz nichts andeꝛs als eine Hoheitẽ- und Ehren-Liebe ſey/ wie der Geld-Geitz eine Geld- Liebe iſt.
Ja daß wir auch das/ ſo uns ſchaden kan/ auß keiner andern Urſache haſſen/ als weil wir unſere eigene Erhaltung lieben.
Ob wir nun zwar nach der gebraͤuchlichſten Meinung/ unterſchiedliche Gemuͤths-Bewegungen zulaſſen/ ſo muß man doch bekennen/ daß die Liebe niemals allein ein Hertz beherrſche/ und daß ſie gemeiniglich in Geſellſchafft vieler andern ſich befinde.
Es iſt gar ſeltſam/ daß wir lieben ſolten ohne Verlangen/ ohne Furcht/ ohne Haß gegen unſere Mit-Buhler/ und ohne daß wir uns uͤber die/ ſo uns etwan einen Stein in Weg legen/ nicht erbittern ſolten.
Aber das wunderlichſte an dieſer Bewegung iſt/ daß unendlich viel Menſchen ſie empfinden/ und daß unter allen dennoch nicht einer genau weiß/ was ſie vor ein Ding iſt.
Monſieur de la Chambre hat ſehr zierlich von ihr geredet in den Caracteres des Paſſions, alſo daß ich hier nicht wiederholen mag alle Beſchreibungen/ die er erzehlet und widerlegt hat.
Genug iſts vor mich/ daß ich ſeiner Meinung beyfalle/ und mit ihm bekenne/ daß ein Philoſophus nicht ohne Vernunfft geſchloſſen/ die Liebe ſey/ ich weiß nicht was/ ſo da komme/ ich weiß nicht woher/ und wieder vergehe/ ich weiß nicht wie.
Monſieur de Corneille ſagt auch in ſeinen ſchoͤnen Schrifften an einem Orte:
Es gibt ein heimlich Band/ das Hertzen feſt verbindet/ Sobald was aͤhnliches in Seelen ſich befindet/ Die knuͤpfen ſich zuſam̃/ und ſpornen ſich ſelbſt an Durch ein ich weiß nicht was/ das man nicht nennen kan.
Jch wil auch nicht allzuweitlaͤufftig erzehlen/ was viel groſſe Leute von dieſer Bewegung/ davon die Alten einen Gott gemachet/ geſagt haben/ ich wil nur gedencken/ was Seneca der Tragoͤdien-Schreibet ſpricht/ daß der Gott/ ſo der kleineſte unter allen iſt/ dennoch das groͤſſeſte Reich habe.
Und der Author deß ſinnreichen Geſpraͤchs zwiſchen der Liebe und der Freund ſchafft/ eroͤffnet ſeine Gedancken hieruͤber noch anmuͤthiger als Seneca; Er ſagt von der Liebe:
Er mag der kleinſte Gott/ uñ doch der groͤſte ſeyn; Sein Reich erſtrecket ſich durch Erden/ Lufft und Wellen?
Doch findet er ſich ſtets in Iris Augen ein.
Jnsgemein wird dafuͤr gehalten/ daß die Liebe gerne bey den Leuten zu den Fenſtern der Augen hinein ſteige.
Ein Author dieſer Zeit beſchreibet in ſeiner Sitten-Lehre alle Schliche dieſer Paſſion gar arthig/ und weiſet/ auff welche Art ſie ſich in die Gemuͤther einfinde.
Wir wollen ſehen/ ob wir in kurtzen Worten ſagen koͤnnen/ was er von dieſer Materie/ davon er handelt/ weitlaͤufftig erzehlen moͤgte/ und erklaͤren/ ſo gut wir koͤnnen/ wie es zugehe/ umb die Zeit/ da die Liebe in einem Hertzen herfuͤrquillet.
Unzehlig viel Philoſophi haben geglaubet/ daß alle Leiber ſtets kleine Duͤnſte von ſich ſelbſt außblieſen/ die hernach zu allen Seiten herumb zoͤgen/ und daß dieſes die warhafften Abbildungen der Leiber/ von dannen ſie herab gekommen/ waͤren.
Die Erfahrung zeiget uns diß/ wann wir uns in einem geglaͤtteten Coͤrper/ ſo nicht durchſcheinend iſt/ beſpiegeln; dann weil er geglaͤttet iſt/ kan unſer Bild darauff hafften/ ohn daß die Ordnung ſeiner Theile durch einige Ungleichheit davon zerbrochen werde: und weil dieſer Coͤrper nicht durchſcheinend iſt/ als prallet unſer Bild gegen uns ſelbſt wieder zuruͤcke.
Alſo wann das Bild einer lieblichen Perſon entweder warhafftig/ oder durch eine innerliche Ubereinſtimmung/ welche auß der Bluts-Vermiſchung entſpringet/ anmuthig in die Augen/ ſo es empfangen/ gefallen iſt/ wird daſſelbe vermittelſt der Seh-Nerven der Einbildungs-Krafft vorgetragen/ alſo daß die Geiſter/ ſo in der Einbildungs-Krafft ihre Wohnung haben/ davon eine liebliche Bewegung empfinden/ und durch die enge Correſpondentz/ welche ſie mit denen Geiſtern/ ſo im Hertzen wohnen/ haben/ alſofort dieſelben ihrer Regung theilhafftig machen.
So wird dann auff dieſe Art die Liebe gebildet; und wie die Geiſter im Hertzen noch mehr an der anmuthigen Eintruckung/ davon ſie erreget werden/ Theil haben wollen/ als ſpuͤren ſie nach derſelben Quelle/ und indem ſie gleichſam einen Auffſtand machen gegen die Einbildungs-Krafft/ erhitzen ſie dieſelbe/ und machen ſie noch embſiger.
Darum kan man mit Mr. de la Chambre ſagen/ daß die Liebe eine Bewegung der ſinnlichen Begierde ſey/ welche ſich mit dem Geliebten vereiniget.
Wir ſehen auch/ daß die verliebten in Abſeyn ihres Geliebteſten in tieffen Gedancken gleichſam verſencket ligen; ſie wiſſen mit nichts anmuthigers ſich zuunterhalten/ als mit ihren Gedancken/ und ſtrecken ſich mit ihrer Einbildung nach der Vereinigung/ davon wir reden/ mit Gewalt.
Aber wann ſie ſich nicht ermuͤden koͤnnen/ an die geliebte Perſon zugedencken/ oder ſie anzuſehen/ ſo ſie gegenwaͤrtig iſt/ kan man ſagen/ daß/ umb alda ſich deſto maͤchtiger anzuhaͤngen/ ſie ſich von allen andern Dingen loßknuͤpffen.
Alſo daß es rathſam iſt/ ein rechtſchaffener Mann/ der ſein Gluͤck noch nicht nagelfeſt gemachet/ ſetze ſich ſteiff und feſte fuͤr/ das Frauenzimmer nicht weiter zubetrachten/ als ſofern es ſein Gluͤck kan befoͤrdern helffen.
Die jenigen Frauen ſo bey den Leuten Ehre und Ruhm haben/ muß er denen Klunten/ die auff nichts dencken/ als auff ihre Schoͤnheit/ und wie ſie ſich alle Tage neue Liebhaber zuwege bringen wollen/ allezeit vorziehen.
Umb ſich von der Tyranney einer Paſſion, die ſo ſchaͤdlich iſt/ loß zuwircken/ iſt kein beſſrer Rath/ als daß man das Kind im erſten Bad ertraͤncke.
Man kan ſich vor einer Schoͤnheit/ welche uns ein wenig zuſehr anfaͤngt zugefallen/ huͤten; aber wann man ſie fliehet/ muß man ſich in Verrichtung wichtiger Geſchaͤffte einlaſſen.
Die Muſen, ſo ſich auff die freyen Kuͤnſte legen/ Diane, ſo die Jagt treibet/ und Pallas, ſo den Krieg liebet/ weil ſie die einzigen Goͤttinnen ſeynd/ die ſich den Geſetzen der Liebe nicht unterwerffen/ als lehren ſie uns/ daß durch dergleichen Ubungen wir dem Garn/ in welches uns gemeiniglich der Muͤſſiggang einlocket/ entgehen koͤnnen.
Vielleicht wird man wohl ſagen/ daß ein junger Menſch muͤſſe nothwendig verliebt ſeyn/ und wird man ſich koͤnnen der Beweißthuͤmer auß dem Geſpraͤch/ ſo Sarraſin hieruͤber auffgeſetzet/ bedienen/ oder den Jtaliaͤniſchen Taſſo an ziehen/ welcher in der Vorrede ſeines Amyntas, die Liebe alſo redend einfuͤhret:
Ein ſonſt tumm Kaͤlber-Hertz wird hohe Sinnen faſſen.
Jch gebe zu/ daß die Liebe wohl gute Wuͤrckung thun kan/ daß ſie den geitzigen kan lernen den Geld-Beutel auffknuͤpfen, daß ſie einen Menſchen/ der ſonſt weder Geſchick noch Gelencke hat/ galant, herrlich und tapffer machen kan.
Allein man muß auch ſagen/ daß dieſe Bewegung mehr boͤſes als gutes verurſachet.
Sie bringet nur allzuofft den Zwieſpalt unter die beſten Freunde durch die Eifferſucht.
Sie ſoll machen/ daß einer alles das ſeinige verthut/ was er im Leib und Leben hat.
Und gibt Jupiters Verwandlung in einen Ochſen/ uns dergleichen ſeltſame Veraͤnderungen ſo wir billig zubefahren haben/ gar weitlaͤufftig zuverſtehen.
Darumb iſt noͤthig/ daß wir einer ſo gefaͤhrlichen Paſſion, ehe ſie die Oberhand nimt/ uns mit Gewalt widerſetzen/ und damit diß gluͤcklich von ſtatten gehe/ muß man/ wie ich allbereit gedacht/ ſich an ſie machen/ weil ſie noch zart und ſchwach iſt/ und daß man ſich ja nicht betruͤge/ daß man ſolchen Neigungen/ ſo holdſelig und ſuͤß als ſie einem auch im Anfang fuͤrkommen koͤnnen/ durchauß nicht ſchmeichele.
Wir muͤſſen uns tapffer mit ihnen herumb ſchlagen/ und muͤſſen alles/ was ſie bey uns in eredit bringen wollen/ in argwohn ziehen.
Biblis beſchoͤnet die Liebe/ ſo ſie zu ihrem Bruder Caunus traͤgt/ mit dem Namen der bruͤderlichen Freundſchafft.
Medea verliebet ſich in Jaſon, und bildet ſich ein/ ſie habe nur ein ſchlecht Mitleiden mit ſeinem Ungluͤck; alſo betruͤgen ſie ſich alle beyde/ und ſperren damit einer Paſſion, ſo ihnen eine empfindliche Reue verurſachen wird/ die Thuͤr zur Seelen Angelweit auff.
Von dem Haß.
NAchdem wir von der Liebe geredet/ und dieſe Paſſion nach erfodernder Noth erklaͤret/ kan man nunmehro bald eine andere Paſſion, die jener ſchnurſtracks zuwider iſt/ erlernen.
Wir haſſen ein Ding/ wann ſein Bild einen unanmuͤthigen Nachdruck in unſere Einbildung thut/ und das die Geiſter/ die es fliehen wollen/ nach dem Hertzen zutreibet.
Das Hertz von ſeiner Seiten ſchlieſſet ſich zuſammen/ umb ſich von einem Dinge/ ſo ihm mißfaͤllt/ zuentfernen; alſo daß wir ſagen koͤnnen/ daß der Haß eine Paſſion iſt/ welche durch die Einbildung von dem/ das entweder warhafftig/ oder nur dem Augenſchein nach boͤſe iſt/ erreget wird.
Dieſe Gemuͤths- Bewegung iſt uns nicht weniger noͤthig als die Liebe/ und iſt gar gewiß/ daß wir nicht weniger verbunden ſeyn das Boͤſe zuhaſſen/ als das Gute zulieben.
Doch muß man hiebey einen Unterſcheid machen und ſagen/ daß wir insgemein die Leute lieben ſollen/ weil wir mit ihnen durch das Band der Geſellſchafft und der Aehnlichkeit vereiniget ſind/ und daß wir niemals die Perſon/ ſondern allezeit das Boͤſe haſſen ſollen.
Laſſet uns Haß tragen gegẽ das Laſter/ und Mitleiden mit den laſterhafften Menſchen.
Aber wie der Haß zum wenigſten eben ſo gewaltig und eben ſo gefaͤhrlich iſt als die Liebe/ alſo haben wir auch nicht wenigere Vorſehung zuthun/ umb ihm den Paß in unſer Gemuͤth und unſere Seele abzuſchneiden.
Geſchicht es ja/ daß wir einer Bewegung/ welche uns natuͤrlich iſt/ als da ſind die Antipathien, oder welche in anſehnlichen Urſachen gegruͤndet zuſeyn uns vorkommet/ nichts abgewinnen koͤnnen/ ſo koͤnnen wir uns doch zum wenigſten ſo verhalten/ als haſſeten wir nicht/ weil ja unſer Thun in unſer Willkuͤhr ſtehet.
Dann endlich koͤnnen wir denn nicht von einem uns gehaͤſſigen Menſchen gutes reden? Koͤnnen wir ihm nicht zugefallen den Beutel auffthun/ und ihm alle Dienſte leiſten/ ſo ſonſt eine uns liebe Perſon erwarten koͤnte.
Von dem Verlangen.
DJeſe Paſſion ſpornet uns an/ etwas gutes/ ſo abweſend iſt/ zuverfolgen.
Eben das Ding ſo in unſerm Hertzen die Liebe außbruͤten kan/ kan auch alda das Verlangen erwecken/ mit dieſem kleinen Unterſchied/ daß das Gute/ auff welches ſich das Verlangen ziehet/ allezeit abweſend iſt.
Es iſt uns nichts verdrießlichers/ es iſt auch nichts daß uns mehr Neyd verurſachen kan/ als die unordentliche Begierden.
Und ob uns ſchon der Ehrgeitz noch ſo glatt vorkommt/ ſo iſt es doch am beſten/ daß ein rechtſchaffener Mann einem die Grentzen/ nach ſeinem Stande und nach ſeinem Vermoͤgen lege.
Der Durſt nach den Hoheiten kan mit dem Durſt/ der die Waſſerſucht verurſachet/ verglichen werden; jener und dieſer iſt ſehr hitzig/ und zeucht jedweder verdrießliche Folgerungen nach ſich/ alſo daß man/ umb ihn zumaͤſſigen/ moͤglichſten Fleiß anwenden muß.
Von dem Abſcheu.
DEr Abſcheu iſt eine Gemuͤths-Bewegung/ welche uns treibet/ das Unheil/ ſo uns uͤber dem Kopff ſchwebet/ zumeiden.
Es giebt eben ſoviel Muͤhe ſeinem Abſcheu einen Zaum anzuhaͤngen/ als ſeinem Verlangen; dann offt/ wann wir das/ was uns gluͤckſelig machen ſoll als ein Ungluͤck fliehen/ ſo verlangen wir als ein gutes/ das/ was uns doch ins Elend ſtuͤrtzen ſoll.
Das zukuͤnfftige iſt uns verborgen/ entweder umb unſern Stoltz zu demuͤthigen/ oder daß wir uns deſto vollkommener der Goͤttlichen Vorſehung ergeben.
Wir haben meiſtentheils groͤſſern Abſcheu vor der Armuth/ vor dem Schmertzen/ und vor dem Tod/ als vor allen andern boͤſen Dingen/ ſo wir Urſach zufuͤrchten haben.
Allein laſt ſehen/ was wir vor Troſt wohl ſolten finden koͤnnen/ wann es gleichwohl zum Verluſt deß Reichthums/ der Geſundheit und deß Lebens kommen ſolte.
Das probiren wir nur allzu offt/ daß der groſſe Reichthum uns ein ſchlaͤffert/ daß er uns in einen faulen Muͤſſiggang ſtuͤrtzet/ und daß er nicht allein uns einen Stein in den Weg leget/ der uns verhindert/ daß wir denen Wiſſen ſchafften und denen meiſten Tugenden nicht ſo fleiſſig/ als es wohl noͤthig waͤre/ nachjagen koͤnnen/ ſondern er verhaͤtzet auch taͤglich Freunde und Anverwandte untereinander/ daß ſie ſich ſelbſten unter ſich nach dem Leben trachten.
Man darff uͤber dieſe Materie nur der alten Roͤmer Proſcriptiones oder Landes-Verweiſungen durch ſehen/ und darneben bemercken/ ob es nicht zu allen Zeiten viel groſſe Maͤnner gehabt/ die ihrem Reichthum den Handel freywillig auffgeſaget/ umb ſich einer ſo ſchweren Laſt zuentladen.
Es iſt nicht lange/ daß ein junger/ wohlgewachſener und fuͤrtrefflicher Printz/ da er ſeinen unendlichen Reichthum gleichſam als durch einen Blitz in einem Augenblick verzehret ſahe/ bey einer Veraͤnderung/ ſo in ſein Hauß kam/ denen Perſonen/ welche ihm ihre Unluſt uͤber dieſer Begegnung bezeugeten/ als ein rechtſchaffener groſſer Herr antwortete:
Jch werde weniger Guͤter haben/ ſagte er/ allein ich werde auch mehr Ruhm erwerben koͤnnen.
Gleichwie ich nun wieder zum Cadet worden/ hoffe ich/ daß man mir vergoͤnnen wird zuthun ſolche Dinge/ deren man mich vielleicht nicht wuͤrde haben laſſen unterfangen/ wann man mich als den einigen Sohn unſers Hauſes betrachtet haͤtte.
Gleichwohl muͤſſen wir bekennen/ daß ſo der Reichthum denen Leuten/ die ihn nicht zugebrauchen wiſſen/ zuſchicken und zuſchaffen machet/ er doch viel beytragen kan umb die Tugenden/ welche von der Armuth nicht koͤnnen zur Welt geboren werden/ anſehnlich zuuͤben.
Darumb ſoll ein rechtſchaffener Mann/ ohn daß er ſeine Haußhaͤltigkeit mercken laͤſt/ Sorge tragen/ daß er die Guͤter/ ſo ihm ſeine Vorfahren verlaſſen/ nicht nur erhalten/ ſondern auch durch ſolche Wege/ die ſeiner Geburt und ſeinem Stande nicht nachtheilig ſind/ vermehren moͤge.
Dann endlich geſchichts nur allzuofft/ daß die Dinge nicht lange in einem Stande bleiben koͤnnen/ und daß ſie ſich unvermerckt zuruͤcke ziehen/ wann man ſie immer weiter fortzuſchieben verabſaͤumet.
Unter deſſen wil ich gleichwohl dieſer Regul keinen Einſpruch thun/ da man ſaget/ wir beſitzen den Reichthum bloß zu dem Ende/ daß wir uns deſſen bedienen koͤnnen/ und daß wir das Hertz niemal ſo gar daran haͤngen ſollen/ daß wir ſolten Verdruß haben/ wann wir ihn verlieren moͤgten.
Was wir von dem Reichthum geſagt haben/ kan man auch von Ehren und Wuͤrden verſtehen.
Betreffende den Schmertz deß Leibes/ ſolten wohl viel Leute mit Montagne befinden/ daß er weit unertraͤglicher ſey/ als die Armuth.
Und mag die ſtoltze Meinung der Stoicorum in ihrem Werth und in ihrem Unwerth verbleiben/ betrachtet doch der meiſte Theil der Welt denſelben dermaſſen als ein groſſes Ubel/ daß man leicht den jenigen verzeihet/ die/ umb ſich vor demſelben s ſichere zubringen/ nichts vergeſſen von allem/ ſo ſie rechtmaͤſſiger Weiſe und ohne re Verkleinerung werckſtellig machen können.
So iſt es dann gewiß was ſeltames/ daß ſo wenig Leute dieſer Urſachen halber ihre Lebens-Art wohl einrichten/ und daß es im Gegentheil eine unzehliche Menge der jenigen giebt/ die alle Augenblick ihre Fehler begehen/ ohn daß ſie ein Auge ſchluͤgen weder auff die guten Sitten/ die ſie beleidigen/ noch auff die Kranckheiten/ welche ſie folglich zufuͤrchten haben.
Wir koͤnnen keinen groͤſſern Abſcheu fuͤr irgend einem Dinge auff der Welt haben als vor dem Tod/ allein ob man den Tod ſchon das ſchrecklichſte Ding unter allen ſchrecklichen Dingen nennet/ ſo koͤnnen wir doch ſagen/ daß er an ſich ſelbſt weder gut noch boͤſe iſt:
Daß er nur den jenigen/ die uͤbel gelebt haben/ ſchrecklich vorkommt/ und daß er denen Perſonen/ die die Augen ohne Eckel auff ihr vergangenes Thun zuruͤck wenden koͤnnen/ gantz ſuͤſſe ſchmecken ſoll.
Alſo an ſtatt die unterſchiedene Meinungen der Philoſophen wegen deß Todtes anzuziehen/ oder die Unſterblichkeit unſerer Seelen zu diſputiren/ werden wir uns vergnuͤgen zuſagen/ daß wir unendbrechlich verbunden ſeyn/ unſern gantzen Lebens-Lauff uͤber/ uns fertig zumachen/ damit wir das/ was wir nothwendig einen Tag einmal thun muͤſſen/ wohl thun koͤnnen.
So laſſet uns dann einen bittern Abſcheu haben vor dem Laſter/ und ein bruͤnſtig Verlangen nach der Tugend/ ſo daß wir zu beyden Enden niemals nachlaſſen.
Von der Freude.
DJeſe Paſſion wird von der Genieſſung deß Guten herfuͤrgebracht/ ſie iſt gleichſam der Zweck/ wornach die andern alle zielen/ und wo ſie gantz anmuthig außruhen.
Gleichwohl muͤſſen wir ſagen/ daß ſie uns offt ſchaͤdlich iſt/ ja noch ſchaͤdlicher als die Traurigkeit.
Jch fuͤhre dem Leibe ſein Wort nicht/ wegen der Außdehnung deß Hertzens/ und der Zerſtreuung der Geiſter/ welches beydes gemeiniglich von der Freude verurſachet wird:
ſondern ich ſage kuͤhnlich/ daß das Wohlergehen uns ein groͤſſerer Anſtoß iſt zu Leitung unſers Lebens als die Widerwaͤrtigkeit.
Jch wil mein Gutduͤncken mit einer weit und breit angenommenen Meinung nicht unterbauen/ als welche ſaget/ daß die Widerwaͤrtigkeit uns den Weg bahne/ ſolche Mittel zuſuchen/ womit wir uns von allem Ubel erloͤſen koͤnnen.
Jch wil auch nicht ſagen/ daß die Traurigkeit/ die das Gehirn außtrocknet/ in dem ſie die Geiſter nach dem Hertzen zuziehet/ uns zu den Verrichtungen deß Geiſtes viel geſchickter machet/ als die Freude/ welche das Gehirn befeuchtet/ indem ſie die Geiſter dahin treibet.
Sondern ich gebe vor/ nebſt vielen groſſen Leuten/ daß man bey Wohlergehen eben als eine Sehne auff dem Bogen nachlaͤſſet/ und bey Beſitzung deß Reichthums und der Ehren/ man die Krafft/ und folgends die Tugend/ ſo man noͤthig hatte umb jene zugewinnen/ plat verliere.
Wehe dir Rom/ ſagte ein Alter/ wann man Carthago zerſtoͤret/ gewißlich daß dieſe ſtoltze Africaniſche Stadt/ als der Stadt Rom Mitbuhlerin/ ſi einer ſtetswaͤhrenden Ubung der Kriegs- Zucht und allen andern Tugenden erhielte.
Man kan nochmehr ſagen/ daß die Freude gemeiniglich ohne Geſellſchafft anderer Gemuͤths-Bewegungen iſt/ weil ſie keiner Huͤlffe bedarff/ und vergnuͤget iſt/ ſo/ daß ſie ſich bald verlieret/ und daß ſie die Seele einſchlaffen laͤſt/ an ſtatt daß ſie ſie auffwecken/ und zur Arbeithalten ſolte.
Sie blaͤſet uns auch ein Vertrauen ein/ welches/ weil es auch dazu hilfft/ daß wir die Vorſehung verabſaͤumen/ uns in die Gefahr ſetzt/ leicht und unverſehens uͤberfallen zu werden.
Ovidius verſichert/ daß es nicht ſchwer ſey/ ſelbiges einer Liebſten in das Hertz zubringen/ zu der Zeit da es fuͤr die Freude offen ſtehet.
Er ſagt auch/ daß die Stadt Troja zehen gantzer Jahr/ die alle mit Traurigkeit und Erduldungen außgefuͤllet waren/ denen Griechen widerſtunde/ aber daß/ ſobald die oͤffentlichen Freuden- Mahle angeſtellet wurden/ und ſie keines Mißtrauens mehr faͤhig war/ ſie/ dieſe groſſe Machine voll bewapneter Leute/ welche ihrer gaͤntzlichen Zerſtoͤrung Urſach waren/ zu ſich einnahm.
Derowegen ſo iſt es nicht rathſam/ daß man ſich einer Paſſion ergebe/ die ſo gefaͤhrliche Außgaͤnge verurſachen kan/ man muß ſie maͤſſigen/ und das iſt nicht eben gar zu ſchwer zuthun/ dieweil es nicht gar zu offt zuſchlaͤgt/ daß wir eine Freude gantz vollkommen rein und ohne den Zuſatz gewiſſer Umbſtaͤnde/ ſo ſie ein wenig verſauren koͤnnen/ ſchmecken ſolten.
Sie mag endlich ſo groß ſeyn als ſie wil/ muß man allezeit zuſehen/ daß man ſich derſelben nicht mercken laſſe/ wann wir koͤnnen Nutzen davon haben/ daß andere Leute ſie nicht mercken.
Als Galba gantz gewapnet gegen Otto ſeinen Feind und Mitbuhler umb das Reich/ itzt gleich darinn begriffen iſt/ daß er mit ihm ins Handgemeng kommen wil/ ſiehet er einen Soldaten vor ihn treten/ der den blutigen Degen noch in der Hand hat/ und ihn verſichert/ daß er gleich jetzo Otton niedergeſtoſſen.
Gewiß iſts/ daß das die groͤſte Urſach zur Freude war/ ſo man Galben haͤtte jemals geben koͤnnen; und gleichwohl ließ er nicht mercken/ was eine Zeitung/ die falſch ſeyn kunte/ und die es auch in der That war/ in ſeinem Hertzen erwecket hatte/ und vergnuͤgte ſich/ daß er zu dieſem Soldaten ſagte:
Freund/ wer hat dir befohlen ihn nieder zuſtoſſen?
Jederman weiß/ wie ſich Carolus V. anſtellete/ damals als er erfuhr/ daß der Pabſt Clemens VII. ſein Feind von ſeiner Armee in dem Schloß S. Angelo belagert war.
Er ließ nicht allein keine Freude/ ſondern vielmehr ein Trauren verſpuͤren/ ja er legte die Trauer an/ und befahl ſeinem Hofe dergleichen zuthun.
Er ließ oͤffentliche Bet- Stunden halten fuͤr die Erledigung deß Pabſts/ und proteſtirte, daß er niemals Ordre gegeben haͤtte ihn zubelaͤgern.
Dieſer Streich gedye ihm dahin/ daß er die Geiſtligkeit/ ſo umb deß Pabſts Befreyung demuͤthig anhielte/ mit einer abſchlaͤgigen Antwort verſehen kunte/ und er ſtriche zwey Millionen 400000.
Cronen vor deß Pabſts Ranzion ein.
Von der Traurigkeit.
DJeſe Paſſion entſpringet von der Einbildung eines gegenwaͤrtigen Ubels/ ſo uns betruͤbet.
Sie wircket offt was/ das der Geſundheit ſchadet/ dann ſie druckt das Hertz zuſehr/ durch die Geiſter/ welche ſie dahin ziehet/ ſie ſchwaͤcht/ ſie macht bleich/ vermehret die ſchwartze Galle/ und verzehret die natuͤrliche Waͤrme.
Bißweilen macht ſie/ daß wir uns ſelbſt zuwider ſeynd/ wann wir uns von ihr uͤbertaͤuben laſſen/ anſtatt daß wir ſie durch eine tapffere Gegenwehr von der Ubermaß abhalten ſolten.
Allein man muß bekennen/ daß ſie weit oͤffters dienet uns zulehren/ was wir vor ſchlechte Potentaten ſind/ und zumachen/ daß wir ein wenig in uns ſelbſt gehen.
Uber diß daß ſie das Gehirn vertrocknet/ und es zu vernuͤnfftigem Nachſinnen und zu urtheilen geſchickter macht/ wie ſchon geſagt:
So iſt auch gewiß/ daß/ weil ſie macht/ daß wir das Boͤſe empfinden/ ſie uns treibet Vorſehung zuthun gegen das Ungluͤck/ ſo uns noch begegnen kan.
Ein General/ ſo einmal geſchlagen worden/ iſt gemeiniglich weit außſehender; und ein Steuermann/ der viel Stuͤrm hat außgeſtanden/ gibt ſich nicht leicht auß dem Vortheil/ ſo lange ihm der Wind noch in die Seegel ſtoͤſſet.
Gott hielt das Juͤdiſche Volck auff dem Wege der Gerechtigkeit nicht beſſer/ als durch die Plagen.
Und der weiſe Mann ſaget/ daß es beſſer ſey in das Klag-Hauß zugehen/ als in das Hauß der Freuden.
Gewißlich Elend macht uns gelehrter als Wohlergehen/ weil jenes beſſer durchzudruͤcken pfleget/ und daß man nicht ſo geſchwind vergiſſet/ was man boͤſes außgeſtanden/ als daß man einige Luſt gekoſtet hat.
Ein rechtſchaffener und kluger Mann/ da er von einem unſerer Herrſchafft benachbartem Koͤnige redete/ ſagte/ daß dieſer Printz ein vortrefflicher Herr waͤre/ und von groſſen Tugenden/ aber daß man auch bekennen muͤſte/ ſeine Hoffmeiſterinn die Noth haͤtte nicht wenig beygetragen umb auß ihm einen ſolchen Herrn zumachen.
Es iſt eben deßwegen nicht noͤthig/ daß man ungluͤckſelig ſey/ umb dadurch auffgebracht zuwerden/ daß wir beſſer werden als wir ſonſt ſind.
Dieſen Vortheil koͤnnen wir ziehen auß den Reflexionen, die wir nur uͤber anderer Leute Ungluͤck machen duͤrffen/ und alſo wird das Exempel den Nutzen ſchaffen/ den wir auß unſrer eigenen Erfahrung nicht ziehen zuduͤrffen/ uns freuen koͤnnen.
Von der Hoffnung.
DJeſe Gemuͤths-Bewegung wird erreget von der Einbildung eines guten Dinges/ ſo wir erwerben koͤnnen/ wiewohl nicht ohne groſſe Schwuͤrigkeit.
Junge Leute welche mehr Hitze und weniger Erfahrung haben als die Alten/ ſind auch gemeiniglich einbildſamer und mehr unterworffen/ uͤbelgegruͤndete Hoffnungen zufaſſen.
Unterdeſſen habe ich nicht im Sinn in ihrem Hertzen die Thuͤr zuverſchlieſſen vor einer Paſſion, welche tauſenderley gutes zuwege bringen kan/ wann ſie ſich nur an etwas loͤbliches anhaͤnget.
Die Hoffnung legt uns den Schmack deß guten/ lang zu vor/ ehe wir es noch bekommen/ auff die Zunge/ ſie verſuͤſſet alles was in unſerm Elende am bitterſten iſt/ ſie iſt das letzte Gut/ ſo von uns ſchwindet/ ja das Gluͤck/ nachdem es uns aller Dinge entbloͤſſet hat/ hinterlaͤſt uns doch noch offt die Hoffnung.
Sie ſchmeichelt uns mitten in unſrer Unruhe/ ſie bezaubert unſern Verdruß/ und iſt gewiß/ daß ohne ſie wenig Leute ſich groſſer Thaten unterfangen wuͤrden.
Allein anſtatt auch/ daß wir von ihr einige Huͤlffe ſolten zugewarten haben/ ſolte ſie uns wohl ſelbſt bey den Haaren nach unſerm Verluſt zu ſchleppen/ wann wir uns ohn Unterſcheid von ihr leiten lieſſen.
Wann im Gegentheil wir nichts als wichtige und kraͤfftige Hoffnungen zulaſſen wollen/ ſo muͤſſen wir ohne Gemuͤths- Bewegung von dem/ das wir hoffen/ urtheilen/ und daß es damit recht zugehe/ iſt es noͤthig/ daß wir in Verlangen und Geluͤſten Maſſe halten.
Wofern wir ſo fahren werden/ werden wir der Klugheit freyere Hand laſſen/ als den Zufaͤllen/ und ſo wir bißweilen fehl ſchlagen/ und diß oder jenes nicht unterfangen/ ſo ſind wir zum wenigſten deſto verſicherter/ daß diejenige ſo wir unterfangen/ ſeinen richtigen Gang haben werde.
Von der Verzweiffelung.
DJeſe Paſſion koͤmmt von der Einbildung eines abweſenden guten Dinges/ welches wir uns nimmermehr zuerwerben trauen/ wegen der Hindernuͤſſen/ ſo im Wege ſtehen.
Sie machet uns in einem Anſchlage eben ſo kaltſinnig/ als uns die Hoffnung erhitzet.
Allein es geſchicht offt/ daß/ wann der Zorn der Verzweiffelung zuhuͤlffe koͤmt/ ein Verzweiffelter mit doppelter Hertzhafftigkeit ficht; wie er ſich fuͤr verlohren haͤlt/ ſo dencket er auff nichts/ als wie er dem Feinde ſeine Haut fein theuer verkauffen wolle/ faͤllt ihn an mit mehrerm Grimm und mit weniger Behutſamkeit/ als ein andrer/ der/ wann er gedaͤchte zuuͤberwinden/ auch dencken wuͤrde ſich zuerhalten/ niemals haben wuͤrde.
Auch muß man/ ſo viel man mit Ehren kan/ ſich mit einem Verzweiffelten in ein Fauſtgemenge nicht einlaſſen/ man muß ihm eine Bruͤcke/ wie man ſagt/ von Golde machen/ umb ihn zum Abzuge zunoͤthigen/ und iſt im Gegentheil bißweilen rathſam/ daß ein General die Truppen/ die ſich ſchlagen ſollen ſoweit verleite/ daß ſie auſſer dem Sieg ſich retten zukoͤnnen/ verzweiffeln.
Die Roͤmer haben diß Stuͤckgen offt gluͤcklich practicirt, und zu unſer Zeit gelunge es Graf Moritzen trefflich wohl vor der Nieuportiſchen Schlacht.
Er ſtellete ſeine Armee auff dem Sande im feindlichen Lande in Schlacht- Ordnung/ und ſchickte die Schiffe in die tieffe See/ auff daß man deſto tapfferer fechten muͤſte/ wann ihnen alle Hoffnung ſich zu retiriren abgeſchnitten waͤre.
Anderntheils erzehlet Plutarchus ein Exempel/ welches genugſam weiſet/ daß man die Feinde/ mit denen man zuthun hat/ niemals gantz und gar biß auff die Verzweiffelung drengen ſoll.
Er ſagt/ daß die Theſſalier, nachdem ſie mit gewapneter Hand in Phocide eingefallen/ an ſtatt auff gewoͤhnliche Maſſe Krieg zufuͤhren/ oͤffentlich proteſtiret, daß ſie niemand wolten quartier geben; daß ſie beſchloſſen haͤtten alle die jenigen/ denen das Alter die Waffen in die Haͤnde giebt/ in die Pfanne zuhauen/ die Weiber aber und Kinder vor Sclaven mit ſich weg zufuͤhren.
Das Phocidiſche Volck/ weil es ſahe/ daß es jenem nicht genug widerſtehen konte/ wolte ihnen zum wenigſten einen blutigen Krieg uͤberlaſſen; daher einer von ihren Kriegs-Haͤuptern/ Daiphantes genennet/ vorſchlug/ man ſolte die Theſſalier grimmig anfallen/ die Weiber aber und die Kinder ſolte man in einer Wagenburg und von leichtbrennenden Materien eingeſchloſſen laſſen/ welches ſie anſtecken ſolten/ ſo bald ſie wuͤrden Zeitung von ihrer Niederlag erhalten.
Die Phocidiſche Frauen lieſſen ſich dieſe Reſolution gefallen/ imgleichen die Kinder von ihrer Seiten willigten darein/ und hub man an/ den jenigen/ der ſie darauff gebracht/ oͤffentlich zuloben.
Nachdem nun alle Mannſchafft/ ſo den Degen fuͤhren kunte/ herauß gezogen/ fielen ſie mit ſolcher Ungeſtuͤm die Feinde an/ daß ſie denſelben erſt eine Verſtaunung verurſachten/ hernach aber ſie uͤbern Hauffen wurffen/ und einen herrlichen Sieg von ihnen weg trugen/ welcher hernach von den Griechen der verzweiffelte Sieg genennet ward.
Allein ehe wir zu einer andern Materie ſchreiten/ ſo laſſet uns zwey kleine Stuͤckgen bemercken/ doch mehr auß Curieuſitaͤt/ als wegen der Sitten.
Man wird vielleicht ſagen/ daß ich mich in der Beſchreibung der Verzweiffelung ein wenig verſehen/ weil ich geſaget/ daß ſie ſich auff was gutes bezoͤge/ welches man ſich nicht trauete zuerlangen; An ſtatt daß ich ſolte ſagen/ es ſcheine/ daß die Verzweiffelung ſich beziehe auff etwas boͤſes/ welches man ſich nicht trauet zuuͤberwinden.
Aber es iſt leicht zu antworten/ daß die zwey Meinungen in unterſchiedlichen Worten einerley ſagen.
Ein Krancker/ den die Aertzte verlaſſen/ zielet mit ſeiner Verzweiffelung nicht auff die Kranckheit/ ſondern auff die Geſundheit/ welche er betrachtet als etwas gutes/ welches er ſich zuerlangen nicht trauet.
Man kan auch ſagen/ daß es natuͤrlicher iſt/ Furcht und Hoffnung einander entgegen ſetzen/ als Verzweiffelung und Hoffnung; und ich bekenne/ daß die Freyheit der Converſation ſolches wohl zulaͤſt.
Allein/ nicht wann man genau von der Sache reden wil.
Jn warheit wir ſehen/ daß nicht allein die Furcht der Hoffnung nicht ſtracks entgegẽ geſetzet wird/ ſondern auch daß dieſe zwo Paſſiones ſich faſt ſtets unter einem Dache bey einander einfinden; an ſtatt daß die Verzweiffelung ſich unſerer Seelen nicht eher bemeiſtert/ biß daß die Hoffnung gaͤntzlich darauß verbannet iſt.
Von der Kuͤhnheit.
DJe Kuͤhnheit iſt die Bewegung einer Seelen/ die einen Anfall an etwas boͤſes thut/ gegen welches ſie wil ſtreiten und das ſie auch dencket zuuͤberwinden.
Dieſe Paſſion hat diß abſonderlich an ſich/ daß ſie die Geiſter auff das euſſerliche anſpornet/ umb etwas boͤſes/ ſo ſie anfallen wil/ zu empfahen/ und dem gehet ſie weiter oder weniger entgegen/ wornach ſie es vor gut anſiehet/ und verhaͤlt ſich hierin als die Krieges-Haͤupter/ welche/ umb mit dem Feinde zutreffen/ mehr oder weniger fortrucken/ wornach ſie es noͤthig erachten.
Wir koͤnnen ſagen/ daß die Kuͤhnheit alle andere Gemuͤths-Bewegungen beſeelet/ ohne ihr wuͤrden wir in der Seele nichts als gantz matte Bewegungen haben:
das iſt die/ welche die Helden macht; aber das iſt auch die/ die zu groſſen Ubelthaten leitet.
Die Perſonen/ in welchen dieſe tapffere Paſſion herrſchet/ keñet man bald unter andern/ die davon nicht begeiſtert ſind.
Ein kuͤhner Mann traͤgt die Hoheit im Geſicht gepraͤget und in allen ſeinen Gebaͤrden herumb/ die Ernſthafftigkeit ſiehet ihm zu den Augen herauß/ und leuchtet auß ſeinen Thaten/ er gehet denen gefaͤhrlichen Gelegenheiten getroſt unter die Augen/ und dencket nicht ſo wohl/ wie er die Gefahr meiden/ als wie er ſie uͤberwinden wil.
Er redet wenig und thut viel/ aber was er thut/ das thut er oͤffentlich/ und haͤlt die heimlichſten Streiche und die Verſtellungen vor Mittel/ die ſeiner Hertzhafftigkeit nicht anſtehen.
Die Vollbluͤtigẽ ſind meiſtentheils kuͤhner als die andern/ weil ſie mehr Hitze haben.
Auch hat man bemercket/ daß die Nordiſchen Voͤlcker viel tapfferer ſeynd als die Suͤdiſchẽ.
Es iſt nicht ohn/ daß dieſe letztere nicht auch offt Feuer fangen ſolten wegen der gelben Galle/ ſo in ihnen die Oberhand hat.
Aber wie dieſe gelbe Galle mit der ſchwartzen vermiſchet iſt/ ſo ſind die Suͤdiſchen Voͤlcker gemeiniglich ſehr klug/ und fuͤrchten die Gefahr/ ſehen derſelben auch nicht gar zukuͤhnlich in die Augen/ es ſey dann/ daß ſie von einer Begierde ſich zuraͤchen darzu auffgemuntert werden.
Es gibt noch andere Paſſiones, die die Kuͤhnheit auch wohl in einem furchtſamen Hertzen erwecken koͤnnen.
Die Liebe/ der Ehrgeitz/ die Schamhafftigkeit/ ja ſo gar die Furcht weiſen uns deſſen davon taͤgliche Exempel.
Man ſiehet auch bißweilen/ daß zwey Laſterhaffte Paſſionen, wann ſie ſich in einerley Hertzen in Geſellſchafft finden/ ſich unter einander verbeſſern/ und eine ſcheinbare Tugend darſtellen koͤnnen.
Ein furchtſamer und ehrgeitziger Menſch kan ſich herrlicher Dinge unterfangen/ mit ſolcher Manier, die jederman/ ſo nicht biß auff die warhaffte Urſachen ſeiner Thaten durchdringen kan/ vor loͤblich achten wird.
Dann die Hitze ſeines Ehrgeitzes/ welche nothwendig ein Theil ſeiner Furcht zerſtreuet/ kan ihn kuͤhne machen/ da in deſſen die Hitze ſeiner Begierden von der Kaͤlte ſeiner Furcht kan gedaͤmpffet werden.
Alſo begiebt ſich in dieſen Gelegenheiten faſt dergleichen/ als Auſonius erzehlet:
Er ſaget/ daß eine Frau/ welche ihrem Mann von Hertzen gern das ewige Leben gegoͤnnet haͤtte/ ihm darzu zuhelffen das allerſtaͤrckeſte Gifft/ ſo ſie finden konte/ herbey brachte:
Allein weil ſie noch fuͤrchtete/ daß diß Gifft ſeine Wuͤrckung nicht ſo bald als ſie wohl zu dieſem Vorhaben wuͤnſchete/ thun moͤgte/ ſchaffte ſie noch eines an die Hand/ welches auch ſehr hefftig war/ und nachdem ſie eines mit dem andern wohl vermiſchet/ ließ ſie es ihrem Mann hinterſchlucken; aber weil die Beſchaffenheiten dieſer beyden Giffte ſich gegeneinander widerlich befanden/ ſo diente eines dem andern vor ein Gegen-Gifft/ und retteten alſo dieſem Menſchen das Leben/ welcher geſtorben waͤre/ wann ſeine Frau nur halb ſo unmenſchlich geweſen waͤre/ als ſie war.
So laſt uns dann gegen eine allzuhefftige Paſſion eine andere widerige Paſſion zuhuͤlffe ruffen/ und derſelben nachdruͤcklich uns bedienen/ ohne daß wir uns gegen die Bewegung/ die uns gefaͤllt/ und die uns dennoch ſchadet/ im geringſten einlaſſen.
Die Leute/ die der Gefahr/ ſo ſie nicht kennen/ unter die Augen gehen/ kan man nicht kuͤhn heiſſen.
Ein Blinder/ der gerade gegen das Mundloch eines Geſchuͤzes/ welches man loͤſen will/ zugehet/ verdienet mehr Mitleiden als Lob/ weil es gar gewiß iſt/ daß die warhaffte Kuͤhnheit darin beſtehet/ daß man der Gefahr nicht nur ohne Furcht/ ſondern auch mit einem Vertrauen in die Augen ſiehet/ und daß man ſie entweder uͤberwinden/ oder daß man mit Ehren ſterben wil.
Laſt uns doch auß bloſſer Curioſitaͤt/ ehe wir dieſe Materie ſchlieſſen/ unterſuchen/ ob man mit guter Vernunfft/ wann man von einem kuͤhnen Mann redet/ ſagen kan/ daß er ein groß Hertz habe.
Die gemeineſte Meinung iſt/ daß die Thiere/ welche nach proportion deß Leibes ein klein Hertz haben/ gemeiniglich die hertzhaffteſten ſeynd/ nicht nur darum/ weil man bemercket hat/ daß der Leu und der Hund/ als ſehr kuͤhne Thiere viel ein kleiner Hertz haben als der Hiſch und der Haſe; ſondern auch weil es gewiß iſt/ daß die Hitze und die Geiſter in einem kleinen Hertzen mehr Macht haben muͤſſen/ weil ſie ſich darin beſſer vereiniget befinden.
Nichts deſtoweniger kan man ſagen/ daß diß ſo zuverſtehen ſey/ wann man dieſe Arth Thiere mit jener Arth vergleichet/ und nicht/ wann man dieſe Thiere gegen jene von einerley Arth vergleichet.
Gewißlich kan man wohl ſagen daß der Leu und der Hund/ als welche ein klein Hertz haben/ hertzhafftiger ſind als der Hirſch und der Haſe/ die ein groß Hertz haben.
Allein ich glaube nicht/ daß ein Leue der ein kleiner Hertz hat als ein ander Leu/ kuͤhner ſey.
Alſo daß man kan ſagen/ dieſe Art zureden/ Der Mann hat ein groß Hertze/ ſey nicht uͤbel gegruͤndet; man hat noch darzu ſehr offt bemercket/ daß die Leute/ ſo eine breite Bruſt haben/ auch ſehr hertzhafftig ſind/ und das iſt gewiß/ daß ein Menſch/ der eine breite Bruſt hat/ auch ein groß Hertz hat.
So kommt dann die Hertzhafftigkeit nicht von der Groͤſſe/ noch von deꝛ Kleine deß Hertzens/ ſondern von der Menge der Hitze und der Geiſter/ ſo von der Blutmiſchung entſpringet.
Ein klein Hertz mit Geiſtern wohl angefuͤllet/ wird mehr Kuͤhnheit verurſachen/ als ein groß Hertz/ daß deren entbloͤſſet iſt; Aber wann das groſſe Hertz eben ſowohl damit angefuͤllet iſt/ als das kleine/ wird es ohne Zweiffel auch viel kuͤhner ſeyn.
Dieſer natuͤrliche Beweißthum iſt meines Erachtens gut/ wann man von den Thieren insgemein redet.
Allein was den Menſchen belanget/ kan man ſagen/ daß viel Dinge darzu helffen/ daß er hertzhafftig wird.
Wir haben ſchon geſagt/ daß der Ehrgeitz/ die Liebe/ die Hoffnung/ ja ſo gar die Verzweiffelung ihm eine Kuͤhnheit beybringen koͤnnen; und wir koͤnnen noch mehr ſagen/ daß ſeine Kuͤhnheit mehr auß der Einbildung/ als auß dem Hertzen entſpringe.
Die Meinungen die er hat entweder vor die Ehre oder gegen die Unehre/ weil ſie ihn taͤglich darzu bringet daß er den Tod verachtet/ ſind deſſen eine klare Probe.
Und die Unſinnigkeit/ welche einen von Natur furchtſamen Menſchen ſo weit leitet/ daß er ſich ſelbſt kecklich das Leben nimmet/ laͤſt uns gantz nicht mehr daran zweiffeln.
Von der Furcht.
DJeſe Gemuͤths-Bewegung wird gezeuget võ der Einbildung eines Ubels/ ſo man ſchwerlich meiden kan.
Sie ziehet die Geiſter zuruͤck nach dem Hertzen/ entweder auff daß ſie es ſtaͤrcken/ oder daß ſie ſich allda verſtecken/ als in der Mitte eines belaͤgerten Platzes/ alſo/ daß man ſich nicht verwundern darff/ wann Geſicht/ Arm und Beine davon verlaſſen werden/ darauff eine blaſſe Farbe und ein Zittern/ als gewoͤhnliche Wirckungen der Furcht/ folgen.
Sie kan auch deren noch wohl andere zur Welt bringen/ die uns gutes thun/ indem ſie uns dahin leiten/ daß wir gegen das Boͤſe/ ſo uns uͤber dem Kopffe ſchwebet/ vorbauen; ja wir koͤnnen ſagen/ daß/ wann ſie thaͤte/ wir uns gar zuofft/ und mit allzugroſſer Dumkuͤhnheit in die Gefahr ſtuͤrtzen wuͤrden.
Die klugen Leute ſind furchtſamer als die viehiſchen/ dieweil ſie die Urſachen/ ſo zufuͤrchten ſeynd/ beſſer entdecken.
Dem Augenſchein/ der ihnen ſchmeicheln kan/ trauen ſie weniger/ weil ſie die Abwechſelungen/ welche man Urſach zufuͤrchten hat/ beſſer kennen.
Auch ſehen wir/ daß die Suͤdiſchen Voͤlcker/ die alten und die nuͤchternen Leute/ wie ſie geſcheueter ſeynd/ als die Nordiſchen Voͤlcker/ als die jungen Leute und als die trunckene/ alſo auch gemeiniglich vorſichtiger und weniger kuͤhne ſind.
Eine maͤſſige Furcht kan denen Perſonen/ die in hohen Verrichtungen ſitzen/ oder die Kriegs-Heere commandiren, trefflich zuſtatten kommen.
Allein wann dieſe Furcht die Maſſe uͤberſchritte/ wuͤrde ſie mehr ſchaͤdlich ſeyn/ als die aͤuſſerſte Kuͤhnheit/ weil es weit ſchwerer iſt/ der Furchtſamkeit ein Hertz einſprechen/ als die Kuͤhnheit maͤſſigen:
Denn wir ſehen taͤglich/ daß es weniger Muͤhe giebt eine hitzige Armee/ die zum Treffen eilet/ zuruͤck zuhalten/ als erſchreckte Truppen wieder zuverſichern.
Jch will hier nicht reden von der Furcht deß Todes/ nach dem ich davon geſagt/ da ich von dem Abſcheu handelte/ allein ich wil eines andern ſchreckens/ welches auch nicht mehr dann allzugroß iſt/ gedencken.
Das iſt das jenige/ welches von dem Aberglauben gezeuget wird; ohne die Jrrthuͤmer/ welche die Ruhe der Seelen zerſtoͤren koͤnnen/ anzuziehen/ darff ich nur ſagen/ daß eine ſchlechte Wirckung der Natur ſehr offt gantzen Armeen und gantzen Voͤlckern eine Furcht einzujagen vermocht.
Eine Finſternuͤß/ ein Erdbeben/ eine abſcheuliche Geburt/ werden eine unmenſchliche Menge Menſchen erſchrecken koͤnnen.
Und gleichwohl wird ein Mann/ ſo deren warhaffte Urſache weiß/ nicht allein ſich nicht davor fuͤrchten/ ſondern auch noch diejenigen Perſonen/ ſo unter ſeinem Commando ſtehen/ mit Geſchickligkeit wieder wiſſen zum Stande zubringen.
Ein General zu alten Zeiten wolte/ umb zuvermeiden daß er mit einem allzuſtarcken Feinde nicht durffte in ein Hand-Gemenge gerathen/ ſich bey Nacht zuruͤck ziehen/ da eben eine Mond-Finſternuͤß dazu kam/ und einen ſchrecken in ſeine Armee brachte/ als welche ſich einbildete/ daß die Goͤtter ſie vertilgen wolten/ indem ſie ihnen den Weg/ den ſie erreichen ſolten/ verſteckten.
Der General war klug/ und dieſen Schrecken ihnen zuvertreiben/ gedachte er nicht denen erſchrockenen Soldaten beyzubringen/ daß dieſe Finſternuͤß eine Wirckung der Natur waͤre; ſondern er kehrete ihren Aberglauben zu ſeinem Nutzen umb/ und ſagte:
Die Goͤtter ſorgeten ſichtbarlich fuͤr ihre Erhaltung/ weil ſie den Erdboden mit Finſternuͤß bedeckten/ umb ihre Retirade zu beſchleunigen/ und gegen die Feinde zuverſichern.
Von dem Zorn.
DJeſe Paſſion entſpringet von der Einbildung eines gegenwaͤrtigen Ubels/ daran wir uns raͤchen wollen.
Sie hetzet die Geiſter eben ſowohl an/ als die Kuͤhnheit/ jedoch mit dieſem Unterſcheid/ daß die Kuͤhnheit das Boͤſe bloß anfaͤllt umb es zuuͤberwinden.
Der Zorn aber betrachtet es/ als die Wirckung einer Urſache/ an welcher er ſich raͤchen will.
Dieſe Paſſion iſt gemeiniglich mit ſoviel andern vermiſchet/ daß ihre Merckmale und ihre Wirckungen nach der unterſchiedlichen Bewegung unterſchiedlich ſind.
Der Schmertz/ der Haß/ die Hoffnung/ die Verzweiffelung/ die Furcht und die Kuͤhnheit machen einen Menſchen im Zorn entweder erroͤthen oder erblaſſen/ vermehren oder verringern die Ungeſtuͤmigkeit ihrer Bewegungen/ wornach alle dieſe unterſchiedene Gemuͤths-Bewegungen ihn treiben.
Darumb faſſe ein kluger Menſch ja keinen Entſchluß/ ſo lang er empfindet/ daß er von einer ſo hefftigen Gemuͤths-Bewegung eingenommen iſt.
Alle Anſchlaͤge/ welche man bey ſolchem Zuſtande bildet/ ſollen argwoͤhnlich ſeyn/ dieweil man die Dinge nicht anderſt anſiehet/ als durch einen Rauch/ der ſie vergroͤſſert/ oder der ſie verſtellet.
Als Plato mit einem von ſeinen Sclaven Haͤndel bekam/ Ha wie wolte ich dich laſſen hauen/ ſagte er zu ihm/ wann ich nicht zornig waͤre. Ja Xenoph. gehet noch weiter/ und wil nicht einmal/ daß wir unſere Pferde im Zorn peitſchen ſollen.
Die Geſetze haben kluͤglich verboten/ daß niemand ſich ſelbſt raͤchen ſolle/ weil es gar gewiß iſt/ daß er in der Rache keine Maſſe wuͤrde zuhalten wiſſen/ indem der Zorn ihm die Beleidigungen weit groͤſſer vorbildet/ als ſie in der That nicht ſeynd.
Der groſſe Theodoſius hatte gar verordnet/ daß man kein Urtheil/ ſo eine Straffe mit ſich braͤchte/ eher exequiren ſolte/ als einen Monath hernach/ nachdem es geſprochen/ damit die Richter Zeit haͤtten es zuaͤndern/ wann ſie es etwann damals/ als ſie es gegeben/ von einem Zorn waͤren eingenommen geweſen.
Dieſe hitzige und unbedachtſame Gemuͤths-Bewegung verleitet uns nicht allein zu uͤbermaͤſſiger Rache/ ſondern ſie verblendet uns auch gemeiniglich/ wann wir am meiſten noͤthig haben die Augen auffzuſperren/ umb die Mittel dadurch wir uns raͤchen wollen/ zuerwaͤhlen; uͤber diß daß der Haß/ der ſich ſo gar oͤffentlich ſehen laͤſſet/ unſern Feinden platz giebt ſich gegen uns zuverwahren.
Einer von den Alten will nicht/ daß ein Kriegs-General ſich laſſe vom Zorn einnehmen/ dieweil er mehr mit dem Kopffe/ als mit dem Arme zufechten hat; und Titus Livius bemercket ſehr nach dencklich/ daß der erſte Sabiniſche Krieg umb ſo viel deſto gefaͤhrlicher geweſen/ als weniger der Feind darin ichtwas auß Zorn gethan.
Wir ſehen offt genug auß der Erfahrung/ daß der Zorn gemeiniglich ſich der ſchwachen Leute bemeiſtert/ gleich als wolte er denen zu Huͤlffe kommen/ die am meiſten noͤthig haͤtten von ihm begeiſtert zuwerden; die Weiber fangen eher Zorn als die Maͤnner/ die Krancken eher als die Geſunden/ und die Alten eher als die Juͤngere.
Wir ſehen auch daß die Leute/ ſo einem Laſter ergeben ſind/ ſich dieſer Paſſion eher zum Raube laſſen.
Ein Wohlluͤſter ſtellet ſich erzuͤrnet auff alles/ was ſeine Luſt nicht befoͤrdert.
Ein guter Schmauß-Bruder kampelt ſich ſtets mit ſeinen Auffwaͤrtern; und ein Ehrgeitziger dencket auff nichts/ als wie er diejenigen/ ſo ihm Steine in den Weg legen/ ſtuͤrtzen wolle.
Dieſe Paſſion iſt ſo feurig und ſo blind/ daß ſie uns bißweilen wohl gar auff unbeſeelte Dinge loßhetzet.
Wir ſehen in der Hiſtorie/ daß Xerxes ſich dermaſſen erbitterte/ weil die See unter ſeinen Schiffen ſich etwas unmuths zuſtellen erkuͤhnete/ daß er ſie umb ſich an ihr zuraͤchen/ mit Ruthen hauen ließ; und wurde der maſſen vergifftet/ zuſehen/ daß der Berg Athos dem Zug ſeiner Truppen im Wege ſtund/ daß er dieſen Berg durchbrechen/ und ſeiner Armee einen Paß oͤffnen ließ.
Das ſcheinet unglaublich genug: unterdeſſen ſehen wir taͤglich ſolche Dinge/ die faſt eben ſo frembde ſeynd.
Gewiß/ wann wir vom Zorn eingenommen ſind/ und daß wir denſelben uͤber nichts wiſſen außzulaſſen/ ſo laſſen wir ihn uͤber uns ſelbſten auß/ und geſchicht nicht mehr denn allzuofft/ daß wir uns ſelbſt die Haare außrauffen/ und mit dem Kopff wider die Mauer lauffen.
Gleichwohl muͤſſen mir hierin eins ſeyn/ daß nicht allein der Zorn nicht immer dergleichen Schwachheiten herfuͤrbringe/ ſondern daß er bißweilen auch hochzuloben iſt/ und daß die Leute von der hoͤchſten Tugend deſſelben wohl faͤhig ſind.
Wir ſehen in der Heil.
Schrifft/ daß Moſes viel tauſend Goͤtzen-Diener in die Pfanne hauen laͤſt/ uñ daß der Sohn Gottes die ſo in dem Tempel Schacherey trieben/ mit Peitſchen hinauß jagt.
Das iſt wahr/ daß der Zorn/ ſo ſich an das Laſter macht/ und die Parthey deß Himmels haͤlt/ mit dem Namen deß Eiffers muͤſſe beleget werden/ und daß die Gemuͤths-Bewegung/ die wir eigentlich Zorn nennen/ gemeiniglich nichts als groſſe Unordnung zuwege bringe.
Auch muͤſſen wir immer befuͤrchten/ was darauß erfolgen kan/ und/ wie ſie lauter Feuer iſt/ daß ſie durch ein einziges Fuͤncklein eine groſſe Feuersbrunſt verurſachen kan/ alſo iſt noͤthig/ daß die Perſonen/ ſo ihr unterworffen ſind/ nichts vergeſſen/ umb ihre Gewaltthaͤtigkeit zumaͤſſigen.
Deßwegen iſt es rathſam/ mit gutem Bedacht und ſo unpartheyiſch als man kan/ durchzuſuchen/ wer die Perſonen ſind/ die in unſern Gemuͤthern den Zorn erreget haben: wann ſie den Namen haben/ daß ſie gerechte und geſcheuete Leute ſind/ ſo werden wir befinden/ daß ſie uns entweder gantz nicht beleidiget haben/ oder daß/ wann ſie es gethan/ es bloß geſchehen iſt/ weil wir ſie zuvor beleidiget hatten; alſo daß es billig iſt/ der Rache abzuſagen/ wir moͤgen auch noch ſo einen ſuͤſſen Schmack darin finden als wir wollen/ wann man nicht wil/ daß die Beleidigung von einer Seite zur andern lauffen/ und alſo nimmer ein Ende nehmen ſoll.
Wofern im Gegentheil die/ uͤber die wir uns beklagen/ in der Welt vor wenig vernuͤnfftig gehalten werden/ werden wir ſelbſt gar nicht vernuͤnfftig ſeyn/ wann wir begehren/ daß unweiſe Leute weißlich mit uns verfahren ſollen.
Wir ſagen lieber mit Socrate, daß bey ſolcher Begebenheit ſich raͤchen eben ſey/ als wann mich ein Pferd geſchlagen/ und ich daſſelbe mit meinem Fuſſe wiederſchlagen wolte.
Es iſt auch nicht uneben/ daß man ſich mit unterſchiedlichen Exempeln der Maͤſſigung verſehe:
Wir haben eines vom Ludov. XII. angezogen/ und wir koͤnten deren noch mehr geben von vielen Printzen.
Allein es wird genug ſeyn/ wann wir einer beruͤhmten Antwort gedencken/ ſo Philippus Koͤnig von Macedonien gab/ darneben auch melden/ was Pericles Stadthalter von Athen in dergleichen Begebenheit gethan/ welches nicht weniger auß der Hiſtori bekandt iſt.
Als man Alexanders Vatter riethe/ er ſolte einen Kerl/ ſo ſtets uͤbel von ihm redete/ auß ſeinen Laͤndern wegjagen.
Das laſſe ich wohl bleiben/ antwortete er/ er moͤgte ſonſt gehen/ und ſein Unkraut an allen Orten außſaͤen.
Pericles betreffend/ ſo weiß man/ daß einer ſeiner Feinde ihn mit Schmaͤchworten biß in ſein Hauß verfolgete/ an ſtatt nun/ daß er ihm antworten/ oder ihn auch ſtraffen haͤtte koͤnnen/ befahl er einem ſeiner Diener/ weil er ſahe/ daß es ſchon Nacht geworden/ eine Fackel anzuſtecken/ und dieſen erbaren Herrn wieder nach Hauſe zuleuchten.
Uber die Mittel/ von denen wir alle Weile geredet/ deucht mich/ daß wirs dem Philoſopho, deſſen ich allbereit gedacht/ koͤnten nachthun.
Von Natur war er ſehr geneigt zum Zorn; Allein er unterließ niemals/ zuunterforſchen ehe er ſich zu Bette legte/ ob er den Tag uͤber einer ſo gefaͤhrlichen Paſſion nicht etwas zuwider gethan haͤtte.
Wann er einige Proben der Sanfftmuͤthigkeit bey Gelegenheit zugeben verſaͤumet hatte/ ſchalt er ſich deßwegen ſelbſt/ und verſuchte in ſeinem Hertzen ſolche Bewegungen/ die denen/ ſo er zubefuͤrchten hatte/ zu wider waren/ zuerregen.
Von einigen loͤblichen Gemuͤths-Bewegungen.
DAs Mitleiden iſt ein Schmertz/ den wir empfinden uͤber ander Leute Ungluͤck.
Dieſe Paſſion iſt nicht allein nicht zuverwerffen/ ſondern im Gegentheil iſt ſie ſehr nuͤtzlich fuͤr die buͤrgerliche Gefellſchafft/ weil ſie uns anfuͤhren kan/ daß wir uns untereinander in unſerm Ungluͤck zu Huͤlffe kommen.
Das Ungluͤck/ ſo andern Leuten begegnet/ erinnert uns/ daß wir auch koͤnnen ungluͤcklich ſeyn/ und indem es unſern Stoltz demuͤthiget/ macht es uns leutſeeliger.
Die Schamhafftigkeit iſt eine Furcht fuͤr der Schande.
Dieſe Paſſion ſtehet jungen Leuten beſſer an als alten/ dieweil ein allbereit vollkommener Mann nichts thun ſoll/ daruͤber er erroͤthen koͤnne.
Unterdeß obſchon die Schamhafftigkeit zeiget/ daß der jenige/ der derſelben Liberey im Geſicht traͤgt/ einen Fehltritt gethan/ oder daß er einen zuthun fuͤrchte/ unterlaͤſt ſie deßwegen nicht loͤblich zuſeyn/ in Betrachtung/ daß ſie eine Wirckung einer guten Natur/ und einer tugendhafften Zuneigung iſt.
Es iſt gewiß/ daß ſie jederman in den Schrancken der Schuldigkeit behaͤlt/ und daß wir nicht von Frauen reden/ die ohne Zweiffel dieſer Paſſion mehr unterworffen ſind als die Maͤnner/ ſehen wir alle Tage/ daß die Schamhafftigkeit den Gehorſam der buͤrgerlichen Geſetze ſowohl als die Kriegs- Zucht befoͤrdert.
Laſt uns doch auß Curioſitaͤt gedencken/ daß/ ob die Schamhafftigkeit wohl eine Arth von Furcht iſt/ ſie doch nicht unterlaͤſt die Leute roth zufaͤrben/ da doch die Furcht gemeiniglich eine blaſſe Farbe mittheilet.
Dieſer Unterſcheid koͤmmt daher/ daß in der Furcht die Geiſter/ indem ſie ſich zuruͤck nach dem Hertzen ziehen/ umb ſolches zuverſtaͤrcken/ das Geſicht von den ſubtilen Blutrinnungen/ welche ſie gewohnet ſind mit ſich fortzuſchleppen/ entbloͤſt laſſen.
Jn der Schamhafftigkeit aber/ als wie wir uns wolten verſtecken vor Perſonen/ deren Gegenwart uns ſolche Verwirrung erwecket/ ſo ſchicket die Natur viel Geiſter in das Geſicht/ welches der ſichtbarſte Theil iſt/ umb es gleichſam zubedecken mit einem Vorhang von ſubtilem Gebluͤt/ auff welchem die Geiſter dahin ſchwimmen.
Allein es verhaͤlt ſich mit der Schamhafftigkeit als wie mit andern Tugenden/ ſie muß nicht gar zuweit gehen/ biß ſie endlich Straffe verdienet/ wie es wohl gethan iſt/ daß ſie nicht dißſeit deß Berges ſtehen bleibe/ welches das Laſter iſt/ da man den Sachen zu wenig thut.
Dieſer Mangel der Schamhafftigkeit iſt eigentlich das/ was wir Unverſchaͤmtheit nennen/ und dieſe Unverſchaͤmtheit iſt ein Miſchmaſch von Luſt und Kuͤhnheit boͤſes zuthun.
Die Eifferſucht iſt ein Verdruß/ welchen wir empfinden/ daruͤber/ daß wir die guten Dinge nicht haben/ die wir bey andern ſehen/ und die wir verlangen und hoffen koͤnnen.
Dieſe Paſſion iſt loͤblich/ und leitet uns dahin/ daß wir die Vollkommenheiten/ ſo uns mangeln/ erwerben.
Allein mit dem Neyd verhaͤlt ſichs nicht alſo/ dieſe Paſſion iſt ein Schmertz/ den uns die Guͤter/ ſo wir bey andern ſehen/ verurſachen/ ohne Hoffnung/ daß wir dieſelbe erwerben koͤnnen/ alſo daß ein Neydhammel anderer Leute Wohlergeben nicht ertragen/ noch dergleichen zubekommen hoffen kan/ und dahero durch einen boßhafften Troſt wuͤnſchet/ daß dieſes Wohlergehen ſich in Widerwaͤrtigkeit verwandele.
Endlich die Eifferſucht hat ihr Abſehen/ uns biß zu den jenigen/ ſo uͤber uns ſind/ oder auch uͤber ſie zu erheben: aber der Neid hat kein ander Verlangen/ als ſie biß herunter zu uns/ oder noch gar unter uns zuwerffen.
Die groſſen Leute ſind der erſten von dieſen zwoen Paſſionen faͤhig; die andere beruͤhret bloß ein niedriges Gemuͤth.
Julius Cæſar weinet/ auß einer herrlichen Eifferſucht/ wann er ſiehet/ daß er noch nichts groſſes verrichtet in dem Alter/ da Alexander ſchon die halbe Welt bezwungen hatte:
Und wann Themiſtocles ſaget/ daß die auffgerichtete Zeichen deß Miltiades ihn verhindern/ daß er nicht ſchlaffen koͤñe/ ſo geſchicht das nicht auß Verdruß zuſehen/ daß ſich Miltiades einen ſo herrlichen Namen gemacht/ ſondern auß einer gewaltigen Begierde/ die er bey ſich empfindet/ Miltiadi an Ehre und herrlichem Namen gleich zuwerden.
Deſſen ungeachtet kan die Eifferſucht/ ſo zwiſchen zwenen groſſen Maͤnnern iſt/ wohl mit ein wenig Neyd angemiſchet ſeyn/ wann etwann dieſe zwene groſſe Manner Feinde ſind.
Scipio und Hannibal conferiren miteinander nach der Schlacht vor Zama.
Kan man glauben/ daß Hannibal, der wegen ſo vieler Siege beruͤhmt iſt/ ohne Neyd einen Roͤmer koͤnnen anſchauen/ der/ nachdem er von ihm wieder genoͤthiget nach Africa zukommen/ ihn zwinget den Frieden anzunehmen mit den Bedingungen/ die er beylegen will.
Auff der andern Seiten Scipio, ob er ſchon ſehr Tugendhafftig iſt/ antwortet er doch Hannibaln auff eine Manier/ die mit ſeiner gewoͤhnlichen Maͤſſigung nicht wohl uͤberein ſtimmete; dann da ſie von groſſen Generalen redeten/ und der Carthaginenſer ſich ſtracks nach Alexander und Pyrrhus nennete/ fiel ihm Scipio zornig ins Wort und ſagte/ Wie/ habe ich dich nicht uͤberwunden?
Wir haben ein Exempel dieſer Zeit/ welches jenem nicht unaͤhnlich ſiehet:
Als eine Dame Graf Moritzen ſehr zuſetzte/ zuſagen/ wer doch der groͤſte General dieſer Zeit waͤre/ antwortete er mit gnugſamer Ungedult/ weil er ſich ſelbſt zunennen nicht kuͤhn genug war; daß der Marquis de Spinola in der Ordnung der andere waͤre.
Weil dann nun groſſe Maͤnner nicht allezeit vom Neyd befreyet ſind/ weil noch darzu gantze Monarchien und Republiquen demſelben unterworffen ſind/ iſt es nicht noͤthig/ daß wir unſer Hertz fleiſſig erforſchen/ wann wir eine Eifferſucht empfinden/ umb von ihr die Bewegung deß Neydes gaͤntzlich abzuhalten.
Dieſe Paſſion uͤberfaͤllt uns gemeiniglich in Betrachtung der Perſonen/ die uns am Stande und am Alter gleich ſind/ die mit uns von einem Lande/ und mit uns zu einer Zeit leben.
Ein Kriegs-General mag ohne Bewegung einen Advocaten loben hoͤren.
Ein Geiſtlicher hoͤret gantz ſtille zu/ wann man einen Soldaten ruͤhmet: Allein man ſagt in viel Sprachen/ daß ein Toͤpffer den andern neydet.
Sonſten moͤgen wir wohl vertragen/ daß es in Jndien ſehr reiche Leute giebt.
Allein wann wir ſehen/ daß unſre Nachbaren reicher ſind/ als wir/ dann gibt es warhafftig ſchehle Augen.
Was den Unterſcheid der Zeit betrifft/ koͤnnen wir alle Tage bemercken/ wie wir mit Luſt die alten Helden und die alten Hochgelehrten Maͤnner ruͤhmen/ und daß wir hingegen einen Eckel bekommen/ wann man die heutigen Gelehrten oder unſere Kriegs-Officirer ruͤhmen wil.
Damit wollen wir dieſe Materie beſchlieſſen/ daß wir ſagen/ der Neyd iſt ſo ein liederlich verachtet Laſter/ daß niemand leicht bekennen ſolte/ daß ers am Halſe haͤtte/ und daß es die Leute/ ſo damit behafftet ſeynd/ ſo grauſam peiniget/ daß wir nothwendig ſtets muͤſſen auff der Huht ſtehen/ umb ihm die Thuͤr/ wann es in unſer Hertz wolte/ vor der Naſe zu zuſchlieſſen.
Der Unwille/ ſonſt Indignatio genennet/ iſt ein Schmertz/ den wir empfinden/ wann wir ſehen/ daß Leuten gutes begegnet/ deſſen ſie nicht wehrt ſind.
Dieſe Paſſion iſt loͤblich/ und das iſt die/ ſo den Tichtern und den Rednern die Zunge loͤſet/ daß ſie auff das Laſter/ welches faſt angebetet wird/ donnern/ und vor die Tugend/ ſo man verfolget/ ſprechen.
Nach dem wir von allem geredet/ daß die Tugend/ welche der ſchoͤnſte Schmuck der Seelen iſt/ betreffen kan/ ſo laſſet uns noch zu ſehen/ welche Wiſſenſchafften ein rechtſchaffener Mann in ſeinem Gemuͤthe einſamlen ſoll.
Vor allem andern muß er die Sitten-Lehre/ die Staats-Klugheit und die Hiſtorie wiſſen.
Er muß mehr davon wiſſen/ als einer/ der irgend in der Schule etliche mal mit dergleichen Buͤchern an Kopff geſchmiſſen worden.
Er muß die wichtigſten/ die zarteſten und die geſtritteſten Knoten wiſſen.
Der Hiſtorie muß er die Zeit-Beſchreibung an die Seite ſetzen.
Und noch noͤthiger muß er auch die Erd- Beſchreibung beyfuͤgen/ dann uͤber diß/ daß er wiſſen muß/ wo die denckwuͤrdige Geſchicht/ ſo er erzehlet/ ſich begeben/ kan man auch ſagen/ daß ſich die Leute ſchaͤmen ſollen/ wann ſie die Oerter nicht kennen/ die ſie bewohnen.
Die Hiſtorie unterweiſet durch Exempel/ die ihr niemals mangeln/ uns vorzulegen/ und iſt gewiß/ daß geſchehene Dinge uns tieffer ins Hertze ſincken/ als gemeiniglich alle Reguln/ ſo man uns gibt/ indem die Lehr-Saͤtze ſtets ſo etwas trucknes und Hoffmeiſteriſches in ſich haben/ das uns gantz nicht angenehm iſt.
Wer die Hiſtorie aller Voͤlcker von Grund auß lernen wolte/ der wuͤrde befinden/ in was vor einen Abgrund er ſich geſtuͤrtzet haͤtte; gnug iſts daß man davon einen allgemeinen Entwurff hat.
Allein ſo gut es uns ſeyn kan/ muß man wiſſen/ auff welche Art die Roͤmer den groͤſſeſten Theil der Welt bezwungen haben/ und durch was Mittel man/ ſo zuſagen/ auff den Schutt ihres Reichs ſo unendlich viel Herrſchafften auffgebauet.
Man muß wiſſen/ alles/ was denckwuͤrdiges in der Ottomanniſchen Monarchie ſeit derſelben Urſprung ſich zugetragen/ und muß nothwendig ein rechtſchaffener Mann in der Hiſtorie unſrer Nation alles wiſſen/ was wichtiges bey Kriegen vorlaͤufft/ bey Friedens-Tractaten/ bey Buͤndnuͤſſen/ bey Erbfaͤllen/ bey Erwerbungen/ bey Eroberungen/ ja bey allen denen groͤſſeſten Haͤuſern deß Reichs.
Was die Mathematiſchen Wiſſenſchafften belanget/ muß er auß dem Grunde wiſſen/ alles/ was zur Befeſtigung eines Platzes dienen kan/ er muß alles wiſſen abzuſtecken/ daß man den Grund-Riß darnach machen kan.
Es iſt auch wohl zuwiſſen was die Rechen-Kunſt lehret/ addiren, ſubtrahiren, multipliciren und dividiren, nicht nur weil es ihm alle Augenblick in ſeinen Hauß-Geſchaͤfften dienen kan; ſondern noch darzu darumb/ daß er deſto fertiger und geſchickter ein Bataillon formiren koͤnne.
Es iſt auch noͤthig/ daß ein rechtſchaffener Mann von der Rechts-Klugheit einen Abriß habe/ der ihm zur Staats-Klugheidienen kan.
So muß er dann nur uͤberhaupt wiſſen das allerwichtigſte auß den vornehmſten Geſetzen der Voͤlcker/ und was in ihren Gewonheiten vor andern zu beobachten iſt.
Mich deucht/ man muͤſſe ihm auch die Theologie nicht eben gantz verbieten.
Man muß ihm in dieſer Wiſſenſchafft das jenige lernen laſſen/ wormit er ſich in ſeiner Religion verſtaͤrcken kan/ ja man muß ihm die Beweißthuͤmer daherauß ziehen/ darmit er das was er vor wahr glaubet/ vertheidigen koͤnne/ auff den Fall/ daß es in ſeiner Gegenwart ſolle ſtrittig gemacht werden/ durch eine ernſtliche und kurtz-gefaſte Antwort.
So wird er den jungen Leuten das Maul ſtopffen koͤnnen/ die ſich einbilden/ ſie wollen bald Meiſter werden/ da ſie doch noch nicht einmal Geſellen ſind.
Aber bey ſolchen Gelegenheiten/ muß er ohne Affectirung und ohne Gierigkeit reden/ und nur als ein Menſch/ der keine Gottloſigkeit vertragen kan/ und nicht wie ein Prediger/ der ſichs laͤſt ſauer werden/ die Leute zubekehren.
Unterdeſſen kan er ſo einem Halb-Geſellen/ der ſonſt tauſend Wort wuͤrde gemacht haben/ mit drey Worten den Mund ſtopffen:
Er wird der Anweſenden Beyſtimmung verdienen; Und daſelbſt/ die doch nicht ſeiner Meinung ſeynd/ werden ſich doch nicht unterſtehen ihm zuwiderſprechen.
Das Frauenzimmer aber/ welches alles/ ſo wider die Religion laͤufft/ haſſet/ wird ihm Danck wiſſen/ daß er der gerechten Parthey Beyſtand geleiſtet/ und wirds nicht an ſich mangeln laſſen/ ihn deßwegen hoͤher zuſchaͤtzen.
Was die uͤbrige faſt unendliche Zahl der Wiſſenſchafften betrifft/ bleib ich bey Farets Meinung/ die lieber wil/ daß ein rechtſchaffener Mann von vielem ein wenig gekoſtet/ als daß er eine einzige mit Stumpff und Stiel zu ſich genommen; dann wer nicht mehr/ dann von einem Dinge reden kan/ der muß gar zu offt ſtille ſchweigen.
Allein diß iſt ſehr nothwendig/ daß ein rechtſchaffener Mann ſich/ ſo viel an ihm iſt/ befleiſſige/ daß er wohl reden und wohl ſchreiben moͤge.
Wann er dieſe Kunſt nicht gluͤcklich lernet/ ſo hat er zuſorgen/ daß er ſich niemals werde koͤnnen angenehm machen/ und daß er ſich nicht darff einbilden/ zu hohen Verrichtungen gezogen zuwerden.
Was die Poëſie oder Verß-Macherey betrifft/ ſo deucht mich/ ein qualificirter Menſch mag wohl Verſe/ aber ſich zu keinem Poeten machen; gleichwohl muß er ſich auch nicht allzuſehr drauff legen/ wann er aber was macht/ ſo muß es Haͤnde und Fuͤſſe haben.
Was die Exercitien belanget/ ſo muß er mit Fleiß/ alles/ was man auff Exercitien- Schulen lehret/ lernen/ und wie ſich die Edelleute von der Gewonheit und von der Luſt leicht zu dergleichen Beſchaͤfftigungen bereden laſſen/ ſo iſts/ deucht mich/ nicht noͤthig/ daß ich ſie hier weitleufftig darzu bitte.
Jch wil nur ſagen/ wie ich bemercket/ daß die Bereuter einem frey laſſen/ ob er wil das Kopff-Rennen lernen/ und wer nicht Luſt darzu hat/ den uͤberſehen ſie.
So hab ich mir doch eingebildet/ man ſolte diß Exercitium nicht darhinden laſſen:
Denn uͤber diß/ daß es bey Gelegenheit ein trefflich Anſehen einem zuwege bringen kan/ ſo iſts auch gewiß/ daß es einen trefflich frey zu Pferde macht/ alldieweil das unterſchiedliche Gewehr/ deſſen man ſich bedienet/ alle Augenblick andere und andere Actions und Poſturen erfordert.
Diß iſt nun/ meines Erachtens/ genug nach dem Anſchlag den wir gemacht hatten.
Laſſet uns nun ſehen/ wie ſich unſer rechtſchaffene Mann in dem unruhigen Leben zu Hofe und zu Felde verhalten ſoll.
Ende deß Erſten Theils.
Der rechtſchaffene Mann/ Oder/ Die Mittel zuleben als ein Ehrlicher- und als ein Welt-Mann.
Andrer Theil.
JCh hab mich wohl tauſendmal gewundert/ daß ſo unzehlich viel Autores das Hof-Leben haben verſchreyen wollen/ und daß Faret, der ſonſt ſo vernuͤnfftig geſchrieben hat/ gleichwohl ſo unbedachtſam darvon geredet/ als irgend ein Menſch haͤtte thun koͤnnen/ der nur geſtern in die Welt kommen waͤre.
Warhafftig/ er hat geſagt/ daß da keiner ſey/ der gutes thue/ oder nicht wohl einer; daß wann was Gutes da geſchicht/ es unverſehens geſchehe/ das Boͤſe aber treibe man als das rechte Handwerck.
Jſts wohl muͤglich/ daß ſo viel vernuͤnfftige Leute wollen unrecht ſprechen/ davor daß man ſie anſehen ſoll/ ſie ſeyen von Ehrgeitz und von Schmeicheley nicht beflecket/ und daß ſie ſich bemuͤhen die Neigung/ ſo der Adel hat/ ſich ſeinem Printzen zunaͤhern/ ihm ſolche auß dem Hertzen zuvertilgen; wiewohl dieſe Meinung ſehr natuͤrlich/ und man ſehr vortheilhaffte Folgerungen darauß erwarten koͤnne.
Dann endlich iſts ja von der bloſſen Freygebigkeit deß Printzen/ da die herrlichen Wohlthaten herkommen/ davon rechtſchaffene Leute in einem Tag ihr Gluͤck machen koͤnnen.
Und die Erfahrung/ die wir daruͤber alle Augenblick einziehen/ ſolle meines Erachtens mehr gelten/ als etlicher Schwartzgallichtẽ (Melancholiſchen)
Nach ſinnungen/ welche die Ruhe der Einſamkeit dem Tumult eines herrlichen Lebens vorziehen.
Allein wie wir eben vor dieſe letztere nicht ſchreiben/ und daß im Gegentheil wir nicht geſinnet ſeynd unſere Erinnerungen an andere abzurichten/ als an die/ ſo dieſelben zu werck zurichten gedencken/ ſo laſt uns nur ſehen/ auff was fuͤr Art wir einen jungen Menſchen an einem Printzl.
Hof einfuͤhren muͤſſen; ich meine/ mit welchen Vorſehungen wir ihn einſchiffen koͤnnen auff eine See/ welche eben ſo beruͤhmt iſt durch ihre Schiff-Bruͤche/ als durch ihre gluͤckliche Schiffungen.
Nichts deſtoweniger ſchwere ichs keinem zu/ daß die Lehr- Saͤtze/ die ich gleichſam im fuͤrbeygehen geben werde/ ohnfehlbar einen ſolchen Fortgang ſchaffen koͤnnen/ als man ſich vorſetzt/ wann man ihnen folget.
Jch weiß/ daß ein Ungewitter zwey wunderliche Wirckungen thun kan: deß erfahrneſten Steuer-Manns Schiff kan es zerſcheitern/ und kan hingegen eines ungeſchickten Fiſchers Schute in den Hafen ſchmeiſſen.
Allein das weiß ich auch/ daß dieſer ohngefehrde Fall deßwegen nicht machen wird/ daß man den Gebrauch deß Compaſſes verachten/ und eine groſſe Reiſe auff einem Schiffer-Kahn antreten wird/ dieweil diß gewiß iſt/ daß man ſeine Hoffnung beſſer gruͤnden kan auff einem guten Schiffe/ welches mit wohlerfahrnen Schiffleuten verſehen iſt/ als auff einer barmhertzigen Chaloupe, welche von einem Kerl geſteuret wird/ der das erſtemal zu Segel gehet/ und der weder Wetter noch Wind verſtehet.
Wir wollen nur den Anfang damit machen/ daß wir ſagen/ daß man ſich von Tugend und Kunſt nicht allzu wohl koͤnne verſehen haben/ wann man ſich an einen ſolchen Ort begeben wil/ wo der Ehrgeitz und die Verſtellung nur allzu ſehr herrſchen/ und wo man alle Tage das Verkehren ſpielen ſiehet.
Derowegen ſo iſt nothwendig/ daß man ſich einen Schatz von ehrlicher Froͤmmigkeit eingeſamlet habe/ davon wir in dem erſten Theil dieſes Wercks gehandelt/ daß man ſeine Vernunfft auff den Thron/ und die Begierden zu ihren Fuͤſſen gebracht habe/ und man nicht allein gelernet/ die warhaffte Tugenden von den ſcheinbaren abzuſondern/ ſondern daß man auch dieſelben an ſich gebracht/ ungeachtet aller Schwuͤrigkeiten/ die einem in dieſer Jagt auffſtoſſen koͤnnen.
Allein/ wie die Gewogenheit deß Printzen der Zweck iſt/ welchen man ſich vorſetzet/ wann man ſich ſeiner Perſon naͤhert/ ſo laſt uns ſehen/ durch welche Mittel man koͤnne zu einem ſo wichtigen Ziel gelangen.
Die jenigen/ ſo von Edlem Stamme entſproſſen ſind/ haben ohn Zweiffel/ wann ſie nach Hofe kommen/ einen vortrefflichen Vortheil:
Allein wann wir uns nun dieſes Gluͤcks entbloͤſſet ſehen/ ſo ſehe ich doch nicht/ daß wir eben deßwegen aller Hoffnung/ die eine gluͤckſeeligere Geburt machen kan/ auffſagen muͤſten.
Das iſt wohl wahr/ daß allem Anſehen nach wir mehr als gemeine Fuͤrtrefflichkeiten an uns haben muͤſten/ wann uns das adeliche Gebluͤt mangeln ſolte/ und daß nicht anders/ als durch ſonderbare merckwuͤrdige Dienſte/ wir uns einbilden duͤrffen/ daß wir zu ſolchen Verrichtungen wollen gezogen werden/ welche viel Leute mit eingeſchlagenen Armen erwarten wollen/ nicht anders/ als eine Belohnung/ die nach den herrlichen Thaten ihrer Vorfahren ruͤckſtaͤndig iſt.
Allein endlich/ wir moͤgen von einem bekandten Hauſe ſeyn/ oder auß einem unbekandten Neſte/ ſo muͤſſen wir doch uns nothwendig einen Beſchuͤtzer außſehen.
Warhafftig in dem Raum/ welcher zwiſchen uns und der Perſon deß Printzen iſt/ iſt ein Patron gleichſam ein Mittelſtuͤck/ welches darzu dienet/ daß zwiſchen dieſen zwey Enden etlicher maſſen endlich eine Communication iſt; ich meine/ daß er den Ruhm unſerer Dienſte biß vor die Ohren deß Printzen trage/ und daß er von dem Printzen biß auff uns die Wohlthaten/ welche wir verdienet haben/ herabfloͤſſe.
So muß man dann dieſem Beſchuͤtzer gefallen/ und wie der Weg/ auff welchein man ſeine Gunſt gewinnet/ nicht ſehr unterſchieden iſt von den Mitteln/ die uns deß Printzen Gnade zuwege bringen koͤnnen:
So wollen wir hieruͤber etliche Erinnerungen anmercken/ und die Klugheit der Perſonen/ ſo ihnen folgen wollen/ anheim ſtellen ſich deren zubedienen/ wann dem Augenſchein nach ſie davon einen gluͤcklichen Fortgang hoffen koͤnnen.
Zuforderſt wollen wir ſagen/ daß die fleiſſige Auffwartung einem Hoffmann ſehr noͤthig iſt.
Dann uͤber diß daß unſere Gegenwart dadurch ſtets vor uns ſpricht/ auch zu der Zeit/ da die Beſcheidenheit es uns auff andere Art zuthun verbeut; ſo iſt auch gewiß/ daß ein auffwaͤrtiger Menſch offt zur Hand koͤmt/ daß er einen Dienſt thun/ und davor auch einige Belohnung empfangen kan.
Doch muß man auch nicht allzu fleiſſig damit ſeyn/ daß man endlich koͤnte verdrießlich fallen.
Und zumal wann ihr noch nicht in deß Printzen enger Vertrauligkeit ſeyd/ muͤſſet ihr mit guter Manier meiden/ daß ihr gewiſſe Zeiten/ ſo er gerne vor ſich alleine hat/ euch von ſeiner Perſon enthaltet/ dann endlich waͤre der Zuſtand der groſſen Herren ſehr ungluͤckſeelig/ wann ſie nicht einige Frey-Stunden haben ſolten/ entweder fuͤr ihre allerwichtigſte Verrichtungen/ oder fuͤr ſolche Ergetzungen/ die ſie nicht gern vor ſolchen Leuten/ zu welchen ſie noch kein ſonderbar Vertrauen haͤtten/ nehmen wolten.
Wir leſen hieruͤber/ daß Philippus Koͤnig von Macedonien einmal ſehr verwirret wurde/ als Antigonus unverhofft in ſein Gemach gekommen/ und ihn uͤber einem Spiele fand/ welches faſt war als wie unſer Ticktack.
Dieſer Printz hatte eine vielleicht allzuzarte Einbildung/ und zog ſichs vor eine Schande an/ ſich auff einem Zeit-Vertreib/ ſo er ihm unanſtaͤndig hielt/ niedergelaſſen zuhaben; und ich weiß nicht/ ob er nicht einigen Verdruß gegen Antigonus empfund/ in der Meinung/ daß er inskuͤnfftige bey dieſem General ſchon weniger gelten wuͤrde.
Uber die Auffwartſamkeit davon wir geredet haben/ muͤſſen wir lauter Eiffer und lauter Muͤhe in allen Begebenheiten/ wo wir dieſe Dinge wohl anbringen koͤnnen/ ſpuͤren laſſen.
Und abſonderlich muͤſſen wir uns fertig machen alle erdenckliche Muͤhe und Arbeit außzuſtehen/ entweder daß wir den Groſſen folgen/ welche mit ſolcher Bequemlichkeit reiſen als wir nicht haben/ oder daß wir ihnen auffwarten mit mehrerm Fleiß.
Alſo iſts noͤthig/ daß wir ſtets mit vortrefflicher Gedult geſtieffelt und geſporet ſtehen; ſonſt werden wir uns alle Augenblick zubeſorgen haben/ daß wir die Vergeltung/ ſo wir vor unſere Dienſte von ſo vielen Jahren her zuerwarten hatten/ in einem Augenblick verlieren moͤgten.
Allein wann im Gegentheil nach einer langen Auffwartung/ und nach groſſer Muͤhe ein Hof-Mann ſo weit ſteiget/ daß er zur Gnade deß Printzen gelanget/ und daß ihm deſſelben Heimlichkeiten vertrauet werden/ ſo iſt es gewiß/ daß er alle ſeine Tritte und Schritte genau abmeſſen/ und alle ſeine Worte auff die Gold-Wage legen muß.
Er muß dencken/ daß die Entſchlieſſungen/ ſo man in demſelben Rath faſſet/ ſo wichtige Folgerungen nach ſich ziehen/ daß man ſo treffliche Materien niemals nicht genug durchſuchen/ noch ſein Gutachten mit allzugroſſer Vorſichtigkeit von ſich ſagen kan.
Gewißlich in dem geheimen Zimmer deß Souverainen iſt der Platz/ da man von dem Gluͤck und dem Ungluͤck der Voͤlcker anſtalt machet/ durch den Friede und durch den Krieg/ ſo man alda beſchleuſt; da iſt der Ort/ wo man Anſchlaͤge machet/ nuͤtzliche Allianzen auffzurichten/ und ſchaͤdliche zuzernichten; und mit einem Worte/ das iſt der Ort/ wo man von der Befaͤſtigung oder von der Umbwerffung der Herrſchafften Rath faſſet.
Darumb iſt es rathſam/ daß ein Mann nicht gar zukuͤhn im rathen ſey/ dieweil in dergleichen Begebenheiten die Kuͤhnheit eine Einbildung/ welche allezeit eine Mißgunſt nach ſich zeucht/ zuverſtehen gibt/ darumb muß er ſeine Meinung etwas furchtſam fuͤrbringen/ vielmehr auff ſolche Art/ gleich als truͤge er einen Zweiffel vor/ und nicht als wann er mit einer Urtheilſprecheriſchen Stimme redete.
Verhaͤlt er ſich ſo/ ſo iſt er ſicher/ daß wo die Sache einen uͤbeln Fortgang gewinnet/ man ihm mit Recht nichts vorwerffen koͤnne.
Und iſt das gantz außgemacht/ daß wir uns allezeit die Ohren mit mehr Klagen muͤſſen reiben laſſen/ wann die Dinge/ ſo wir gerathen haben/ nicht ſo gluͤcklich/ als man ſich eingebildet/ ablauffen/ als wir nicht Erkaͤndtnuͤß zugewarten haben/ wann der Außgang mit der Hoffnung/ die wir ihnen eingebildet hatten/ gleichfoͤrmig iſt.
Aber uͤber dieſe Maͤſſigung im Reden/ muß man auch mit aller Treu/ ſo wir dem Printzen ſchuldig ſeynd/ rathen/ und nichts auff das Tapet bringẽ/ welches nicht zu ſeinem Beſten koͤñe außſchlagen. Carolus V. wie ein Author dieſer Zeit von ihm erzehlet/ ſagte/ Daß die Raͤthe der Printzen Brillen waͤren; aber daß die Printzen ſehr ungluͤcklich/ wann ſie Brillen brauchten.
Laſſet uns gleichwohl hierin eines ſeyn/ daß/ weil es faſt unmuͤglich iſt/ daß ein Printz mit ſeinen zweyen Augen koͤnne alles ſehen/ er gluͤckſeelig iſt/ wann die Brillen/ deren er ſich bedienen muß/ rein ſind/ und daß ſie die Dinge eben als ſie ſind/ zeigen.
Wir muͤſſen noch zu dieſer genauen Treue/ ſo die Guͤnſtlinge ihrem Printzen ſchuldig ſind/ einige andere Qualitaͤten hinzuſetzen/ ſo den Frommen der Unterthanen betreffen koͤnnen/ und ſagen/ daß die Miniſtri einer billigen Meinung und einer Verfahrung/ ſo auff einer ehrlichen Auffrichtigkeit gegruͤndet iſt/ nothwendig pflegen muͤſſen.
Dann uͤber diß/ daß ſie eben als andere Leute verbunden ſind auff ſolche Art zuleben/ ſo die Ruhe ihres Gemuͤths durch heimliche Nagung nicht verunruhen koͤnne/ ſo iſt auch gewiß/ daß ſie mit dem Ruhm ihres Herrn wohl haußhalten muͤſſen.
Alle Dinge/ ſo von dem Souverainen biß auff die Unterthanen kommen/ gehen gemeiniglich durch ihre Haͤnde/ und iſt ſchwer daß die Begnaͤdigungen/ ſo auß deß Printzen Haͤnden herabflieſſen/ biß auff den gemeinen Mann reichen koͤnnen/ oder daß ſie dahin ſo reine/ als ſie von der Quelle kommen/ gelangen koͤnnen/ wann die Rinnen/ durch welche ſie flieſſen/ ſchadhafftig oder verunreiniget ſind.
Die Tugenden/ von welchen wir geredet haben/ machen einen Guͤnſtling ohne Zweiffel der Stelle/ ſo er inn hat/ wuͤrdig.
Allein man muß bekennen/ daß ſie nicht genug ſeyen/ umb ihn darinn zuerhalten.
Es iſt noͤthig/ daß er den Sinn deß Printzen wohl inn habe/ und daß er ſeinen durchauß darnach einrichte/ wann er anderſt ohn Auffhoͤren ihm gefallen wil.
Dieſer Griff iſt nicht allein von den Hof-Leuten wohl zubemercken/ ſondern er erſtrecket ſich uͤber das buͤrgerliche Leben insgemein.
Deßwegen wird es nicht uneben ſeyn/ einen ſonderbaren Tractat davon zumachen/ und deſſelben wichtigſte Umbſtaͤnde zu durchſuchen.
Von der Gefaͤlligkeit.
WAnn Ariſtoteles die Gefaͤlligkeit ſchon nicht unter die Tugenden geſetzet haͤtte/ wuͤrde man ſie nichts deſtoweniger dahin ſetzen/ wann man betrachten ſolte/ wie noͤthig ſie iſt/ umb die Leute in der Geſellſchafft beyſammen zuhalten.
Man kan ſagen/ daß ſie die Tugend iſt/ ſo da machet/ daß wir die Dinge/ die wir in den Worten oder in den Thaten einer Perſon/ der wir gefallen wollen/ vernuͤnfftig befinden/ mit einer Anmuthigkeit billigen; man kan/ deucht mich/ noch darzu ſetzen/ daß dieſe Billigung denen jenigen/ denen wir ſie beylegen/ zu einem Vortheil außſchlagen muͤſſe.
Dieſe Tugend hat eine maͤchtige Krafft die Hertzen zugewinnen/ dieweil ſie die Perſonen/ denen wir ſie er zeigen/ bereden kan/ daß wir ihnen mit warhaffter Freundſchafft zugethan ſeynd.
Deßwegen haben viel Philoſophi den Gefaͤlligen mit dem Freunde verglichen/ dieweil ſie alle beyde ſich angenehm und nuͤtzlich zumachen ſuchen/ und weil ſie auch muͤſſen die Mittel- Straſſe halten/ zwiſchen einer allzufaulen Beyſtimmung/ und einer allzuherben Widerſprechung.
Allein iſt noch dieſer Unterſcheid unter ihnen/ daß der Freund bloß auß Zuneigung verfaͤhrt/ und ſeine Gefaͤlligkeit fuͤr das/ was er liebet/ auffhebet/ an ſtatt daß ein von Natur gefaͤlliger Menſch ſeinem bloſſen lautern Sinne nachhandelt/ und ſeine Gefaͤlligkeit gegen viel Perſonen bezeiget.
Unterdeſſen muß man auch nicht allzuweit und biß auff die Schmeicheley kommen.
Jm Gegentheil ſoll man vielmehr nichts billigen/ als was Billigungs werth iſt; anſtatt daß man den Griechen/ ſo zu Rom wohneten/ es nachthun ſolte/ davon Juvenalis eine artige Entwerffung macht:
Dieſe Leute/ ſagt er/ ſind fuͤrtreffliche Comœdianten; lachet ihr nur ein wenig/ ſo lachen ſie uͤberlaut: und wann ſie bemercken/ daß ihr nur die geringſte Neigung zuweinen habet/ ſo ſollen ſie greinen/ daß immer ein Zaͤhren den andern ſchlaͤgt.
Wann ihr ſaget/ daß euch frieret/ ſo fordern ſie zur Stunde ihren Peltz.
Sie ſchwitzen/ ſobald ihr ſaget/ daß euch ein wenig warm iſt.
Endlich/ ob ſie ſchon eurer Gemuͤths- Bewegungen keine in ihren Hertzen fuͤhlen/ ſo laſſen ſie ſich doch anſehen/ als wuͤrden ſie davon mehr getrieben als ihr/ und haben allezeit Acht/ ihr Geſicht nach eurem zuſtellen.
Man muß bekennen/ daß eine ſo liederliche Schmeichelung billig mehr den Haß/ als die Freundſchafft der Perſonen/ denen wir gefallen wollen/ zuwege bringen ſolle.
Wir muͤſſen noch mehr ſagen/ daß die Gefaͤlligkeit fein und zart ſeyn muß/ daß ſie muß frey und auff Vernunfft gegruͤndet ſcheinen/ wann man will/ daß ſie die Wirckungen geben ſoll/ ſo man gerne von ihr hoffet.
Nun deucht mich/ daß die vornehmſte Regul/ der wir folgen muͤſſen/ umb dieſe Tugend zu ihrem rechten Brauch zuziehen/ dieſe iſt/ daß man wohl Acht habe/ als ich ſchon gemeldet/ auff den Sinn der Perſon/ der wir gefallen wollen.
Man muß auch betrachten/ daß die Leute von hohem Stande/ wie ſie mehr Macht haben/ als die gemeinen Leute/ ihre Gemuͤths-Bewegungen zuvergnuͤgen/ ſie alſo auch gemeiniglich hefftigere Begierden haben/ daß alſo/ wann wir mit ihnen umbgehen/ wir unſere Maß beſſer nehmen muͤſſen/ als mit unſern Freunden/ oder als mit unſers gleichen.
So laſt uns dann die Natur deß Printzen oder deß groſſen Herrn/ deſſen Gnade wir erlangen wollen/ fleiſſig durchſuchen und ſehen/ auff welche Art wir nach den unterſchiedlichen Gelegenheiten/ oder nach den unterſchiedlichen Sinnen verfahren koͤnnen.
Daß ein Menſch viel gelbe Galle hat/ koͤnnen wir daran erkennen/ wann er in ſeinen Verrichtungen hurtig/ in ſeinen Gebaͤrden frech/ in ſeinen Unterfangungen kuͤhn/ ungedultig/ und gebieteriſch iſt/ er wird ſich auch leicht von dem Zorn laſſen uͤbereilen/ und wollen/ daß alles ſich unter ſeine Hand demuͤthige.
Er wird ſeine Reſolutiones uͤber Hals und uͤber Kopff faſſen/ allen gegebenen Rath wird er hindan ſetzen/ und wird ſich faſt allemal erzuͤrnen/ wann man ihm nicht gleich gehorchet.
Deßwegen muß man ſich in Werckrichtungen deß gegebenen Befehls nicht lange ſaͤumen/ wann uns auch dieſelben nicht allerdings wohl anſtuͤnden/ ja wir muͤſſen auch wohl die kleinen Beſchimpffungen/ ſo wir die Zeit uͤber ſeines Zorns bekommen/ gar verſchnupffen.
Ein Printz der vollbluͤtig iſt/ hat gemeiniglich groſſe Neigung zur Freude/ er liebet die Luͤſte und die Ruhe/ er ladet ſeine Geſchaͤffte gerne von ſich auff andere/ er meidet allen Verdruß und alle Bemuͤhungen:
er iſt hoͤfflich/ leutſeelig und freygebig; alſo daß die Perſonen/ die ſich zu ihm naͤhern/ ſo munter von Geſichte auß ſehen muͤſſen als ſie immer koͤnnen; doch muß ein ſo munters Geſicht allzeit mit Reſpect vorgeſellſchafftet ſeyn/ und ſich durchauß keiner Gemeinſchafft/ welche gemeiniglich den Groſſen mißfaͤllt/ geluͤſten laſſen.
Wann man zu einem Printzen von ſolchem Sinne in das Gemach gehen wil/ muß man ſeine Zeit ſo zierlich wiſſen zunehmen/ daß man ihm niemals ſeine Ergetzlichkeiten zerſtoͤren moͤge/ und ſo man etwas/ das irgend verdrießlich/ oder nur allzu ernſthafftig iſt/ ihm zuſagen hat/ ſo iſt es am rathſamſten/ daß man nicht allzuſehr eile/ umb davon Rechenſchafft zugeben/ ſondern vielmehr warte biß man geruffen/ und gleichſam als genoͤthiget werde/ ein Hiſtoͤrgen das nicht allzuangenehm ſeyn kan/ zuerzehlen.
Ein melancholiſcher Printz/ oder der viel ſchwartze Galle hat/ iſt ſehr offt von ſolchem Sinn/ als man Tiberium beſchrieben hat; ich meine/ er iſt mißtrauiſch/ und argwoͤhniſch/ er iſt Sinnreich alle Dinge zuverſtellen/ und die jenigen ſo ſich ſeiner Perſon nahen/ wohl zuergruͤnden/ er iſt langſam in Entſchlieſſungen/ geitzig/ heimlich/ einſam/ rachgierig/ aller Gemeinſchafft feind/ der leicht zum Haß zubewegen/ und dem in den Wiederverſoͤhnungen nicht zutrauen ſtehet.
Umb einen ſolchen unluſtigen Herrn nicht auffzureitzen/ muß man ſich ihm niemals/ als mit groſſer Ehrerbietung und mit groſſer Vorſichtigkeit naͤhern/ man muß wenig reden/ nichts unnuͤtzlichs ſagen/ und vor allen Dingen/ ſo viel man kan/ meiden/ daß man ihm nicht widerſpreche/ und daß man ihn nicht bitte.
Dann uͤber diß/ daß das Widerſprechen gemeiniglich einen ſolchen Sinn erbittert/ weñ dann/ auf den Fall daß man was bittet/ man ſo ungluͤcklich iſt/ daß mans nicht erhaͤlt/ ſo iſts gewiß/ daß man Gefahr laufft auch gehaſſet zuwerden.
Gewiß wie es nicht mehr dann allzuofft ſich zutraͤgt/ daß ein Melancholiſcher von andern dencket das was er von ſich ſelbſten dencket/ ſo glaubt er auch gewiß/ daß der jenige/ dem er eine Gnade abgeſchlagen/ ſich beleidiget befindet/ und daß er nicht unterlaſſen kan denjenigen zuhaſſen/ der ihm die Gnade/ ſo er gehoffet hatte/ nicht vergonnt.
Alſo daß von ſeiner Seite er auch nicht der letzte ſeyn wird/ einen Widerwillen zufaſſen gegen die Perſon/ von der er ſich einbildet/ daß er gehaſſet wird.
Der vierdte Sinn iſt noch uͤbrig/ wo bey den Leuten die uͤbrige Feuchtigkeit herꝛſchet.
Die Leute võ ſo kalter Bluts-Vermiſchung ſind in ihren Entſchlieſſungen langſam/ als die Melancholiſchen/ allein ſie ſind nicht ſo Sinnreich/ noch auch in ihrem Haß ſo hefftig/ eben als wie auch nicht in ihrer Freundſchafft.
Wann ſie argwoͤhniſch ſcheinen/ ſo koͤmts vielmehr von ihrer eigenen Schwachheit/ deren ſie ſich wohl bewuft ſind/ als etwa von einem Mißtrauen/ ſo ſie von andern haͤtten.
Daß ſie alſo nicht gar zu groſſe Anſchlaͤge bilden/ auß Furcht/ ſie moͤgten ſolche nicht koͤnnen ins Werck richten.
Derowegen muß ein Menſch/ der einem ſo kaltſinnigen Printzen gefallen wil/ ſich kuͤhne und behertzt anſtellen/ und vor allen Dingen ſich bemuͤhen/ daß er ein Werck/ welches ſein Printz unmoͤglich außzuwircken erachtete/ gluͤcklich außfuͤhre.
Wann er ſo verfaͤhrt/ wird er ſich bey ihm ſchaͤtzbar machen/ in ſeine Vertraulichkeit kommen/ ja gar von ihm vor was ſonderlichs gehalten werden.
Nichts deſtoweniger muß er ſich auff das wenigſte als moͤglich iſt/ von ihm entfernen/ weil ſein Herr/ der ſchwach iſt/ in ſeiner Abweſenheit koͤnte auff einen ſeiner Mit-Diener ein Auge ſchlagen/ und wuͤrde hernach nicht ſo gar was ſeltſames ſeyn/ wann es dieſem letzten in ſeinen Dienſten zuſchluͤge/ und er alle andere Dienſte/ ſo man dem Printzen zuvor gethan haͤtte/ in Vergeſſenheit braͤchte.
Das iſt wahr/ daß dieſe Lehre/ ſich von der Perſon/ deren gute Gunſt man gewinnen wil/ nicht zuentfernen/ eine allgemeine Regul ſeyn muß/ vor alle die/ die wohl auffwarten wollen/ dieweil ein Menſch/ der ſich entfernet/ Raum gibt einen andern/ dem er gleichſam ſeine Stelle einnehmen laͤſt/ zubrauchen.
Nachdem wir von einer Tugend/ die uns bey tauſend Gelegenheiten nuͤtzlich werden kan/ geredet haben/ ſo laſt uns ſehen/ ob wir etwas zuſagen finden koͤnnen von der Converſation, welche noch viel gebraͤuchlicher und viel gemeiner iſt/ als die Gefaͤlligkeit; angeſehen daß wir uns oͤffters verbinden zureden/ als unſern Kopff nach anderer Leute Koͤpffe zurichten.
Von der Converſation.
DJß muß uns jederman recht geben/ daß die Converſation am meiſten darzu hilfft/ daß die Leute geſellſchafftig werden/ und daß ſie den meiſten Handel und Wandel im Leben machet; alſo daß man ſagen kan/ daß wir uns niemals zuſehr bemuͤhen koͤnnen/ umb unſere Converſation anmuͤthig und nuͤtzlich zumachen/ das Gedaͤchtnuͤß kan uns Materie, umb dieſelbe zuunterhalten/ vorſtrecken/ doch kan es uns nichts wieder geben/ als was wir ihm zuvor haben geliehen.
Alſo muß man arbeiten ihm einen wackern Schatz von ſchoͤnen Dingen zuſamlen/ damit es uns ſolche wieder an die Hand ſchaffen koͤnne/ wann wir derſelben noͤthig haben.
So noͤthig als uns auch deſſelben Huͤlffe immer ſeyn koͤnne/ ſo iſt es doch nicht genug/ daß wir in der Converſation das unſerige wohl thun koͤnnen/ weil ſich die Urtheils-Krafft nothwendig dabey einfinden muß/ als welche das was wir zuſagen haben/ wohl eintichtet/ dieſelbe wendet uns die Augen auff alle Umbſtaͤnde/ welche wir zubemercken verbunden ſind.
Sie wil nicht haben/ daß wir einem alten herben Doctor von Galanterie ſchwaͤtzen ſollen/ auch nicht/ daß wir das junge Frauen zimmer mit einem langen Diſcours auß der Erdmeſſung unterhalten.
Dann wann ein Menſch noch ſo vortrefflich von einer oder von der andern dieſer Materie reden wuͤrde/ ſo wuͤrde er nichts deſtoweniger ſehr verdrießlich fallen denen Perſonen/ die zu dergleichen Converſation nicht groſſe Luſt haben.
Auch iſt es nicht allezeit genug/ ſchoͤne Hiſtoͤrgen zuerzehlen/ es iſt noch noͤthig/ daß dieſelben wohl angebracht werden: und die Augen/ welche die glaͤnzenſten Theile ſind/ wuͤrden das Geſichte mißgebuͤrtiſch machen/ wann ſie da nicht den Ort inn haͤtten/ wohin ſie die Natur verordnet.
So iſt es dann ſchlechter Dings noͤthig/ alle Umbſtaͤnde/ welche die Perſonen/ in derer Gegenwart man redet/ den Ort wo man iſt/ und die Materie wovon man ſich unterhaͤlt/ betreffen koͤnnen/ wohl zubemercken; allein wann dieſe Materie hoch und ſubtil waͤre/ ſo muͤſte man meines Erachtens dennoch nicht unterlaſſen/ auff eine leichte Art zureden/ und ob man ſchon darin noch ſo gelaͤhrt waͤre/ ſo weiß ich doch nicht/ ob man gar wohl thun wuͤrde/ wann man ſeine gantze Wiſſenſchafft mit groſſer Begierde als in einem Kram außlegen wolte.
Jm Gegentheil muß man vielmehr denen uͤbrigen von der Geſellſchafft die Zeit vergoͤnnen/ ihre Meinungen zuſagen/ und ſich nicht in die Gefahr ſetzen/ daß ihm vorgeworffen werde/ was eine Dame einer ihrer Freundinnen gar zierlich auffruͤckte:
Dieſe Freundinn/ welche ohne Zweiffel eine Perſon iſt von groſſer Erudition, vertieffte ſich einsmals in einem Politiſchen Diſcours, da ſie von Philippi II. Regierung redete/ daß die Dame, von welcher wir geſagt/ nachdem ſie ihr eine lange Zeit zugehoͤret/ ihr in die Rede fiel/ und ſagte:
Wie Madame, wolt ihr den gantzen Tag vom Morgen biß auff den Abend klug ſeyn?
Von dem Schertz.
Das iſt unſtreitbar/ daß nichts die Converſation mehr begeiſtert als der Schertz/ und daß/ wann er nur erbar und anmuͤthig iſt/ man ihn nicht allein auß der Converſation nicht verbannen muͤſſe/ ſondern man auch viel mehr fagen koͤnne/ daß er der Rede vor eine Wuͤrtze diene/ welche ihn wohlgeſchmackt und hertzhafft machet.
Es haben etliche Authores geſchrieben/ daß er der vornehmſte Theil der alten von den Roͤmern alſo genandten Urbanitaͤt waͤre/ und ſagen/ daß dieſe Urbanitaͤt/ wie es das Wort ſelbſt etlicher maſſen mit ſich bringt/ eigentlich die Art zuhandeln und zureden der Stadt-Leute ware/ welche in allen Dingen ſo ſehr unterſchieden waͤren von den Leuten/ ſo auff dem Lande erzogen waͤren/ daß man ſie umb dieſer Urſachen willen Ruſticos nennete.
Andere haben geglaubet/ daß dieſer Schertz der Saal Atticus war/ der ſowohl in den alten als neuen Schrifften ſo beruͤhmt iſt/ und daß er in der Converſation eben die Wirckung thut/ als das gebraͤuchliche Saltz in einer Speiſe.
Alſo daß wir ſagen koͤnnen/ ein allzugroſſer Schertz mißfaͤllt dem Geiſt/ und beiſt ihn/ nicht anders/ als eine zuſehr geſaltzene Speiſe dem Geſchmack mißfaͤllt/ und beleidiget.
So muß dann der Schertz ſpitzfindig und zart ſeyn/ und muß man ſich deſſelben mehr bedienen/ umb eine Converſation zuerhalten/ wann ſie anfaͤngt dahin zufallen/ als umb die Perſonen/ auß welchen die Geſellſchafft beſtehet/ zubeleidigen.
Allein wann man ſo weit ſchertzen wil/ biß man endlich die Leute lachend macht/ muß der jenige/ der ſchertzet/ etwas kaltſinnig reden/ damit man anmuͤthig uͤberraſchelt werde/ wann man ihn mitten unter den Leuten/ ſo er lachend machet/ ſo ernſthafftig ſiehet.
Nichts iſt/ vermittels deſſen wir uns in dem Anſchlage/ ſo wir haben/ zuergetzen die ſo uns zuhoͤren/ beſſer zum Zweck legen koͤnnen/ als durch eine natuͤrliche liebliche Zuneigung/ die uns luſtige zierliche Schwaͤncke vorſtrecken moͤge.
Nichts iſt ſo anmuthig/ es faͤllt auch nichts den Leuten tieffer in das Hertz/ als dieſe unverſehene Antworten.
Und wir koͤnnen das nicht ſtreiten/ daß ſolche Koͤpffe ſo die Gabe haben mit dergleichen ſubtilen Schwaͤncken zubeluſtigen/ etwas mehr als gemein im Schilde fuͤhren.
Gewiß iſt es/ daß man wohl muß Acht haben/ gegen wem man dergleichen Pfeile abſchieſſen duͤrffe.
Die ungluͤckſeeligen und die boͤſen Leute muß man damit allezeit verſchonet laſſen/ dieweil jene eher Mitleiden verdienen/ als ſolchen Schertz: ein boͤſer Vogel aber anders Theils eine rauhere Straffe verdienet/ und muß man ſich vergnuͤgen einen Abſcheu vor ſeinen Bubenſtuͤcken zuhaben/ umb ſo viel deſtoweniger muß man davon Gelegenheit andere zuergetzen nehmen.
Man muß ſich auch ein Gewiſſen machen die Leute von Froͤmmigkeit und die erbaren Frauen anzugreiffen.
Die Ruhmſuͤchtigen ſind eigentlich die jenigen Perſonen/ an die man ſich machen muß/ dieweil die Eitelkeit gemeiniglich bey jederman verhaſſet iſt/ und billig verdienet/ daß man ſie ein wenig herumb nimbt.
Die Vortrefflichkeit der kurtzweiligen Worte/ wie ein Author dieſer Zeit ſaget/ deſſen Meinung wir in vorhabender Materie folgen/ beſtehet darinn/ daß ſie kurtz/ ſcharffſinnig/ und deutlich ſeyen/ daß man ſie nicht allein mit einer Zierlichkeit vor-ſondern auch ſowohl anbringe/ daß man nicht ſagen koͤnne/ man habe ſie erſt zu Hauſe in ſeiner geheimen Stube außgekuͤnſtlet.
Wir koͤnten dergleichen auß den alten Authoren ziehen/ und hierbeybringen/ allein es wuͤrde unnuͤtze Arbeit ſeyn/ dieweil gantze Buͤcher davon voll ſind/ die man deßwegen zu Rathe ziehen kan.
Wir haben auch noch Leute dieſer Zeit/ deren zierliche Worte groſſen Ruhm in der Welt erlanget.
Es moͤgen aber dieſe Verantwortungen/ davon wir ſo viel reden/ ſo ergetzlich ſeyn als ſie immer wollen/ ſo verlieren ſie einen guten Theil ihrer Anmuthigkeit/ wann man ſie wiederholet/ dieweil man alsdann nicht eben die Bewegungen wieder hat/ ſo man empfund in den Geſellſchafften/ da ſie zu erſt zur Welt gebracht wurden.
Derohalben/ an ſtatt daß wir uns lange ſollen auffhalten mit Anziehung unſerer ſcharffſinnigen Koͤpffe/ oder unſerer Lach- Meiſter/ laſt uns ſehen welches der vornehmſte Grund aller Converſationen ſeyn ſoll.
Von der Warheit.
WJr habẽ nicht eben noͤthig uns in groſſe Diſputen, ſo von der Warheit koͤnnen gemacht werden/ einzulaſſen/ wir wollen uns vergnuͤgen zuſagen/ daß ſie eine Ubereinſtimmung unſerer Gedancken iſt; wir wollen nicht einmal darzu ſetzen/ daß zwiſchen unſern Gedancken/ und dem Dinge ſo wir im Sinne haben/ eben eine genaue Beziehung ſeyn muͤſſe.
So iſt dann genug zuſagen/ daß die Tugend/ davon wir reden/ ſo groß iſt/ und daß ſie einen ſo allgemeinen Nutzen bringen koͤnte/ daß aller Handel und Wandel unſers Lebens/ wann er auff ihr beſtuͤnde/ im beſten Schwang gehen ſolte/ wann die Leute ſie ſo ſehr liebten/ als ſie ſie haſſen.
Die allerglucklichſten Nationes haben die Warheit allezeit in ſonderbahrer Acht gehabt.
Die Perſianer/ als Herodotus meldet/ unterwieſen abſonderlich ihre Kinder/ ſie ſehr genau zuſagen; und die Leute von groſſen Schulden waren bey ihnen umb keiner andern Urſache willẽ ſo ſehr verachtet/ als weil man vor gewiß ſetzte/ daß ſie gezwungen wuͤrden offt zuluͤgen/ wann ſie mit ihren Glaubigern redeten.
Wir ſehen auß unſer eigenen Erfahrung/ daß die Leute ſich fuͤr ſolche Freunde der Warheit gemeiniglich erklaͤren/ daß ſie faſt nichts mehr beleidigen kan/ als wann man ſie durch Luͤgen-Straffe beſchuldiget/ daß ſie die Warheit geſparet.
Unterdeſſen bilden ſich viel ein/ daß man keine gluͤckliche Auffwartung thun koͤnne/ wann man nicht in einer tieffen Verſtellung herumb wandelte/ und gleichſam das ſein Handwerck ſeyn lieſſe/ niemals ſeine warhaffte Meinung von ſich zuſagen.
Dieſer Jrrthumb greifft weit und breit umb ſich/ und kan uns nichts deſtoweniger ein vernuͤnfftiger Unterſcheid auß dem gantzen Handel wickeln.
Jch gebe zu/ daß ein Menſch/ dem man eine Heimligkeit vertrauet hat/ ſo wohl zu Hofe/ als irgend an einem Ort/ verbunden iſt treu zuſeyn/ und nicht auß zuſchwatzen das was ſo wichtig iſt/ daß ers heimlich halte.
Es iſt nicht noͤthig/ daß ein Hof- Mann/ der zu einer Verrichtung wil gezogen werden/ ſich reſolvire von ſeinem Vorhaben oͤffentlich zureden/ und daß er die Mittel/ deren er ſich bedienen wil/ entdecke/ dieweil ſeine Mitbuhler ihr Vortheil zu ſeinem Nachtheil davon machen koͤnnen.
Allein in dem ordentlichen Geſchleppe dieſes Lebens/ warumb muͤſte er immer biß in Ewigkeit luͤgen/ und warumb wolte er ſich auß einem groſſen Laſter eine Tugend machen?
Kan man wohl glauben/ daß ein Menſch/ der ohn Unterſcheid jederman hofieret/ und der allen Leuten/ die ihn umb etwas bitten/ Verſprechungen thut/ ohn daß er ihnen in der That zudienen willig iſt/ ſich viel Freunde mache/ und daß er ſich damit in der Reputation ſehr hoͤfflich und ſehr verbuͤndlich zuſeyn feſt ſetze?
Vielmehr im Gegentheil/ wann man ſich anfaͤnglich durch ſein Verfahren hat laſſen einen blauen Dunſt fuͤr die Naſe machen/ begreifft man ſich folgends gar bald/ und bauet nicht allein auf das nit was er ſagt/ ſondern man achtet ſein Wort faſt nicht mehr deß Hoͤrens wuͤrdig/ und betrachtet ihn nicht anders/ als einen Comœdianten/ der da ſaget/ was er doch nicht meinet/ und ſich umb nichts bekuͤmmert/ als wie er die Perſon/ die er angenommen hat/ wohl ſpielen wolle.
Man hat auch nicht viel mehr Recht/ wann man ſaget/ daß ſich die Leute von dem bloſſen Ehrgeitz nach Hofe locken laſſen/ und daß man unmoͤglich eine Tugend ſo lauter und rein behalten koͤnne/ in einem ſolchen Ort/ wo man ſich einbildet/ daß das Verderben uͤberall eingeſchlichen iſt.
Jch leugne nicht/ daß ſich nicht viel an den Printzen haͤngen ſolten/ bloß umb ihres eigenen Genieſſes willen.
Nichts deſtoweniger muß man auch mit mir eins ſeyn/ daß es gleichwohl Leute gibt/ die entweder billig genug/ oder doch tapffer gnug ſind/ daß ſie keinen andern Zweck der Dienſte/ ſo ſie leiſten/ als das einzige Vortheil ihres Printzen haben.
Jch gehe weiter/ und ſage/ daß nicht allein jederman eine ſo edle Neigung zu verfahren haben/ ſondern auch daß ein Volck niemals mangeln wuͤrde ſich Ruhm/ ja auch Reichthum zuwege zubringen/ wann es eine warhaffte Liebe zu ſeinem Souverainen Herꝛn truͤge.
Von der Neigung/ welche man gegen ſeinem Printzen haben ſoll.
ES iſt gewiß/ daß die unumbſchraͤnckte Gewalt ein Knoten iſt/ der die Voͤlcker verknuͤpffet/ und der ſie in der Vereinigung/ welche ſchlechter Dings noͤthig iſt/ darzu daß ſie dauren koͤnnen/ behaͤlt.
Dieſe einzige Betrachtung ſoll maͤchtig genug ſeyn umb uns zur Liebe gegen unſern Printzen auffzufriſchen.
Allein laſt ſehen/ ob wir deren nicht noch wichtigere finden koͤnnen.
Wann wir den Printzen lieben/ iſt es ohnmoͤglich/ daß wir ihm nicht auch bruͤnſtig und treulich dienen; daß wir uns nicht fleiſſig an den Oertern befinden/ wo uns deſſelben Beſtes hinruffet/ und daß wir nicht endlich die ſchuldige Vergeltung davon tragen ſolten.
Da im Gegentheil/ wann wir dieſe Schuldigkeiten nicht anders als gezwungen ablegen/ es ſehr ſchwer iſt/ daß wir mit ebener Hurtigkeit/ und mit ebener Begierde das unſere thun koͤnnen.
Weil ſonſten der Gehorſam allezeit etwas herbes vor denjenigen/ der da zu verbunden iſt/ inſich hat/ iſt es das rathſamſte/ daß man es verſuͤſſe dadurch/ daß man durch eine gewiſſe Neigung der Liebe denſelben Gehorſain leiſte.
Wann uns die H. Schrifft nicht ſagte/ daß jedwede rechtmaͤſſige Gewalt/ der Goͤttlichen Gewalt theilhafftig ſey; wann ſie uns nicht befiehle/ dem Kaͤyſer zugeben/ was deß Kaͤyſers iſt/ und unſern Ober-Herrn zugehorchen; ſo wuͤrden wir nichts deſtoweniger gleichwohl ſehen/ daß die einzelen Perſonen einer Herrſchafft ihre Muͤhe vor ſich nuͤtzlicher anwenden/ wann ſie deß Printzen Sachen treiben/ als wann ſie in den Dienſten ſo ſie thun/ ſich nur ihr eigenes Vortheil vor Augen ſtelleten.
Gewißlich muß man hierinn eins ſeyn/ daß eine Monarchie im beſſern Zuſtande ſeyn werde/ wann der Monarch maͤchtig iſt/ ob ſchon die Unterthanen nicht eben reich waͤren/ als wann ſie groſſe Reichthuͤmer beſaͤſſen/ und ihr Koͤnigwaͤre nicht in dem Stande/ daß er ſie beſchuͤtzen koͤnte.
Dann endlich arme Unterthanen/ ſo unter einem maͤchtigen Koͤnige leben/ koͤnnen ſich damit bereichern/ wann ſie in Fried und Ruhe arbeiten/ an ſtatt daß ein reiches Volck/ ſo dergleichen Schutz nicht haͤtte/ in ſteter Unruhe ſeyn wuͤrde/ es wuͤrde ſich alle Augenblick in der Gefahr ſehen/ von ſeinen Feinden gepluͤndert zuwerden/ und wuͤrden nicht allein ſeine Schaͤtze die Furcht von ihm nicht abtreiben koͤnnen/ ſondern wuͤrden ſie auch noch ohnfehlbar vermehren/ in Betrachtung/ daß ſie eine ſolche Beute ſind/ ſo die Feinde von allen Orten an ſich locket.
Aber nachdem wir geſaget/ wie man ſich muͤſſe verhalten bey ſeinem Printzen.
So laſſet uns auch noch ſehen/ wie wir mit noch einer andern Macht/ die offt nur eine allzuungemeſſene Gewalt uͤber unſere Wilkuͤhr hat/ umbgehen ſollen.
Daß das Umbgehen mit dem Frauenzimmer einem rechtſchaffenen Manne nicht allein nicht muß veꝛboten ſeyn/ ſondeꝛn auch/ daß es ihm etlicher maſſen noͤthig iſt.
ES iſt warhafftig gewiß/ daß dieſe Converſation ihm kan nuͤtzlich ſeyn/ wofern er nur ſeinen Nutzen davon zumachen wohl verſtehet.
Dann wann mans genau beſiehet/ ſo koͤnnen wir nirgend als bey dem Frauen zimmer die rechte Welt-Art/ und die Hoͤffligkeit/ ſo kein Rath/ noch irgend eine Leſung der Buͤcher verleihen kan/ lernen.
Ein Soldat/ der nichts mehr als ein Soldat waͤre/ und der ſeine Sitten in Converſation mit Frauenzimmer niemals ein wenig ſchmeidig gemacht/ wurde den Leuten mehr Furcht/ als ſeine Converſation zuſuchen/ Begierde machen.
Er wuͤrde in ſeinem Kopff nichts haben als Kriegs- Voͤlcker/ oder Sturmlauffen/ er wuͤrde nichts reden/ als von Belaͤgerungen und von Schlachten/ und ob ſein Diſcours ſchon noch ſo ſchrecklich waͤre/ ſo weiß ich doch nicht/ ob ſein Geſicht nicht noch grauſamer ſeyn wuͤrde.
Wann dieſer tapffere Mann und der ein wenig allzuſchrecklich iſt/ wo es nicht Noth thut/ waͤre etwan bißweilen in ein Frauen-Gelach gekommen/ zu der Zeit/ da er auß dem Laͤger bleiben konte/ wuͤrde er bald ſeinen Kerl/ der vom Feuer und Eiſen zuſammen geſetzt iſt/ außgezogen haben/ umb geſellſchafftig zuwerden.
Er wuͤrde weder von Waffen noch von Scharmuͤtzeln geredet haben/ und ſeine Beſcheidenheit/ ſo ihm wuͤrde den Mund verſchloſſen haben/ umb ſeine eigene Tapfferkeit nicht zuruͤhmen/ wuͤrde hingegen andere tauſend auffgethan haben/ umb ſeinen Ruhm zupreiſen.
Ein Doctor, der neulich von der Univerſitaͤt/ dahin er ſich ſelbſt verweiſet hat/ gekommen/ wuͤrde nicht anders denn ſehr unbequem ſeyn zu den Geſellſchafften/ in welche man ihn wuͤrde auffnehmen muͤſſen.
Er wuͤrde alles durch unſtreitbare Argumenta beweiſen wollen/ ja ich weiß nicht/ ob ihm nicht ſolte die Luſt ankommen/ je und je denen Perſonen/ ſo reden wuͤrden/ in das Wort zufallen/ und zuſagen/ daß ſie nicht fein formaliter und Syllogiſticè diſcurrirten.
Allein damit das Griechiſche und das Lateiniſche einen Kopff/ der ſich ſogar demſelben ergiebet/ auff ſolche Weiſe nicht verderben; damit dieſe gelehrte und wenig anmuthige Leute in ihrem eigenen Vaterlande nicht fuͤr Frembde gehalten werden/ und daß endlich ſie ſich nicht gezwungen ſehen/ die Sprache/ ſo hiebevor ihre Amme redete/ noch einmal zulernen/ werden ſie nicht wohl thun/ wann ſie ſich bißweilen unter die Leute geben/ umb ihre Lehre leutſeelig zumachen?
Und wie das Frauenzimmer von Natur aller Rauhigkeit feind iſt/ iſt es ſchwer/ daß ein Menſch/ der ſie beſucht/ ihre zarte Geiſter ſtets beleidigen wolle.
Vielmehr gewehnet er ſich unvermerckt daran/ daß er ihnen gefallen wil/ daß er alles/ was er etwan beleidigendes in ſeiner Sprache/ oder in ſeinen Gebaͤrden hat/ nach der Gelindigkeit ihrer Converſation und ihrer Art zuleben abrichtet.
Wir muͤſſen gleichwohl ſagen/ daß wir das Maß wohl nehmen muͤſſen in ſolchem Handel und Wandel/ da es mehr zufuͤrchten als zuhoffen giebet/ dann endlich iſt es gewiß/ daß man die Converſation deß Frauenzimmers vor eine anmuthige Zeitvertreibung und fuͤr eine Schule der Hoͤffligkeit halten muß.
Ein Menſch/ der gantz ein Handwerck wuͤrde darauß machen wollen/ wuͤrde ſich bald veraͤchtlich machen/ auch bey denen Leuten/ die er gar zufleiſſig beſuchte.
Seine wichtigſten Anſchlaͤge/ worauff meinet ihr daß er ſie machen wuͤrde/ als darauff/ daß er wohl zuuͤberlegen haͤtte/ welche Peruque, welche Frantzoͤſiſche Spitzen ihm am beſten anſtehen ſolten/ wann er ſich in der Geſellſchafft wolte ein Anſehen machen/ ſo koͤnte er vielleicht auch noch uͤber einen Madrigal, oder uͤber eine Comœdie, wovon er gleichwohl zuvor andere Leute/ die es beſſer verſtehen als er/ hat reden hoͤren/ ſeine Meinung ſagen.
Allein wann es ein barmhertzig Leben iſt/ auß einer Geſellſchafft in die andere zugehen/ und darbey keinen andern Anſchlag haben/ als Schwachheiten zuerzehlen und zuhoͤren/ ſo befinde ich/ daß ein hitziger/ muͤhſamer und halßſtarriger Liebhaber eben ſo laͤcherlich iſt/ wann er/ an ſtatt daß er dasjenige/ ſo von ihm in einer groſſen Geſellſchafft erfodert wird/ beobachten ſoll/ er auff nichts dencket/ als auff ſeine abſonderliche Unterhaltung.
Kaum hat er ſeinem Anſchlage gemaͤß einen bequemen Ort eingenommen/ ſo faͤnget er an mit der Dame, die er liebet/ zuſchwaͤtzen und zuverfahren/ als waͤre niemand da/ der Achtung auff ihn gebe.
Mitlerweile laſſen die Perſonen/ auß denen die Geſellſchafft beſtehet/ dieſe Gelegenheit nicht auß den Haͤnden/ die Augen auff ihn zuwerffen/ umb Urſach zubekommen/ daß ſie uͤber ſeine Blicke und uͤber ſeine Gebaͤrden heimlich was zulachen haben.
Es iſt auch warhafftig nichts kurtzweiligers und nichts ſeltſamers zuſehen/ als einen Menſchen/ der bloß ſeinen eigenen Gedancken und ſeinen eigenen Gemuͤths-Bewegungen nachhaͤnget/ und immer entweder froͤlig oder traurig iſt zur Unzeit.
Wo alle Leute ernſthafftig ſehen oder traurig ſind/ da lachet er; und ſeuffzet oder ſiehet murriſch auß/ wann man ſonſt von allen Seiten nichts als Froͤligkeit und Lachen vernimbt.
Laſt uns das Frauenzimmer auff andere Art und mit anderer Intention beſuchen.
Es iſt uns nicht nur vergoͤnnet/ umb ihre Hochhaltung insgemein uns zubewerben/ und uns ſonderbare Freundinnen zumachen/ ſondern ich kan auch noch ſagen/ daß der Anſchlag/ den wir haben ihnen zugefallen/ noch ſehr gute Wirckungen thun koͤnne.
Dergleichen Gluͤchzugewinnen iſt noͤthig/ aller Fuͤrtrefflichkeiten/ ſo zu einem erbaren Manne erfodert werden/ ſich zubefleiſſigen.
Es wird erfodert/ daß wir Verſtand/ Leutſeeligkeit und Gefaͤlligkeit haben; daß wir tapffer/ hoͤfflich/ erbar und frey ſeyn.
Es iſt noͤthig/ daß alles was wir thun/ fein natuͤrlich/ zierlich und herrlich heraußkomme.
Vor allen Dingen muß man ein frey/ offen Geſichte haben/ alles Ubelſprechen meiden/ und ſich niemals hartnaͤckig er eigen weder im Widerſprechen/ noch in Außfuͤhrung eines ſchlechten und wenig anmuthigen Diſcourſes.
Kan wohl etwas verdrießlichers ſeyn/ als ein Proceß-Fuͤhrer/ welcher/ indem er einen langen Proceß von Stuͤck zu Stuͤck auff den Naͤgeln herzehlet/ Leuten/ die es gantz nicht angehet/ den Kopff damit warm macht.
Wie kan er doch das Frauenzimmer ſo artlich unterhalten/ wann er ihnen bald von Contumaciren, bald von Præcludiren herſchwaͤtzet/ und mit andern barbariſchen Woͤrtern/ deren man ſich nur allzuofft bedienet/ bey ſolchen Haͤndeln/ die man ſich ſelbſt machet/ umb ſich wirfft.
Ein Krancker/ der ſich ohnauffhoͤrlich uͤber ſeine Kranckheit beklaget/ iſt meines Erachtens noch unertraͤglicher.
Er iſt nicht zufrieden/ daß er den Leuten von ſeiner Colique, und von ſeinem Kopff-Schmertzen eine verdrießliche Lection machet/ ſondern er gehet weiter und ſchwaͤtzet auch noch von den Artzney-Mitteln/ die man ihm vorgeſchrieben hat.
Die Leute/ die ſich einige Proviſion von Hiſtorien und Fabeln gemacht haben/ damit ſie fertig ſeyn auff jedwedes Wort etwas zuerzehlen/ ermuͤden oder ſchlaͤffern die Perſonen/ ſo ihnen zuhoͤren/ elendiglich ein; ſie er zehlen auff allerley Dinge mit tauſend unnuͤtzen und ſchwachen Umbſtaͤnden/ das/ ſo ſie alles nach dem Alphabet zuvor eingerichtet hatten/ und lauren immer gleichſam als auff einen Hinterhalt/ umb ihren Locum Communem, davon ſie eine feine weitlaͤufftige Materie bekommen wollen/ an den Mann zubringen.
Wir wuͤrden den Fehler/ den wir ſchelten/ ſelbſt begehen/ wann wir alle Arten der Schwaͤtzer hier beybringen/ und alles/ was ſie denen Geſellſchafften unertraͤgliches alle Augenblick auffbinden/ erzehlen wolten; uͤber diß daß es ſchon mehr dann allzu unnoͤthig iſt von einem Dinge/ davon einige Authores unſerer Zeit artige Spott-Schriften/ ſowohl in gebundener als ungebundener Rede auffgeſetzet/ weitlaͤufftig zuhandeln.
Wir wollen allein ſagen/ daß man von allen Dingen reden koͤnne/ von denen wir geſagt/ daß man nicht allzuviel reden muͤſſe.
Man kan ein Hiſtoͤrgen machen ſein kurtz/ leicht/ zierlich und anmuthig.
Man darff in wenig Worten ſagen/ worin die Kranckheit/ umb die man euch fraget/ beſtehet.
Und iſt euch auch nicht zureden verboten von einem Proceß, der euch verhindert/ eure wohlanſtaͤndige Schuldigkeiten abzulegen/ oder der euch ſo bindet/ eine nachdruckliche Anſuchung zuthun.
Ja man kan bißweilen auch wohl von Stoffen und von Spitzen reden/ und iſt allemal gut/ daß man ſich darauf verſtehet/ ſowohl darumb/ daß man ſich nicht betriegen laſſe/ wann man derſelben etwa kauffen muß/ als umb ſeine Meinung davon zuſagen/ wann die gantze Converſation darauff beruhet/ wie ſich dann ſolches bey dem Frauenzimmer offt genug zutraͤgt.
Allein muß man von dergleichen Materien ſtracks auff andere kommen/ und den Schwatz/ der in die Laͤnge nicht mehr außhalten wil/ wieder anheben und verneuern.
Dieſe Kunſt/ den Diſcours zuveraͤndern/ haben wir von dem Frauenzimmer gelernet/ dann weil ſie gemeiniglich mehr zaͤrtlich als gelehrt ſeynd/ als beſchneiden und berupffen ſie/ ſo zuſagen/ die Dinge nur/ ohne daß ſie biß auff den Kern oder biß auff das Leben zudringen/ Verlangen haben.
Wir ſind ihnen auch einen Theil der Reputation, ſo wir erwerben/ ſchuldig.
Denn gleich wie man ihre Meinungen alle zeit mit Glimpff empfaͤnget/ und daß ſie uns freyer und auffrichtiger loben/ als die Leute von unſerm Geſchlechte und von unſerm Gewerbe nicht leicht thun wuͤrden/ als waͤchſt die gute Meinung/ ſo ſie von uns haben/ unvermerckt/ biß ſie endlich zu unſerer Gunſt außſchlaͤgt.
Wir wollen noch etliche Reguln zu denen/ ſo wir ſchon erzehlet/ ſetzen/ und ſagen/ daß ein Menſch/ der Frauen zimmer beſuchet/ nothwendig muͤſſe alle zeit wohlſtaͤndig/ ja auch praͤchtig/ wann ers ohn ſeinem Nachtheil thun kan/ gekleidet ſeyn.
Die Koſten/ ſo wir auff die Kleider wenden/ folgen uns uͤberall auff dem Fuß nach/ wie ein Author unſerer Zeit ſagt/ ſie oͤffnen uns die Thuͤren/ ſie ſchaffen uns faſt allezeit das Gluͤck/ daß wir auff verbindliche Art empfangen werden; und wie das Außwendige/ welches alſo fort in die Augen leuchtet/ das jenige iſt/ ſo die erſte Einbildung bey einem andern machet/ ſo muͤſſen wir ohne Zweiffel daran ſeyn/ daß dieſe erſte Einbildung zu unſerm Vortheil geſchehen moͤge.
Nichts deſtoweniger muß man ſich nicht einbilden/ daß man als dann wohl gekleidet iſt/ wann man uͤber die Mode noch ein Stuͤck daran ſetzet.
Umbgekehrt vielmehr/ man mag die Mode uͤberſchreiten ſo wenig als man wil/ ſo naͤhert man ſich der Extravaganz, und wann man gar offt von eines Menſchen Sinne durch ſeine Art zukleiden urtheilet/ wie kan man die Leute hoch ſchaͤtzen/ die durch ſolche Art der Eigenſinnigkeit uns vorkommen als waͤren ſie auß einem frembden Lande/ oder von einem andern Seculo her/ unter den Perſonen die ſie doch haben ſehen in die Welt kommen.
Was die Converſation mit dem Frauen zimmer belanget/ iſt vor allen Dingen wohl zubehalten/ daß man alle Deutigkeiten im Reden meide/ weil ſolche ihnen gar ſehr ſelten gefallen.
Jch verſtehe die Worte/ die auch nicht einmal was mit ſich bringen/ ſo ihr Gehoͤr beleidigen koͤnne; dann was die Worte betrifft/ in welchen ein unerbarer Verſtand verwickelt iſt/ dieſelben hat man allezeit den Capitlern und den Scherſchleiffern gelaſſen.
Es iſt nicht zuſagen/ daß man ſo gar alle kurtzweilige Worte verbanuet habe/ viel Leute unſerer Zeit haben ſich deren gluͤcklich bedienet in der Converſation, ja ſo gar auch in ihren Schrifften.
Und unter den Alten hat Cicero, der ohne Zweiffel unter allen Schwaͤtzern ſo jemals gefunden/ der groͤſte geweſen/ ſichs nicht ſchimpfflich gehalten ſolche zubrauchen.
Er wolte einsmals einem Kerl ſeine geringe Geburt vorwerffen/ und als dieſer Menſch zu ihm ſagte/ daß er ihn nicht hoͤrte/ antwortet ihm Cicero; Du haſt gleichwohl Loͤcher in den Ohren, und wolte ihm damit zuverſtehen geben/ daß er dem Stande nach ein Knecht waͤre/ weil die Roͤmer gewohnet waren/ ihren Knechten Loͤcher durch die Ohren zuſchlagen.
Endlich iſt auch noͤthig/ daß die/ ſo dem Frauenzimmer auffwarten wollen/ alle Exercitien, ſo denen Leuten von ihrem Alter und von ihrer Profeſſion zu kommen/ zierlich machen koͤnnen/ daß ſie vor allen Dingen wohl wiſſen zutantzen/ und wacker zureiten.
Hierbey muͤſſen ſie doch in Acht nehmen/ daß ſie ſich nicht ſo gar uͤbermaͤſſig auff eines allein legen/ und die andern hindan ſetzen muͤſſen.
Es iſt beſſer ein Edelmann wiſſe von allen zuſammen gleich viel/ als daß er bloß ein guter Reuter/ oder ein zierlicher Taͤntzer ſey.
Wann eine von dieſen Qualitaͤten bey ihm nur ſo viel groͤſſer waͤre/ als die andern/ daß ſie dieſelben verdunckelte/ wuͤrde ein Cavallier ſich offt muͤſſen reuen laſſen/ daß er ſie ſo gluͤcklich gelernet.
Dann wann er ſich allzuſehr dem Tantzen ergebe/ wuͤrde man ihm von nichts/ als von Couranten und Balletten ſchwaͤtzen.
Und wann er ſeine meiſte Lebens-Zeit in der Bereiterey zubraͤchte/ wuͤrde man von ihm nichts wiſſen wollen/ als was er von dieſem Tuͤrckiſchen oder von dieſem Spaniſchen Pferde hielte.
Unſere Welt wil lieber/ daß ein rechtſchaffener Menſch von vielen Dingen ein weniges wiſſe/ als daß er eines allein von Grunde auß verſtehe.
Wir haben dieſe Meinung nicht allein/ ſondern wir koͤnnen ſehen/ daß die alten Roͤmer damals/ als ihre Herrſchafft in der beſten Bluͤthe war/ eben ſolche Einbildung hatten.
Gewiß es ſaget in Terentii Comœdien ein Vatter/ da er von ſeines Sohns Lebens-Art redet/ daß er biß dieſe Stunde ſich uͤber ihn nicht haͤtte zubeklagen gehabt/ weil er bemerckt/ daß der junige Menſch die Jagt/ die Pferde/ und andere dergleichen erbare Exercitien geliebet/ ohn daß er ſich in einem von dieſen allzuſehr vertieffet/ oder daß er ſich befliſſen haͤtte in einem beſſer zufahren als in dem andern.
Unter deſſen muß man einen wichtigen Unterſcheid machen und ſagen/ daß auff die Dinge von der Profeſſion, an die wir uns ergeben/ wir uns niemals allzuſehr legen koͤnnen.
Vielmehr ſind die beruͤhmten Leute/ ſo wir in den Kuͤnſten und in den Wiſſenfchafften haben/ durch dergleichen unverdroſſenen Fleiß/ dem wir deßwegen verbunden ſind/ zu unſerm Vortheil groß geworden.
Wie nun ein rechtſchaffener Mann abſonderlich ſeinem Printzen zu Felde zudienen verbunden iſt/ ſo iſt gewiß/ daß er ſich auff die Dinge/ ſo zu dieſem Hoch- Edlen Handwerck gehoͤren/ niemals zuviel legen koͤnne.
Laſt ſehen/ ob wir ihm uͤber dieſer/ vor ihn ſo wichtigen/ Materie, einige Erinnerungen beytragen koͤnnen.
Vom Kriege.
MAn kan leicht urtheilen/ daß ich hie nicht einen groſſen Tractar von der Kriegs-Zucht ſchreiben werde/ und daß ich nicht nach den unterſchiedenen Zeiten und Nationen/ die unterſchiedene Arten zucampiren/ zufortificiren/ zubelaͤgern/ genau zuunterſuchen gedencke/ oder zuerzehlen/ ob man den Feind mit der bloſſen Zuſtuͤrmung ſeiner Hertzhafftigkeit ſchlaͤgt.
Auch ſehen wir/ daß es denen groͤſten Maͤnnern nicht uͤbel außgeleget worden/ wann ſie eine Krieges-Liſt hervor geſuchet/ und wiſſen unſere Generalen nicht allein alles/ was in dergleichen Faͤllen die Alten zu- Werck gerichtet/ ſondern ſie erfinden auch noch taͤglich neue Mittel/ umb den Feind zuſchlagen.
Weil ſonſten die Kriegs-Reguln ſehr ungewiß ſind/ wann man ſie zumal ſo ins gemein abfaſſet/ ſo iſt es noͤthig/ daß ein General nach Gelegenheit der Zeit/ und deß Orts/ ja ſowohl nach der Zahl oder nach dem Sinn der Voͤlcker/ ſo er commandiret, als derer/ ſo er angreiffen wil/ davon ſtets ſonderbare Muͤſtergen mache.
Wir wollen dieſe Materie mit etlichen Exmpeln erklaͤren.
Regul.
Es iſt vortheilhafftiger/ gehen und den Feind in ſeinem Lande anfallen/ als ihn in unſerm erwarten.
WAnn wir ſo verfahren/ befreyen wir unſere Haͤuſer und unſere Guͤter von allem Elende/ welches der Krieg unfehlbar allezeit mit ſich bringet.
Das Winſeln unſerer Weiber/ und das Schreyen unſerer Kinder verwirret uns nicht/ und wie der jenige/ der einen andern angreiffet/ allezeit kuͤhner iſt/ als der ſo angegreiffen wird/ als bringet die Kuͤhnheit/ die wir bezeigen/ wann wir ein frembd Land mit Krieg uͤberziehen/ bald einen Schrecken in alle Oerter/ die ſich unſers Einfalls verſehen.
Unterdeſſen kan man auch ſagen/ daß/ wie wir in einem frembden Lande nicht gar zubekandt ſind/ wir alle Augenblick ins Garn gerathen/ und uns in ſchwere Paſſage ſtecken koͤnnen/ auß welchen man ſich nicht ohne groſſen Verluſt ziehen kan.
Wir ſind von Feinden gantz umbgeben/ wir muͤſſen uns alle Tage ſchlagen/ damit wir Fuß halten koͤnnen/ und unſere Voͤlcker koͤnnen deß Handels uͤberdruͤſſig werden/ und ſich einer nach dem andern unſichtbar machen: an ſtatt daß in unſerm Lande uns alles zuſchlaͤgt/ ſowohl wegen der Bequemligkeit der Zufuhr/ als wegen der vortheilhafftigen Poſten/ ſo wir einnehmen koͤnnen.
Ja man kan gar ſagen/ daß die allgemeine Begierde das/ was man am meiſten liebet und am hoͤchſten ſchaͤtzet/ zuvertheidigen/ die Koͤpffe unter einen Hut bringet/ und ihnen zweyfache Hertzhafftigkeit einblaͤſet.
Scipio und Fabius hatten dieſe widrige Meinungen unter ſich getheilet/ und vertraten ſie in offentlichem Rath.
Weil Titus Livius ihre Reden zierlich einfuͤhret/ ſo kan man bey dieſem Geſchicht-Schreiber/ der ſehr nett geſchrieben hat/ die Beweißthuͤme/ ſo hiebevor dieſe zwene groſſe Maͤnner/ vorbrachten/ nach der Laͤnge ſehen.
Regul.
Wann man ein Land mit Krieg überzeucht/ muß man/ wann man kan/ alſofort vor die Haupt Stadt ruͤcken/ an ſtatt daß man ſich vor andern Veſtungen auffhaͤlt.
UBer diß/ daß ſo eine kuͤhne That unſern Waffen eine Reputation zuwege bringet/ und den Feinden eine Furcht einjaget/ ſo iſt gewiß/ daß die anſehnlichſte Stadt võ einer Herrſchafft gemeiniglich alle die andern Staͤdte nach ſich ins Verderben ſchleppet.
Nichts deſtoweniger kan man antworten/ daß wann die Soldaten den Krieg durch eine langweilige und gefaͤhrliche Belaͤgerung anheben/ ſie nicht ſo hitzig ſeynd/ als wann man ſie erſt vor Feſtungen gefuͤhret haͤtte/ die ſie leicht haͤtten einnehmen koͤnnen.
Uber diß/ daß wann man eine groſſe feſte Stadt belaͤgert/ man ſich gleichſam wieder belaͤgert befindet von allen den andern/ deren man ſich nicht bemeiſtert hat/ und von dannen man ſo viel Ungelegenheit bekommt/ als man Vortheil wuͤrde gehabt haben/ wann man ſich derſelben ſtracks anfaͤnglich bemaͤchtiget haͤtte.
Aber an ſtat daß ich ſolte/ wie ich leichtlich koͤnte/ unendlich viele Reguln/ welche man eben ſo leicht/ als die vorigen behaupten und widerlegen kan/ anfuͤhren/ wil ich mich nur vergnuͤgen zuſagen/ daß ein Kriegs-Haupt/ wann es ſtudieret hat/ niemals unterlaͤſt/ genau zuunterſuchen die unterſchiedlichen Umbſtaͤnde/ von welchen die Generals ſich unterſchiedlich zuhalten/ verleiten laſſen/ und daß er allezeit ſo viel ihm moͤglich iſt/ ſich nach denen/ die einen gluͤcklichen Außgang gewonnen/ einrichtet.
Unter ſo manchen Kriegs-Liſten/ ſo er bemercket hat/ wehlet er allezeit die jenigen auß/ welche er am gluͤcklichſten zu Werck richten kan/ doch ſo/ daß er dabey veraͤndert/ alles was irgend dem Feind einen Argwohn deybringen koͤnte.
Wie wir nun allbereit geſaget/ und jederman miteinſtimmet/ daß die Kriegs-Liſte/ davon wir reden/ einem Kriegs-Haupte nicht nur zugelaſſen/ ſondern/ daß ſie ſo gar noch ein Theil ſeiner Wiſſenſchafft ſeynd/ als deucht mich/ es werde nicht ungereimbt ſeyn/ deren etliche in dieſer Gegend meines Wercks einzumiſchen/ zudem Ende/ daß man durch die Nachſinnung/ welcher man daruͤber pflegen muß/ deren folglich andere erfinden koͤnne/ wornach man ſie bey Gelegenheit wird noͤthig haben.
Von Kriegs-Liſten.
JCh weiß wohl/ daß ſichs mit den Kriegs-Liſten eben verhaͤlt als mit den Reguln/ die man in dieſem Handwerck practicirt/ ich meine daß dieſe und jene ſich alle Augenblick veraͤndern koͤnnen/ wornach die Zeiten/ die Oerter und die Perſonen anders und anders ſind.
Jch weiß auch wohl/ daß man gantze Buͤcher von Kriegs-Liſten voll geſchrieben/ welche man auffſchlagen kan; unterdeſſen wil ich doch nicht unterlaſſen deren etliche zuerzehlen von denen/ ſo die Alten practicirt haben/ allein ich wil es kurtz faſſen/ und mit einer ſolchen Ordnung/ die mit der Natur/ wie michdeucht/ ziemlich zuſtimmet.
So wil ich dann die Kriegs-Liſte auff drey unterſchiedliche Arten betrachten/ die erſten ſollen vor dem Treffen hergehen/ die andern koͤnnen in der Schlacht trefflich zupaſſe kommen/ und letzlich giebt es noch etliche/ deren man ſich gluͤcklich nach dem Gefechte bedienen kan.
Ehe man mit dem Feinde in ein Handgemeng geraͤth/ muß man ſich der beſten Poſten bemaͤchtigen/ und alle Gelegenheit deß Orths zu ſeinem Vortheil ziehen.
Jederman hat in der Hiſtorie bemercket/ daß Hannibal/ vor der beruͤhmten Canniſchen Schlacht ſeine Voͤlcker in ſo zierliche Ordnung ſtellete/ daß ſie den Wind und die Sonne auff dem Ruͤcken hatten; und daß im Gegentheil der Platz/ den er ſeinen Feinden ließ/ machte/ daß ſie beyde Unbequemligkeiten ſich muſten laſſen ins Geſicht fallen; daß ſie von den Sonnenſtralen und von dem Staube/ welchen ihnen einſtrenger Wind mit Ungeſtuͤm in die Augen jagte/ verblendet wurden.
Damit trug er auch den beruͤhmten Sieg/ durch welchen die Roͤm.
Herrſchafft auff zwey Finger breit von ihrem Untergang gebracht wurde/ von zwey Conſulariſchen Armeen davon.
Alexander/ dem Darius an der Zahl der Soldaten weit uͤberlegen war/ that ſehr wohl/ daß er ſeinen Feinden einen engen Ort/ wo ihn die Berge verſicherten/ daß er nicht konte umbringet werden/ erwartete.
Jm Gegentheil begieng der Koͤnig von Perſien/ welcher den Macedonier auff eine Flaͤche haͤtte ziehen ſollen/ umb ihn mit der unendlichen Menge Soldaten/ die er mit ſich fuͤhrete/ zuuͤberfallen/ einen groſſen Fehler/ daß er biß an ſolche Oerter/ da er nicht anders als mit gleichem Vortheil ſchlagen konte/ fortruͤckte/ ſo daß er von Truppen ſo beſſer zum Kriege gewohnet waren/ als die ſeinen/ geſchlagen wurde.
Man pflegt auch wohl bißweilen/ wann man ſchwach iſt/ ſich entweder mit einem Fluß oder mit einem Abſchnitt zubedecken/ wie Cæſar diß in Gallien practicirte.
Und wann die Oerter zu einem Hinterhalt bequem ſind/ weiß man auff wie vielerley Arten man ſich deren bedienen kan/ ohne daß ich die unterſchiedliche Lehren/ ſo man hieruͤber gibt/ anziehe.
Man ſucht auff unterſchiedene Art einen Schrecken in die feindliche Armee zubringen.
Vor deſſen ſchickte man gegen die Pferde/ umb ſie zuerſchrecken/ ſolche Thiere/ welche ſie zuſehen ungewohnet waren/ wie Crœſus, der Camele vor ſeinen Voͤlckern herziehen ließ/ und viele andere Generals brauchten hernach Elephanten eben zu dieſem Ende.
Aber Hannibals Kriegs-Liſt/ der ſich mitten durch Fabii Armee einen Paß machen wolte, uͤbertraff alle andere Liſte/ deren man ſich bey dergleichen Gelegenheiten jemals bedienet hatte.
Er ließ denen Ochſen/ die er in ſeinem Laͤger hatte/ Buͤndel Holtz an die Hoͤrner binden/ und nachdem er die folgende Nacht folche angeſteckt/ laͤſt er dieſe Thiere auff die Feinde loßjagen/ und da durffte er nur auff dem Fuß tapffer nachgehen/ ſo fande er einen freyen Weg.
Jn Warheit hatten die Ochſen nicht ſo bald das Feuer an den Hoͤrnern warm befunden/ als ſie ſo ſchrecklich anfingen zuwuͤten und zutoben/ daß ihnen die Roͤmer unmoͤglich Widerſtand thun kunten.
Man hat offt die Feinde in waͤhrender Schlacht furchtſam gemacht/ indem man ihnen von ferne groſſe Truppen Reuterey gewieſen/ die da ſchienen als kaͤmen ſie auff ſie loß.
Sulpitius und Marius bedienten ſich dieſer Liſt/ jener gegen die Gallier/ dieſer gegen die Cimbrier.
Ehe ſie in das Handgemeng geriethen/ lieſſen ſie ihre Knechte und Troß-Buben auff die Wagen-Pferde ſitzen/ und befahlen ihnen/ wann die Schlacht angienge/ ſich von ferne auff einer Hoͤhe ſehen zulaſſen/ und ſich zuſtellen/ als wolten ſie dem Feinde einhauen.
Bißweilen zwinget man die aller furchtſamſten tapffer zufechten/ indem ſie Ordre gaben/ als vor Zeiten Philippus von Macedonien that/ alle die jenigen/ ſo außreiſſen wollen/ niederzuſtoſſen.
Man hat offt eine Standarte mitten unter die Feinde geſchmiſſen/ umb die Leute/ ſo Ehre und Ruhm lieben/ anzureizen/ daß ſie ſelbige wieder holen; und wann die Verweiſungen picquiren und Muth geben/ ſich hinfuͤhro beſſer zuhalten/ ſo gelanget man bißweilen zu eben dieſem Zweck/ dadurch/ daß man ſich nichts mercken laͤſt von der Zaghafftigkeit der Truppen/ denen man wil einen Muth zuſprechen.
Hannibal/ als er ſahe/ daß eine von ſeinen Squadronen wiche/ und die Flucht nehmen wolte/ jagte er alſofort auff ſie loß/ und ſtelte ſich an die Spitze dieſer erſchrockenen Africaner mit dieſen Worten: Wo wollet ihr hinauß/ Freunde? das iſt nicht der rechte Weg/ da ihr am nechſten auff den Feind kommen koͤnnet: Folget mir/ wir wollen ihnen nicht allein bald auff dem Nacken ſeyn; ſondern wir wollen ihnen auch bald den Sieg auß den Zaͤhnen ruͤcken.
Nach der Schlacht muß der Uberwinder fein wiſſen ſeinen Vortheil auß dem Sieg zumachen/ und in dieſer Gelegenheit es vielmehr Cæſarn nachthun/ als Hannibal/ der nach der Canniſchen Schlacht zu Capua ſich den Luͤſten ergab/ und von denſelben zerſchmelzete/ an ſtatt daß er haͤtte ſollen geradezu nach Rom ruͤcken/ allwo jederman in der groͤſten Conſternation war.
Jm Gegentheil wann wir den Kuͤrtzern gezogen haben/ muͤſſen wir unſere Zuflucht zu ſolchen Mitteln nehmen/ welche wir vor die bequemſten urtheilen werden/ umb uns vor dem nachſetzenden Feinde zuverſichern.
Wir koͤnnen unterſchiedliche Streiffe nehmen/ auff daß er zuſchaffen bekombt/ und nachlaͤſt uns zuverfolgen/ damit er ſeine Macht nicht zertheilen und ſich ſchwaͤchen darff.
Man kan auch die koͤſtlichſte Sachen/ ſo man bey ſich hat/ auff dem Wege verzetteln/ damit ſich der Uberwinder im Auffleſen verweile/ und wir Zeit gewinnen/ uns ins Sichere zubringen.
Jch koͤnte leicht noch andere Liſte beybringen/ allein uͤber diß/ daß man/ wie ich ſchon gedacht/ gantze Authores, ſo davon außdruͤcklich gehandelt/ beſehen kan/ kan ich auch nicht weiter gehen/ wann ich nicht die Grentzen/ die ich mir ſelbſt gelegt/ uͤberſchreiten wil.
Es iſt genug wann ich ſage/ ich habe auß meiner eigenen Erfahrung gelernet/ daß es ſehr nuͤtzlich iſt/ wann man in den Buͤchern und in der Converſation mit Kriegsleuten/ die ihr Handwerck wohl koͤnnen/ alle Dinge bemercket/ ſo man bey erfordernden Gelegenheiten zu ſeinem Vortheil werckftellig machen kan.
Als die Feinde Corbey belagerten/ und Piccolomini nebenſt Joan de Werdt biß in viel Gegenden von Piccardie ſtreiffeten/ vertrauete mir Weiland der Herr Graf von Soiſſons den Platz Mondidier, wiewohl ich damals nur noch in meinem zwanzigſten Jahr war/ alſo daß ich wuͤrde zuſchicken und zuſchaffen bekommen haben/ wann ich bey meinem Studieren nicht ſchon gelernet haͤtte/ was mich einer Verrichtung irgend konte faͤhig machen.
Alſo erhielte ich den Platz/ welchen man mir vertrauet hatte/ indem ich mich ſolcher Mittel bediente/ welche ich dafuͤr hielte daß ſie ſich am beſten zu meinem Zweck legen ſolten.
Den Anfag machte ich damit/ daß ich Leinwand außbreiten ließ ſowohl umb die Loͤcher ſo ich in den Mauren geſehen hatte/ zuverbergen/ als umb die Werckleute/ welche ich alſofort daran lieſſe arbeiten/ ſie außzubeſſern/ zubedecken.
Folglich zu der Hurtigkeit ſo mir damals die Jugend gab/ trug ich noch bey das wenige von der Kunſt/ welche ich auß dem Nachdencken/ ſo mir von mancher Begegnung verurſachet worden/ hatte ziehen koͤnnen.
Von den Kriegs-Liſten/ davon wir geredet/ laſſet uns noch auff die maͤchtichſte und auff die loͤblichſte kommen/ ich meine auff die Beredſamkeit eines Kriegs- Manns.
Daß ein General muß beredt ſeyn.
ES iſt nichts/ das einer Armee groͤſſere Hertzhafftigkeit beybringen koͤnne/ als eine kraͤfftige Vermahnung eines beredten Haupts.
Und ich daͤchte/ daß ein Kerl unmenſchlich verzagt ſeyn muͤſte/ wann er ſich von den Worten/ die lauter Kuͤhnheit/ davon ſie begeiſtert ſind/ außblitzen/ nicht ſolte auffbringen laſſen.
Es moͤgen dieſelben entweder Ruhm verſprechen ſolchen Truppen/ ſo von Generoſitaͤt ſeynd/ oder daß ſie Hoffnung machen zu einer groſſen Beute vor die Soldaten/ welche nur dienen umb ſich zubereichern/ ſo thun ſie gluͤcklich alles beydes.
Anders Theils wann der Gouverneur von einer belaͤgerten Feſtung zu den Jnnwohnern und zu den Soldaten von der Beſatzung redet/ was unterlaͤſt er zuſagen/ damit er ſie zur Vertheidigung ihrer Kirchen/ ihrer Weiber und ihrer Kinder anfriſchet/ daß er ſie verbindet/ und wanns auch ihr Leben koſten ſolte/ zubewahren was ihnen in ihrer Stadt am liebſten iſt/ und lieber zuſterben/ als ſich ihren Feinden zum Raube uͤberzulaſſen.
Gleichwohl iſt nicht allezeit noͤthig lange Reden zumachen; vielmehr ſcheinet es/ man muͤſſe bey dergleichen Gelegenheiten/ wo man gemeiniglich auff nichts weniger dencket/ als auff Reden/ wenig Worte machen.
Einer von den Frantzoͤſiſchen heutigen Geſchicht-Schreibern erzehlet/ wie ein Koͤnig von Franckreich/ eben als er fertig geſtanden eine Schlacht zuliefern/ zu ſeinen Soldaten dieſe wenige Worte gehalten:
Meine Freunde/ ich bineuer Koͤnig/ und ihr ſeyd Frantzoſen.
Dieſe wenige Wort greiffen trefflich weit umb ſich.
Dann wer ſolte doch endlich nicht Luſt haben ſich ſehen zulaſſen/ wann er gleich jetzt in ſeines Printzen Gegenwart fechten ſoll?
Und kan man verzagt ſeyn/ wann man ſich erinnert/ daß man unter einer kriegeriſchen und tapffern Nation geboren iſt?
Jch wil nicht ſagen/ daß die vortrefflichſten Generalen ihren Voͤlckern allezeit zugeſprochen.
Alexander ließ es faſt niemals daran fehlen.
Und ſo ich hier keinen von dergleichen Diſcourſen beytrage/ die man entweder wann man den Feind anfallen oder auch wann man ſich gegen ihn vertheidigen wil/ zuhalten pflegt/ ſo geſchichts deßwegen/ weil man deren viel bey den Geſchicht-Schreibern und abſonderlich bey Tito Livio kan nachſchlagen.
Es kan auch bißweilen ſo gar ein kurtzweiliger Poſſen die erſchreckten Truppen verſichern und wohl eine beſſere Wirckung/ thun/ als man von einer weitlaͤufftigen Vermahnung nicht zugewarten haͤtte.
Vor der Canniſchen Schlacht kriegt Hannibal zuwiſſen/ daß zwey Conſulariſche Armeen zuſammen geſtoſſen/ in willens ihm eine Schlacht zuliefern.
Wie ſtarck die Roͤmer ſeyn moͤchten/ konte er den Kundſchafftern und Parthey-Gaͤngern/ ſo ihm dieſe Zeitung brachten/ im Geſichte anſehen/ und damit ſeinen Voͤlckern nicht irgend dadurch einen Schrecken eingejagt wuͤrd/ ſitzt er ſelbſt auff/ umb Emilii und Varaonis Macht zu recognoſciren.
Kaum hatte er die groſſe Menge der Feinde zugeſicht bekommen/ ſo ſchiene es/ als waͤre ihm nicht eben gar zuwohl darbey/ indem nicht leicht ein Menſch die erſten Bewegungen ſeines Gemuͤths in ſeiner Gewalt hat.
Allein weil er zur Stund beſorgete/ ſeine Entſetzung moͤchte bey ſeinen Leuten eine gefaͤhrliche Einbildung verurſachen/ ſo machte er vor denen/ ſo bey ihm waren/ und auff ſeine Gebaͤrden Achtung gaben/ eine anmuthige Kurtzweil darauß.
Einer von ſeinen damals gegenwaͤrtigen Officirern Namens Giſcon, nachdem er ihn gar genau das Geſichte betrachtet/ redete ihn an und ſagte:
Was meint der Herr General/ iſts nicht mehr dann allzuwahr/ was man euch hinterbracht vom Feinde?
Ha/ antwortet Hannibal gantz freudig/ ich dachte auff gantz was anders.
Jch dachte/ daß unter der groſſen Zahl der Roͤmer/ ſo wir da vor uns ſehen/ gleichwohl nicht eineinziger iſt/ der Giſcon heiſt/ wie ihr.
Mit dieſen Worten machte er die Cartaginenſer lachen/ und vertrieb ihnen zugleich alle Furcht.
Sie konten ſich vor dem heranmarſchirendem Feinde nicht foͤrchten/ weil ſie ihn ſchlagen ſolten unter dem Commando eines unverzagten Generals/ der bey deſſelben Anzuge Schertz trieb.
Nichts deſtoweniger muͤſſen wir bekennen/ daß es offt Noth thut/ nachdruͤckliche Reden zufuͤhren/ umb den Soldaten ein Hertz zuzuſprechen.
Wann ſie zuvoren die Truppen/ mit welchen ſie treffen ſollen/ geſchlagen/ kan man ſie der Ehren/ die ſie ſchon einmal darvon getragen/ erinnern/ und ihnen vorhalten/ wie leichte die Voͤlcker/ die ſie ſchon einmal uͤberwunden/ zubezwingen ſeyen.
Wann im Gegentheil ſie von ihnen einmal geſchlagen worden/ kan man mit Vorhaltungen ſticheln/ oder ihnen eine Hoffnung/ daß ſie ihres Schadens ſich leicht erholen koͤnnen/ machen/ zumal bey einem ſolchen Feinde/ welchen das Gluͤck gantz eingeſchlaͤffert/ auch faul und nachlaͤſſig gemachet.
Allein ungeachtet aller Erinnerungen/ ſo wir hier haben koͤnnen anfuͤhren/ laſſet uns ſagen/ daß ſich ein Menſchſein Tage nicht zum Kriegs-Weſen begeben ſolle/ wann daſſelbe ſeinen natuͤrlichen Neigungen ſo gar zuwider iſt.
Wann er aber gleichwohl entweder wegen ſeiner Eltern die es begehren/ oder wegen ſonſt einer Urſache genoͤthiget wird/ den Degen der Feder vorzuziehen/ und daß er dennoch zu ſo einem Handwercke/ worbey es Arbeit und Gefahr uͤbrig zuverſchlucken gibt/ keinen ſonderbaren appetit hat/ ſo muß er mit Hand und Fuß daran ſeyn/ daß er ſeine Einbildung mit allem/ was ihm einen Muth machen kan/ fortificire.
Er muß ſich vor Augen ſtellen/ die Reputation/ ſo er erwerben kan/ und die Recompanſes, die er mit Recht zuhoffen hat/ wann er ſich tapffer haͤlt.
Er kan uͤberlegen/ wie viel Koͤnige und andere groſſe Printzen/ die ſo viel Urſache haben/ ihr Leben zuerhalten/ ſich dennoch gewaget/ und noch taͤglich wagen/ umb Ruhm und Ehre zuerwerben.
Wann dergleichen Gedancken ſeine Furcht nicht zuverjagen vermoͤgen/ ſo unterlaſſe er ja ſolche offentlich zuwieſen an ſolchen Orten/ wo man nichts als Kuͤhnheit darff blicken laſſen.
Allein wann er ſie gantz und gar auß ſeinem Hertzen verweiſet/ ſo muß er weiter gehen/ und ſich damit nicht vergnuͤgen/ daß er nur ſchlechter Dings tapffer iſt/ er muß allen Fleiß anwenden/ daß er in ſeinem Handwerck einer von den fuͤrtrefflichſten ſey.
Wann er dieſen Sinn hat/ ſo muß er ſtets dienen/ denn auſſer der langen Erfahrung ſehe ich nicht wie man koͤnne ein groſſer General werden.
Wann man auch ſchon dieſer augenſcheinlichen Warheit nicht beypflichten wolte/ ſo doͤrffte man doch zum wenigſten nur der Hiſtorie nachdencken/ dieſe bezeuget/ daß es in Europa unzehlich viel tapffere Soldaten gegeben/ dieweil es allezeit in viel Herrſchafften zertheilet geweſen/ deren unterſchiedliche Nutzungen die Voͤlcker ſtets untereinander in Waffen unterhielten.
Africa hat deren nicht ſo viel gezeuget/ dieweil es nicht ſoſehr zertheilet unter ſich/ und dahero weniger Kriege gegeben.
Numidien gleichwohl und Mauritanien haben Maſiniſſen, Jugurthen und Juben gehabt.
Und die Herrſchafft von Cartago iſt durch ihre Amilcare, Anniballe und Aſdrubale beruͤhmt geweſen.
Allein Aſien iſt faſt niemals mehr als einem Monarchen unterthan geweſen.
Alſo daß ſeine Voͤlcker weil ſie ſtets unter einem Herrn gelebet/ in einer ſtoltzen Ruhe/ ſo die Gemuͤther alle zeit verzaͤrtelt/ geſeſſen.
Darumb muß man ſich nicht verwundern/ wann man offt geſehen/ daß unter Alexandern/ oder unter andern Haͤuptern ein klein Haͤuffgen Griechen eine groſſe Anzahl Perſianer geſchlagen.
Uber diß nun daß er ſtets dienen muß/ ſo muß er auch mit einem fleiſſigen Eiffer dienen.
Ein Menſch/ der zu den hoͤchſten Verrichtungen wil gezogen werden/ muß ſich fleiſſig mit denen/ ſo in ſeinem Handwercke wohl erfahren ſeyn/ beſprechen.
Ja er muß ohn Unterlaß/ im leſen/ im marſchiren/ im conferiren ſeine Obſervationes machen.
Wann er reiſet/ muß er die Hoͤhen und die Thaͤler anſehen/ damit er ſich gewoͤhne/ die Oerter wohl zu recognoſciren, und ein gewuͤnſchtes Vortheil darauß zuziehen/ wenn man die beſten Poſten einnehmen ſoll.
Wann er in Feindes Lande iſt/ muß er die Leute vom Lande fragen/ und ſie abſonderlich hoͤren/ umb zuverſtehen/ ob ihre Reden auch uͤberein treffen/ und muß alſo entweder durch Draͤuungen oder durch Verſprechungen die Warheit/ ſo uns zuwiſſen noͤthig iſt/ auß ihnen bringen.
Durch den von Ferne erhabenen Staub kan er urtheilen/ daß Voͤlcker auff in loß kommen.
Er kan ſich huͤten/ daß er dem Feinde/ der ſich etwann in ein Gebuͤſche verſtecket/ nicht in die Haͤnde falle/ wann er ſiehet/ daß die Voͤgel/ die ſich an ſolchen Ortẽ ſolten nieder laſſen/ ſchichtern thun und davon flihen.
Allein an ſtatt daß wir alle Anmerckungen/ ſo ein Kriegs-Mann alle Augenblicke machen kan/ nach der Reihe her erzehlen ſolten/ koͤnnen wir nur ſagen/ daß wofern er in ſeiner Kunſt eine rechtſchaffene und unverfaͤlſchte Reputation erwerben wil/ er nicht allein verbunden ſey/ in einem Feldzug ſich uͤber alle die maſſen fromm und eingezogen zuhalten/ ſondern er muͤſſe auch das Tugend-Bild der groſſen Maͤnner/ denen er es nachthun wil/ ſtets fuͤr Augen haben.
Da wird er ſehen daß Caſar das Holtz ſo er zu ſeinem Laͤger hauen laͤſt/ bezahlet.
Daß Scipio, als er nach eroberter Stadt eine ſchoͤne Perſon in ſeine Haͤnde bekam/ er nicht allein deß Rechts/ ſo ihm der Sieg gab/ ſich nicht bediente/ ſondern auch dieſe ſchoͤne Gefangene auff alle erſinnliche Erbarkeit tractirte, und ſie an ihre Freunde wieder lieferte/ umb ſie an einen jungen Printzen/ dem ſie verſprochen war/ zuverheurathen.
Wann wir unferer tapfferen Leute mit Ruhm gedencken wollen/ koͤnnen wir ſagen/ daß bey Einnehmung einer Stadt gleichfals zwey ſchoͤne Jungfrauen/ weil ſie von der Tugend deß Ritters Bayard gehoͤret/ hingiengen/ und bey ihm ſich eine Freyſtadt ſuchten/ welche ſie auch funden/ nebſt noch einer Vermehrung deß Braut- Schatzes/ ſo ihnen dieſer tapffere Cavallier gab/ wiewohl das Gluͤck dazumal eben nicht zunagelfeſt war.
Dieſe Eingezogenheit und dieſe Froͤmmigkeit/ davon wir geſagt/ werden niemals unterlaſſen/ ſehr herrliche Wirckungen zuthun.
Sie werden nicht allein den Reſpect der Kriegsvoͤlcker nachſich ziehen/ ſondern es wird gewißlich auch der Feind weniger Hartnaͤckigkeit erzeigen/ umb ſich an einen General/ von welchem er kein tyranniſch Tractament zufuͤrchten hat/ zuergeben.
Sonſt wann wir uns erinnern/ daß die Roͤmer keine Weiber/ ja ſo gar auch keine Spiele in ihrem Lager/ wo die Soldaten allzeit zur Arbeit gehalten wurden/ duldeten; was ſollen wir nicht fuͤr Ordnung halten in unſern?
Sollen wir uns da wohl laſſen Gotteslaͤſterungen zu Ohren kommen/ ohn daß man die Gotteslaͤſterer ſtraffen lieſſe?
Sollen ſie ſich zum Schwoͤren gewohnen/ damit ſie allmaͤhlig und unvermerckt dahin gerathen/ daß ſie auch endlich auß dem Eide/ ſo ſie zur Fahne gethan/ und der gleichwohl der Grund deß Gehorſams und der Kriegszucht iſt/ einen Spaß machen?
Aber weil ein Kriegsmann/ der groſſe Reputation zuerwerben/ und zu hohen Verrichtungen gezogen zuwerden gedencket/ weder thun noch dencken ichtwas ſoll/ das mit den hohen Gedancken/ mit welchen er umbgehet/ nicht uͤbereinſtimmen ſolte; als wird es nicht uneben ſeyn meines Erachtens/ daß wir/ ehe wir noch dieſes Werck ſchlieſſen/ ein wenig von der Großmuͤthigkeit reden.
Hier wil ich einen Entwurff von einem Großmuͤthigen Manne machen/ damit die jenigen/ ſo eine warhaffte Neigung zur Ehre haben/ ihn vor ein Muſter brauchen koͤnnen/ von welchem ſie nichts/ als lauter ſolche Gedancken/ ſo der loͤblichen Ehrgierigkeit/ die ſie begeiſtert/ nicht unwerth ſind/ ziehen koͤnnen.
Sehet hier/ auff welche Art ein Author dieſer Zeit von der Großmuͤthigkeit/ und von den Großmuͤthigen/ nach dem Sinn deß allergroͤſſeſten Philoſophi der alten Zeit/ redet.
Von der Großmuͤthigkeit.
DUrch die Großmuͤthigkeit verſtehet man nicht allezeit eine fuͤrtreffliche Hertzhafftigkeit/ ſo uns zu ſchweren Unterfangungen anreget; ſondern ſie muß offt betrachtet werden als eine Tugend/ welche nach hohen Ehren durch ſolche Mittel/ die einem tapffern Vorhaben wohl beykommen koͤnnen/ ſtrebet.
Die mittelmaͤſſige Ehre wird von einem großmuͤthigen Hertzen verworffen/ es waͤre dann/ daß die Wuͤrde der Perſonen/ von denen die Ehre kommt/ ihren Preiß erhoͤheten/ und daß ſie umb deſto ſchaͤtzbarer waͤre/ als ſelten ſie pfleget verliehen zuwerden.
Als die Corinthier einen Schluß gefaſſet den groſſen Alexander unter die Zahl ihrer Buͤrger auffzunehmen/ ſchickten ſie zu ihm ihre Abgeſandten/ und lieſſens ihm zuentbieten.
Alexander verwurff es anfaͤnglich/ und verachtete es.
Allein ſobald die Abgeſandten gemeldet/ es haͤtte ihre Stadt dieſe Ehre niemals jemanden verliehen/ auſſer den zwenẽ Goͤttern Herculi und Baccho, da griff er mit beyden Haͤnden zu.
Allein obſchon die Großmuͤthigkeit einen ſonderbaren Glantz hat/ der uͤber die menſchliche Schwachheit ſcheinet hervorzuſchimmern/ ſo muß man ſich doch davon nicht allzuſehr verblenden/ und biß in die Grentzen eines unertraͤglichen Stoltzes leiten laſſen.
Laſt uns ja meiden/ ſoviel uns moͤglich iſt/ ein Laſter/ welches eben ſo verhaſſet iſt/ als die Kleinmuͤthigkeit ſo ihm entgegen geſetzet wird/ und von jederman veraͤchtlich gehalten wird.
Und auff daß wir uns recht mitten zwiſchen dieſen zwoen Grentzen halten koͤnnen/ ſo laſt uns das Bild deß Großmuͤthigen wohl betrachten.
Alles was dieſer Man an ſich hat/ das iſt was groſſes/ allein er hat/ auſſer bey den Groſſen/ nicht Luſt ſich ſchen zulaſſen.
Wañ er mit Mittel-Leuten umbgehet/ giebt er ihnen niemals Urſach/ ſich uͤber ſeine Hoͤffligkeit zubeklagen; gleichwohl laͤſt er ſich auch mit ihnen auff keine Weiſe vergleichen.
Er regt ſich nicht eher/ als wann was groſſes zuverrichten iſt/ und wil ſich lieber durch wenig groſſe Thaten/ als durch viel kleine/ Ehre zuwege bringen.
Er iſt freygebig/ und allezeit fertiger/ Gunſt zubezeigen/ als Gunſt zuempfahen.
Er liebet und haſſet oͤffentlich.
Auff demuͤthiges Bitten und Flehen verſtehet er ſich nicht.
Gehet es ihm wohl/ ſo iſt er deßwegen nicht ſtoͤltzer; gehet es ihm uͤbel/ ſo wird er doch deßwegen nicht kleinmuͤthig.
Jn allem ſeinem Thun iſt das Bild der Kuͤhnheit eingepraͤgt.
Was er redet/ das iſt alles wahr.
Wenige Dinge wundern ihn.
Er murret niemals/ ſein Haß waͤhret nicht lang.
Er iſt ein Feind der Schmeicheley/ und ziehet allezeit den Ruhm dẽm Nutzen vor.
Er hat eine anmuthige Frechheit im Geſicht.
Alle ſeine Gebaͤrden kommen hoch herauß.
Er redet wenig/ und hat eine terbe und verſicherte Stimme.
An ſtatt daß er von ſeinen Feinden ſolte Boͤſes reden/ ſagt er ihnen alles Gutes nach; dann uͤberdiß/ daß er mehr Generoſitaͤt erzeiget durch ſolches Verhalten/ ſo bildet er ſich auch ein/ daß er mehr Ehr davon hat/ wann er ſich uͤber einen vortrefflichen Mann/ der ſein Mitbuhler iſt/ in die Hoͤhe ſchwinget/ als wann er einem Menſchen von gemeinen Qualitaͤten ein Bein unterſchluͤge.
Wir koͤnnen unſer Werck nicht beſſer ſchlieſſen/ als mit dieſẽ Bild deß Großmuͤthigen.
So kan ich auch wohl ſagen/ daß diß Werck vor die jenigen/ ſo ſichs wollen zunutz machen/ lang genug iſt/ wie ich auch allerdings verſichert bin/ daß es nur allzulang iſt vor die Leute/ die es auß bloſſer Curioſitaͤt werden leſen wollen.
ENDE.
