JOHANNIS RUDOLPHI GLAUBERI Philoſophi & Medici Celeberrimi Continuatio OPERUM CHYMI- CORUM, Buͤcher vnd Schrifften/ ſo viel deren von jhme bißhero an Tag gegeben worden.
Jetzo von newem mit Fleiß uͤberſehen/ auch mit etlichen newen Tractaten vermehret/ vnd vmb mehrer Bequemlichkeit willen/ in dieſe Form zuſammen getragen/ ſampt ein darzu verfertigten vollkommenen Regiſter.
Mit Churf. Saͤchſ. als Vicarii, Reichs-Privilegio.
Franckfurt am Maͤyn / Jn Verlegung Thomæ-Matthiæ Goͤtzens . Jm Jahr M.DC.LIX .
Vorꝛede/ An den gewiſſenhafften/ Gott- vnd Natur-liebenden Leſer.
ZWey dinge werden in der Welt inſonderheit fuͤr allen andern gefunden/ welche einen Mann bey dapffern Leuthen erheben/ vnd bey denſelben lieb vnd werthe machen; Kunſt vnd Tugend.
Nun ſind der Kůnſten viel vnd mancherley/ welche der All-weiſeſte Gott/ deſſen Geiſt in allem iſt/ alles leben vnd weben machet/ durch die Menſchen/ deren hertzen er in ſeiner Hand hat/ vnd ſie lencket/ wohin Er wil/ vnd deren Verſtand wann ſie jhm gelaſſen ſind vnd ſtille halten/ wie dann ein leydendes ding gegen dem wuͤrckenden beſchaffen ſeyn ſoll/ Er zu ſeiner Werckſtatt erkieſet vnd gebraucht.
Jhme zu Ehren/ vnd den Menſchen zu jhrer Nottuͤrfftigen vnterhaltung gnaͤdig offenbahret; vnd diß zu ſeiner beſtimpten zeit:
Dieſe Kunſt zu dieſer zeit vnd durch dieſen Menſchen/ eine Kunſt zu einer andern zeit/ vnd durch einen andern Menſchen; nach dem Er einen vnd den andern von den guͤtigen influͤſſen des geſtirns geneygt findet; wie der vortrefliche Teutſche Philoſophus Philippus Paracelſus (welchen Arnd im vierdten Buch des wahren Chriſtenthumbs pag. 53. citirt) recht vnd Chriſtlich meynet.
Auß den Sternen/ ſpricht Er/ kommen die groſſen kuͤnſtler vnd natuͤrlichen Meiſter in allerley Kuͤnſten vnd Jnventionen.
Dann die Natur treibet die gemuͤther ſolcher Leuthe/ den Kuͤnſten mit hefftigem Nachſinnen vnd Arbeiten obzuliegen/ auf daß Gottes wercke offenbahr vnd herfuͤr gebracht werden zu Gottes Ehren/ vnd dem Menſchen zu Nutz.
Dann ſo hats Gott geordnet/ vnd in dem Himmel ſolche natuͤrliche Schaͤtze gelegt als in ſeine verborgene theſauros, auf daß er zu ſeiner zeit ſolches alles an tag vnd ans liecht braͤchte durch den Menſchen/ vnd theilet dieſelbe auß/ wann/ wo/ wie/ vnd wem Er wil.
Die Menſchen ſind nicht Inventores retum, ſondern nur werckzeuge:
ſo iſts auch der Himmel nicht fůr ſich ſelbſten/ ſondern es ſind auch Theſauri Gottes/ Schatzkaͤſten am Himmel/ in welche Gott der oberſte Schatzmeiſter vnd Herꝛ ſeine Schaͤtze gelegt hat/ theilet ſie auch hernach auß denen/ ſo es werth ſeyn/ vnd die Er dazu verſehen hat:
Siehe alſo kommen alle gute gaben/ vnd alle vollkommene gaben auch mediatè von oben herab Jacob.
1. Syrac. 1. vom Vatter des Liechtes.
Alle Weißheit iſt von Gott/ vnd iſt bey jhm ewiglich:
Er theilet ſie aber mit mediate oder natuͤrlicher weiſe/ oder immediatè, uͤbernatůrlicher weiſe.
Daher koͤmpt verſtand in allen natuͤrlichen dingen/ weltchliche Gerechtigkeit/ Kunſt der Artzney; daher kommen artige Poeten/ liebliche Muſici, klůge Redner/ kuͤnſtliche Werckmeiſter in allerley Arbeit/ in Holtz/ in Metallen/ in Steinen; daher kom̃en weltliche Regenten/ Kriegsleuthe; vnd in ſumma/ daher kommen einem jeden ſeine natůrliche Gaben/ wie ſie jhm Gott außtheilet.
Daher koͤmpts/ daß ein jeder Menſch natůrlich begehret ein ding zuwiſſen vnd zuerforſchen/ vnd iſt manchem ſo bang darnach/ hat eine ſolche hitzige begirde nach Kuͤnſten/ daß er nicht dafuͤr ruhen kan.
Dann gleicher weiß als der leib des Menſchen auß den vnterſten Elementen geſpeiſet vnd erhalten wird/ nemblich auß der Erden vnd Waſſer/ vnd kan ohn dieſelbe nicht leben: Alſo die Sinne/ Gedancken/ vnd Geiſt des Menſchen haben jhre Speiſe vom Geſtirn.
Dann alle ſinnreiche Menſchen haben jhren Einfluß vnd Einfaͤlle vom Geſtirn/ vnd iſt gleichſam jhre Speiſe.
Bißhieher Paracelſus.
Keine Kunſt aber verdienet den nahmen vnd ruhm einiger vollkommenheit zuhaben als welche nothwendig/ nuͤtzlich/ vnd lieblich iſt.
Dieſe drey Eygenſchafften beſitzet zugleich die Hoch-Edle Chymia oder Scheydekunſt; andere ſind entweder einer oder der andern Eygenſchafft beraubet/ vnd derhalben mit dieſer im geringſten nicht zuvergleichen.
Auß dieſer ſind entſproſſen viel ſchoͤne Inventionen/ ſo der Welt zu einer groſſen Zierde gereichet/ vnd den Kuͤnſtlern zu einem groſſen gewinn; darauß iſt entſprungen das Glas-machen/ eine ſolche ſchoͤne wiſſenſchafft als man eine finden mag; darauß iſt gefloſſen die Kunſt allerley farben zuwegen zubringen/ als da ſind/ Sublimat/ Zinober/ Arſenic/ die Purpurina/ vnd andere mehr zierliche Inventionen; neben den herꝛlichen vnd kraͤfftigen Eſſentien/ ſo beydes innerlich vnd aͤuſſerlich in der Menſchen Schwachheiten/ Wunden/ Geſchwaͤren/ Graͤtze/ Laͤhme/ ꝛc. nothwendig erfordert/ vnd zur Geſundheit nůtzlich gebraucht werden.
Ja es wird einer durch fleiſſige uͤbung dieſer Kunſt ſo hoch vnd weit gebracht/ daß er Gott ſeinen Schoͤpffer in den Creaturen lehrnet erkeñen/ vñ dadurchgetrieben wird/ denſelben inniglich im grunde ſeiner Seelen zuloben vnd zupreiſen/ wegen der groſſen guͤtigkeit/ ſo in allen ſeinen wercken vnd geſchoͤpffen den vnverdroſſenen Nachforſchern derſelben augenſcheinlich erhellet.
Inſonderheit wird man in dem Articul von der aufferſtehung der Toden/ vñ der verklaͤrung vnſerer Leiber/ durch anleytung dieſer hohen Kunſt bekraͤfftiget.
Hiervon ſchreibet Arnd im vierdten Buch des Wahren Chriſtenthumbs pag. 11. alſo; zuwiſſen/ daß der guͤtige Schoͤpffer ein reines/ ſchoͤnes vnd anmuͤthiges liecht allen dingen eyngeſchloſſen hab/ wie die wiſſen/ ſo die natuͤrliche ſeparation verſtehen/ vnd die reinigkeit aller ding/ recht Philoſophiſch ſcheyden koͤnnen/ von der vnreinigkeit vnd finſternus/ vnd alſo koͤnnen alle ding natuͤrlich perficirt werden in jhre klarheit/ dann das iſt jhre natuͤrliche verklaͤrung; vnd ein herꝛlich augenſcheinlich zeugnuͤs (NB) der verklaͤrung vnſerer Leiber am Juͤngſten tage/ wann die vnſauberkeit von Leib vnd Seel hindan wird geſcheyden ſeyn.
An einem andern orth nemoͤlich pag. 26. fuͤhrt er dieſe rede:
Wo du nicht allein die aͤuſſerliche Form vnd Signatur erkenneſt/ ſondern die innerliche verborgene Form/ vnd dieſelbe offenbar macheſt durch die Kunſt der Scheydung/ daß du herauß zieheſt die krafft/ in welcher die rechte Artzney liegt/ die pur-lauter Eſſentz vnd helles Liecht auß jhrem Schalen-Haͤußlein vnd Kaͤſtlein/ darinn ſie Gott der Herꝛ gelegt hat:
ſo wirſtu erſt die guͤte des Schoͤpffers ſchmaͤcken in ſeinem werck/ vnd jhn von Hertzen preiſen/ daß Er den bloͤden elenden Menſchen in ſeinen gebrechen vnd ſchmertzlichen Kranckheiten ſolche linderung/ huͤlffe vnd ſuͤſſigkeit geſchaffen hat.
Drelincourt, in ſeinem/ Troſt der glaubigen Seelen wider die Schrecken des Todes/ intitulirtem Buch/ hat in dem Diſcurs von der vernewrung der Welt ſolche oder dergleichen Wort/ uͤber den ſpruch/ die Erde wird mit Fewer verbrennet werden:
Hierauß folget nicht daß die Erde werde gar zu nicht gemacht werden/ dann ein anders iſt/ verbrennen/ ein anders/ gar zu nichte werden:
Die Maſſa zu den Glaͤſern gehet auch durch das Fewer/ vnd verbrennet/ jedoch wird ein ſchoͤnes/ durchleuchtendes Gefaͤß darauß.
Alſo bedienet ſich dieſer Lehrer zu mehrer beſtaͤtigung einer ſo hohen Wahrheit dieſer Kunſt/ vnd deren dingen ſo darauß gefloſſen; wer Er noch Erfahrner vnd geuͤbter in dieſer Kunſt geweſen/ vnd geſehen was dem Quercetano einem Frantzoͤſiſchen Koͤniglichen Medico, von einem Medico zu Krackaw/ in der aſchen von den Roſen/ vnd vom Herꝛen de Luynes einem Koͤniglichen Conſiliario in Franckreich/ in der aſchen von den Neſſeln gezeigt worden/ davon zu leſen in ſeinem Buch contrà Anonymum, pag. 292. 293. & ſeq. haͤtte Er denſelben Diſcurs wie auch den von der aufferſtehung der Todten/ mit natuͤrlichen Gruͤnden beſſer zieren koͤnnen/ wiewol er herꝛlich vnd nach der genuͤge auß der H. Schrifft bewieſen worden.
In dieſer hohen Kunſt ſind erfahren geweſen/ vnd haben davon geſchrieben/ vnter den Arabern/ Geber/ Alphidius, Moriennus, &c. vnter den Griechen/ Theophilus Sineſius, Apuleius, &c.
In Latein haben davon geſchrieben Bernhardus, Iſaacus Holandus, Rogerius Biccho, vnd andere.
Frantzoͤſiſch/ Flammel, de Nayſement: Teutſch/ Paracelſus, Baſilius Valentinus; vnd zu dieſen vnſern zeiten der Author dieſes Wercks/ welcher dieſe nothwendige/ nuͤtzliche/ vnd liebliche Kunſt nicht allein mit ſonderbahren/ kurtzen/ vnkoſtbaren handgriffen gezieret/ ſondern auch mit newen geheimnůſſen gemehret/ dergleichen hiebevor nicht geſchehen.
In dem erſten vnd andern Theil der Philoſophiſchen Oefen/ wie auch im Troſt der Seefahrenden/ lehret er den Spiritum Salis in copiá zu zielen/ auß welchem beydes in der Haußhaltung/ vnd in der Artzney groſſer nutzen zu ſchoͤpffen/ dann dadurch kan jhm ein fleiſſiger Oeconomus einen ſolchen guten/ lieblichen/ geſunden Tranck machen/ ſich ſampt den ſeinigen damit zuergaͤtzen ſo wol als mit dem beſten Wein; ligt nur daran daß man dem Honig damit ſeinen vnlieblichen geſchmack benehme durch einen beſondern Handgriff/ ehe er mit dem Waſſer vermiſcht vnd damit geſotten wird.
Wann er nun allen ſchaum von ſich geworffen/ vnd darinnen ſeinen vnangenehmen geruch vnd geſchmack/ ſo hat der corꝛigirte Honig natůrlich einen geruch vnd geſchmack als wie ein eyngeſottener Traubenſafft; auß welchem darnach mit zuthun einer Eſſentiæ vini, davon der Author in ſeinen Apologetiſchen Schrifften meldung thut/ ein ſolcher lieblicher/ geſunder/ vnd weinichter Tranck kan gemacht werden.
Durch dieſen Spiritum lehret er allerley diſtillirte olea in jhre hoͤchſte reinigkeit zubringen/ daß ſie ſich mit jhrem Spiritu ardente alcoliſato vereinigen/ vnd zu einer kraͤfftigen Eſſentz werden.
Inſonderheit lehret er in ſei- Spagiriſchen Pharmacop. das oleum vini damit zuverbeſſern/ daß es darnach von ſeinem Saliniſchen Mercurio auffgenommen wird/ vnd eine uͤberauß kraͤfftige/ wolriechende/ koͤſtliche Eſſentiam gibt/ dadurch alle ſchwache Weine koͤnnen verſtaͤrcket werden.
Iſt dieſes nun nicht beydes einem Medico vnd einem frommen Oeconomo ein nothwendig-nuͤtzliches vnd angenehmes ſtuͤck; anderer groſſer Tugenden mehr welche er beſitzet/ vnd davon an ſeinen gehoͤrigen orthen meldung geſchichet/ zugeſchweigen?
Was ſoll ich von dem fewrigen Aſtraliſchen liquore ſagen/ ſo auß dem Nitro, vnd welches er in ſeinen Apologetiſchen Sehrifften zumachen gelehret?
Es iſt ein rechtes wunder der Natur vnd der Kunſt/ ein jrꝛdiſche Sonn/ eine helle Fontina, dadurch alle Vegetab. Animal.
vnd Mineral. wann ſie Sulphuriſch/ gereiniget/ gezeitiget/ vnd verbeſſert; ja wann ſie gifftig/ jhr Gifft getoͤdet/ vnd in eine heilſame Artzney verwandelt vnd vmbgekehrt werden; ſo daß ſie alle miteinander jhr beſtes herauſſer geben muͤſſen/ jhr innerſtes vnbeflecktes weſen/ jhren himmliſchen Sulphur, darinnen die wahre Medicin der vhralten Weiſen verborgen ligt.
Fuͤr allen andern Mineraliſchen vnd Metalliſchen ſubſtantien aber iſt das Antimonium mit dieſem zarten guͤldiſchen Sulphure hoch von dem allweiſen Schoͤpffer begabet worden.
Quercetanus in libro contrà Anonymump.
200. 201. 203. hat dieſe wort.
Die Philoſophi nennen es jhre Magneſiam:
es haͤlt in ſich die drey principia einer empfindlichſten wirckung vñ durchdringendeſten krafft fuͤr allen andern voll.
Paracelſus hat vnter allen Chymiſchen Philoſophen ſo vor jhm gelebet am fleiſſigſten ſeine principia, theilen/ natur/ eygenſchafften/ kraͤfften/ vnd wirckungen durchgeſuchet: deſſen Subſtantz er uͤber alle Metalliſche Subſtantien erhoben vnd geprieſen; vnd inſonderheit ſeinen Mercurium: auß vnd durch welchem als einem vornembſtem ſubiecto vnd edelſter materiâ er die ſchoͤnſte vnd auſſerkeſeneſte Wercke erarbeytet hat.
Er vergleichet es mit dem primo Ente auri; vnd ſpricht:
Gleich wie es der hoͤchſte vnd vollkommeneſte Reiniger des Goldes iſt: alſo iſt es auch der Menſchen.
Sein Mercurius erzeigt in dem Regulo; was ein Saltz anlanget; kan daſſelbige auch von jhm geſeheyden werden/ in welchem die vis vomitiva ſtecket.
Sein Sulphur iſt gantz Solariſch/ ſo daß er die aͤuſſere geſtalt des Silbers verguͤlden kan.
In dieſem Solariſchen Sulphure ligt die Hoch-Edle Panacęa verborgen: welchen in wenigen ſtunden den aſtraliſche liquor Nitri fixi herauſſer zihet/ als ſein rechter vnd zugeeygneter Magnet; vnd wer die Handgriff ſo darzu gehoͤren weiß/ der kan zu einer groſſen copia gelangen.
Dieſe Panacęam lehret der Author in ſeinem Miraculo Mundi machen/ durch deſſen anleytung ein gewiſſenhaffter Medicus gar bald zu ſeinem vorgeſtecktem Ziel/ welches iſt das heil vnd geſundheit des Naͤchſten/ kommen kan; Item jhre rechte doſin, jhren gebrauch/ vnd jhre kraͤfften in vielen ſonſten vnheilbar geachteten Kranckheiten.
Dieſe herꝛliche Medicin darff keiner Rhetoriſcher lobſprůchen/ ſie ruͤhmet ſich ſelbſten gleich mit der that vnd warheit; wann die Kranck-geweſene kommen vnd ſprechen/ man hat mich verlaſſen/ vnd mir geſagt/ ich ſchleppe einen mangel vnd gebreſten an mir ſo nicht zu heylen/ nun bin ich durch Gottes gnad/ vnd huͤlfe dieſer Artzney wieder zu recht gebracht worden/ vnd wol zu Paß.
Hoͤret was Baſilius Valentinus in ſeinem Triumphwagen von dem Antimonio, darauß dieſe herꝛliche Medicin bereytet wird/ ſchreibet:
Antimonium iſt ein runder vnendlicher Circkel:
Antimonium iſt die hoͤch- Gifft/ vnter welchem die hoͤchſte Artzney verborgen:
Antimonium hat alle qualitates in ſich:
Antimonium iſt eines der ſieben Wunderwerck der Welt:
Antimonio muß ſein Gifft gaͤntzlich benommen werden; das geſchiehet durch dieſes Authoris Alkaheſt oder fewriges Waſſer/ darinnen alle gifftige ſubjecta vmbgekehret vnd in heylſame Medicamenten verwandelt werden koͤnnen.
Ferner ſpricht gemeldter Baſilius:
Arcana Antimonii ſtecken tieff verborgen: im Antimonio werden wie im Mercurio alle Farben gefunden: ♁ hat gleiche wirckung mit dem ☉: Antimonium gehet vielen hauptſachen der Artzney weit vor: auß dem Antimonio gleiche Artzeneyen zumachen/ ſo im ☉ vnd ☿. ſtecken:
Antimonium hat aller Edelgeſteinen/ auch aller Metallen farben/ vnd alſo jhre tugenden in ſich.
Sehet/ ein ſolch vnvergleichliches lob hat dieſes Edele ſubiectum von den fleiſſigſten durchforſchern der Natur/ auß welchem nach anleytung dieſes durch ſeine ſchoͤne Buͤcher vnd Tractaͤtlein hier gegenwaͤrtigen/ ſinnreichen/ vnd in Philoſophiâ Hermeticâ Hoch-erleuchteten Mannes/ ein ſolche fuͤrtreffliche/ durchtringende/ vnd in allen Kranckheiten groſſen nutzen zur geſundheit ſchaffende Medicin/ ſo wol die guͤldiſche Purpurfarbe/ als die gemeyne braun-rothe Panacæa zubereytet werden kan.
Welcher gewiſſenhaffter Medicus ſolte dann dieſes uͤberauß tugend-reiche ſubiectum nicht lieb gewinnen?
Welcher die traͤgheit meydender Medicus ſolte ſich nicht tag vnd nacht bewerben/ vmb ein ſolches Kleynod/ ein ſolch ſchoͤnes Perlein/ mit einem fewrigen Hammer her auſſer zutreiben?
Vmb dieſes Klynod ſoll man buhlen/ nach dieſem Perlem ſoll man ringen.
Wer ſolte dañ endlich das gluͤck jhm alſo entgegen haben/ vnd in ſeinen vielfaͤltigen embſigen laboribus, nicht auf eine gute ſpuhr kommen/ ſolche zur geſundheit dienende Kleynodier in zimlicher menge zuerlangen/ vnd ſelbige frewdig zubeſitzen?
Vnd wann er ſie erworben/ wird er befinden/ wie groß vnrecht die jenigen haben/ die da ſprechen/ es weren ſo vnd ſo viel vnheilbare Kranckheiten/ da doch eine jegliche jhre von Gott durch die Natur beſtimpte Artzney hat/ welche aber nicht in dem groben Coͤrper/ ſondern in der in dem geſcheydenen ſale ſulphurato eyngewickelten animâ beſtehet.
Dyke ein Engliſcher Theolog. fuͤhret ſolche wort:
Sind doch wol Aertzte gefunden worden/ vnd werden villeicht noch gefunden/ welche/ weil ſie der Natur gruͤndlicher nachforſchen/ als andere/ in der that befinden vnd erweiſen/ daß keine leibliche Kranckheit ſey/ die ein Gott- vnd Naturweiſer Artzt/ durch Gottes huͤlffe nicht heylen koͤnne:
Von welchem ſale ſulphurato dieſer Author in ſeinen Apologetiſchen Schrifften weiß- vnd klaͤrlich genug lehret/ daß man darzu durch einen geheymen gantz Philoſophiſchen weg darzu gelangen muß/ nemblich durch eine ſehr kuͤnſtliche vmbkehrung oder Faͤulnuͤs/ ſo wol der Vegetabilien/ als Animalien vnd Mineralien.
Dieſen Diſcurſum von der Secreten weiſe der Faͤulnuͤs ſo innerhalb dreyer ſtunden ſoll geſchehen koͤnnen/ halte ich fuͤr den Kern aller anderer ſeiner herꝛlichen vnd nutzen bringenden Schrifften; dann in warheit iſt dieſes die gezeigte Thůr zu dem hohen Arcano der vhralten Weiſen/ welche fuͤr allen dingen die erwůnſchete putrefactionem, ohne welcher nichts zu einem Fewerbeſtaͤndigem weſen vnd alſo zur hoͤchſten Medicin auf Menſchen vnd Metallen kan gebracht werden/ jederzeit recht vnd billich geprieſen haben.
Keiner aber hat es deutlicher zuverſtehen gegeben/ als dieſer Newe vnvergleichliche Teutſche Philoſophus.
Er weiſetja mit Fingern drauff/ daß nemblich/ alles/ alles/ ſag ich/ in den dreyen Reichen der Vegetabilien/ Animalien/ vnd Mineralien/ an der recht-Philoſophiſchen Reduction ad primam materiam, in welcher die drey principia nicht zerſtoͤret werden/ gelegen.
Man moͤchte aber eynwerffen vnd ſprechen/ der Alten materia zu jhrem hohen werck ſeye nicht ein vegetabile, animale, oder minerale geweſen/ ſondern etwas anders/ das noch zu keinem vnter den dreyen worden iſt: Darauff iſt dieſe antwort/ daß auch die Alten jhre materiam Vegetabiliſch/ Animaliſch/ vnd Mineraliſch gennent haben; wird ſie nun auß keinem Vegetabili, auß keinem animali, auß keinem minerali genommen/ vnd iſt doch vegetabiliſch/ animaliſch/ vnd mineraliſch wie muß man ſie dann verſtehen/ wann ſie ſo ſcheinbar- vnd doch in warheit nicht widereinander lauffende worte fuͤhren?
Ihre materia iſt kein vegetabile, das vegatabile ſpecificè oder in der Eygenheit ſeiner natur betrachtet; iſt kein animale, auch kein minerale, ein jegliches gleicher maſſen betrachtet.
Hingegen iſt auch recht was ſie ſchreiben; Vnſere materia iſt Vegetabiliſch/ Animaliſch/ vnd Mineraliſch.
Wann nemblich ein vegetabile, animale, minerale, auß ſeiner naturâ ſpecificâ entbunden/ befreyet/ vnd auf eine recht Philoſophiſche weiſe ad ſal ſulphuratũ gebracht worden/ ſo iſts hernach zugleich vegetabiliſch/ animaliſch/ vnd mineraliſch; hat ſeine grobe eygenheit außgezogen/ wircket nicht mehr allein vegetabiliter, nicht mehr allein animaliter, nit mehr allein mineraliter, ſondern univerſaliter, vegetabiliſch animaliſch mineraliſch zugleich auf einmal/ als ein Lebendiger Balſam voller Himmliſcher vnd Irꝛdiſcher Kraͤfften.
Hiervon redet Petrus Severinus in Idæâ Medicinæ Philoſophicæ pag. 30. 35. alſo; Medicina morborum omnium, ab Altiſſimo creata eſt, & in Naturâ collocata, quæ debitè præparata, & ab Elementis im putitatibusque admixtis ſeparata, poteſtate & vitali robore, univerſos humani corporis languores auferre poteſt: idque non calefaciendo, refrigerando, humectando, ſic cando, non abſtergendo, incidendo, penetratione, ſed longè altiore actionum proprietate: fundaturque in vitali Principio, ſemine, Balſamo, Vegetabilium, Mineralium & Animalium: cui omnium actionum in Naturâ principium acceptum referimus: adeoque legitima hujus Naturæ præparatio & adminiſtratio Medicam conſtituit ſcientiam, & Medicos rectè appellat.
Quia verò actionum omnium naturalium fundamenta, in materia illa radicali, Balſamo, & vitali ſulphure continentur, debet Medicus proprietates, differentias, proprietates & adminiſtrationes hujus Naturæ omni ſe dulitate, cura & diligentia inveſtigare.
Was iſt vitale Principium, ſemen, Balſamum, materia radicalis, vitale Sulphur, anders als die Anima in ſale ſulphurato eines Vegetabilis, die Anima in ſale ſulphurato eines Animalis, die Anima in ſale ſulphurato eines Mineralis, welche Anima (eine jedwedere fuͤr ſich) Vegetabiliſch/ Animaliſch/ vnd Mineraliſch zugleich auf einmal iſt/ nicht mehr particulariter, ſondern univerſaliter wuͤrcket?
Dergleichen diſcurſum fuͤhret der Author im andern Theil Pharmacopæa Spagyr. im erſten Theil Teutſchlands Wohlfarts/ in continuatione Miraculi Mundi, im Tractaͤtlein de tinctura Auri, im Tractaͤtlein de natura Salium.
Hat alſo dieſer Mann/ von der aller-nothwendigſten/ nuͤtzlichſten/ vnd lieblichſten kunſt Chymia nicht nur allein ſehr ſinnreich/ ſondern auch aufrichtig vnd trewhertzig geſchrieben/ vnd viel klaͤrer/ als andere/ ſo vor jhme gelebet haben: Derohalben ſind ſeine Schrifften in hohen ehren vnd werth zuhalten/ als durch derer anleytung ein gewiſſenhaffter Medicus zu einer in vielen vnheilbar-geachteten Schwachheiten erſprießlichen/ heylſamen/ kraͤfftigſten Artzney/ ein frommer Haußvatter aber zu ſolchen mitteln/ ſich vnd die ſeinigen ehrlich vnd in der ſtille fortzubringen/ gelangen kan.
Nicht aber alſo gemeynet/ als wann das bloſſe leſen ſolcher Schrifften/ oder das davon diſcuriren vnd ſchwaͤtzen ſolches ſolte zuwegen bringen; O nein: es heiſſet; Im ſchweiß deines angeſichts ſoltu dein Brod eſſen: Dieſes iſt allen Menſchen geſagt/ vnd ſoll ſich niemand der Hand-Arbeit ſchaͤmen/ er ſey auch wer Er wolle; Was der verſtandt durch Gottes gnaͤdige erleuchtung/ vnd richtiges anleyten gegenwaͤrtiger nuͤtzlicher Tractaͤtlein ergriffen/ das muͤſſen die Haͤnde vnverzagt angreiffen/ vnverdroſſen fortfuͤhren/ vnd zu einem erwuͤnſchten ende bringen/ die Fruͤchten hernach zugenieſſen; Vnd gruͤndlich von der Sach zureden/ nicht nur nach eygenem Gutduͤncken/ ſondern auß der Erfahrenheit/ ſo eine Meyſterin iſt aller Kuͤnſten.
Wie will einr von der wuͤrckung/ krafft/ vnd tugend der Panacææ mit grund vnd warheit ſprechen oder ſchreiben/ der ſie nimmer angewendet hat/ bey denen von den gemeynen Artzten verlaſſenen Krancken; wie will er ſie aber anwenden/ wann er ſie nicht kan/ wie es gehoͤret/ zubereyten?
Wie will er ſie zubereyten wann er es nicht gelehrnet?
Wie will er es lehrnen/ wann er kein luſt vnd liebe darzu hat? ſondern dieſe Edle Mediein auß einer albern vnwiſſenheit verachtet/ ja ſie anfeindet/ nicht anders/ als ein gifftiger Wurm/ vorgebende/ wann die Panacæa veraltet/ ſo verliehre ſie jhrt krafft vnd nehme wiederumb eine boͤſe gifftige Natur an ſich.
Ach wie ein kindiſcher/ ja thoͤrichter Eynwurff iſt doch dieſer?
Wie kan man von einem ding eygentlich ſprechen/ daß es veralte/ welches keiner veraͤnderung vnterworffen iſt; daß es ſeine krafft verlichre/ welches ſelbſten eine lautere krafft iſt/ eine boͤſe gifftige Natur wieder an ſich nehme/ welches einmal gebuͤhrlicher weiß durch ſeinen rechten Magneten von dem ſchaͤdlichen Gifft entbunden/ vnd befreyet worden.
Woher wird die einmal von dem Gifft erloͤſete Panacæa, eine boͤſe gifftige Eygenſchafft an ſich nehmen nicht auß der Lufft/ wann ſie ſchon derſelben ſolte auffgedecket/ dar geſetzt werden/ auß welcher ſie nur das gute als jhres gleichen ziehen/ ſich damit vermehren/ vnd in jhrer guten heylſamen krafft verſtaͤrcken wuͤrde; bleibet ſie vor der Lufft zugedecket/ ſo iſt ſie uͤber viel Jahren ſo gut/ ſo kraͤfftig/ ſo heylſam/ als den erſten tag.
Auf welche weiſe ſoll ſie dann von jhren kraͤfften kommen/ vnd eine boͤſe gifftige Eygenſchafft wiederumb an ſich nehmen?
Vnmoͤglich iſt es/ daß ein reiner Mineraliſcher Sulphur, vnd der noch darzu guͤldiſch/ koͤnne veraͤndert vnd verderbt werden; bleiben doch die ſalia, die olea, die ſpiritus ardentes auß den Vegetabilien eine ſo lange zeit vor der verderbnis bewahret/ warumb ſolte dann eine Eſſentia Mineralis, die einer viel beſtaͤndigern Natur iſt/ verderben/ vnd jhre kraͤfften verliehren?
Was fuͤr herꝛliche/ ſchoͤn- vnd nuͤtzliche Wercke hat der Author, beneficio Reguli ♁nii, in miraculo mundi, in continuatione miraculi mundi vnd an andern orthen zu machen gelehret/ der concentration des Weins/ Korns/ vnd Holtzes zugeſchweigen?
Erlangt alſo dieſer Mann bey allen dapffern Leuthen einen vnſterblichen Ruhm/ nicht allein wegen ſeiner guten Wiſſenſchafften vnd Kunſt/ ſondern auch wegen ſeiner Tugend/ nemblich der liebe/ ſo ein Cron aller Tugenden; daß er ſolche der Welt zu jhrer Zeitlichen wohlfart geoffenbahret vnd mitgetheilet hat.
Gott befohlen/ geneigter Leſer.
New-Hanaw/ den 3. Martii 1659.
J. M. D.
FURNI NOVI PHILOSOPHICI Oder Beſchreibung einer New-erfundenen Diſtillir- Kunſt:
Auch was fuͤr Spiritus, Olea, Flores, vnd andere dergleichen Vegetabiliſche/ Animaliſche/ vnd Mineraliſche Medicamenten/ damit auff eine ſonderbare Weiſe gantz leichtlich/ mit groſſem Nutzen/ koͤnnen zugericht vnd bereitet werden.
Auch wozu ſolche dienen/ vnd in Medicina, Alchimia, vnd anderen Kuͤnſten koͤnnen gebraucht werden.
Phiſoſophiſcher Oefen Erſter Theil.
Vorꝛede an den guͤnſtigen Leſer.
NAch dem ich vor etlichen Jahren/ durch embſige vnd fleiſſige Speculation vnd Suchen/ etliche ſonderliche compendioſè Oefen vnd Modos diſtillandi erfunden/ mit welchen man viel groſſe Dinge/ die ſonſten durch die gemeine vnd bekandte Diſtillirkunſt vnmuͤglich zu thun/ verꝛichten kan.
Alſo hab ich ſolche herꝛliche Invention bißhero allzeit in geheim gehalten.
Nach deme ich aber betrachtet/ daß ſolche Edle Kunſt vielen gebrechlichen Menſchen zu Dienſt vnd Nutzen gereichen koͤnte/ hab ich ſolche wegen Chriſtlicher Liebe gegen meinen Naͤchſten/ nicht laͤnger verhalten wollen; Bin alſo bewogen worden/ dieſelbe zu beſchreiben vnd an Tag zu geben/ damit alle die jenige/ welche in Arte Spagyrica etwas thun wollen/ guten vnd gruͤndlichen Bericht in dieſer New-erfundenen Dillir-Kunſt haben moͤchten/ damit ſie nicht jhre Zeit vnd Koͤſten in langwirigen vnd muͤhſeligen laboribus zubraͤchten/ ſondern auff naͤhere vnd beſſere Wege viel gutes mit dieſen meinen Oefen verꝛichten koͤnten.
Vnd ſoll dieſes Buch in 5. Theile getheilet werden.
Im erſten Theil wird gelehret ein ofen zu bawen/ in welchem ſolche Dinge ſollen diſtilliret oder ſublimirt werden/ welcher Spiritus im Fewer nicht verbrennen/ vnd durch Retorten, oder andere bekandte Diſtillir-Zeug nicht koͤnnen gethan werden.
Die Mineralia vnd Metalla dadurch in Spiritus, Flores vnd Olea zu bereiten/ vnd worzu ſolche dienen.
Im zweyten Theil wird ein anderer Ofen zu machen gelehrt/ in welchem alle verbreunliche Vegetabilia, Animalia vnd Mineralia diſtilliret/ vnd in die hoͤchſte Subtilitaͤt gebracht werden/ dardurch viel fuͤrtrefliche vnd koͤſtliche Medicamenta zu Abwendung vieler ſchwerer verlaſſenen/ vnd gantz vnheilbar geachteten Zufaͤllen vnd Gebrechen des Menſchen koͤnnen zugerichtet werden.
Im dritten Theil wird ein kůnſtliche Invention, die noch bißhero nicht bekant/ an Tag geben/ dadurch man allerhand Spiritus ardentes von Wein/ Korn/ Fruͤchten/ Blumen/ Kraͤutern/ vnd Wurtzeln/ wie auch gemeine Waſſer/ auß allen Vegetabiliſchen vnd Animaliſchen dingen in groſſer menge mit kleinem Koſten/ kurtzer Zeit vnd wenig Kolen/ ſehr compendiosè diſtilliren kan.
Deßgleichen Bierbrawen/ Meeth vnd Wein machen/ vnd alle andere Arbeit/ welche ſonſten in groſſen kuͤpfferen oder eyſernen Keſſeln muß geſchehen/ allhier nur in hoͤltzern Gefaͤſſen/ durch Huͤlffe eines kleinen kuͤpfferen oder eyſernen Inſtruments/ welches kaum 2. oder 3. Pfund wieget/ ohne Ofen leichtlich kan gethan werden.
Auch vnterſchiedene Chymiſche labores, als putrificiren, digeriren, circuliren, extrahiren, abſtrahiren, cohibiren, figiren vnd dergleichen.
Sehr dienſtlich allen jungen anfangenden Chymicis vnd Laboranten:
Dann ſie zu jhrem Brandtenwein/ Kraͤuter-waſſer/ Extracta vnd Medicamenta zu machen/ nicht ſo viel Oefen/ kůpfferne/ eyſerne/ zinnerne/ erdene/ vnd glaͤſerne Inſtrumenten von noͤthen haben/ ſondern allhier gelehret werden/ wie ſie alle oberzehlte labores nur durch ein einiges klein von Kupffer oder Eyſen gemachtes Inſtrument/ mit zuthun hoͤltzeren Geſchirꝛen eben ſo wol thun koͤnnen/ als durch viel vnterſchiedene Keſſel/ Blaſen/ vnd andere Gefaͤſſe.
Dadurch viel Geld erſparet wird/ welches man ſonſten an kuͤpfferne Keſſel vnd andern Diſtillir- Zeug wenden muß.
Im vierdten Theil/ ein ſonderlicher auch bißhero vnbekandter Ofen/ in welchem man alle Chymiſche labores gar leichtlich thun kan.
Sehr dienſtlich aller Mineralien/ Metallen/ vnd anderer Berg-arten vnd Aertzen Eigenſchafften vnd Naturen dadurch zu erlernen.
Auch dieſelbe auff ein beſondere vnd viel beſſere Weiſe zu probiren vnd examiniren/ ſchmeltzen vnd abtreiben/ auch eins von dem andern ſcheiden/ daß nichts verlohren gehet/ gantz kuͤrtzlich vnd compendiosè mit groſſem Nutzen/ deßgleichen noch von niemand beſchrieben worden.
Im Fůnfften Theil ſoll gelehret werden/ wie man alle Inſtrumenta von Eyſen/ Erden/ Glas/ vnd dergleichen Materialien zu den 4. Oefen gehoͤrig/ zurichten vnd formiren ſoll/ neben mehr andern noͤtigen vnd nuͤtzlichen Handgriffen.
Nun in dieſem erſten Theil will ich/ nach dem ich die Zubereitung des erſten Ofens beſchrieben hab/ auch offenbahren/ wie die Spiritus, Olea, Flores, vnd dergleichen andere gute Medicamenten damit oder darin zugerichtet vnd bereitet/ auch wozu ſolche dienen/ vnd gebraucht koͤnnen werden/ ſo viel ſich geziemet gemein zu machen/ trewlich ohn alles hinterhalten.
Vnd zweiffelt mir nicht/ die jenigen welche dieſes Werck recht verſtehen/ werden ſolches mit groſſem Genůgen auff vnd annehmen:
Hergegen andere Naſeweiſen/ die ſolche newe vnd zuvor niemals geſehene Diſtillation in jhren Koͤpffen nicht begreiffen koͤnnen/ verachten.
Dann man pflegt zu ſagen/ wer ein Hauß an den Weg bawet/ muß viel Nachredens hoͤren/ dann dem einen iſt es hier/ vnd dem andern dort nicht recht gemacht/ inſonderheit am allermehrſten von ſolchem ſchlechten Voͤlcklein/ die ſelbſten nicht ein Huͤtlein wiſſen auffzuſetzen.
Solche aber ſolten zuvor etwas beſſers an tag geben/ ehe ſie eines andern Muͤhe vnd Fleiß verachteten.
Derohalben wolle niemand daruͤber ein vnzeitig Vrtheil faͤllen/ biß daß er zuvor genugſamen Grund deſſelben erfahren/ dann zweiffelt mir nicht/ das Werck wird beſtehen koͤnnen/ vnd ſeinen Meiſter loben.
Vnd wann einer oder der ander etwan ſolchen Ofen zugerichtet/ darinnen arbeitet/ vnd nicht alſobald alles nach ſeinem Wunſch findet/ ſo muß er dencken/ daß er jrꝛgents an etwas gefehlet hat/ (dann das Werck iſt vnbekand/ vnd derohalben gar leichtlich an etwas kan geirꝛet werden) vnd nicht alſobalde auf den Auctorem fulminiren, gleich als wann er daran ſchuldig wer/ vnd nicht deutlich genug geſchrieben haͤtte/ ſondern ſolche/ ſeiner Vnwiſſenheit zurechnen/ des Autoris Meinung recht lernen verſtehen/ vnd ſich darinn ůben/ dann zweiffelt mir nicht/ es werde jhme darnach beſſer gelingen.
Dazu ich jederman Glůck vnd Segen wuͤnſche/ Amen.
Philoſophiſcher Oefen Erſter Theil.
CAPUT I.
Von Bereitung des Erſten Ofens.
WAs anbelangt den Erſten Ofen/ kan man ſolchen gros oder klein machen/ nach dem man in einem Tag viel oder wenig damit thun/ oder machen will.
Vnd kan ſolcher Ofen auff vnterſchiedliche Weiß vnd Form gemacht werden.
Entweder von einem Stuͤck durch den Haffner auff einem Rad gedrehet vnd gebrand; oder aber von gebackenen Ziegel-ſteinen/ viereckicht oder rund/ nach eines jedwedern Gefallen auffgebawet.
Vnd wann der Ofen inwendig einer Spannenweit iſt/ ſo muß er in allem vier Spannen hoch ſeyn; nemlich/ eine von vnten biß zu dem Roſt/ eine von dem Roſt biß zu dem mitlern Kohlen-Loch/ zwo von dem Kohlen-Loch biß uͤber die Roͤhren/ welche auffs wenigſte eine gute Spanne fuͤr den Ofen muß außgehen/ damit die Recipienten nicht nahe bey den Ofen kommen zu ſtehen/ vnd warm werden.
Auch muß die Roͤhre zu forderſt ein dritten Theil ſo weit ſeyn als der Ofen inwendig/ vñ zu hinderſt an dem Ofen etwas weiter als fornen.
Der Roſt des Ofens muß alſo liegen/ daß man denſelben kan außnehmen/ vnd rein machen wann man will/ ſo er von eingetragenen Materien iſt verſtopfft worden/ welches leichtlich geſchicht/ wann man Salia diſtillirt/ daß die Kolen ſampt den Salien zuſammen ſchmeltzen/ die Lufft zuruͤck halten/ daß das Fewer nicht brennen kan/ vnd die Diſtillation dardurch verhindert wird.
Oder/ man kan zwey dicke eyſerne Staͤbe uͤberzwerch in den Ofen feſt legen/ auff welchen andere 4. oder 5. kleine Staͤblein liegen koͤnnen/ eines Fingers dick weit voneinander/ welche etwas fuͤr den Ofen außgehen/ damit ſie/ wann ſie verſtopfft ſeyn/ miteiner Zangenbewegt/ damit die außgebrandte Materi durchfallen/ vnd wieder zu recht geleget werden koͤnnen.
Dahero der Ofen vnter dem Roͤſter forne offen ſeyn muß/ daß man deſto beſſer zum Roſt kommen kan/ ſolchen ſchoͤn zu machen.
Vnd muß oben auff dem Ofen ein Deckel von Stein oder Erden gemacht werden/ welcher in der Mitte ein Loch mit einem Faltz habe/ darein man Sand leget/ vnd ſich ein kleiner Deckel darauff ſchlieſſe/ alſo daß man/ wann mandadurch eintraͤgt/ wieder geheeb zumachen kan/ daß die Spiritus nicht oben außſchlagen koͤnnen/ ſondern gezwungen ſeyn durch die Roͤhren in die Recipienten zu gehen.
CAPUT II.
Von den Recipienten.
DIe Recipienten muͤſſen gemacht werden von Glas/ oder guter Erden/ welche die Spiritus halten/ als da iſt/ die Waldenburgiſche/ Heſſiſche/ vnd Sieburger oder Frechheimer:
Wo man aber eine Glashuͤtte nahe bey der Hand hat/ kan man ſolche fein dick vnd ſtarck blaſen laſſen/ vnd wo ſie ſich ineinander ſchlieſſen/ koͤnnen ſie mit Schmiergel zuſammen geſchliffen werden/ ſo darff man ſie nicht lutiren/ (wie aber ſolches ſchleiffen geſchicht/ wird zu Ende dieſs Buchs im Fuͤnfften Theil/ welches von Handgriffen handelt/ gelehret werden/) ſondern halten/ daß kein Spiritus darzwiſchen kan außgehen:
So man aber ſo viel Muͤhe nicht thun will/ ſo muͤſſen die Fugen verlutirt werden/ mit einem Luto, welches die Spiritus nicht durchgehen laͤſſet/ (wie im Buch der Handgriffen gefunden wird:)
Die Form vnd Geſtalt der Recipienten wirſt du im Abriß finden:
Was die Groͤſſe anbelanget/ iſt zu wiſſen/ daß ſolche nicht koͤnnen zu gros feyn/ dann jegroͤſſer/ je weniger man derſelbigen bedarff.
Doch kan man das Werck mit kleinen auch verꝛichten/ aber deſto mehr muͤſſen ſolcher ſeyn.
Das ober Mundloch muß etwas weiter ſeyn als das vntere/ damit ſich ein ander Recipient mit ſeinem vntern Theil darauff ſchlieſſe:
Das vnter Loch vngefaͤhr dreyer zwerch Finger weit/ nach Proportion des beygeſetzten Ofens/ welcher einer Spannen weit iſt.
Wann aber der Ofen groͤſſer gemacht wuͤrde/ ſo muͤſten auch die Loͤcher an dem Ofen vnd Recipienten groͤſſer gemacht werden/ damit das Fewer ſeine Lufft dadurch nehmen koͤnne.
Oder/ ſo der Ofen weiter inwendig als ein Spanne were/ ſo muͤſte man zwey oder drey Roͤhren auß dem Ofen gehen laſſen/ welche in allem den dritten Theil ſo viel Lufft vnd Weite haͤtten/ als der Ofen iſt/ (dann ſo viel Lufft gehoͤret zu dem Fewer/ wann es vnverhindert brennen ſoll) vnd daran Recipienten legen/ nach ſolcher Proportion/ wie geſagt/ damit das Fewer nicht verſtickt wuͤrde.
Wie nun die Recipienten zuſammen gefuͤgt/ vnd an den Ofen geſetzt werden/ wird die beygeſetzte Figur gnugſamb vnterꝛichten.
Der Erſte Recipient ſiehet auff einem Dreyfuß/ oder Stuͤlgen/ in der Mitten mit einem Loch/ dadurch der Halß des erſten Recipienten gehen kan/ daran das Schaͤlge mit dem Roͤhrlein geſetzet wird/ die abfallende Spiritus zu empfangen/ darauff der ander/ vnd ſo fort an/ alle auff ein ander an einer Wand oder Leiter auffgericht/ ſo viel man deren hat/ der oͤberſte muß auch offen ſeyn/ gleich als die andern/ vnd vnter dem vnter ſten/ wie geſagt/ muß ein Schale mit einem Roͤhrlein geſetzt werden/ darinn ſich die Spiritus ſamblen/ vnd durch das Roͤhrlein in ein ander vntergeſetzt Glas rinnen koͤnnen/ welches ſo es voll iſt worden/ wird abgenommen/ vnd ein anders vorgelegt/ dann ſie nur los vnd vngelutirt vorſtehen/ darumb ſie leichtlich abgenommen werden koͤnnen/ vnd ein anders an den Platz geſtellt; es ſey dann/ daß man etwas anders diſtilliren will/ ſo nimbt man ſolche ab/ macht dieſelben rein/ vnd ſetzt ſie wiederumb vor/ vnd gantz genaw vnd dicht an den Halß des vntern Recipienten/ damit kein Spiritus darneben mag außgehen.
So die Schale mit dem Roͤhrlein aber ſo genaw vnd dicht nicht koͤnte angeſetzt werden/ daß ſie den Rauch hielte/ ſo thue ein Loͤffel voll Waſſers darein/ das ſchleuſt vnd lutiret wol/ vnd ſchadet doch keinem Spiritus, dann es in der rectification wiederumb darvon kompt.
Allhier kan auch dieſer Ofen/ dienen/ welcher in dem Buͤchlein/ darinn von außziehen des Goldes auß dem Kißlingſtein gehandelt wird/ zu der Diſtillation des Spiritus Salis, vnd Sublimirung der Metallen gebranchet worden: Iſt beſſer zu etlichen laboribus als dieſer/ weil er keinen Ro̊ſter hat/ vnd die Materi alſo nicht kan durchfallen.
Dahin ich will gewieſen haben/ vnd ſollen auch die receptacula wol tieff genug gerichtet werden/ auff daß ſich die Spiritus vnd flores-ſtoſſen koͤnnen/ vnd deſto leichter gefangen werden.
Dann ſo dieſelbe recht uͤber ſich/ vnd nicht wieder vnter ſich/ nidriger/ als das Fewer liget/ gerichtet werden/ ſo hat das Fewer zu groſſe Macht/ vnd fuͤhret die Spiritus, oder flores gantz hinweg/ alſo daß wenig davon behalten oder gefangen wird:
Wie ich dann ſolchen Irꝛthumb bey vielen geſehen hab/ die ſolchen nicht haben remediren wiſſen/ hergegen aber der Spiritus oder flores, ſo ſie nidriger gefuͤhret werden/ als das Fewer im Ofen ligt/ ſo muͤſſen ſie ſich ergeben vnd bleiben.
Welches wol ſoll in acht genommen werden.
CAPUT III.
Von den Sublimir Haͤfen.
DIe Sublimir Haͤfen doͤrffen nicht von Glas/ oder anderer guter Erden die Spiritus zu halten/ wie oben geſagt/ gemacht werden/ ſondern nur von gemeinem Thon/ vavon man die Kochhaͤfen macht/ vnd inwendig verglaſuret/ in ſolcher Geſtalt wie im Abriß zu ſehen.
Es muß aber gleichwol Erde ſeyn/ welche das Fewer leyden kan/ dann die vnterſten Haͤfen werden von dem Fewer heiß/ vnd wuͤrden vor der Hitze brechen/ wann ſie nicht von Fewer beſtaͤndiger Erden gemacht weren.
Dieſes aber ſoll auch bey der Sublimation in acht genommen werden/ nemlich/ daß man die Recipienten/ darin man die flores ſamlet/ nicht auff den Ofen ſetze/ ſondern durch ein Roͤhren neben den Ofen gefuͤhret werden/ auff daß dieſelbe nicht wider in den Ofen herunter fallen/ wann die receptacula voll ſeyn/ ſondern wann ſolche wegen der viele verſtopffet ſeyn/ vnd dem Fewer die Lufft benommen haben/ vnd mit einem Kettlein/ durch welches Einlaſſung weiter Lufft oder Raum gemacht wirdt/ beweget/ nicht wider in das Feuer/ dardurch Schaden geſchehe/ ſondern in ein darzu gemachtes Geſchirꝛ fallen/ vnd behalten werden koͤnnen.
Wie nun in dieſem Ofen in gemein diſtillirt wird/ wil ich jetzunder kuͤrtzlich beſchreiben/ doch bey einer jedwedern Diſtillation ſeine zugehoͤrige Handtgrieffe auch vermelden:
Vnd geſchicht ſolches alſo.
CAPUT IV.
Modus Diſtillandi.
LEge erſtlich etliche gluͤende Kohlen in den Ofen/ darauff ſo viel andere/ biß der Ofen beynahe voll iſt/ zu der Roͤhren/ vnd laß den obern Deckel von dem Ofen (auff daß die Hitze vnd der Rauch durch das ober Loch/ vnd nicht durch die Roͤhren in die Recipienten/ ſolche warm zu machen/ welches ein Hindernuß der Diſtillation ſeyn wuͤrde/ außgehen kan/) ſo lang biß das Fewer wol iſt angangen/ vnd der Ofen wol warm worden iſt.
Dann trage mit einem eiſernen Loͤffel von deiner zugerichten Materi die du diſtilliren wilt/ ſo viel hinein/ daß die Kolen damit bedeckt ſeyn/ vnd mache den Ofen dicht zu/ welches geſchicht/ wann du den obern Deckel in ſeinen Faltz/ darinnen Sand lieget/ hart eindruͤckeſt/ oder reibeſt.
Wiltu aber durch das mitler Loch eintragen/ ſo muß der Stein/ welcher geheeb darein ſchlieſſen ſoll/ allzeit wiederumb nach dem eintragen fuͤr geſteckt werden/ alſo kan nichts außgehen/ ſondern muß alles durch die Roͤhren des Ofens in die Recipienten als ein dicker Nebel mit Gewalt gehen/ vnd ſich daſelbſten in einen Spiritum oder Oleum acidum reſolviren, vnd in die vnter geſetzte Schalen abfallen/ auß welchem Roͤhrlein er dann in ein vorgelegt Gias rinnen kan.
Wann nun die Kolen verbrand ſeyn/ vnd keine Spiritus mehr gehen/ ſo muß man mehr Kohlen eintragen/ vnd wiederumb Materi drauff/ vnd ſolches eintragen der Kolen vnd Materi ſo lang continuiren/ biß man Spiritus genug hat:
Auch kan man auffhoͤren vnd wieder anfangen/ wann man will/ hindert nichts in der Diſtillation.
Vnd wann man den Ofen rein machen will/ zeucht man die kleine Staͤnglein/ welche los auff den Zwerch-ſtangen liegen/ herauß/ ſo faͤllt das Caput Mortuum odes Feces vnten in den Ofen/ welche man mit einem Kruͤcklein oder Schuͤppen herauß nimpt/ vnd legt die Staͤngiem wieder hinein/ auff die beyde dickere Zwerch-ſtangen/ erſtlich lebendige/ darnach ſo viel todte Kohlen darauff als vonnoͤthen/ wann ſolche ſeynd angangen/ traͤgt man Materi darauff/ vnd laͤßt gehen.
Die Recipienten aber rein zu machen/ wann man etwas anders diſtilliren will/ darff man ſolche nicht abnehmen/ ſondern man ſchuͤttet nur oben rein Waſſer hinein/ vnd låßt es durchlauffen.
Auff dieſe Weiſe kan man nicht allein auß den fluͤchtigen Vegetabilibus oder Mineralibus, (doch vnverbrennlichen) ſondern auch auß den fixeſten Metallen/ oder Lapidibus wunderbarlicher Weiſe/ gantz leichtlich viel Spiritus, Olea vnd Flores muchen/ welches ſonſten gantz vnmoͤglich durch die gemeine vnd bekandte Diſtillir-Kunſt zu thun were.
Vnd koͤnnen in dieſem Ofen nur allein ſolche Dinge diſtilliret werden/ welche eine vnverbrennliche Feuchtigkeit von ſich geben/ als Sal commune, Vitriolum Alumen, vnd alle andere Mineralien vnd Metallen/ doch zu einem jedwedern ein beſonderer Handgriff gehoͤrig/ wie hernach ſoll gelehrt werden.
Weiln dann in dieſem Ofen ſolche Dinge/ welche man diſtilliren will/ auff gluͤende Kolen muͤſſen getragen werden/ vnd derohalben nicht dienlich iſt zu verbrennlichen Dingen welche ſich auzuͤnden/ ſo will ich im Zweyten Theil einen andern Ofen lehren machen/ dieſem gantz vngleich/ ſondern viel kleiner vnd bequaͤmer/ in welchem alle verbrennliche Dinge/ welche fluͤchtige vnd ſubtile Spiritus geben/ koͤnnen diſtilliret vnd behalten werden/ als da iſt Tartarus, Cornu Cervi, Succinum, Sal Armoniacum, Urina.
Auch werden die aller-ſubtileſte ſulphuriſche Spiritus volatiles Salium & Mineralium damit gemacht/ als Salis Communis, Vitrioli, Aluminis, Nitri, Antimonii, vnd all anderer Mineralien vnd Metallen/ welche ſonſt vnmoͤglich recht zu machen ſind auſſerhalb ſolches Ofens/ damit groß Wunder in Medicina, & Alchymia, kan gethan werden/ wie im Zweyten Theil diſes Buchs weitlaͤufftig davon ſoll gehandelt werden.
Nun will ich andere Recipienten lehren machen/ zu dieſem erſten Ofen gehoͤrig/ welche zu etlichen laboribus bequaͤmer ſind als die vorigen:
Zu etlichen andern Dingen aber ſeynd die erſten beſſer/ darumb jhme einer ſolche kan machen laſſen/ welche jhm am beſten gefallen/ vnd zu ſeinem Wercke dienen.
Gleich wie nun die vorige Recipienten an einer Wand oder Leiter/ recht auffrichtig auffeinander appliciret ſind/ dadurch der Spiritus von dem einen zu dem andern/ ſo lang auffſteigt/ biß daß er iſt kalt worden/ vnd zuſammen rinnend wiederumb von oben herab laufft in die vntergeſetzte Schalen.
Hergegen aber dieſe Recipienten auffrichtig/ einer neben dem andern in einem Zuber mit kaltem Waſſer ſtehen/ damit ſich die Spiritus deſto lieber an den kalten Recipienten condenſiren vnd gerinnen/ dahero man ſolcher Recipienten deſto weniger vonnoͤthen hat.
Es muͤſſen aber dieſe Recipienten anders geformbt ſeyn als die vorigen/ dann ſie muͤſſen nicht vnten vnd oben offen ſeyn/ ſondern nur oben allein/ gleich als ein Kochhafen; doch je tieffer vnd groͤſſer ſolche/ je beſſer ſie ſeyn/ vnd muͤſſen mit erdinen Roͤhren copuliret ſeyn/ alſo mit einem Vnterſcheid darzwiſchen/ auff daß die Spiritus nicht ſtracks von einem zu dem andern vnabgekuͤhlet lauffen/ ſondern durch den Mittelſcheid in der Roͤhren gezwungen ſind in jedwederm Recipienten hinunter auff den Boden zu ſteigen/ vnd dann wiederumb her auß in die andere Roͤhren/ dadurch ſie dann in einen andern Recipienten/ gleich wie der vorige/ mit einem zweyfachen Deckel fahren/ vnd alſo ſich ſtoſſen/ auff dem kalten Grunde ſich abkuͤhlen vnd bleiben.
Dieſer Recipienten hat man genug an 3. oder 4. da man ſonſt der vorigen 12. oder 15. auch wol mehr/ nach dem ſie klein ſind/ haben muß.
Die Geſtalt vnd Form dieſer Recipienten/ vnd wie ſie zuſammen geſetzet werden/ kanſtu an beygeſetzter Figur erlernen.
Wann man aber nicht viel diſtilliren will/ ſo kan man wol nur mit einem genug haben.
Inſonderheit wann die Materi/ welche ſoll diſtilliret werden/ nicht thewer oder koͤſtlich iſt.
Nemblich/ man legt nur eine krumme erdene Roͤhre/ mit dem einen Arm an die Roͤhren/ welche auß dem Ofen gehet/ der ander Armrecht vnterſich in den Recipienten/ biß in die Helffte/ vnd wird alſo nur oben offen gelaſſen:
Wann dann die Materi nicht thewer iſt/ ſo iſt auch ſo gros nicht angelegen/ wann etwas darvon verꝛaucht.
Alſo kan man alle Stund vnderſchiedliche Spiritus vnd Flores mit einem Ofen vnd Recipienten machen.
Doch muß man allezeit/ wann man einen andern Spiritum machen will/ den Recipienten mit Waſſer außwaſchen/ wieder vnter die Roͤhre ſetzen/ vnd ſein Materi in den Ofen tragen/ vnd ſolches ſo lang thun/ biß daß man Spiritus genug hat.
Vnd dienet inſonderheit dieſe Weiſe zu diſtilliren/ denen/ welche vieler vnterſchiedlicher Mineralien Naturen erlernen wollen/ zu probiren/ was fuͤr Spiritus oder Flores dieſelbe im Fewer von ſich geben.
Welches viel zu muͤhſelig fallen wuͤrde/ wann man zu einer jewedern Prob einen beſondern Retorten haben muͤſte; vnd wuͤrde manchem die Luſt zu diſtilliren vergehen/ wann er durch Retorten alle Tag nur eine Prob thun ſolte oder koͤnte:
Auch wuͤrde es viel Koſten vnd Zeit wegnehmen/ welches dann manchen Liebhaber wuͤrde ſchrecken vnd abhalten.
In dieſem Ofen aber bedarff man keiner Retorten/ ſolche zu beſchlagen/ den Recipienten darfuͤr lutiren/ vnd mit dergleichen Schmierwercken vmbgehen/ vnd dann auch ſtaͤtig dabey bleiben/ vnd zuſehen ob das Fewer nicht zu gros oder zu klein ſey/ dadurch Schaden an den Retorten vnd Recipienten geſchehe/ vnd alſo Hopffen vnd Maltz verlohren werde.
Dieſe vnd dergleichen verdrießliche labores hat man allhier nicht zu erwarten/ ſondern man wirfft ſein Materi nur auff die Kohlen/ decket den Ofen zu/ ſo kom̃en alſo bald die Spiritus vñ Flores, in ſolcher Geſtalt/ als das Mineral pflegt von ſich zu geben:
Vnd wann man deren ſo viel hat als man begehrt/ ſo zeucht man die Eyſen darauff die Kohlen ligen/ auß dem Ofen/ ſo fallen die Kohlen herab/ welche man außne mpt; vnd weil der Ofen noch warm iſt/ ſteckt man alſobald dieſelben wieder eyn/ legt Kohlen darauff/ ſo zuͤnden ſie ſich an dem heiſſen Ofen ſelbſten an:
Vnterdeſſen nimpt man den Recipienten von der Roͤhren/ macht ſolchen rein von der uͤbergeſtiegenen Matert (oder ſetzt einen andern/ der rein iſt/ vnter) wirfft etwas anders auff/ vnd fangt alſo was uͤber-gehet.
Auff dieſe Weiß kan man in einer Stund mit dieſem Ofen/ vnterſchiedliche Dinge in kleinem diſtilliren oder ſublimiren.
Will man dann in groſſem etliche Dinge diſtilliren oder ſublimiren/ ſo ſetzt man deren Haͤfen 3. oder 4. nacheinander/ damit die Spiritus von einem in den andern gehen koͤnnen/ auff daß nichts verlohren werde.
Vnd darff man bey ſolcher Diſtillation nicht allezeit dabey ſitzen vnd auffpaſſen; ſondern man kan darvon gehen/ auffhoͤren/ vnd wieder anfangen wann man will:
Dieweilen kein Retort oder Recipient brechen kan.
Wer dann nun mit dieſem Ofen recht weiß uͤmbzugehen/ der kan in kurtzem viel ſchoͤne Dinge damit thun/ vnd erſparet viel Koſten vnd Zeit.
Damit man kan in einer Stund mehr damit thun/ als ſonſten durch andere bekandte vnd gemeine Weg in 24. Stunden/ auch werden viel Kohlen erſparet/ dieweilen man mit 10. Pfund Kohlen mehr thun kan/ als anders mit 100.
Als zum Exempel:
So man fleiſſig damit uͤmbgehet/ kan in einer Stund mit 3. 4. oder 5. Pfund Kohlen/ 1. Pfund Spiritus Salis gemacht werden/ da man ſonſten per Retortam zu machen/ wol 50. oder 60. auch wol mehr Pfund Kohlen haben muß; vnd auffs wenigſt 20. oder 30. Stunden zu fewren hat/ welches dann gar ein verdrießliche Arbeit iſt.
Alſo koͤnnen auch Flores der Mineralien vnd Metallen/ gantz leichtlich in groſſer Menge/ in kurtzer Zeit/ mit wenig Koſten gemacht werden.
Alſo daß man auch in einer Stund mit drey oder 4. Pfund Kohlen/ 1. Pf. Flor. Antimonii machen kan/ welches dann gewißlich ein groſſer Vortheil iſt/ einem der etwas in Medicina oder Alchymia thun will; vnd kan ein ſolches Oefelein viel Jahr nacheinander gebraucht werden/ ehe es bricht/ vnd ſo es gebrochen/ wiederumb mit wenig Koſten auffgebawet.
Alſo darff man nur die Species oder Materi zum diſtilliren anwenden/ weilen man keine Retorten vonnoͤthen hat/ vnd die Recipienten auch kein Gefahr leyden/ dadurch dann viel Koſten erſparet werden.
Vber dieſe oberzehlte Weiß vnd Weg zu diſtilliren vnd ſublimiren/ iſt mir noch ein anderer bekant/ welcher viel leichter vnd compendioſer iſt/ als die vorigen/ dadurch man in kleiner Zeit vnglaͤublich viel Spiritus Salium, & Flores Mineralium, & Metallorum machen kan.
Weiln mich aber duͤnckt auff dißmal genug offenbaret zu haben/ ſoll es bernhen biß auff ein andere Zeit.
Vermeine es werden ſich wol fleiſſige Spagyrici finden/ welche meinem erfundenen vnd gezeigten Weg werden nachgehen/ ſolche Ding finden/ welche mir ſelbſten vnbekand ſeyn; dann es viel leichter iſt/ das gefundene zu vermehren/ als etwas zu erfinden.
Weilen ich nun den Ofen ſampt den Recipienten deutlich genug/ nach meiner meynung/ zu machen gelehret habe/ wil ich auch anfangen zu beſchreiben/ wie man ſolchen gebrauchen/ vnd damit diſtilliren vnd ſublimiren ſoll.
Vnd wo vielleicht etwas were/ oder wuͤrde zu tunckel beſchrieben/ (welches doch meine Meynung nit iſt) ſo wird doch ein Proceß den andern lehren vnd expliciren/ vnd in der Arbeit ſich wol ſchicken/ wann man nur den Dingen fleiſſig nachdenckt/ vnd auch ſich die Muͤhe nicht verdrieſſen laͤßt/ ſondern das Werck mit Verſtand angreifft/ ſo weiß ich gewiß/ es werde ſich alles ſo finden/ gleich ich geſchrieben hab.
Darzu ich allen frommen Spagyricis Gluͤck/ Gedeyen/ vnd Gottes Segen wuͤntſche/ Amen.
CAPUT V.
Wie man einen Spiritum Salis diſtilliren oder machen ſoll.
DAß ich erſtlich einen Anfang mache mit dem Spiritu Salis, vnd nicht zuvor die Spiritus Vegetabilium lehre machen/ iſt die Vrſach; weiln dieſer Spiritus der geringſte nicht iſt vnter allen die mir bekant ſeyn/ vnd in dieſem erſten Ofen gemacht werden koͤnnen:
Dann wenig zu finden/ welche jhm in Tugend vnd Kraͤfften vorgehen/ darumb ich jhme auch die Ehre gelaſſen/ vnd oben an geſetzt habe:
Auch iſt kein Spiritus acidus vnter allen/ welcher den Chymicis mehr Muͤhe vnd Arbeit zu machen gebracht hat/ als eben dieſer/ darumb er auch der thewerſte vnd koͤſtlichſte vnter allen iſt gehalten worden/ ſolche Thewrung hat die groſſe Muͤhe zn machen verurſachet.
Dann etliche haben das Saltz mit Toͤpfer-Erden zu Globulis gemacht/ getrucknet/ vnd per Retortam zu einem Spiritu getrieben:
Etliche haben das Saltz mit Bolo, etliche mit Ziegelmaͤhl/ oder gebrandtem Alaim vermiſcht/ vnd alſo diſtilliret.
Etliche habens compendioſer zu thun vermeynt/ vnd haben das Saltz in einem Retorten flieſſen laſſen/ welche hinden vnd vorne eine Roͤhre gehabt/ durch die oͤbere haben ſie Tropffenweiſe kalt Waſſer auff das gefloſſen Saltz laſſen fallen/ welches die ſchweren Spiritus mit ſich fuͤhren ſolte; durch die hinder-Roͤhren haben ſie mit einem Blaßbalg den Spiritum in den Recipienten getrieben:
Welches zwar kein boͤſer Modus iſt/ aber ſo bald das Saltz eine Zeitlang iſt gefloſſen geweſen/ hat es den Retorten zertrieben/ vnd nicht laͤnger wollen außhalten/ ſondern durchgefloſſen/ vnd alſo der Diſtillation ein Ende gemacht.
Andere habens in eyſern Retorten thun wollen; aber die Spiritus haben ſich an dem Eyſen/ welches ſie dann gern angreiffen/ tod gefreſſen/ vnd iſt alſo an ſtatt des Spiritus nur ein Phlegma uͤbergangen:
Solche vnd dergleichen viel andere muͤhſame Proceſſen ſeynd auff den Spiritum Salis zu machen erfunden worden:
Vnd wann ſie den allerbeſten Modum gebraucht/ haben ſie in 24. oder 30. ſtunden mit 50. 60. oder gar 100. Pfund Kohlen kaum 1. Pf. Spiritus machen koͤnnen.
Solches hat verurſachet/ daß wenig damit iſt verſucht worden/ auch ſolcher herꝛlicher Spiritus, bey wenigen gut iſt gefunden worden/ vnd alſo ſeine Tugend vnbekant blieben.
Dieſes hab ich nur ein wenig wollen melden/ anff daß man ſehe/ wie thewer vnd koͤſtlich es zuvor geweſen/ vnd jetzt durch meine Invention ſo haͤuffig/ mit wenig Koſten/ Muͤhe vnd Zeit/ kan zu wegen gebracht werden: vnd geſchicht ſolches alſo.
Zuvoren iſt geſagt/ daß alles/ ſo man in dieſem Ofen diſtilliren will/ auff das bloſſe Fewer muß geworffen werden:
So iſt gleichwol darinnen ein Vnterſchetd zu halten/ wiewol etliche Dinge mir allein/ wie ſie an jhnen ſelber ſepnd/ ohne vorhergehende Præparation koͤnnen auffgetragen vnd præpariret werden/ als hernach gelehret wird.
Alſo aber iſts nicht mit allen Dingen/ dann bey etlichen muß ein Handgriff gebraucht werden/ gleich allhier bey dem Saltz.
Dann ſo Saltz nur allein alſo blos/ wie es an jhm ſelber iſt/ auff die gluͤende Kohlen getragen wuͤrde/ wuͤrde es nicht allein keinen Spiritum geben/ ſondern ſo lang auff den heiſſen Kohlen huͤpffen vnd ſpringen/ biß es zwiſchen dieſe ben durch vnd in das vnterſte Theil des Ofens fallen wuͤrde.
Solchem nun vor zu kommen/ kan auff vnterſchtedliche.
Weiß vnd Wege geſchehen:
Vnd erſtlich alſo.
Man ſolvirt Saltz in gemeinem Waſſer/ vnd ſteckt gluͤende Holtz-kohlen darein/ ſo lang biß ſie ſich gantz voll getruncken haben/ dann außgenommen/ davon in den Ofen getragen vnd verbrennen laſſen/ alſo/ erſtlich zu vnterſtauff dem Roſt ein wenig lebendige Kohlen gelegt/ darnach von den andern/ welche voll Saltz ſind/ den Ofen bis oben an gefuͤllt/ vnd brennen laſſen/ in dem nun die Kohlen verbrennen/ ſo muß das Saltz groſſe Hitze leyden vnd zu einem Spiritu werden.
Aber das iſt zu mercken/ wann man einen Spiritum Salis auff dieſe Weiſe will machen/ ſo muß man glaͤſerne Recipienten haben/ dann er iſt ſo ſubtil/ daß er alle erdene Inſtrumenta, in dem er alſo warm auffaͤhrt/ durchgehet; vnd er iſt gantz lieblich vnd annehmlich am Geſchmack.
Weiln man aber nicht allenthalben glaͤſerne Recipienten haben kan/ will ich einen andern Modum lehren/ welcher in erdenen Recipienten kan getrieben werden vnd geſchicht alſo.
Man nimpt gemein koch Saltz/ vnd miſchet etwas gemein Vitriol oder Alaun darunter/ reibt ſolche beyde Stuͤcke in einem Morſel oder anderßwo zuſammen/ vnd je beſſer die Species vntereinander gerieben werden/ je mehr ſie Spiritus geben.
Darnach traͤgt man von ſolcher Mixtur mit einem eyſernen Loͤffel auff die gluͤende Kohlen ſo viel/ bis ſie damit bedeckt ſeyn/ vnd laͤßt es gehen/ ſo kompt der Spiritus mit groſſer Gewalt in die Reciptenten/ coagulirt ſich daſeleſten/ vnd faͤllt alſo herunter in die Schalen/ auß deren er in das vorgeſetzte Geſchirꝛ tropffet.
Vnd ſo man recht damit weiß uͤmbzugehen/ ſo laufft das Roͤhrlein an der Schalen ſtaͤtig/ als ein Strohhalm dick/ vnd kan alſo reichlich alle Stunden 1. Pfund Spiritus außlauffen.
Vnd iſt diß die Vrſach/ daß man mehr Spiritus bekompt auff dieſe Weiſe/ als auff die vorige/ weilen Vitriol oder Alann zugeſetzt wird/ ſchmiltzt es alſo balden/ wann es die Hitz empfindet/ vnd kan nicht durch die Kohlen fallen/ ſondern haͤngt ſich daran/ vnd gehet faſt alles in ein Spiritum; nur ein braun-rotes Caput mortuum faͤllt leichtlich mit der Aſchen durch den Roſt/ welches nicht mehr zu diſtilliren taug/ ſondern es kan mit Waſſer ein weiß vnd ſix Saltz davon außgelaugt/ vnd zu einem Fluß der Metallen gebraucht werden.
In warm Waſſer ſolvirt/ vnd ein Cliſtir darvon geſetzt/ purgirt die Daͤrme/ vnd toͤdet die Wuͤrme.
Nun moͤchte jemand ſagen/ dieſer Spiritus Salis, mit zuthun Vitriol oder Alaun gemacht/ kan fuͤr keinen puren Spiritum Salis gehalten werden/ dann der Spiritus Vitrioli oder Aluminis ſteigt auch zugleich mit uͤber/ vnd iſt alſo ein Spiritus mixtus, ſeu compoſitus.
Darauff ich antworte/ daß im geringſten kein Spiritus Vitrioli oder Aluminis auff dieſe Weiſe mit uͤbergehet/ welches ich zum oͤfftern probiret habe/ vnd Vitriolum oder Alaun per ſe in dieſen Ofen getragen/ iſt gantz kein Spiritus davon uͤberkommen/ die vrſach iſt dieſe/ daß ein Spiritus Vitrioli oder Aluminis viel ſchwerer iſt als ein Spiritus Salis, vnd alſo hoch/ nemblich dreyer Spannen nicht ſteigen kan/ ſondern verbraͤnd ſich in dem Ofen/ vnd kompt nur allein ein bloſſe vngeſchmacke Phlegma uͤber/ welches ich nicht geglaubt/ wann ich ſolches nicht vielmal probiret haͤtte.
Derohalben dieſer Spiritus auff ſolche Weiſe mit Zuſatz Vitrioli oder Aluminis gemacht/ kein Spiritus mixtus iſt/ ſondern ein reiner ſpiritus ſalis, ſo gut am Geſchmack vnd Kraͤfften/ als dieſer per ſe gemacht:
Weilen kein ſpiritus Vitrioli oder Aluminis in dieſem Ofen kan gemacht werden/ es ſey dann/ daß die Roͤhre auß dem Ofen ſo niedrig von dem Roſt an herauß gehe (wie im Abriß zu ſehen) ſonſten gibts kein ſpiritus.
Dahero auch/ ſolche ſpiritus zu machen/ im andern Theil gelehret werden/ vnd nicht in dieſem Erſten.
Vnd geſetzt/ es ſtiege ein wenig von dem ſpiritu Vitrioli mit dem ſpiritu ſalis uͤber/ welches doch vnmoͤglich/ vnd nicht geſchehen kan/ welches die Erfahrung bezengen wird/ was ſolte oder koͤnte doch ſolches hinderen/ ſo wo zur Solvirung der Metallen/ als in Medicina?
Derhalben man keinen Argwohn haben darff/ als were der ſpiritus nicht pur auff ſolche Weiſe hereyt/ vnd ſolchen darumb ſchewen zu gebrauchen.
Welcher aber ſolches nicht glauben kan/ dem will ich dannoch genug thun/ vnd einen andern modum ſetzen/ wie man einen ſpiritum ſalis in copia per ſe machen ſoll/ ſine additione Vitrioli vel Aluminis:
Vnd ſolches im zweyten Theil dieſes Buchs/ da ich werde machen lehren einen Ofen/ darinnen ein ſpiritus Nitri, Aqua Fort, vnd andere verbrennliche Dinge/ als Olea Vegetabilium, & Pinguedines Animalium, vnd andere dergleichen ſubtile Dinge/ welche in dieſem Ofen nicht koͤnnen gemacht werden/ diſtilliret wird; damit gleichwol der jenige/ welchem dieſe Weiſe zu machen nicht anſteht/ durch einen andern Modum zu frieden geſtellt werde.
Allhier kan ich nicht vnterlaſſen zu erinneren/ wie dieſes allein die Vrſach geweſen ſey/ daß jhrer viel keinen ſpiritum ſalis haben machen koͤnnen/ weilen ſie geſchencht Vitriol dazu zu nehmen/ vnd vergebliche Muͤhe vnd Arbeit gethan.
Dann ſo kein Vitriol zu dem Saltz genommen wird/ ſo hat daſſelbe keine Feuchtigkeit/ dardurch es auffgefuͤhret werde/ vnd kan keine ſpiritus geben.
Je mehr man Vitriol darzu nimbt/ je mehr ſpiritus man erlanget/ vnd wird doch eben ſo gut vnd ſtarck/ als jener/ welcher mit wenig Vitriol gemacht iſt.
Vnd dient dieſe Erinnerung ſonderlich/ wann man viel ſpiritus ſalis machen will/ wie man dann deſſelben ein gute Quantitaͤt vonnoͤthen hat/ wann man auß Kißlingſtein vnd Sand das Gold außziehen will/ wie im ſelben Tractaͤtlein zu ſehen iſt.
Weilen aber nicht allezeit glaͤſerne Recipienten zu bekommen/ ſondern man ſich offtermals mit Erdenen behelffen muß/ welche den ſpiritum ſalis auff die obbeſchriebene Weiſe zu machen nicht halten; Alſo koͤnte ich allhier nur einen kleinen Handgriff offenbaren/ durch deſſen Huͤlff ſolcher in groſſer Quantitaͤt auch in Erdenen Gefaͤſſen kan gefangen werden.
Wird aber allhier wegen ſonderlicher Vrſachen nicht gelehret/ ſondern biß in den zweyten nachfoſgenden Theil dieſes Buchs behalten.
Will es derhalben nur bey dieſer Erinnerung bleiben laſſen/ vnd anfangen zu beſchreiben/ worzu dieſer ſpiritus diene/ vnd gebraucht werden koͤnne/ ſo wol zu Alchymy als zur Medicin/ vnd andern Mechaniſchen Kuͤnſten.
CAPUT VI. De Uſu Spiritus Salis.
WAs anbelangt den Nutzen dieſes ſpiritus ſalis, vnd worzu er koͤnne gebraucht werden/ meritirt er ſehr wol/ daß ſein Lob nicht verſchwiegen bleibe.
Dieweiln aber faſt alle Chymiſche Buͤcher davon melden/ will ichs darbey beruhen laſſen/ vnd den Leſer an ſolche Buͤcher/ die weitlaͤufftig davon tractiren/ gewieſen haben/ außgenommen von et was wenigs/ davon andere nichts gedacht oder gewuſt/ ſchreiben.
Es wird von allen Chymicis dafuͤr gehalten/ daß der ſpiritus ſalis per ſe ein herꝛliche Medicin/ gantz ſicher inn- vnd aͤuſſerlich zu gebrauchen ſey:
Daß er den Durſt in hitzigen Kranckheiten loͤſche/ den Schleim im Magen ledig mache/ vnd verzehre/ einen guten Appetit zum eſſen befoͤrdere/ ſey auch gut den Hydropicis, Calculofis & Podagricis, vnd dergleichen in vielen andern Kranckheiten dienſtlich.
Weiters ſage ich/ iſt er ein Menſtruum, welches allen andern fuͤrgehet in Solvirung der Metallen.
Dann es koͤnnen alle Metalla vnd Mineralia, excepta Luna, auch faſt alle Lapides (wann er zuvor iſt wol rectificirt, vnd von ſeiner phlegmate entbunden worden) damit ſolvirt/ vnd in vnterſchiedliche gute Medicamenten bereytet werden.
Auch kan man viel ſchoͤne vnd nuͤtzliche Dinge in Mechanicis damit thun.
Deßgleichen in der Kuͤchen iſt ſein Gebrauch nit zu verachten dann viel annehmliche vnd liebliche Speiſen fuͤr Geſunde vnd Krancke damit koͤnnen zugericht vnd bereytet werden/ viel beſſer vnd wolgeſchmackter/ als mit Eſſig vnd andern Saͤurigkeiten.
Dann ein kleine Quantitaͤt mehr thut als viel Eſſig:
Vnd dienet inſonderheit dieſer ſpiritus in ſolche Laͤnder/ da kein guter Weineſſig zu bekommen iſt.
Auch kan man ſolchen an ſtatt eines agreſtis, oder vnzeitigen Traubenſaffts gebrauchen; wie auch an Platz eines Limonien-Saffts: Koſtet auch viel weniger/ wann er auff meine Weiſe durchs offen Fewer getrieben wird/ als ein gemeiner Eſſig oder Limonien-ſafft/ vnd verdirbet nicht/ gleich als ſolche außgepreßte Saͤffte/ ſondern haͤlt ſich vnveraͤnderlich/ vnd wird je laͤnger je beſſer.
Mit Zucker vermiſcht/ gib er ein annehmliche Salſe auff alles Gebratens Man kan auch allerley Fruͤchte damit eynmachen/ vnd viel Jahr darinnen gut bewahren.
Wann man Roſinen oder auffgetroͤgte Weintrauben darein legt/ ſo ſchwellen ſie wiederumb auff/ vnd werden ſo gros/ als ſie vor der Vertrocknung waren/ (doch muß man ein wenig gemein Waſſer beygieſſen/ ſonſten werden die Trauben zu ſawer) ſeynd anmuͤthig in Kranckheiten/ den Magen damit zu erfriſchen/ auch Fleiſch vnd Fiſch-Speiſen damit ab zu ſtofen:
Inſonderheit denen dienſtlich/ welche gern ſawre Speiſe eſſen/ dann alles ſo damit zugericht wird/ als junge Huͤner/ Tauben/ Kalbfleiſch/ vnd dergleichen/ viel lieblicher ſchmaͤckt/ als mit Eſſig gethan.
Auch kan man Rindfleiſch damit einbeitzen/ wird in wenig Tagen ſo muͤrb/ als haͤtte es lang in Eſſig gelegen.
Solche vnd dergleichen Dinge viel koͤnnen damit gethan werden/ wie hernach ſoll gelehrt werden.
CAPUT VII.
Olea Vegetabilium zu diſtilliren daß man mehr bekompt/ als per Veſicam.
ALle Diſtillatores haben bißhero keinen naͤheren vnd beſſern Weg gehabt/ die Olea Aromatum, Lignorum & Seminum zu machen/ als per Veſicam, mit zuthun vieles Waſſers.
Wiewol per Retortam ſolches auch kan geſchehen/ aber es will Fleiß darbey gebraucht ſeyn/ ſonſten werden ſie roth vnd braͤntzlecht.
Darumb von allen modis dieſer per Veſicam der beſte iſt gehalten worden:
Solches zwar iſt ein guter Weg bey ſolchen Vegetabilien/ welche nicht viel koſten/ vnd auch viel Oel von ſich geben.
Koͤſtliche Aromata aber/ vnd andere thewere Dinge/ als Cinnamomum, Macer, Crocus, &c. koͤnnen nicht per Veſicam mit Nutzen gemacht werden/ dieweilen viel Waſſer zugethan/ vnd in groſſen Gefaſſen muß diſtillirt werden/ als bleibet allenthalben etwas hangen/ wird alſo beynahe die Helffte dadurch verlohren/ welches zwar nicht wird in acht genommen bey ſolchen Vegetabilien/ welche viel Oel geben/ als Semen Aniſi, Feniculi, Carvi, &c. Bey andern Dingen aber/ welche nicht viel Oel geben/ oder ſehr thewer muͤſſen erkaufft werden/ als Cinnamomum, Lignum Rhodii, Caſſia Lignea, oder dergleichen/ kan man genug ſpůren/ was man fuͤr Abgang in ſolcher Diſtillation leydet.
Auch iſt es vnmoͤglich alles auf ſolche Weiſe herauß zu bringen/ dann ein ziemlicher Theil deſſelben wird durch das kochen zaͤhe als ein Gummi, vnd will mit dem Waſſer nicht uͤberſteigen.
Solchem allem nun vorzukommen/ will ich einen ſchoͤnen Modum lehren/ wie man durch Huͤlff des ſpiritus ſalis, auß koͤſtlichen vnd thewren Aromatibus, all jhr in ſich habendes Oelohne Verluſt vnd Abgang erlangen ſoll/ vnd geſchicht ſolches alſo.
Fuͤlle einen glaͤfernen Kolben voll an/ mit Cinnamomo, oder einem andern Holtz/ oder Samen/ vnd gieß darauff ſo viel ſpiritus ſalis, daß er das Lignum bedecke/ ſetze ſolchen mit ſeinem Alembick in ein Sand-Capell/ vnd gib Fewer daß der ſpiritus ſalis koche/ ſo ſteigt mit wenig Phlegmate alles Oel uͤber/ dann der ſpiritus ſalis durchdringet wegen ſeiner Schaͤrpffe das Lignum, macht das Oel ledig/ daß es deſto lieber uͤberſteiget.
Alſo wird auff ſolche Weiſe das Oel nicht wegen groſſer Menge des Waſſers in kuͤpffern Gefaſſen verſchmieret vnd verlohren/ ſondern in kleinen Glaͤſern mit wenig Waſſer auffgefangen vnd ſepariret.
Nach geſchehener Diſtillation geuſt man den ſpiritum ſalis von dem Holtz oder Samen ab/ welcher kan wieder zu dergleichen Arbeit gebraucht werden/ iſt er aber dick vnd vnrein von dem Holtz worden/ ſo kan er rectiſicirt werden.
Den uͤbrigen ſpiritum aber/ welcher in dem Holtz ſteckt/ kan man alſo wiederumb erlangen/ man wirfft ſolches Holtz in obbeſchriebenen Ofen auff die Kohlen/ ſo ſteigt alſobald der ſpiritus ſalis davon klar uͤber/ vnd leydet man alſo kleinen Verluſt oder Abgang des ſpiritus ſalis.
Auff ſolche Weiſe mit dem ſpiritu ſalis kan man auß allen thewerbaren Vegetabilibus jhr liebliches Oel mit Nutzen machen/ welches in keiner Veſica geſchehen kan.
Deßgleichen koͤnnen auch alle Gummi vnd Hartzen in klare Olea durch Huͤlff des ſpiritus ſalis diſtillirt werden/ als folget.
CAPUT VIII. Ein ſchoͤn hell vnd klar Oel vom Maſtyx vnd Weyrauch zu diſtilliren.
PVlveriſir Maſtix oder Weyrauch/ welches du wilt/ klein/ vnd fuͤlle ein glaͤſerne beſchlagene Retorten beynahe auff den dritten Theil voll an/ darauff ſchuͤtte ſo viel ſpiritus ſalis, daß noch Raum genug ſey/ vnd nicht uͤberlauffe wann er kocht: Setze ſolchen in ein Sand-Capell/ gib per gradus Fewer/ ſo ſteigt erſtlich ein wenig phlegma uͤber/ darnach kompt ein ſchoͤn hell vnd klar Oleum, mit dem ſpiritu ſalis, welches beſonder muß gefangen werden/ hernach kompt ein gelbes/ welches auch beſonder muß behalten werden/ zuletzt ſteigt auch ein rotes uͤber/ welches auch gut iſt/ aber dem erſten nicht zuvergleichen:
Kan derhalben aͤuſſerlich zu Salben oder Pflaſtern gebraucht werden/ darzu es gar gut iſt/ vnd ſchnell heylet/ ſo wol in alten Schaͤden/ als in friſchen Wunden:
Das erſte aber iſt ſehr ſubtil vnd penetrirend/ inſonderheit wann es noch einmal rectificirt wird/ iſt es ſo durchdringend als ein ſpiritus Vini, vnd iſt ſehr gut inn- vnd außwendig zu gebrauchen/ in allen verkalten Geſuͤchten/ inſonderheit wann die Sehnen durch kalte Fluͤſſe/ oder andere Zufaͤlle verhartet ſind/ davon die Glieder lahm werden:
Erſtlich das lahme Glied mit einem warmen Tuch ſo lang gerieben/ bis daß es wol erwaͤrmt/ darnach von dieſem Oleo darauff geſtrichen/ vnd mit einer warmen Hand hineyn gerieben: thut Wunder in dergleichen kalten Gebrechen der Sehnen vnd Nerven.
Auff ſolche Weiß/ gleich allhier mit dem Maſtix vnd Weyrauch geſchehen/ kan man von einem jedwedern Gummi ein liebliches Oel diſtilliren/ vnd zu ſeinem Gebrauch anwenden.
Gleicher weiß mit dem ſpiritu ſalis koͤnnen alle rote/ zaͤhe vnd uͤbel riechende Olea, als Tartari, Cornu Cervi, Succini, vnd dergleichen/ welche zuvor auff gemeine Weiſe ohne Zuſatz durch Retorten diſtilliret worden/ rectificiret, daß ſolche ſchoͤn hell vnd klar werden/ vnd allen Geſtanck oder Empyreuma, welches ſie in der diſtillation empfangen haben/ verlieren.
Die Vrſache/ warumb etliche Olea in der Diſtillation, rothbraun/ oder ſchwartz vnd uͤbel riechend uͤbergehen/ iſt dieſe/ nemblich ein Sal Volatile, welches bey etlichen Vegetabilibus ſo wol als bey den Animalibus gefunden wird:
Solches Sal Volatile hat die Eygenſchafft/ daß es ſich gern mit dem Oleo vermiſchet/ vnd wann ſolches geſchicht/ ſo kan es nicht fehlen/ das Oleum muß davon ſchwartzroth werden.
Dann ein jedwoder Sal Volatile, es komme gleich von Urin, Tartaro, Succino, Cornu Cervi, oder dergleichen Vegetabilien oder Animalien/ iſt der Natur/ daß es die Sulphuriſche Dinge in jhrer Farb erhoͤhet vnd alteriret/ entweder in eine Verbeſſerung/ oder in eine Verboͤſerung; gemeiniglich aber macht es die Olea truͤb/ ſchwartz vnd uͤbelriechend/ gleich wie bey dem Succino, Cornu Cervi, oder Tartaro zu ſehen iſt.
Weilen man dann nun weiß/ wovon die Olitaͤten ſolchen Geſtanck vnd Schwaͤrtze bekommen/ ſo iſt leichtlich zu helffen/ daß ſolches in der Diſtillation nicht geſchicht/ vnd ſo es geſchehen/ wiederumb zu remediren/ durch eine Rectification mit Spiritu Salis.
Dann ein jedweder Sàl Volatile iſt einem jedwedern Spiritui acido entgegen/ vnd ein Spiritus acidus dem Sali volatili, welches Naturam ſalis Tartari hat.
Dann mit einem Spiritu Urinæ, oder einem andern Spiritu ex ſale volatili diſtillato kan man eben ſo wol die Metallen/ welche in ſpiritibus acidis ſolvirt ſeyn/ præcipitiren/ gleich als mit Liquore ſalis Tartari.
Welches hernach im 2. Thel dieſes Buchs ſoll gelehret werden.
Weiln dann gehoͤrt/ daß ein jedweder ſaurer Spiritus, er ſey gleich von Saltz/ Vitriol/ Alaun oder Eſſig/ das ſal volatile toͤde/ vnd jhm ſeine Krafft nehme/ daß es nicht mehr volatiliſch bleibt/ ſondern figirt wird/ dadurch es geſchwaͤcht/ vnd das jenige fahren laͤßt/ zu welchem es ſich geſellet hatte/ vnd ſolche Schwaͤrtze verurſachet.
Alſo iſt von noͤthen/ daß es allhier mit dieſen ſtinckenden Oleis auch alſo geſchehen muß auff folgende Weiſe.
Man nimbt das truͤbe vnd ſchwartze Oleum Succini, Tartari, oder ein anders/ welches man klar haben will/ thut ſolches in glaͤſerne Retorten/ daß das vierdte Theil daron kaum voll ſey/ vnd geuſt Tropffenweiß einen guten ſpiritum ſalis darauff/ ſo faͤngt es an zu ſieden vnd brauſen/ gleich als wann man ein Aquafort auff ein Sal Tartari ſchuͤttet/ darumb man nur ein wenig auff einmal von dem ſpiritu ſalis auff das Oleum gieſſen muß/ auff daß das Glas nicht von Hitze breche oder uͤberlauffe/ wann dann ſo viel ſpiritus iſt bey gegoſſen/ daß es nicht mehr brauſet oder ſteiget/ ſo iſts ein Zeichen/ daß alles ſal volatile in dem Oleo getoͤdet iſt/ derohalben man auffhoͤren muß mit zugieſſen des ſpiritus, vnd alſo den Retorten in ein Sand-Capel ſetzen/ vnd anfangen zu fewren/ gleich als wann man etwas anders das gern ſteigt/ rectificiren wolter So kompt erſtlich ein uͤbelriechend Waſſer/ darnach ein ſchoͤn/ weiß/ klar/ vnd wolriechend Oleum, hernach ein gelbes/ welches auch klar iſt/ vnd lieblich reucht/ aber nicht ſo wol/ als das erſte/ darumb man den Recipienten veraͤndern muß/ wann man ein jedweders Oleum beſonder haben will/ vnd koͤnnen ſolche Olea viel bequemer eyngenommen werden/ als die ſtinckende/ ſchwartze/ gleich wie ſie in den Apotheken jetziger Zeit verkaufft werden.
Vnd bleiben ſolche Olea allzeit ſchoͤn klar/ werden nicht zaͤh/ oder roth/ wie lang ſie auch ſtehen/ dann die Vrſach davon die Roͤthe kompt/ iſt jhnen durch den ſpiritum ſalis benommen; im Retorten bleibet das ſal volatile bey dem ſpiritu ſalis ſchwartz ligen/ kan davon ſublimirt werden/ am Geſchmack gleich als ein Sal Armoniacum, vnd hat keinen Geruch:
Der ſpiritus ſalis hat auch ſeine Saͤure verlohren/ vnd iſt durch das ſal volatile coaguliret worden/ an Geſtalt als ein Tartarus vitriolatus, welcher auch zu beſondern laboribus kan gebraucht werden/ wie im nachfolgenden Theil bey dem Spiritu Urinæ zu finden.
Alſo koͤnnen auch andere Olea, welche durch lange Zeit ſind roth vnd zaͤh worden/ (welches dann etlichen gern geſchicht/ als dem Oleo Cinnamomi, Macis, Caryophyllorum, vnd andern mehr) mit ſpiritu ſalis uͤbergoſſen/ vnd per Retortam rectificirt werden/ dann ſie ſind ſo klar vnd gut/ als weren ſie erſt gemacht worden.
Allhier kan ich nicht vnterlaſſen/ vielen Kranckheiten zum beſten/ ein wenig zu vermelden/ wie daß doch jetziger Zeit bey vielen Medicis, nicht bey den Galenicis, welche ſolcher Dingen keinen Verſtand haben/ noch ſich darumb bekuͤmmern/ ſondern bey denen welche fuͤr groſſe Philoſophi vnd Spagyrici gehalten wollen ſeyn/ ſo gar wenig Verſtand vnd Fleiß gebraucht wird/ in Bereytung etlicher Chymiſchen Medicamenten.
Dann viel ſind der Meynug/ wann ſie nur dem Spiritui vnd Oleo Tartari, Cornu Cervi, vnd dergleichen/ jhren Geſtanck benehmen koͤnten/ ſo haͤtten ſie ein Medicin/ welche alle obſtructiones radicaliter wegnehmen koͤnte.
Iſt zwar wol gemeynt/ aber nicht wol getroffen:
Dann etliche haben ſolche Spiritus vnd Olea, uͤber calcionirten Vitriol rectificirt/ vnd dadurch etlicher maſſen jhnen die Epyreuma benommen/ aber zugleich auch die Kraͤfften:
Welches etliche gemercket/ vnd geſagt/ man muͤſſe ſolchem Spiritui vnd Oleo ſeinen Geſtanck nicht benehmen/ dann jhre Tugend verliere ſich dadurch/ vnd haben vlſo vermeynt die Krafft beſtehe in dem Geſtanck/ welches doch gros geirꝛet iſt/ weilen der Geſtanck dem Hertzen vnd Hirn gantz entgegen iſt/ wie kan dann etwas guts vnd kraͤfftiges darinn beſtehen?
Aber ſo viel iſt daran/ in deme ſie den Geſtanck benehmen wollen/ toͤden ſie zugleich den ſpiritum vnd Oleum in jhren Kraͤfften vnd Tugenden.
So moͤchte jemand ſagen/ wie ſoll mans dann machen/ daß man den Geſtanck benehme/ vnd doch die Kraͤfften nicht dadurch verkleinere?
Soll man ſie mit ſpiritu ſalis rectificiren/ gleich wie du nun gelehret haſt/ bey den ſchwartzen Oleis?
Nein/ gantz vnd gar nicht.
Ich habe zwar geſchrieben/ daß man die Olea durch den ſpiritum ſalis klar machen ſoll/ aber nicht darbey geſagt/ daß ſolche Klar-machung jhre Verbeſſerung ſey:
Lieblich vnd wolgeſchmack werden ſie wol dadurch/ vnd iſt ein guter Weg/ wann man keinen naͤhern weiß.
Wie man aber ſolchen uͤbel riechenden Oleis vnd ſpiritibus jhren Geſtanck benehmen ſoll/ daß ſie klar vnd lieblich werden/ vnd doch nichts an jhren Kraͤfften verlieren/ ſondern vielfaͤltig dadurch vermehret werden/ gehoͤret allhie nicht zu beſchreiben/ weiln es in dieſem Ofen nicht kan gethan werden.
Sondern will den Liebhaber in das zweyte Theil gewieſen haben/ daſelbſten wird er finden/ wie man ſolche ſpiritus ohne Verluſt jhrer Kraͤfften machen vnd rectificiren ſoll; welche/ ſo ſie alſo bereytet/ wol fuͤr eine der vier Haupt-Saͤulen der gantzen Medicin koͤnnen gehalten werden.
Dieſes habe ich zur Nachrichtung ein wenig anzeigen wollen; verhoffe es werde mir nicht uͤbel auffgenommen werden/ weilen es ſchuldige Liebe vnd Pflicht gegen den Naͤchſten betreffen thut.
CAPUT IX.
Quintam Eſſentiam omnium Vegetabilium zu extrahiren.
VBergieſſe Aromata, Semina, Ligna, Radices, Flores, oder dergleichen/ welche du wilt/ mit einem dephlegmirten Spiritu Vini, las in digeſtione extrahiren/ bis ſie keine Feces mehr von ſich geben/ ſondern jhr gantze Eſſentia in den ſpiritum Vini gangen iſt; ſolchem ſpriritui Vini imprægnato ſchuͤtte einen ſtarcken ſpiritum ſalis bey/ vnd digerire beyde in Balneo zuſammen/ ſo lang bis daß ſich ein Oleum oben auffſetzet/ vnd ſich von dem ſpiritu Vini geſchieden hat/ welches mit einem Trichter kan ſepariret werden.
Oder/ man kan den ſpiritum Vini in Balneo davon abſtrahiren/ ſo ſteigt das Oleum klar uͤber; So aber der ſpiritus Vini davon nicht abſtrahiret wird/ ſo bleibt das Oel blut-roth/ vnd iſt die wahre Quinta Eſſentia deſſen Vegetabilis davon ſie extrahiret iſt worden.
CAPUT X. Quinta Eſſentia omnium Metallorum & Mineralium.
SOlvire welches Metall du wilt in einem ſtarcken ſpiritu ſalis, (außgenommen Luna ſolvirt ſich nicht darinn/ ſondern muß in Aqua fort geſchehen/) vnd abſtrahire die Phlegma in Balneo davon/ darnach ſchuͤtte einen wol dephlegmirten ſpiritum Vini darauff/ vnd laß digeriren/ ſo lang biß ſich oben auf die ſolution ein rothes Oel geſetzt hat/ welches die Tinctura oder Quinta Eſſentia des Metalls iſt/ ein koͤſtlicher Schatz in Medicina.
CAPUT XI.
Ein ſuͤſſes vnd blut-rothes Oleum von den Metallen vnd Mineralien.
SOlvire das Metall oder Mineral in ſpiritu ſalis, deßgleichen ſolvire auch ſo ſchwer als des Metalls geweſen iſt/ ſalis Vini Eſſenſificati; gieß beyde ſolutiones zuſammen/ vnd treibs per Retortam erſtlich lind/ darnach ſtaͤrcker/ ſo gehet mit dem ſpiritu ſalis uͤber/ ein blutrotes vnd liebliches Oleum, vnd der Hals des Retorten vnd Recipienten faͤrben ſich zu Zeiten als ein Pfawen-Schwantz von vielen ſchoͤnen Farben/ an etlichen Orthen als ein pur lauter Gold anzuſehen.
Weilen allhier in dieſer Beſchreibung kein Vnterſcheid in der Diſtillation zwiſchen den Metallen gebraucht wird/ habe ich alle Metallen vnter einem Proceß in ſuͤſſe Olea zu bringen begriffen.
Will man aber die Lunam in eine liebliche Eſſentiam bringen/ ſo muß man ſolche in ſpiritu Nitri ſolviren/ vnd welters damit procediren/ gleich wie von andern Metallen gelehrt worden.
Was anbelanget den Uſum deren Eſſentien/ iſt nicht noͤthig viel davon zu ſchreiben/ dann wer ſolche wird machen koͤnnen/ dem wird jhr Gebrauch auch bekant werden.
CAPUT XII.
Olea Corroſiva Mineralium: & Metallorum.
WEilen die Corroſiviſche Olea nicht vnter einem Proceß koͤnnen gemacht werden/ alſo iſt vonnoͤthen/ daß man ein jedweders fuͤr ſich allein beſchriebe.
Vnd erſtlich.
CAP. XIII.
Oleum ſeu Liquorem Solis zu machen.
SOlvire einen Calcem ſolis in ſpiritu ſalis, (welcher aber ſehr ſtarck ſeyn muß/ ſonſten will er nicht angreiffen) ſo man aber kein ſolchen ſtarcken ſpiritum ſalis hat/ ſo kan man ein wenig guten gelaͤuterten Salpeter darzu thun/ ſo greifft er gern an/ aber beſſer iſt das Oleum, wann es mit ſpiritu ſalis perſe gemacht wird.
Wann nun das Gold alſo ſolvirt iſt/ ſo abſtrahire die Helffte von der ſolution, ſo bleibt ein Corroſiviſch Oleum, auff ſolches ſchuͤtte einen außgeſpreßten Limonien-Safft/ ſo wird die ſolution gruͤn/ vnd fallen etliche Feces zu Boden/ welche doch gut ſeyn/ wann fie geſchmoltzen werden:
Den gruͤnen Liquorem ſetze in ein warmes Balneum, vnd laß die phlegma davon gehen/ das hinderbleibende nimb herauß/ leg es auff ein Glaslafel oder Schalen/ ſetze es an ein feuchten vnd kalten Orth/ ſo zerſteuſt es in ein rotes Oleum: Kan ſicher vnd ohne Gefahr in Leib genommen werden/ bringt ſolche widerumb zu recht/ welche mit dem Mercurio verderbt ſind.
Aber am allerbeſten dienet es zu alten Schaͤden des Mundes/ Zungen/ vnd Halſes/ welche entweder von Morbo Gallico, Lepra, Scorbuto, oder dergleichen entſprungen/ da man ſonſten andere Olea Metallica nicht ſicher gebrauchen kan.
Wann dann ein ſolche Exulceration vorhanden/ daß die Glandulæ geſchwollen/ vnd Loͤcher hineyn fallen/ oder die Zungen vnd Zahnfleiſch voller Blattern vnd Wunden ſeynd/ ſo iſt kein beſſere Medicin die ſchneller reiniget/ vnd heilet als dieſes Oleum, Doch/ daß darbey gute Miner altſche Purgantia, vnd Sudorifera gebraucht werden:
Sonſten wann ſchon der Schade heil were/ ſo wuͤrde er doch wieder auff brechen/ wann nicht die Wurtzel davon ſolche entſprungen/ auch hinweg genomme: wuͤrde.
Vnd darff man ſich nicht beſorgen/ wann man den Schaden mit dieſem Oleo duͤpfft/ vnd davon auch etwas in den Leib kompt/ daß es ſchaden koͤnne/ gleich wie bey andern Medicamentis vnd Gargariſmis, welche bey ſolchen Schaͤden pflegen gebraucht zu werden/ zu befoͤrchten/ ſondern man kan es alle Tage ohne Sorge auffs wenigſte dreymal gebrauchen/ ſo wird man Wunder ſpuͤren in ſeiner ſchnellen Heilung.
CAPUT XIV.
Oleum Martis.
SOlvire duͤnn laminirten Stahl in einem rectiftcirten ſpiritu ſalis, ſo bekompſtu ein ſuͤſſe vnd gruͤne Solution, welche uͤbel nach Sulphure reucht/ ſolche filtrire durch ein Pappier/ auff daß der gelbe Schleim zuruͤck bleibe/ dieſe Solution thue in ein glaͤſern Koͤlblein/ vnd abſtrahire in arena alle Feuchtigkeit mit lindem Fewer davon/ welche gantz ſuͤß uͤbergehet/ nicht viel anders/ als Regenwaſſer am Geſchmack/ dann alles Corroſiv wird bey dem Marte wegen ſeiner Troͤckene behalten:
In fundo bleibt eine blutrote Maſſa, welche ſo hitzig als ein Fewer auff der Zungen iſt.
Damit kan man gantz ſicherlich alles ſchwammicht-wild vnd feucht Fleiſch in verdorbenen Wunden hinweg etzen/ muß aber in einem Glas vor der Lufft wol bewahrt werden/ ſonſten fleuſt es in ein gelb Oleum.
So man aber ein Oel davon haben will/ ſo legt man ſolche Maſſam nur auff ein Schalen/ ſetzt ſolche in feuchten Keller/ ſo zerfleuſt es in einem Tag/ alles in ein ſchoͤn roth-gelbes Oel/ welches in allen uͤmb ſich freſſenden Schaͤden/ als in Fiſtulis, Cancro, vnd dergleichen/ ein ſonderbarer Schatz iſt zu reinigen vnd conſolidiren/ dem wenig andere vorgehen.
Sonſten iſt es auch ſehr gut vnter gemein Waſſer gemiſcht/ vnd die offene Schaͤden an den Schenckeln/ welche wegen vieler Feuchtigkeit dick geſchwollen ſeyn/ vnd uͤbel riechen/ warm gemacht/ vnd darin gebadet/ vertrucknet die uͤbrige Feuchtigkeit/ reinigt vnd heilet bald; Doch purgantia darneben gebrauchte Heilet auch allerley Graͤtzen vnd Schaͤbigkeit der Haut/ damit gewaſchen oder darinn gebadet.
Wann man ſolche rothe Maſſam, ehe ſie in ein Olcum zerfloſſen/ in ein Oleum Arenæ vel Silicum (welche im andern Theil zu machen gelehret werden) leget/ ſo waͤchſt in einer oder zwey Stunden ein Baum darauß mit Wurtzeln/ Stamm/ vielen Aeſten vnd Zweigen/ wunderbarlich anzuſehen.
Wann man ſolchen Baum hernach außnimpt/ vnd auff der Capellen probiret/ gibt er gut Gold/ welches der Baum auß der Erden/ nemlich Oleo arenæ gezogen hat.
Dencke jhm nach was weiter damit zu thun ſey.
CAP. XV.
Oleum Veneris.
DEr ſpiritus ſalis will die Venerem nicht ſo gern angreiffen/ gleich wie den Martem, es ſey dann daß man einen Calcem darauß mache/ welches alſo geſchicht.
Man nimpt Kupffer-Blech/ gluͤet ſolche in einem verdeckten Tiegel auß/ vnd loͤſcht dieſelben in einem kalten Waſſer ab/ ſo fallen rote Squamæ davon/ dann ſolche laminas wiederumb gegluͤet/ vnd in kalt Waſſer geworffen/ ſo geben ſie mehr/ vnd ſolches gluͤen vnd außloͤſchen ſo offt gethan/ biß man Calcis genug hat/ ſolchen getruͤcknet/ pulveriſiret/ vnd mit rectificirtem ſpiritu ſalis in arena ſo lang digeriret/ bis der ſpiritus gruͤn genug worden iſt/ dann abgoſſen/ filtrirt/ vnd die uͤbrige Feuchtigkeit davon abſtrahirt/ ſo bleibt zuruͤck ein hoch dunckel gruͤnes Oleum, welches in allen Ulceribus, inſonderheit in Veneriſchen Schaͤden ein kraͤfftige Medicin iſt/ aͤuſſerlich gebraucht.
CAP. XVI.
Oleum Jovis & Saturni.
DIeſe beyde Metallen/ Jupiter vnd Saturnus, laſſen ſich auch nicht ſo gar gern im ſpiritu ſalis ſolviren/ doch ſo ſie gefeylet ſeyn/ vnd der ſpiritus ſalis gut iſt/ geſchicht es auch.
Aber viel beſſer/ wann man die Flores dieſer Metallen hat/ (welche zu machen hernach ſollen gelehrt werden/) thut ſolche in ein Koͤlblein/ uͤbergeuſt ſie mit ſpiritu ſalis, ſo greifft er ſie alſobalden an/ inſonderheit/ wann ſie warm ſtehen/ vnd gibt ein gelbe Solution, welche muß filtrirt/ vnd die Feuchtigkeit davon abſtrahiret werden/ ſo bleibt ein gelb vnd ſchwer Oleuɯ.
Euſſerlich in Ulceribus putridis zu gebrauchen.
CAP. XVII. Oleum Mercurii.
DEr Mercurius will ſich auch nicht gern mit ſpiritu ſalis laſſen ſolviren/ wann er aber zuvorn mit Vitriol vnd Saltz iſt ſublimirt worden/ ſo wird er hernach leichtlich damit auffgeloͤſt/ vnd gibt gar ein Corroſwiſch Oleum, welches mit Verſtand muß gebraucht werden/ vnd iſt nicht rathſamb/ ſolches leichtlich zu gebrauchen/ man koͤnte dann kein anders haben.
Dann ich geſehen/ daß ein Chirurgus ein ſolches Oleum einem Weibe auff einen Cancroſiſchen Schaden/ welchen ſie an den Bruͤſten hatte/ geleget/ vnd iſt die Gifft alſobalden dem Hertzen zugangen/ vnd alſo das Weib getoͤdet:
Wiewol ſonſten ein ſolches Oleum ein herꝛliches Secretum iſt/ im uͤmb ſich freſſenden vnd reitenden Wurm/ ſo man nur weißlich damit uͤmbgehet/ ſolchen damit zu toͤden/ vnd radicitus zu exſtirpiren.
CAP. XVIII. Oleum Antimonii.
DAs Antimonium crudum, welches noch nicht im Fewer iſt geweſen/ laͤßt ſich nicht gern ſolviren in ſpiritu ſalis, deßgleichen auch ſein Regulus, doch wann ſolcher klein pulveriſirt/ vnd der ſpiritus ſalis ſtarck iſt/ kan es geſchehen.
Das Vitrum welches davon gemacht iſt/ laͤßt ſich lieber ſolviren/ aber am allerliebſten die Flores, welche auff ſolche Weiſe gemacht/ wie hernach ſoll gelehrt werden.
Wiewol das ſchwere vnd dicke Oleum Antimonii, welches man Butyrum nennet/ vnd vom Mercurio ſublimato vnd Antimonio iſt gemacht worden/ nichts anders iſt als ein ſpiritus ſalis, darinn der Regulus Antimonii ſolvirt iſt.
Tann wann der Mercurius ſublimatus mit Antimonio vermiſcht/ die Hitze empfind/ ſo greiffen die ſpiritus welche bey dem Mercurio ſublimato ſeynd/ den Antimonium lieber an/ vnd laſſen alſo den Mercurium wieder fallen/ vnd ſteigt alſo ein dick Oleum uͤber:
Der Sulphur Antimonii aber conjungirt ſich mit dem Mercurio vivo, vnd gibt einen Cinnober/ welcher im Hals des Retorten bleibet/ der uͤbrige Mercurius bleibt zum theil zuruck/ bey dem Capite Mortuo, zum theil ſteigt mit uͤber/ doch wenig:
Vnd wer wol weiß damit uͤmbzugehen/ der kan ſein gantzes Gewicht des Mercurii wieder bekommen.
Dieſes hab ich darumb angezeigt/ weilen viel der Meynung ſeynd/ als wann es ein Oleum Mercurii were/ vnd nennen alſo das weiſſe Pulver/ welches ſie machen/ wann ſie viel Waſſer auff das Butyrum ſchuͤtten/ vnd ſich das Antimonium wieder von den ſpiritibus ſcheydet/ vnd als ein weiß Pulver zu Boden faͤllt/ einen Mercurium vitæ, da doch kein Mercurius darbey iſt/ gleich als nun bewieſen/ ſondern ein lauter Regulus Antimonii, welches man alſo erfahren kan/ wann man ſolches abgeſuͤßte weiſſe Pulver in einem Tiegel ſchmeltzet/ ſo geht ein Theil in ein gelb Vitrum, das ander wird ein Regulus, vnd findet ſich kein Mercurius.
Darauß zu ſchlieſſen/ daß ſolches dicke Oleum nichts anders ſey/ als ein Solutio Antimonii cum ſpiritu ſalis: Weilen der ſpiritus ſalis vnd Flores Antimonii eben ein ſolches dicke Oleum oder Butyrum geben/ in allem gleich dem vorigen/ welches vom Mercurio Sublimato gemacht iſt worden/ vnd gleich ſo wol durch Zugieſſung vieles Waſſers/ ein ſolch weiß Pulver/ welches Mercurius Vitæ genennet wird/ davon kan gemacht werden.
Auch von dem Oleo durch Abſtrahirung eines Spiritus Nitri ein Bezoarticum Minerale, welches auch nichts anders iſt/ dann ein Antimonium Diaphorcticum.
Ob nun ſolches Diaphoreticum durch den Spiritum Nitri, oder durch das Nitrum corporale ſey worden/ iſt in gleichen Kraͤfften befunden/ wiewol der mehrentheil davor haͤlt/ daß das erſte beſſer ſey/ welches doch faſt ein Ding iſt.
Darumb hab ich meine Meynung auch hieher geſetzt/ vnd ſolche bewieſen.
Wer nun ſolches nicht glauben will/ kan bey der ſeinigen bleiben dann ich ſolches nicht gethan/ als wann ichs alle in beſſer verſtuͤnde als andere/ ſondern nur darumb/ auff daß die Warheit an Tag komme.
Daß ich nun wieder zu meinem Fuͤrhaben ſchreitte/ ein Oleum mit ſpiritu ſalis auß dem Antimonio zu machen/ geſchicht ſolches alſo.
Nimb deren Florum, welche ich hernach zu machen lehren werde/ 1. Pfund/ thue ſolche in ein Kolbenglas/ ſchuͤtte darauff 2. Pfund guten vnd ſtarcken rectificirten ſpiritum ſalis, ſchwenck es in dem Glas wol durcheinander/ vnd ſetze es in ein Sand Tag vnd Nacht zu ſolviren/ darnach ſchuͤtte ſolche Solution mit den Floribus in einen beſchlagenen Retorten/ leg ſolchen in ein Sand-Capell/ gib erſtlich lind Fewer/ bis alle phlegma uͤber iſt/ darnach ſtaͤrcke ſolches/ ſo gehet ein ſchwacher ſpiritus, dann die ſcharpffen bleiben zuruͤcke bey dem Antimonio, hernach ſtaͤrcke das Fewer noch mehr/ ſo ſteigt ein dickes Oel uͤber/ gleich dem Butyro, welches mit dem Mercurio ſublimato, gemacht worden/ vnd kan zu allem gebraucht werden/ dazu ſonſten das Butyrum auch gebraucht wird.
Wie folgt:
CAP.
XIX. Flores Antimonii Vomitivi Albi.
℞ SOlches Butyri ſo viel du wilt/ thue es in ein groſſen Kolben oder ander Glas/ vnd ſchuͤtte ſo viel gemein Waſſer zu/ bis keine weiſſe Flores mehr fallen wollen/ dann gieß das Waſſer ab von den Floribus, ſuͤſſe dieſelbe mit warmem Waſſer auß/ vnd truͤckne ſolche an einer linden Waͤrme/ ſo bekompt man ein weiß Pulver.
Solches zu 1. 2. 3. bis auff 8. oder 10. Grana, nach Gelegenheit der Perſon/ nuͤchtern mit ein wenig Wein/ (welcher uͤber Nacht daruͤber geſtanden hat) eingeben/ purgirt vnterſich vnd uͤberſich.
Doch muß man ſich vorſehen/ daß mans keinen gar jungen Kindern oder alten Leuthen/ oder andern ſchwachen Menſchen gebrauche: Sondern denen bekompt es am beſten/ welche ſtarck von Leib ſeyn/ vnd ſich leichtlich brechen koͤnnen.
Vnd wann man ſolche eingenommen/ vnd einem ſehr uͤbel davon wird/ vnd doch nicht zum brechen kommen kan/ ſo muß man einen Finger in den Hals ſtecken/ vnd alſo einen Fortgang machen/ ſonſten bleiben ſie ligen/ operiren nicht/ vnd machen nur ſehr kranck/ daß die Leute nicht anders meynen/ ſie muͤſſen ſterben.
Wann man aber merckt daß ſie zu ſtarck operiren wollen/ kan man einen Trunck lawlecht Bier/ oder nur warm Waſſer/ iſt beſſer/ darinnen ein wenig Koͤrbel oder Peterſil geſotten iſt/ einnehmen/ ſo hoͤrt es auff/ vnd operirt etwas linder/ wer es aber auß-ſtehen kan/ der wehre es nicht/ dann man wird nur deſto geſůnder hernach/ vnd ſie purgiren die Gall wol/ vnd nehmen den Schleim auß dem Magen/ welche andere purgationes ligen laſſen/ oͤffnen alle obſtructiones, reſiſtiren ſanguinis putredini, davon viel Kranckheiten entſtehen/ als allerhand Fieber/ langwieriges Hauptwehe/ bekommen wol den Leproſis, Scorbuticis, Melancholicis, Hypochondriacis, auch denen welche einen Huren-lohn empfangen haben/ vnd wann ſie bey Zeit gebraucht werden/ ſeynd ſie in Peſte nicht boͤs.
In Summa/ ſie ſuchen gar genaw/ vnd richten viel guts auß.
Aber ſo man ſolche genommen/ muß man ſich denſelben Tag im Bett behalten/ oder auffs wenigſte nicht auß dem Hauß in die Lufft gehen/ ſonſten bekommen ſie einem nicht wol.
Weiln aber ſolche Flores etwas vehement wuͤrcken/ vnd von vielen nicht gern darumb genommen/ ſondern gewaltig darumb gehaßt werden; So will ich den Krancken zu lieb andere lehren machen im 4. Theil dieſes Buchs/ welche viel ſicherer zu gebrauchen ſeynd/ vnd mehr vnterſich als uͤberſich operiren/ machen gantz gelinde Vomitus, vnd koͤnnen kleinen Kindern vnd alten Leuten ohne Schaden adminiſtriret werden/ doch mir Beſcheydenheit/ nach Gelegenheit der Kranckheit/ Alters oder Jugend des Patienten.
CAP.
XX. Antimonii Flores Diaphoretici.
WAnn man ſolche Flores in einen gefloſſenen Nitrum traͤgt/ vnd ein wenig damit flieſſen laͤßt/ ſo werden ſie fix/ purgiren nicht mehr/ ſondern operiren nur durch den Schweiß.
Das ſawre Waſſer/ davon die Flores geſchieden/ kan man laſſen abrauchen/ ſo bleibt ein guter ſpiritus ſalis, welchen man zu dergleichen/ oder einer andern Arbeit wiederumb gebrauchen kan.
CAP. XXI.
Von dem aͤuſſerlichen Gebrauch des Oler Antimonii Corroſivi.
DIeſes Corroſiviſche Oleum iſt lange Zeit her im Brauch geweſen bey den Chirmgis, wann ſie einen Schaden haben gehabt/ welcher keine Heylung hat wollen annehmen/ haben ſie ſolches mit einem Federlein darauff geſtrichen/ das vnreine davon geſchieden/ vnd einen guten Grund zur Heylung damit gemacht/ auff daß andere Medicamenta hernach darauff haben wuͤrcken koͤnnen/ welches dann gut darzu iſt.
Aber viel beſſer iſt es/ wann man ſolches mit ſpiritu ſalis miſchet/ dann ſie ſich gern vereinigen/ vnd wird alſo etwas linder zu gebrauchen/ daß es nicht ſo ſehr beiſſet vnd brennet.
Vnd miſchet ſich dieſes Butyrum ſonſten mit keinem andern ſpiritu, als mit ſpiritu ſalis, man haͤtte dann einen gar ſtarcken Spiritum Nitri, welcher ſich auch damit vereiniget/ aber den Chirurgis nicht gut zu gebrauchen:
Vnd wann der Spiritus Nitri nicht ſehr ſtarck iſt/ ſo præcipitirt er das Butyrum, wie zu ſehen/ wann man das Bezoarticum Minerale macht.
Wann man aber einen ſolchen ſtarcken Spiritum Nitri hat/ daß er das Butyrum auffſolviret/ ſo hat man ein blutrote ſolution/ damit ſeltzame Dinge koͤnnen gethan werden in Metallicis, aber hieher nicht gehoͤrig.
Sonſten durch die Diſtillation davon gezogen/ bleibt das Antimonium auff einmal fix vnd diaphoretiſch/ welcher ſonſten zu 2. oder dreymalen davon abſtrahirt muß werden/ wann er ſo ſtarck nicht iſt/ daß er das Butyrum ohne Præcipitation kan auffloͤſen.
Dieſes Bezoarticum iſt ein gutes Diaphoreticum in allen Kranckheiten ſicher zu gebrauchen/ da ſchwitzens vonnoͤthen iſt/ als in Peſte, Morbo Gallico, Febribus, Scorbuto, Lepra, vnd dergleichen/ von 6. 8. 10. bis auff 20. grana, mit bequemen vehiculis genommen/ durchſuchet den Leib/ vnd alles boͤſe/ das ſonſten durch ſchwitzen kan benommen werden/ treibt es durch den Schweiß vnd Urin auß.
CAPUT XXII. Oleum Arſenici & Auripigmenti.
GLeich wie der ſpiritus ſalis das Antimonium crudum nicht gern angreifft/ wegen ſeines vielen vnzeitigen Schwefels/ es ſey dann daß es zuvor in Flores werde gebracht/ dadurch ein Theil ſolches Sulphurs verbrant wird; Alſo geſchicht allhier auch mit dem Arſenico vnd Auripigmento, die wollen ſich nicht gern ſolviren laſſen/ wann ſie nicht zuvorn in Flores ſublimiret ſeynd; doch iſts muͤglich mit einem ſehr ſtarcken ſpiritu ſalis zuthun.
Vnd wann ſolche ſind auffgeloͤßt/ koͤnnen ſie per retortam, gleich wie das Antimonium in ein dick vnd ſchwer Oleum diſtillirt werden.
Welches gebrauch aͤuſſerlich zu verdorbenen/ inſonderheit in Cancroſiſchen gifftigen vnd uͤmb ſich freſſenden Schaͤden noch beſſer iſt als das Oleum Antimonii, ſolche damit zu toͤden/ reinigen/ vnd das gute vom boͤſen zu ſcheiden.
Auff ſolche Weiſe mit ſpiritu ſalis koͤnnen auß allen Realgaribus corroſiviſche Olea, aͤuſſerlich zugebrauchen gemacht werden.
CAPUT XXIII. Oleum Lapidis Calaminaris.
NImb guten Ackiſchen Gallmey/ welcher ſchoͤn gelb oder roth iſt/ mach ſolchen zu einem zarten Pulver/ thu ſolches in ein Kolben-Glas/ vnd gieß 5. oder 6. mal ſo viel/ dann ſeiner iſt/ guten rectificirten ſpiritum ſalis darauff/ ſchwencke vnd miſche ſolchen wol mit dem Gallmey/ laß es nicht lang ſtehen/ ſondern ſchuͤttele vnd ſchwencke das Glas bald wieder/ vnd ſolches muß zum oͤfftern geſchehen/ ſonſten wann man ſolches nicht thut/ ſo wird ein harter Stein auß dem Gallmey in dem Glas/ welcher ſich nicht mehr will erweichen oder ſolviren laſſen/ welchem man dann mit offt ſchuͤtteln vorkommen kan/ ehe ſolches geſchicht.
Vnd wann er in der Kaͤlte nicht mehr ſolviren will/ ſo ſetze das Glas in einen warmen Sand/ vnd laß ſo lang ſtehen/ bis der ſpiritus ſalis hoch gelb davon worden iſt/ dann gieß ſolchen ab/ vnd einen andern darauff/ ſchwencke es vntereinander/ vnd ſtelle es wieder zu extrahiren/ vnd vergeſſe des ſchuͤttelns nicht.
Wann er nun genug ſolviret hat/ vnd nicht mehr angreiffen will/ ſo filtrire die Solution, das uͤbrige wirff hinweg/ welches ein tode Erden iſt.
Die Solution ſetze in einem Kolben in Sand/ vnd gib Fewer/ ſo ſteigt beynahe ⅔ des geweſenen ſpiritus ſalis uͤber/ als Brunnen-waſſer am Geſchmack/ iſt ein lautere phlegma, wiewol der ſpiritus ſalis zuvor wol rectificirt vnd dephlegmirt iſt geweſen.
Die Vrſach ſolcher Scheydung iſt dieſe/ weilen der Gallmey ſehr truckner Natur iſt/ ſo hat der ſpiritus ſalis, deſto groͤſſere Gemeinſchafft mit jhme/ vnd will ſich davon nicht gern ſcheyden laſſen.
Dann mir kein Mineral oder Metall vnter allen (außgenommen Zinek) bekant iſt/ welches truckener were als der Gallmey.
Wann nun in arena kein phlegma mehr will uͤbergehen/ ſo laß das Fewer abgehen vnd erkalten/ vnd nimb das Glas auß dem Sand/ ſo wirſtu finden ein dickes vnd rotes Oleum, ſo fett anzugreiffen/ als Baumoͤl/ auch nicht ſonderlich corꝛoſiviſch; dann der ſpiritus ſalis hat ſich an dem Gallmey matt gefreſſen/ vnd alſo ſeine Schaͤrpffe dadurch verlohren.
Dieſes Oleum muß fuͤr der Lufft wol bewahret werden/ ſonſten es in wenig Tagen viel Lufft an ſich zeucht/ vnd in Waſſer macht/ dadurch das Oel geſchwaͤchet wird.
Dieſes Oel hat ein wunderbare Krafft/ ſo wol innerlich als aͤuſſerlich zu gebrauchen:
Vnd nimbt mich wunder/ daß bißhero in ſo langer Zeit niemand im Gallmey geſucht/ vnd von ſeiner Natur geſchrieben hat/ da er doch ein lauter guͤldiſcher Sulphur iſt (welches ich im vierdten Theil dieſes Buchs beweiſen will.)
Dann wañ durch geſchickte Hanggriffe eines Kuͤnſtlers/ ſeine terꝛeſtritaͤt davon geſchieden wird/ ſo offenbahret ſich ein pur lauter Gold; Aber der mehrer Theil bey jhm iſt fluͤchtig vnd vnzeitig/ vnd laͤßt ſich mit ſchmeltzen nicht gern in ein Corpus bringen/ darumb er von den Chymicis ſo wenig iſt geacht worden:
Welche jhn aber recht kennen/ die halten viel darvon.
CAPUT XXIV. Uſus Olei Lapidis Calaminaris.
VOn dieſem Oel 1. 2. 3. biß auff 10. oder 15. Tropffen mit bequemen Vehiculis genommen/ purgirt Hydropem, Lepram, Podagram, vnd ander fixe humores nocivos, welche den Vegetabiliſchen Purgantibus nicht weichen wollen.
Davon lieſe weiter im andern Theil/ da vom Spiritu Urinæ vnd Salis Tartari gehandelt wird.
Euſſerlich iſt es ein guter Mineraliſcher Wund-Balſam/ deme wenige zuvergleichen find; nicht allein in allen verdorbenen Wunden/ ſolche wieder zurecht zu bringen/ ſondern auch in friſchen Schaͤden/ dann er gewaltig trucknet/ reiniget vnd zuſammen zeucht.
Auch iſt es in der Hauß-haltung zu gebrauchen/ dann wann man einen gemeinen Holtz-leim damit auffſolvirt/ ſo gibts ein zaͤhe Materi/ damit man Voͤgel/ Maͤuſe vnd ander Vngeziefer fangen/ vnd auß dem Hauſe vnd Garten vertreiben kan.
Dann wo er hingeſtrichen wird/ bleibt er allzeit gut/ vertrucknet nicht in der Sonnen hitz/ vnd ſchadet jhm auch kein Froſt.
Derhalben Sommers vnd Winters zu gebrauchen/ vnd alles klein Gethier/ ſo daran ruͤhret/ bleibt hangen.
Vnd wann man ein Schnur damit beſtreicht/ vnd uͤmb den Stamm eines Baums bindet/ ſo kan kein Spinn/ Raupen/ oder ander Vngeziefer hinauff kriechen/ vnd die Frucht davon beſchadigen/ welches ein guter Haußwirth nicht entrathen ſolte.
Dieſes Oel hat auch die Natur/ wann ſchou viel Waſſer darzu wird gegoſſen/ daß es gleichwol gut bleibt/ vnd ſich der Galmey nicht davon præcipitiret/ gleich wie das Antimonium thut:
Darumb man ſolches zu vielen Dingen gebrauchen kan.
Wann man gemeinen gelben pulveriſirten Sulphur damit kocht/ mit ſtarckem Fewer/ daß der Sulphur ſchmeltzet/ ſo ſchwim̃t er darauff gleich als Fett auff Waſſer/ vnd wird ſo rein davon/ daß man dadurch ſehen kan/ als durch ein gelb durchſichtig Glas/ vnd hernach beſſer zur Medicin zu gebrauchen/ als die Flores Sulpheris auff gemeine Weiſe gemacht.
Solches Oleum, kan auch noch zu viel mehr andern Sachen dienen/ welche zu lang alle zu erzehlen.
Sonſten wann man dieſes Oleum mit reinem Sande verſetzet vnd durch einen Retorten treibt mit ſtarckem Fewer/ (anders will der ſpiritus ſalis nicht vom Galmey weichen/) ſo gehet ein Spiritus uͤber/ als ein lauter Fewer/ vnd der Galmey bleibt zuruͤck.
Solcher Spiritus iſt ſo ſtarck/ daß man jhn ſchier nicht bewahren kan/ loͤßt alle Metallen/ auch faſt alle Mineralien/ (ohne Lunam vnd Sulphur) gern auff/ dadurch viel ſchoͤne Medicamenten koͤnnen bereytet werden/ welches mit einem gemeinen ſpiritu ſalis (wie ſtarck er auch ſonſt gemacht iſt) nicht geſchehen kan:
Dann ob er ſchon offt rectificirt wird/ ſo behaͤlt er doch noch allezeit viel phlegma bey ſich/ welche durch die Rectification nicht kan geſchieden werden/ gleich wie allhier durch Huͤlffe des Galmeys geſchicht.
Mit dieſem ſtarcken Spiritu oder Oleo Salis, koͤnnen viel ſchoͤne Dinge verꝛichtet werden/ ſo wol in Medicina, als in Alchymia, vnd andern Kuͤnſten/ wie ein Verſtaͤndiger wol erachten kan/ will ſich aber die Gelegenheit auff dißmal nicht præſentiren weiters davon zu ſchreiben.
Doch noch ein ſchoͤn Medicinaliſch Stuͤcklein/ will ich uͤmb der Krancken willen offenbahren/ dergleichen wenig gefunden werden/ wiewol der Proceß kurtz vnd ſchlecht anzuſehen iſt/ daran ſich doch der Verſtaͤndige nicht kehren wird/ vnd iſt dieſes:
Wann man zu einem ſolchen ſtarcken Spiritu Salis einen dephlegmirten Spiritum Vini geuſt/ vnd ein Zeitlang digerirt/ ſo macht er bey dem Spiritu Vini eine Scheidung/ toͤdet ſein Sal Volatile, daß ein liebliches klares Oleum Vini oben auff ſchwimbt/ welches das geringſte Cordiale nicht iſt/ inſonderheit/ wann zuvorn mit Spiritu Vini etliche kraͤfftige Aromatæ extrahiret/ vnd auch im ſpiritu ſalis Gold ſolviret iſt; dann zuſammen gegoſſen vnd digerirt/ ſo nimbt das Oleum Vini in der Scheidung zugleich auch zu ſich die Eſſentiam Specierum Cordialium, oder anderer Vegetabilien/ welche zuvor mit Spiritu Vini extrahiret waren/ wie auch Tincturam Auri, vnd gibt ein ſolche kraͤfftige Medicin/ deren wenig gefunden werden/ in allen Kranckheiten univerſaliter zu gebrauchen/ das Humidum radicale dadurch alſo zu ſtaͤrcken/ daß es maͤchtig genug iſt/ ſeine Feinde von ſich zu treiben.
Darfuͤr GOTT hochgelobet ſey der vns vnwuͤrdigen vnd vndanckbaren Menſchen ſolche Secreta offenbaret.
CAP. XXV.
Vom Gebrauch des gemeinen Spiritus Salis, in der Kuͤchen vnd Haußhaltung.
OBen hab ich geſagt/ daß der gemeine ſpiritus ſalis auch in der Kuͤchen vnd Haußhaltung zu etlichen Speiſen/ an ſtatt eines Eſſigs/ Agreſts oder Limonien-Saffts koͤnne gebraucht werden.
Nun iſt noch uͤbrig zu lehren/ wie ſolches geſchehe.
Weilen dann ſo wol den Geſunden als Krancken damit gedient wird/ ſoll es nicht verſchwiegen bleiben.
Wann man ein jung Huͤnlein/ ein par Tauben/ oder ein Stuͤck Kalbfleiſch damit wil abſtofen/ ſo muß man ſo viel Waſſer/ Butter vnd Gewuͤrtze darzu thun/ als man darbey haben will/ dann hernach den ſpiritum ſalis beygieſſen/ viel oder wenig/ nach dem man gern ſawer iſſet.
Vnd wird alſo auff dieſe Weiſe das Fleiſch viel eher muͤrb oder gar/ als ſonſten ohne den ſpiritum ſalis:
Vnd wann es ſchon ein alte Haͤnne/ oder Kuͤhfleiſch were/ wird es doch ſo muͤrb als ein jung Huͤnlein.
Wann man ſolchen an ſtatt eines Limonien-ſaffts bey dem Gebratens/ oder andern Speiſen zu gebrauchen/ haben will/ ſo legt man nur Limonien-Schalen darein/ vnd ſtellets hin/ verdirbt nimmermehr.
An ſtatt eines Agreſts nur alſo allein gebraucht; ſo er aber zu ſawer iſt/ ein wenig Zucker darein gethan.
Will man Ochſen-fleiſch damit einbeitzen/ daß es muͤrb werden als ein jung Hirſch- oder Reh-fleiſch/ ſo ſolvire zuvor Weinſtein/ vnd ein wenig Saltz darein/ befeuchte das Fleiſch damit/ leg es hin/ verdirbt nicht/ ſondern wird muͤrb vnd gut.
Soll es aber lang damit verwahret werden/ ſo muß man etwas Waſſer beythun/ vnd das Fleiſch mit Gewicht beſchweren/ auff daß die Sultze ſolches bedecke:
Alſo kan es ſo lang man will fuͤr verderben bewahret werden.
Deßgleichen koͤnnen auch alle Fruͤchten vnd Gaͤrten-gewaͤchſe/ als Cucummern/ Purcell/ Fenchelu/ Ginſtern/ deutſche Capern/ vnd dergleichen damit eingemacht werden/ verderben nicht/ vnd ſind viel beſſer als mit Eſſig gethan.
Auch kan man allerley Blumen vnd Kraͤuter gruͤn darinn verwahren lange Zeit/ alſo daß man den Winter Roſen vnd andere Blumen zeigen kan.
In Wein ein wenig davon gethan/ erhaͤlt denſelben fuͤr Verderben lange Zeit.
In Milch ein wenig gegoſſen/ præcipitiret den Kaͤß/ ſolcher wann er recht zuſammen gemacht wird/ verdirbt nimmermehr; kan auf Parmaſan Art gemacht werden/ das Kaͤß-Waſſer ſolviret Eyſen: darinn gebadet/ heilet allerley Graͤtzen vnd vnreine Haut.
Durch Huͤlff des ſpiritus ſalis kan von Honig oder Zucker ein guter Getranck gemacht werden/ dem Wein nicht vngleich.
Deßgleichen kan man von etlichen Garten-fruͤchten mit zu-thun ſpiritus ſalis einen lieblichen Eſſig/ einem Rheiniſchen gleich/ machen.
Solche vnd dergleichen noch viel nuͤtzlicher Dinge koͤnte ich allhier ſetzen/ welche mit dem ſpiritu ſalis gethan koͤnnen werden/ will ſich aber nicht geziemen alles gemein zu machen.
Neben dieſem oberzehlten Gebrauch deſſelben iſt er auch ein ſonderbahres Mittel/ das Gold auß dem Kißlingſtein/ Sand/ vnd andern Goldhaltenden Bergarten leichtlich/ vnd mit groſſem Nutzen vieler Menſchen/ herauß zu zichen/ fix/ vnd Corporaliſch zu machen.
Davon ein abfonderlichs Buͤchlein geſchrieben/ darinn ſich der guͤnſtige Leſer erſehen kan.
Allhier hab ich nun etlicher maſſen erzehlt/ was man mit dem ſpiritu ſalis thun kan/ muß aber nicht verſtanden werden/ als wann er ſonſten zu nichts anders mehr diente/ vnd gebraucht koͤnte werden/ als was ich allhier erzehlt vnd beſchrieben habe/ dann ich uͤmb der Kuͤrtze vnd anderer Vrſachen halben viel behalten:
Vnd kan auch wol erachtet werden/ daß mir nicht alles wiſſend vnd bekant iſt: Hab aber gleichwol ſo viel Anleytung geben/ daß andere dadurch koͤnnen weiter kom̃en.
Wer aber alles/ ſo damit koͤute gethan werden/ beſchreiben wolte vnd doͤrffte/ haͤtte ein groſſes Buch von thun/ welches dann zu machen jetzunder meine Gelegenheit nicht iſt.
Es koͤnte aber die Zeit ſolches villeicht auff einandermal zulaſſen:
Sollen aber doch noch etliche ſchoͤne Arcana, welche durch Huͤlff dieſes Spiritus koͤnnen gemacht/ im andern Theil dieſes Buchs offenbaret werden:
Wie nemblich derſelbe dulcificirt wird/ daß er dem Gold vnd andern Metallen jhre Tinetur nur allein extrahirt/ vnd laͤßt das Corpus weiß vnd vnauff ſolvirt ligen/ welche Tincturen dann die geringſten Medicamenta nicht ſeyn.
Weiln dann nun offentlich am Tag iſt/ daß uͤberauß viel ſchoͤne Dinge damit koͤnnen gethan werden/ wer wolte dann nicht gern mit einer guten Quantitaͤt ſolches hochnuͤtzlichen Spiritus in fuͤrfallenden Occaſionen zu gebrauchen/ in ſeinem Hauß verſehen ſeyn?
Inſonderheit weil derſelbige auff obbeſchriebene Weiſe ſo leichtlichr zu erlangen iſt.
CAP. XXVI.
Wie man einen ſauren Spiritum oder Acetum von allen Vegetabiliſchen Dingen/ als Kraͤutern/ Hoͤltzern/ Wurtzeln/ Saamen vnd dergleichen machen ſoll.
LEge erſtlich ein wenig gluͤende Kolen in den Ofen/ darnach das Holtz darauff/ welches du diſtilliren wilt/ vnd las ſolches brennen:
In dem das Holtz verbrennet/ ſo gehet ſein Spiritus Acidus davon/ wird in den Recipienten condenſirt/ vnd in dem vntergeſetzten Geſchirꝛ auffgefangen:
Welcher am Geſchmack nicht viel anders iſt/ als ein gemeiner Eſſig/ darumb er auch Acetum Lignorum genañt wird.
Vnd kan man auff ſolche Weiß von allen Hoͤltzern/ vnd andern Vegetabiliſchen Gewaͤchſen/ ohne allen Koſten/ einen ſauren Spiritum in groſſer Quantitaͤt machen/ dann es koſtet gantz kein Fewer/ wann nur erſtlich das Holtz mit ein wenig Kohlen wird brennend gemacht/ ſo zuͤnd hernach immer ein Holtz das ander an/ vnd koſtet alſo ein ſolcher Spiritus nicht mehr als das Holtz allein/ welches ein groſſer Vnderſcheyd iſt bey einer gemeinen Diſtillation welche per Rctortam geſchicht.
Dann erſtlich der Vnkoſten zum Retorten/ darnach zum Fewer muß gethan werden:
Vnd wann man auß einem groſſen Retorten einen Brand thut/ ſo bekompt man vngefaͤhr 1. Pfund Spiritus, darzu man zum wenigſten 5. oder 6. Stunde zu machen haben muß.
Allhier aber darff ich das Holtz nicht klein machen/ ſondern nur ein Stuͤck nach dem andern hineyn in den Ofen legen; wann ſolches verbraͤnd iſt/ mehr nachgetragen/ vnd ſolches ſo lang continuiret/ bis man Aceti genug hat:
Deſſen man in einem Tag ohn allen Koſten vnd Muͤhe mehr als 20. oder 30. Pfund machen kan/ vnd iſt ſolches Acetum zu vielen operationibus Chymicis nuͤtzlich vnd gut/ dann wann er rectificirt wird/ ſo greifft er gar gerne an alle lapides der Thieren vnd Fiſchen/ als Krebs-Augen/ Karpffen vnd Barſchen-Stein/ Corallen/ Perlen/ vnd dergleichen/ ſo gut zu ſolcher Arbeit als ein Acetum Vini.
Auch kan man die Vitra Metallorum, als Saturni, Jovis, Antimonii, damit ſolviren vnd extrahiren/ vnd in gute ſuͤſſe Olea bringen.
Sonſten iſt ſolcher Eſſig fuͤr ſich allein gut eingenommen/ macht ſehr ſchwitzen/ in vielen Kranckheiten zu gebrauchen/ inſonderheit der von Eychen/ Eben/ Buxſen/ Guajaco, Junipero, vnd andern ſchweren Hoͤltzern gemacht.
Dann je ſchwerer die Hoͤltzer ſind/ je ſaͤwrer vnd ſtaͤrcker jhre Spiritus davon werden.
Auch reinigt ſolcher Eſſig aͤuſſerlich alle Wunden vnd offene Schaͤden/ laͤßt ſolche nicht vnrein werden/ vnd heylet darbey/ loͤſcht den Brand vom Fewer/ heylet die ſchaͤbigte vnd kraͤtzigte Haut/ ſonderlich wann man darinn ſein eygen Holtz zuvor kocht ehe mans gebraucht.
Vnter warm Waſſer gemiſcht/ vnd den gantzen vntern Leib darinn gebadet/ heylet verborgene Kranckheiten der Weiber/ auch boͤſe loͤchrichte Schenckel/ vnd dergleichen mehr.
Were derhalben ein ſolcher Spiritus wol wuͤrdig/ daß man jhm eine Stelle in der Apotheken goͤnnete/ inſonderheit weiln man auff ſolchen zu machen/ keinen Koſten anwenden darff.
Wann man Abſinthium, oder ein ander Kraut oder Holtz alſo in einen Spiritum diſtilliret bat/ ſo bleibt die Aſchen vnten im Ofen liegen/ welche man mit warmem Waſſer kan außlaugen/ verkochen zu einem Saltz/ hernach ſolches Saltz noch einmal mit ſeinem eygenen Spiritu oder Eſſig auffſolviren/ filtriren/ dephlegmiren/ vnd an einen kalten Orth laſſen criſtalliſiren/ ſo bekompt man ein ſchoͤnhell vnd klar Saltz/ nicht laugachtig/ ſondern lieblich am Geſchmack/ welches ſich hernach nimmer in der Lufft ſolvirt/ gleich andere Salia thun/ wird auch viel kraͤfftiger/ weilen es mit ſeinem eygen Spiritu in Criſtallos iſt gebracht/ als wann es mit Sulphure, Aquafort, Oleo Vitrioli, vnd dergleichen frembden Spiritibus, wie viel Laboranten vnd Apotheker im Brauch haben/ gethan were.
CAP. XXVII.
Ein Spiritum von Pappier vnd Leinwand zu machen.
WAnn man kleine abſchrepflein von leinen Tuch/ welche man bey den Kleydermachern kan verſamblen laſſen/ alſo auff die gluͤende Kohlen traͤgt/ ſo geben ſie einen gantz ſcharpffen vnd hitzigen Spiritum, welcher die Haut/ Naͤgel vnd Haar gelb faͤrbet.
Iſt ſehr gut erfrorne Glieder wiederumb damit zu recht zu bringen/ wie auch in Gangræna vnd kaltem Brand: Deßgleichen in Eryſipelate oder Roͤthe/ Tuͤcher darinn genetzt vnd uͤbergeſchlagen/ vnd ſonſten noch zu andern Dingen mehr.
Deßgleichen Wuͤrckung iſt auch der Spiritus von Pappier/ darzu man die Abſchnitzel bey den Buchbindern nehmen kan.
CAP. XXVIII. Ein Spiritum von Seyden zu machen.
GLeicher maſſen wie die Leinen/ alſo auch die von Seyden hingeworffene Stuͤcklein koͤnnen diſtillirt werden/ geben einen Spiritum welcher nicht ſehr ſcharpff iſt/ auch nicht die Haut faͤrbet/ wie dieſe vom Pappier vnd leinen Thuch/ ſondern iſt heylſamb in friſchen vnd alten Wunden/ macht eine glatte Haut nach geſchehener Heylung.
CAP. XXIX.
Ein Spiritum von Menſchen-Haar/ vnd andern Thieren-Haaren oder Hoͤrnern.
VOn den Haaren oder Hoͤrnern der Thieren wird auch ein Spiritus gemacht/ welcher aber ſehr uͤbel ſtinckt/ daß man denſelben nicht wol gebrauchen darff:
Sonſten iſt er auch zu vnterſchiedlichen Kuͤnſten dienſtlich.
Wann er rectificirt wird/ ſo wird er ſchoͤn klar/ am Geruch gleich einem Spiritu Urinæ: Solvirt den gemeinen Sulphur, vnd gibt ein Waſſer/ welches alle Kraͤtzen ſchnell heylet an allen Orthen des Leibes.
Solche zu machen/ dienen am beſten darzu/ der Schneider hingeworffene Lappen von newem vngefaͤrbten wuͤllen Tuch/ deren man viel auff einmal in den Ofen ſtecken kan.
Wann man Tuͤcher darein netzet/ vnd auff Pfaͤlen in den Weinbergen vnd Kornaͤckern auffhencket/ ſo gehet kein Hirſch oder wild Schwein hineyn Schaden zu thun/ dann ſie fuͤrchten ſich fuͤr dem Geruch/ welchen ſie weit riechen/ vnd vermeynen/ es ſey ein Jaͤger bey der Hand/ von welchem ſie geſchoſſen moͤchten werden.
CAPUT XXX. Eſſig/ Honig vnd Zucker in ein Spiritum zu diſtilliren.
WAnn man fluͤſſige Dinge/ als Eſſig/ Honig/ Zucker vnd dergleichen diſtilliren will/ ſo muß man Kohlen gluͤend machen/ vnd alſo gluͤend in den Eſſig werffen/ der Zucker vnd Honig muß zuvor mit Waſſer ſolvirt ſeyn/ daß er von den Kohlen kan eingeſchluckt werden/ darnach muͤſſen ſolche Kohlen/ welche ſich von dem liquore voll getruncken haben/ außgenommen/ vnd alſo ein Theil nach dem andern in dem Ofen verbrant werden/ in dem nun die Kohlen verbrennen/ ſo muß das uͤbrige vnverbrennliche uͤbergehen.
Vnd kan man alſo auff dieſe Weiſe alles was fluͤſſig iſt/ in groſſer Quantitaͤt diſtilliren.
Der Eſſig iſt eben ſolcher Natur vnd Eygenſchafft/ als wann er in verſchloſſenen Geſchirꝛen were diſtilliret worden.
Der Honig vnd Zucker aber wird etwas alteriret in ſeiner Krafft/ vnd bekompt andere Tugenden auff ſolche Weiß diſtillirt.
Wie aber Honig vnd Zucker ſollen diſtilliret werden/ daß jhr Volatiſcher Spiritus darbey bleibt/ ſoll im andern Theil gelehrt werden.
Sonſten werden auff dieſe weiſe alle fluͤſſige liquores diſtilliret: Neinblich in gluͤende Kohlen getraͤnckt/ vnd alſo auffgetragen.
Vom Gebrauch des diſtillirten Eſſigs were viel zu ſchreiben/ weilen aber alle Chymiſche Buͤcher davon voll ſind/ will ichs weiter nicht repetiren/ vnd die zeit damit verſaͤumen.
Doch iſt dieſes zu mercken/ daß ein ſcharffer Eſſig mit etlichen Metallen groſſe Gemeinſchafft hat/ ſolche zu extrahiren oder zu ſolviren/ vnd in gute Medicamenten zu bringen:
Deren dann ſehr viel durch Huͤlff eines Eſſigs koͤnnen gemacht werden/ wie in den Chymiſchen Buͤchern weitlaͤufftig vnd vielfaͤltig gefunden wird.
Weiters iſt noch ein anderer Eſſig/ davon viel vnd offtmals in Philoſophiſchen Buͤchern gedacht wird/ damit wunderbarliche Dinge in metallicis koͤnnen gethau werden/ deſſen Namen die Alten Allzeit mit fleiß verſchwiegen haben/ davon ich aber allhier nichts ſchreiben werde/ weilen ſolcher in dieſem Ofen nicht kan gemacht werden/ ſoll aber im 2. Theil dieſes Buchs zu lehren nicht vergeſſen werden/ doch alſo auff daß ich mich der Philoſophorum malediction nicht theilhafftig macht.
CAPUT XXXI.
Wie man auß Sale Tartari, Tartaro Vitriolato, Spiritu Salis Tartariſato, vnd dergleichen fixen Salien, Spiritus machen ſoll.
ES haben bißhero faſt alle Chymici darfuͤr gehalten/ daß man nicht wol vom Sale Tartari, oder dergleichen fixen Salien einen Spiritum machen koͤnte; welches dann auch die Experientz beweiſet/ wann man ſolche durch einen Retorten diſtilliren will/ daß man wenig oder gar nichts bekompt/ welches mir mehr als einmal wiederfahren iſt/ ehe ich dieſen Ofen erfunden hahe.
Vnd iſt dieſes die Vrſach/ weiln man Sand/ Erden/ bolum, Ziegel-Maͤhl/ oder dergleichen Dinge hinzu geſetzt hat/ in Meynung den zuſammen Fluß Salis Tartari dardurch zu wehren/ daß es alſo zertheilt deſto eher in einen Spiritum gehen ſolte.
Iſt aber auß Vnverſtand herkommen derer/ die davon geſchrieben haben/ welche die Natur vnd Eygenſchafft des Salis Tartari nicht gekant haben.
Dann wann dem Sali Tartari ein ſteinaͤchtige Materi als Sand/ Kißling/ bolus, oder dergleichen zugeſetzt wird/ vnd zuſammen die Waͤrme empfinden vnd gluͤen/ ſo haͤlt der Sand das ſal Tartari, vnd vermiſcht ſich alſo mit jhme ſo faͤſt/ daß es vnmoͤglich iſt/ daß vom ſale Tartari ein ſpiritus kan uͤbergehen/ ſondern wird ein harter Stein darauß.
Dann Sand vnd ſeines gleichen mit ſale Tartari eine groſſe Gemeinſchafft haben/ vnd ſich zuſammen ſehr lieben/ alſo daß keins von dem andern gern will weichen.
Doch iſt es muͤglich mit einem beſondern Hand-griff durch zuthun eines reinen Sands oder Kießlings/ daß das gantze Corpus ſalis Tartari in 1. oder 2. Stunden in einen ſpiritum ſich verwandelt/ vnd uͤberſteigt/ wie im andern Theil dieſes Buchs zu finden iſt: Derſelbe gehet allen andern Medicamenten im Calculo & Podagra weit fuͤr.
Vnd wann er darnach diſponiret wird/ daß ein Caput Mortuum uͤberbleibt/ ſo reſolviret ſich daſſelbe in der Lufft in einen klaren liquorem, in welchem alle Metalla, ſo ſie bereytet/ darein gelegt werden/ in wenig Stunden putreſciren vnd ſchwartz werden/ vnd auffwachſen als Baͤume mit Staͤmmen vnd Aeſten/ wunderbarlicher Weiſe: vnd je laͤnger ſolche darinn wachſen/ je mehr ſich ſolche verbeſſern.
Auß einem pallirten Calce Saturni vnd ſale Tartari, wird ein graduirender ſpiritus diſtillirt wunderbarlicher Art vnd Eygenſchafft/ ſo wol zur Mediein als zur Alchymy.
Auß dem Capite Mortuo wird per deliquium ein gruͤner liquor, damit Wunderding koͤnnen gethan werden.
Dadurch bewieſen wird/ daß Saturnus der geringſte vnter den Planeten nicht ſey.
Sapienti ſatis.
Et ſic fit Lac Virginis & Sanguis Draconis Ph.
Dieſe Solution des pallirten Calcis Saturni, mit ſale Tartari, iſt im erſten Druck in meinem Abweſen ohne meinen Willen hierein geſetzet worden.
Weilen aber ſolches geſchehen/ ſo thue ich zu beſſerem Vnterꝛicht zu wiſſen/ daß ein ſehr groſſes Geheimnuß darinn verborgen ſey/ welches der Feder nicht zu vertrawen iſt.
Weme es Gott goͤnnet/ der hat es/ darzu ich auch noch dieſes ſetze/ deſto eher etwas gutes darmit außzurichten: Nemblich/ daß alle vnfixe Mineralien darmit koͤnnen gezeitiget vnd figiret werden/ daß ſie hernach viel Gold vnd Silber von ſich geben:
Vnd koͤnnen weiters auch noch viel wunderbarliche vnd nuͤtzliche Dinge darmit gethan werden/ welches in acht zu nehmen iſt.
Die Pallirung des Calcis Saturni, iſt nichts anders als ein Vitrificatio, ſie geſchehen gleich per ſe oder mit Kißling.
Doch wann ſolcher in einen liquorem durch das ſal Tartari ſoll gebracht werden/ ſo muß das Vitrum mit Sand oder Kißling gemacht ſeyn.
Doch wird zu Zeiteu ein Erde oder Bolus gefunden/ welche kein Gemeinſchafft mit ſale Tartari hat/ vnd damit verſetzt in einen ſpiritum kan getrieben werden/ aber ſehr ſchwerlich.
In dieſem Ofen aber iſt nichts ſo fix/ es kann darinn auffgetrieben werden/ dann die Species werden nit verſchloſſen/ ſondern wann ſie auff die Kohlen getragen werden/ zertheilen ſie ſich/ vnd werden von der Lufft durch das Fewer uͤber ſich getrieben/ welche ſich in den Recipienten abkuͤhlen/ vnd alſo behalten werden/ welches in einem verſchloſſenen Retorten nicht geſchehen kan.
Wann man dann einen ſpiritum von ſale Tartari machen will/ ſo darff man nichts zuſetzen/ ſondern den Tartarum nur zuvoren außgluͤen/ daß ſein ſtinckendes Oel verbrenne/ vnd darnach alſo auff die gluͤende Kohlen tragen/ ſo geht alles in einen ſpiritum:
Aber man muß glaͤſerne Recipienten haben/ ſoll er behalten werden/ ſonſten gehet er durch.
Dieſes iſt nun die Weiß ſolche fixe Salis in dem erſten Ofen zu diſtilliren:
Im andern aber welcher hernach folgen ſoll/ kan es leichter vnd beſſer geſchehen/ da dann auch der Uſus neben der Bereytung ſolches Spiritus mit ſoll offenbaret werden.
CAPUT XXXII. Spiritus, Flores vnd Salia Mineralium & Lapidum.
AVff dieſe Weiſe kan man auß allen Mineralien vnd Lapidibus ohne Zuſatz einen Spiritum diſtilliren/ nemblich/ daß man nur das Mineral oder Stein/ es ſey ein Kießling/ Cryſtall/ Talcum, Gallmey/ Marcaſita, Antimonium, oder dergleichen/ klein pulveriſiere/ vnd mit einem Loͤffel davon auff die Kohlen trage.
So ſteigt zugleich ein ſawrer Spiritus, ein Saltz/ vnd auch Flores, welche nach der Diſtillation mit Waſſer auß den Glaͤſern muͤſſen geſchwenckt/ vnd filtrirt werden/ ſo bleiben die Flores zuruͤcke in dem Pappier/ vnd das Waſſer behaͤlt den ſawren ſpiritum vnd ſal, welche durch die Rectification von einander koͤnnen geſchieden/ vnd ein jedweders zu ſeinem Gebrauch verwahret werden.
Aber diß iſt zu mercken/ wann die Mineralia auff dieſe Weiſe ſollen einen ſpiritum geben/ ſo muͤſſen ſie nicht in dem Fewer geweſen ſeyn/ ſondern alſo genommen gleich wie ſie auß der Erden kommen.
CAPUT XXXIII. Wie man alle Metallen vnd Mineralien in Flores. ſublimiren ſoll:
Vnd worzu ſolche dienen.
DIe Flores der Metallen vnd Mineralien ſeynd bißhero noch nicht im Gebrauch geweſen/ außgenommen die Flores Antimonii vnd Sulphuris, welche gern ſteigen/ ſeynd von den Chymicis gemacht worden.
Andere fixere Mineralia vnd Metalla aber haben ſie ſich nicht vnderſtanden zu ſublimiren/ ſondern haben dieſelbe in Corꝛoſiviſchen Waſſern auffgeloͤßt/ vnd mit einem contrario Menſtruo, oder liquore ſalis Tartari præcipitiret, edulcoriret vnd getrucknet; Solches haben ſie Flores Metallorum genant.
Meine Flores aber davon ich ſchreibe/ werden fuͤr ein ſolche Materi verſtanden/ welche nemlich ohne addition, durch Gewalt des Fewers uͤberſich getrieben in ein leicht/ ſubtil vnd zart Pulver/ welches zwiſchen den Zaͤhnen nicht knirſt/ noch in den Augen geſpuͤret wird; welches meines erachtens fuͤr Flores koͤnnen angenommen werden/ hergegen die andern mehr corporaliſch ſind/ vnd koͤnnen ſo wol nicht außgeſuͤßt werden/ ſiẽ behalten noch eine Saltzigkeit bey ſich/ welches auß dem gewachſenen Gewichte nach der Bereytung kan gemerckt werden/ derohalben vntuͤchtig in die Augen/ oder andere zarte Oerter zu gebrauchen.
Hergegen aber dieſe/ welche durch Gewalt des Fewers ſeynd ſublimirt worden/ haben nicht allein kein Saltzigkeit bey ſich/ ſondern ſind auch darbey ſo rein vnd zart/ wann ſie in den Leib werden genommen/ daß ſie alſobalden jhre Krafft von ſich geben/ vnd ſchnell operiren/ nach dem ſie darzu ordiniret ſeyn.
Vnd koſten auch nicht ſo viel zu machen als die andern/ vnd wird auch das Metall oder Mineral in ſolcher Sublimation viel verbeſſert vnd gezeitiget/ vnd deſto ſicherer zu gebrauchen: Hergegen die andere durch die Salia oder Corꝛoſiven mehr verboͤſert/ wie die Erfahrung außweiſt.
Wie nun ſolche Flores gemacht werden/ will ich ordentlich von einem Metall zum andern beſchreiben/ auff daß der Kunſtſuchende deſto weniger im machen fehlen vnd irten kan.
Vnd erſtlich:
CAP. XXXIV.
Vom Gold vnd Silber.
GOld vnd Silber in Flores zu bringen/ welches ſchier vnmuͤglich ſcheinet zu thun/ weilen ſie von jederman darvor gehalten werden/ als gienge jhnen im Fewer nichts ab/ inſonderheit dem Gold/ wann es gleich ewig darinn ſtuͤnde.
Wahr iſt es/ wann ſchon das Gold ein lange Zeit im Fewer ſtehet in einem Tiegel/ es gehet jhme nichts ab/ vnd dem Silber nicht viel/ es ſey dann Kupffer/ oder ein ander Zuſatz darbey/ welcher dann mit der Zeit davon verꝛaucht.
Nun iſt es gleichwol moͤglich zu thun/ wann ſolche Metallen nur zuvor zerbrochen/ vnd klein gemacht/ alſo daß ſie koͤnnen auff das Fewer gezettelt werden/ ſo ſeyn ſie zertheilt/ vnd das Fewer hat Gewalt darein zu wuͤrcken/ darzu der Lufft das ſeinige auch thut/ koͤnnen alſo in Flores ſublimirt werden.
Weilen aber das Metall koͤſtlich/ vnd der Ofen mit ſeinen Recipienten weitlaͤuffig iſt/ ſo will ich niemand rathen/ daß er ſein Gold alſo hinwerffe/ dann es vnmoͤglich iſt alles wiederumb zu bekommen.
Wer aber Luſt darzu hat ſolche Flores zu machen/ der wird im 2. Theil einen andern modum finden/ wie ſolche ohne Abgang vnd Verluſt des Metalls koͤnnen gemacht werden.
Soll derhalben allhier darbey beruhen.
Dann dieſer Ofen dienet nur allein zu ſolchen Metallen vnd Mineralien welche nicht thewer ſeynd/ alſo daß man ſo groſſen Schaden nicht leydet/ wann etwas verlohren gehet.
Iſt ſolches nur darumb angezeiget worden/ auff daß man ſehen koͤnne/ daß das Gold vnd Silber ſo fix nicht iſt/ es kan noch ſublimirt werden.
Andere Metallen aber laſſen ſich gar gern ſublimiren/ doch eines lieber als das ander/ vnd wird bey den andern Metallen keine Vorbereytung gemacht/ dann wann ſolche nur granuliret vnd auffgetragen werden/ ſo geben ſie Flores.
CAP. XXXV. Flores Martis & Veneris.
NImb Eyſen oder Kupfferfeylig/ zettel ſolche mit einem eyſern Loͤffel auff die gluͤende Kohlen/ ſo ſteigt ein roter Rauch von dem Marte, vnd von Venere ein gruͤner/ vnd hencket ſich an die Sublimirhaͤfen/ vnd wann das Fewer bald verbrand iſt/ ſo wirff mehr Kohlen nach/ vnd darnach wieder Eyſen oder Kupfferfeylig/ vnd continnire ſolches ſo lang mit aufftragen/ bis daß du vermeynſt Flores genug zu haben/ dann laß das Fewer abgehen/ vnd den Ofen kalt werden:
Nimb die Vaſa diſtillatoria ab/ kehre die Flores mit einer Feder herauß/ vnd verwahre ſolche/ dann ſie ſind treflich gut vnter Unguenta vnd Emplaſtra.
Innerlich gebraucht machen ſie Vomitus & Sedes; doch beſſer in der Wund-Artzeney zu gebrauchen/ denen nichts kan verglichen werden.
Wann man Venerem in ſpiritu ſalis auffloͤſt/ vnd mit Oleo Vitrioli præcipltirt/ abſuͤßt/ trucknet vnd ſublimirt/ ſo bekompt man Flores, welche ſo bald ſie kalt werden/ in der Lufft in einen ſchoͤnen gruͤnen Balſamum flieſſen/ zu allen verderbten Wunoben vnd offenen Schaͤden/ wie ſie auch moͤgen genant werden/ ein koͤſtlicher Schatz.
CAP. XXXVI. Flores Saturni & Jovis.
SAturnum & Jovem darff man nicht feylen/ ſondern man legt nur davon ein Stuͤck auff die Kohlen/ ſetzt eine verglaſurte erdene Schuͤſſel mit Waſſer vnter den Roſt/ was durchfaͤllt/ hebt man mit einem eyſern Loͤffel wiederumb auff/ traͤgt es auff die Kohlen/ ſo offt vnd viel/ bis das Metall gantz vnd gar in Flores iſt ſublimirt worden/ dann laſſen erkalten/ vnd außgenommen/ gleich wie oben bey Marte vnd Venere gelehrt iſt.
Dieſe Flores ſeynd ſehr heylſam in newen vnd alten Wunden/ zu gebrauchen vnter emplaſtra vnd unguenta, dann ſie trucknen viel mehr als wann das Metall in ein Calcem were gebracht/ welches auß dem Gebrauch befunden wird.
CAP. XXXVII. De Mercurio.
DEn Mercurium in Flores zu machen iſt keine Kunſt/ dann er gar gern ſteigt/ aber auff oberzehlte Weiſe laͤßt er ſich nicht ſublimiren/ ſondern ſpringt vnd faͤllt durch die Kohlen.
Wann man aber ja Flores davon wolte haben/ ſo muͤſte man ſolchen zuvor mit Sulphure toͤden/ daß er koͤnte pulveriſiret/ vnd alſo auffgetragen werden.
Wann man aber einen Tiegel in den Ofen ſetzt/ vnd ſolchen gluͤen laͤßt/ dann ein wenig Mercurii vivi nach dem andern mit einem Loͤffel hineyn getragen/ ſo fleugt er ſchnell darvon/ vnd ein Theil deſſelben gehet in ein ſawer Waſſer/ welches ich viel beſſer achte als Flores:
Der uͤbrige Mercurius welcher nicht zu Waſſer wird/ laufft wieder lebendig in das receptaculum:
Vnd muͤſſen glaͤſerne Vaſa diſtillatoria ſeyn/ dann in den Erdenen verlieret ſich das Waſſer/ vnd wird keines erlangt.
Mit ſolchem Mercurial-Waſſer/ welches alſo per ſe gemacht/ were etwas zu kuͤnſtlen/ vnd ſolte villeicht auch etwas guts darinn gefunden werden.
Sonſten kan man ſolches aͤuſſerlich in allerhand Graͤtzen vnd Veneriſchen Schaͤden gebrauchen.
CAP. XXXVIII. Flores vom Zinck.
DEr Zinck/ ſonſt Spenter genant/ iſt gar ein wunder Metall/ vnd befindet ſich in ſeiner Anatomirung/ daß es ein lauter vnzeitiger/ reiner/ guͤldiſcher Schwefel iſt.
Wann er auff die Kohlen gelegt wird/ fleugt er alſo balden gantz vnd gar davon/ zuͤnd ſich auch an/ vnd verbraͤnd ſich auch zum Theil gleich als ein gemeiner Sulphur, doch mit einer andern Farb/ nemblich einer guͤldiſchen Pupur-Flamm/ vnd gibt gar ſchoͤne weiſe vnd leichte Flores.
CAP. XXXIX. Uſus.
VOn dieſen Floribus 4. 5. 6. bis auff 12. grana eyngenommen/ treiben den Schweiß ſtarck/ zu Zeiten aber machen ſie auch Vomitus vnd Sedes, nach dem ſie etwas der Natur widerwaͤrtiges finden.
Euſſerlich aber iſt ſeine Wuͤrckung vnd Krafft uͤber die maſſen gros/ dann kein heylſamere Flores vnter allen koͤnnen gefunden werden/ welche nicht allein in friſchen Wunden ſchnell zuſammen ziehen/ vnd mit Beſtand heylen/ ſondern auch in alten Waͤſſerichten/ vnd allzeit rinnenden Ulceribus allen andern Mecicamentis weit vorgehen:
Dann ſie ſind einer ſolchen groſſen Truͤckne/ mit einer heylſamen Art/ daß ſie auch mehr thun/ als man glauben ſolte.
Vnd koͤnnen auff vnterſchiedliche Weiſe gebraucht werden/ entweder alſo trucken allein hineyn geſtrewet/ vnd ein Emplaſtrum ſticticum darauff/ oder mit gelaͤutertem Honig zu einem Saͤlblein gemacht/ vnd davon in die Wunden gelegt/ in tieffen Stichen vnd Wunden/ ſolches hart gekocht/ Zaͤpfflein darauß gemacht/ vnd in die Wunden geſteckt/ mit einem Emplaſtro bedeckt/ vnd fuͤr der Lufft bewahret/ heylet auß der Tieffen herauß.
Auch kan man ſolche Flores vnter Emplaſtra miſchen vnd malaxiren/ thun mehr als man meynet.
Solche Flores in ein Glaͤßlein mit Roſenwaſſer gethan/ oder nur in Regenwaſſer/ vntereinander geſchwenckt/ bis daß das Waſſer die Flores hat angenommen; Davon alle Tage etlich mal mit einer Feder in rothe/ hitzige vnd rinnende Augen gethan/ bringet ſolche bald zu recht/ welche ſonſten nach andern Ophtalmicis nicht haben lauſtern wollen.
Dieſer Florum ein wenig in ein rein Tuͤchlein gebunden/ vnd den kleinen Kindern/ wann ſie von dem Urin ſind fratt vnd wund gebiſſen/ zuvoren mit Waſſer abgewaſchen/ vnd darein gebeutelt/ macht ein gantze Haut.
Deßgleichen wann ſich Krancke haben loͤchericht gelegen/ daß die Haut durch iſt/ davon ſie viel Schmertzen leyden/ mit ſolchen Floribus geſtrewt/ heylet bald/ vnd macht ein harte Haut.
Dieſe Flores laſſen ſich in allen Corꝛoſiviſchen Waſſern lieber ſolviren als kein Metall oder Mineral vnter allen/ vnd wollen die Spiritus in der Waͤrme nicht wieder davon/ ſondern laſſen nur ein phlegma fahren/ der Spiritus aber bleibt bey dem Metall/ vnd gibt alſo ein dick vnd fett Oel/ gleich wie oben bey dem Lapide Calaminari:
Vnd kan ſolches Oel in allem gebraucht werden/ darzu diß vom Gallmey/ doch viel kraͤfftiger.
Vnd wann man dann durch Gewalt des Fewers ſolchen Spiritum wieder davon zeucht/ ſo iſt er ſo ſtarck/ daß man ſolchen bald nirgends bewahren kan.
Vnd kan nicht allein ein Spiritus Salis, wie oben davon geſagt/ alſo ſtarck damit gemacht werden/ ſondern auch ein Aqua fort, oder Aqua regis, daß man Wunderdinge damit außrichten kan/ inſonderheit in Scheydung der Metallen/ allhier zu beſchreiben nicht gehoͤrig; ſoll aber im 4. Theil dieſes Buchs geſchehen.
Auch darff man nicht allein die Flores zu ſolcher Arbeit haben/ weiln ſolches auch mit dem corporaliſchen Zinck kan gethan weren/ aber bey weitem nicht ſo wol als mit den Floribus: Dahero zu ſehen/ daß das Metall in der ſublimation einen hoͤhern Grad der Truckne uͤber kompt/ als er zuvoren gehabt.
CAP.
XL. Flores Antimonii.
DAs Antimonium crudum in Flores zu bringen iſt keine groſſe Kunſt/ dann ſolche ein lange Zeit bey den Chymicis zu machen im Brauch ſind geweſen/ doch ziemlich thewer verkaufft worden/ weiln ſie bey jhnen ſehr muͤheſelig zu machen waren:
Hat derhalben ſich niemand vnterſtehen wollen etwas anders zu verſuchen/ ſondern iſt darbey geblieben/ daß man ſolche nur allein zum vomiren gebraucht; davon 1. 2. 3. 4. bis auff 8. oder 10. Grana geben hat/ in Magen vnd Haupt-Kranckheiten erſprießlich befunden/ wie auch in allen Fiebern/ Peſte, Morbo Gallico, vnd dergleichen Kranckheiten mehr:
Sonſten haben ſie nichts mehr mit jhnen wiſſen zu thun/ noch weiters darinn zu ſuchen ſich vnterſtanden.
Vnd iſt ſolches kein Wunder/ Weilen noch heutiges Tages jhnen viel eynbilden/ es koͤnne nichts mehr gefunden werden/ weil die Alten/ vnſere Voraͤltern/ ſo verſtaͤndige vnd geſchickte Leuhe geweſen/ vnd ſo etwas mehres were zu erfinden geweſt/ haͤtte es nicht auff vns gewartet/ ſondern waͤre ſchon vor laͤngſt an Tag kommen:
Welches doch eine gantz naͤrꝛiſche vnd vnfundirte Meynung iſt/ als Wann GOTT der Allmaͤchtige alle ſeine Gaben auff einmal herauß auff die Alten geſchuͤttet/ vnd den Nachkommelitzgen nichts haͤtte behalten wollen.
Vnd erkennen ſolche Leuthe auch nicht die Natur in jhrer Arbeit/ welche nicht muͤd oder verdroſſen wird/ ſondern immer eins das ander fort treibt/ vnd iſt alſo kein Auffhoͤren ſolcher Veraͤnderung.
Es ſey nun dieſem allem wie es wolle: Kuͤndlich iſt es/ daß nun GOTT der Allmaͤchtige in dieſen letzten Zeiten ſolche Dinge offenbaret/ die zuvorn verborgen waren/ vnd wird ſolches nicht auffhoͤren bis zu dem Juͤngſten Tag.
Daß ich nun wiederumb zu meinem propoſito komme/ vnd beſchreibe/ wie man auff eine viel naͤhere Weiſe koͤnne Flores Antimonii machen/ auff daß man ſolche zu mehrerm vnd anderm Gebrauch/ als allein zum vomiren haben koͤnne/ ſo geſchicht ſolches alſo.
℞ Antimonii crudi pulveriſati ſo viel du wilt/ mach erſtlich den Ofen wol heiß/ vnd gluͤend/ darnach trage mit einem eyſern Loͤffel davon/ auff einmal ein Pfund mehr oder weniger/ ſein von einander/ auff die gluͤende Kohlen gezettelt/ hineyn:
So wird alſobalden daſſelbige flieſſen/ ſich zwiſchen die gluͤende Kohlen vermengen/ vnd alſo wegen der groſſen Hitze durch die Lufft in die Recipienten getrieben/ in Geſtalt eines weiſſen Nebels/ welcher ſich dann daſelbſten coagulirt in weiſſe Flores.
Doch hat man dieſes zu mercken/ wann die erſten Kohlen verbrand ſeyn/ vnd man mehr hernach legen muß uͤmb die Sublimation zu continuiren/ daß man ſolche allezeit zuvor anzuͤnde/ vnd gluͤend in den Ofen lege/ dann ſo ſolches nicht geſchehe/ wuͤrden die Flores von dem kleinen Kohlen Geſtuͤbe/ welches mit den Kohlen in den Ofen kompt/ vnd zugleich mit den Floribus durch die Lufft erhaben wird/ etwas grawlicht werden.
So man aber ſolche Flores alſo perſe zu vomiren nicht gebrauchen vnd verwahren will/ ſo iſt nicht daran gelegen/ ob ſie etwas graw ſind/ darumb ſie nicht deſto geringer/ weilen die Grawheit jhnen nur von einem Kohlenrauch herkompt/ vnd derhalben zu anderm Gebrauch nicht zu ſchewen.
Wer aber darinnen ein Bedencken hat/ kan die Kohlen zuvor gluͤend machen/ ehe er ſolche in den ſublimir Ofen leget/ ſo wird er ſchoͤne weiſſe Flores bekommen.
Vnd iſt dieſes auch zu obſerviren/ daß man das mitler Kohlen-Loch/ dadurch die Kohlen vnd Antimonium eyngetragen werden/ nimmer zu macht/ auff daß das Fewer genugſamb brennen kan/ ſonſt wuͤrden die Flores in den oberſten ſublimir-Haͤfen gelb vnd roͤtlicht werden/ wegen des Sulphuris Antimonii, welther hoͤher fleugt als der Regulus, welches man nicht zu beſorgen hat/ ſo man Lufft genug gibt.
Vnd kan alſo auff dieſe Weiß mit 3. 4. oder 5. Pfund Kohlen in einer Stund ein Pfund Florum gemacht werden/ geht dem Antimonio gantz wenig ab/ nur allein von ſeinem anzuͤndlichen Schwefel wird etwas verbrand/ das uͤbrige geht alles in Flores:
Doch muß man ſublimir-Haͤfen genug auffeinander ſetzen/ damit die Flores Raum genug haben/ vnd uͤberſich fleigen koͤnnen.
Alſo auff dieſe weiſe koſten die Flores gantz wenig/ auch ein gantz Pfund nicht ſo viel als ſonſten nur ein Loth/ welche in verſchloſſenen ſublimir-Gefaͤſſen durch die bekandte Weiß ſeynd gemacht worden.
Vnd ſeynd dieſe im freyen Fewer gemacht/ auch viel beſſer vnd ſicherer zu gebrauchen/ als die andern:
Dann dieſe nicht ſo vehemente Vomitus machen als die andern/ ja auch die jenigen/ welche in den vnterſten Haͤſen geſamlet ſeyn/ gantz vnd garkeine/ ſondern ſeynd diaphoretiſch/ gleich als wann ſie mit Nitro weren verpufft worden/ alſo werden ſie durch das Fewer corꝛigiret/ vnd kan man alſo in einer ſublimation Flores von vnterſchiedlichen Wuͤrckungen außnehmen:
Dann die in den vnterſten Haͤfen ſeynd diaphoretiſch/ in den mitlern vomitiviſch/ in den oͤbern ſtarck vomirend.
Dann nach dem ſie ſtarck Fewer gelitten haben/ vnd hoch geſtiegen/ nach dem ſeynd ſie corꝛigirt/ vnd alſo vnterſchiedene Kraͤfften erlangt/ davon dann ein jedweder Art beſonder kan bewahrt werden/ als nemlich die oberſten vnter emplaſtra, oder kan ein dick Butyrum, oder andere Olea ſuͤß vnd corꝛowiſch/ wie hernach gelehret wird/ darauß gemacht werden.
Die mitlern zum Vomiren vnd Purgiren; vnd die vnterſten zum ſchwitzen; darzu ſie dann viel beſſer ſind als das Bezoarticum Minerale, oder Antimonium Diaphoreticum cum Nitro verpufft.
Vnd glaube ich nicht/ daß ein naͤherer Weg mit ſo wenig koſten Vomitiviſche vnd Diaphoretiſche Flores zu machen koͤnte erfunden werden/ als dieſer.
Was nun anbelangt jhren Gebrauch/ iſt zu wiſſen/ daß die vomirende Flores nur ſtarcken Leuthen/ welche das vomiren vertragen koͤnnen/ muͤſſen gebraucht werden; Kindern vnd Alten aber mit Bedachtſamkeit/ gleich wie oben gelehrt/ davon dem Butyro Antimonii geſchrieben worden.
Die Schweißtreibende aber koͤnnen ohn alle Sorg vnd Bedencken/ Alten vnd Jungen/ Krancken vnd Geſunden/ in allen Kranckheiten/ da Schwitzen vonnoͤthen iſt/ cyngegeben werden.
Als in Peſte, Morbo Gallico, Scorbuto, Lepra, Febribus vnd dergleichen:
Iſt gantz kein Gefahr darbey zu erwarten.
Doſis von 3. 6. 9. 12. bis auff 24. grana, mit einem bequemen vehiculo genommen/ vnd im Betth wol zugedeckt/ darauff geſchwitzt/ treibt viel boͤſes durch den Schweiß vnd Vrin auß dem leib.
Weil aber der pur girenden Florum gemeinlich mehr ſeyn als der Schweißtreibenden/ vnd man ſolcher nicht viel von noͤthen hat/ weil man viel doſes von 1. oder 2. Vntzen machen kan/ hergegen die Schweißtreibende viel mehr gebraucht werden/ ſo iſt vonnoͤthen/ daß man lehre/ wie man auß den purgirenden Schweißtreibende machen ſoll:
Vnd geſchicht ſolches auff dreyerley Weiſe/ die zweyerley habe ich oben gelehrt/ da ich von dem Butyro geſchrieben/ welches mit Spiritu Salis auß den Floribus gemacht wird.
Die dritte Weiſe iſt dieſe/ daß man die Flores nur ohn allen Zuſatz in einen Tiegel thue/ ſolchen zudecke/ doch nicht verlutire/ auff daß keine Vureinigkeit hineyn falle/ ſolchen in ein lind gluͤ-Fewer geſetzt/ alſo daß ſie nicht ſchmeltzen/ ſondern nur dunckel gluͤen etiliche Stunden lang/ dann erkalten laſſen/ ſo ſind ſie fix vnd diaphoretiſch:
Vnd wann ſolche ſchon gelb oder graw weren/ werden ſie doch ſchoͤn weiß/ fix vnd ſchweißtreibend durch eine ſolche außgluͤung.
Weiters koͤnnen auch ſolche Flores gebraucht werden vnter Emplaſtra Stictica, dazu ſie dann ſehr gut ſeyn/ wegen jhrer trucknen Natur vnd Eygenſchafft.
Auch kan man ſolche ſchmeltzen in ein gelb durchſichtig Vitrum, vnd iſt kein leichterer Weg das Antimonium per ſe in ein durchſichtig Vitrum zu bringen als dieſer/ nemblich daß man das Antimonium crudum erſtlich ſublimire/ vnd darnach zu einem Vitro ſchmeltze.
Die Sublimation iſt allhier loco Calcinationis, vnd koͤnnen alſo leichtlicher zwantzig Pfund ſublimiret werden/ als ſonſten ein Pfund durch ſtaͤtig ruͤhren zu einer Aſchen gemacht:
Vnd hat man allhier in meiner Aſcherung gantz im geringſten keine Gefahr wegen des Rauchs außzuſtehen/ weil man nur das Antimonium auff die Kohlen legt/ vnd geht davon/ laͤßt es ſublimiren/ welches ein geſchwinde vnd ſichere Calculation iſt: Hergegen man aber bey der andern/ welche durch uͤmbruͤhren geſchicht/ allezeit mit der Naſen darbey ſeyn/ vnd wann es ſich conglobiret/ wiederumb klein reiben/ vnd alſo viel Wercks damit haben muß/ bis mans weiß bekompt.
Allhier aber wird es auff einmal in der Sublimation weiß genug/ vnd noch viel weiſſer als wann es durch bekandte Weiß mit ſtaͤtigem uͤmbruͤhren/ vnd offtermals reiben geſchehen were.
Vermeyne derhalben dem jenigen/ welcher ein Vitrum Antimonii machen will/ einen guten Weg gewieſen zu haben/ welcher noch niemals iſt an Tag kommen.
Nun ich aber ſolchen habe offenbahret/ zweiffelt mir nicht/ es werde niemand ſo naͤrꝛiſch ſeyn/ daß er ſich laͤnger nach der Alten vnd lang bekandten Weiß mit uͤmbruͤhren/ vnd reiben/ ſchleppen vnd martelen werde/ ſondern meine gute Lehre in acht nehmen/ vnd derſelben nachkommen.
Auff dieſe Weiſe kan jhm ein Medicus gar leichtlich ohne groſſe Muͤhe vnd Koſten/ ſeine Flores vomitorios & diaphoreticos, wie auch ein Vitrum per ſe auß Antimonio machen.
Auß dieſen Floribus kan man auch liebliche vnd ſuͤſſe/ wie auch corꝛoſiviſche Olea, vnd andere gute Medicamenta machen; wie oben bey dem Spiritu Salis, vnd auch weiters im 2. Theil dieſes Buchs zu finden iſt.
Will nun jemand Flores auß dem Regulo machen/ welche dann ſchoͤner vnd beſſer ſind als dieſe auß dem Antimonio crudo gemacht/ ſo kan er nur denſelben pulveriſiren/ vnd gleich wie oben gelehrt/ weiters damit procediren/ gibt gar ſchoͤne Flores, vnd ſteigen eben ſo gern als die erſten.
Wie nun ſolcher Regulus compendiose ſoll gemacht werden/ wirſtu im 4. Theil beſchrieben finden.
Vnd koͤnnen die Schlacken auch in Flores ſublimiret werden/ alſo daß gantz nichts verlohren gehet.
So man aber Flores will machen/ welche ſich in der Lufft in ein Oleum oder Liquorem ſolviren/ ſo ſetze man nur calcionirten Tartarum, oder ein ander Sal fixum Vegetabile bey/ ſo bekompt man Flores, welche ſich in allen Liquoribus ſolviren.
Will man aber rote Flores machen/ ſo wol diaphoretiſche als pur girende/ ſo ſetze man nur dem Antimonio Martem zu/ ſo werden ſie beynahe/ ſo ſchoͤn als ein Zinober.
Will man gruͤne Flores haben/ ſo ſetze man Venerem bey.
So aber Gallmey zugeſetzt wird/ gibts ſchoͤne Purpurfarbe Flores.
Auff dieſe Weiſe kan man Flores machen/ von allen Mineraliſchen Geſchlechten/ ſie ſind fluͤchtig oder fix/ ſie muͤſſen ſteigen/ wann ſie auff das bloſſe Fewer kommen.
Vnd ſind ſolche Flores in Chirurgia vielfaͤltig zu gebrauchen vnter Emplaſtra vnd Unguenta, dann ſie ſehr trocknen vnd zuſammen ziehen/ inſonderheit dieſe von Gallmey gemacht:
Von Marcaſita Aurea, & Argentea auch nicht boͤs.
Von Arſenico vnd Auripigmento, wegen jhrer gifftigen Natur nicht zu gebrauchen/ aber ſchoͤne Mahler-Farben werden drauß.
So man aber zuvoren das Arſenicum oder Auripigmentum mit Nitro verpufft/ vnd hernach ſublimirt/ ſo ſeynd ſie ſicher im Leib zu gebrauchen/ damit durch purgiren vnd ſchwitzen alles verborgene Gifft auß dem Leib zu treiben.
Dann ſie bekommen zwey Correctiones, eine durch das Nitrum, vnd die ander in der Sublimation durch das ſtarcke Fewer.
Seynd derowegen gantz nicht zu ſchewen noch zu meyden/ weil ſie zuvoren Gifft waren/ dann Antimonium iſt fuͤr ſeiner Bereytung auch Gifft:
Vnd je groͤſſer die Gifft iſt fuͤr der Bereytung/ je groͤſſer iſt die Mediein nach der Bereytung.
Flores Sulphuris werden im 2. Theil gelehrt zu machen/ doch koͤnnen ſie allhier auch gemacht werden/ wann man zuvor des Ofens Art vnd Natur hat lernen kennen/ vnd darinn geuͤbet iſt zu ſublimiren/ anders wuͤrde der Sulphur verbrennen/ vnd keine Flores geben.
Alſo kan man auch die Lapides, ſo ſie zuvoren darzu bereytet ſeyn/ in Flores ſublimiren.
Vnd was ſolcher Dingen mehr ſeynd/ nicht noͤthig mehr davon zu ſchreiben:
Dann wer Luſt darzu hat/ wird den Sachen wol weiter nachdencken vnd ſuchen.
Nun vermeyne ich/ daß ich klaͤrlich genug geſchrieben/ wie man auß meinem erſten Ofen diſtilliren vnd ſublimiren ſoll: Wills derohalben darbey beruhen laſſen:
Wer mich nu verſteht/ vnd den Ofen wol wird auffbawen vnd gebrauchen/ (darzu jhm der Abriß dienen muß) der wird gewißlich ſehen vnd befinden/ daß ich ein gut Werck gethan hab/ vnd meinen Fleiß vnd Muͤhe/ welche ich daran gewand/ nicht verachten.
Dieſes iſt nun der beſte Weg/ ſolche Dinge zu diſtilliren vnd ſublimiren/ welche nicht verbrennen koͤnnen.
Hernach im anderen Theil aber wirſtu finden/ wie man alle Dinge in einem beſondern Ofen diſtilliren ſoll/ welche verbraͤnnlich ſeynd/ vnd ſubtile Spiritus von ſich geben.
Es kan zwar dieſer erſte Ofen noch zu mehr andern Operationibus gebraucht werden; Nemblich alle Metalla damit zu Anatomiren vnd zerlegen/ purum ab impuro ſeparare, vnd jhr Sal Centrale oder Humidum Radicale dadurch zu erlangen.
Weiln es aber nicht auff ſolche Weiſe hergehet/ nur auff brennende Kohlen geworffen/ gleich wie von Floribus vnd Spiritibus gehoͤrt/ ſondern auff ein gantz andere Philoſophiſche Art/ durch ein geheim vnd Secret-Fewer; vnd auch ſolches von den Philoſophis allezeit verborgen iſt gehalten worden/ will ich auch der jenige nicht ſeyn/ ſolches Secretum ſo klein achten/ vnd jedermann ſo leichtlich offenbaren vnd an Tag geben/ ſondern andere auch laſſen ſuchen/ iſt genug daß ich den Weg gezeiget habe.
Ende deß Erſten Theils.
A. Der Ofen mit ſeinem einge maüreken eiſernē Diſtlier gefäs daran ein Recipienſ iſt accomodirt B.
Der Diſtillirer welcher mit der lincken hand den Dekel abnim̄t vnd mit der rechten ſeine Zugerichte Materi einträgt.
C. Geſkaldt des Diſtillier Gefäſſes D.
Wie daſſelbige inwendig an zuſehen iſt. E.
Ein anders, welches nicht eingemaůret ſondern nůr aůff Kohlen ſtehel.
FURNI PHILOSOPHICI, Oder Philoſophiſcher Oefen/ Ander Theil:
Darinnen beſchrieben wird des zweyten Ofens Eygenſchafft/ dardurch/ oder damit man alle fluͤchtige ſubtile vnd verbrennliche Dinge diſtilliren kan; Es ſeyen gleich Vegetabilia, Animalia oder Mineralia, auff eine vnbekandte Weiſe/ ſehr compendioſè; dardurch nichts verlohren wird/ ſondern die allerſubtilſte Spiritus damit koͤnnen gefangen vnd erhalten werden/ welches ſonſten/ ohne dieſen Ofen/ durch Retorten/ oder ander bekandte Diſtillir- Zeug vnmuͤglich zu thun iſt.
CAPUT PRIMUM.
Von Vorbereytung des Ofens.
DAs Diſtillir-Gefaͤß muß bereytet werden auß Eyſen/ oder guter Erden/ welche in dem Fewer halten kan/ wie im 5. Theil dieſes Buchs ſoll gelehret werden.
Vnd auch ſo gros oder ſo klein als man will/ nach dem man ſolches von noͤthen hat; vnd kan das eyſerne am bequemſten gebraucht werden/ zu ſolchen Spiritibus, welche nicht ſehr ſcharpff oder corꝛoſiviſch ſeyn/ dardurch das Gefaͤß zerfreſſen wird:
Das erdene kan gebraucht werden zu ſolchen Dingen/ welche das Eyſen angreiffen vnd ſchmeltzen machen/ als Sulphur, Antimonium, vnd dergleichen/ darumb man von ſolchen Gefaͤſſen zwey haben muß/ nemblich ein eyſernes vnd ein erdenes/ auff daß man zu einer jedern Art Materialien zu diſtilliren/ ſie ſeyen corꝛoſiviſch oder nicht/ ſeinen behoͤrlichen Ofen hab/ vnd nicht durch widerwaͤrtige vnd ſchaͤdliche dinge verderbt werde.
Vnd iſt das Gefaͤß alſo geſtaltet/ gleich wie beygefůgte Figur zeigen wird/ nemlich vnten etwas weiter als oben/ vnd zweymal ſo hoch als weit/ oben mit einem Faltz darein der Deckel ſchleuſt eines guten Zwerg-Fingers tieff; der Deckel muß ein Ohr haben/ welches man mit einer Zangen faſſen/ vnd alſo damit abnehmen/ vnd wie derumb drauff decken kan/ wann man will; vnd muß ein ſolcher Deckel auch ein Zarg haben/ damit er in den Faltz des vntern Theils ſchlieſſe/ der vnter Theil muß 3. Zapffen an der Seyten haben/ damit er auff der Mawren des Ofens ligen kan/ welcher Ofen nicht anderſt als ein ander gemeiner Diſtillir-Ofen geſtaltet iſt/ darinnen das Diſtillir-Gefaͤß ligt/ gleich als ein Sand-Capell wie im Abriß zu ſehen iſt: Will man aber ſolches nicht einmawren/ ſondern nur hinſtellen vnd Kohlen darumb legen/ ſo darff es der Zapffen nicht/ ſondern muß zu vnterſt platt ſeyn/ oder Fuͤſſe haben/ auff daß es ſtehen koͤnne: vnd gehet vnter dem Faltz ein Roͤhr herauß einer Spannen lang/ vnd ein oder zwey zwerch-Finger weit/ fornen etwas ſpitziger als hinden/ dardurch die Spiritus gehen koͤnnen.
CAP. II. Modus diſtillandi.
WAnn man nun diſtilliren will/ ſo macht man Fewer in den Ofen/ auff daß das Diſtillier-Geſchirꝛ wol heiß werde; Iſt es aber nicht eingemawret/ ſo ſetzt man ſolches auff einen Roſt/ vnd leget Steine darumb/ dann Kohlen darzwiſchen/ vnd laͤßt es warm werden/ vnd leget gefloſſen Bley in den Faltz/ auff daß/ wann der Deckel darauff wird geſetzt/ er darein dicht ſchlieſſe/ vnd keine Spiritus darneben außgehen koͤnnen:
Wann ſolches geſchehen/ ſo traͤgt man von der Materi/ welche man diſtilliren will/ ein wenig auff einmal hineyn/ ſetzt den Deckel drauff/ ſo iſt anderſt kein Außbang als durch die Roͤhren/ an welcher ein groſſer Recipient muß lutiret ſeyn.
So nun die eingetragene ſpecies warm werden/ laſſen ſie jhren Spiritum von ſich/ welcher dann in den vorgelegten Recipienten gehet; vnd weiln der eingetragenen Materiwenig geweſen/ ſo hat ſie keinen Gewalt durch das Lutum zu dringen/ oder den Recipienten zu zerſprengen/ ſondern muß ſich alſo ſetzen.
Wann ſolches geſchehen/ ſo trag wiederumb ein wenig von deiner Materi hineyn/ decke wieder zu/ vnd laß alſo gehen/ biß ſich die Spiritus geſetzt haben:
Solches continuire mit eintragen/ ſo lang/ bis du Spiritus genug haſt:
Aber ſiehe zu/ daß du nicht mehr auff einmal eintraͤgſt/ als der Recipient vertragen koͤnne/ ſonſt wuͤrde er zerbrechen:
Vnd wann dein Gefaͤß voll iſt/ von der eingetragenen Materi/ vnd mehr Spiritus haben wilt/ ſo hebe den Deckel ab/ nimb das Caput mortuum mit einem eyſernen Loͤffel herauß/ vnd fang wiederumb an einzutragen/ allezeit nur ein wenig auff einmal/ vnd ſolches thue ſo lang du wilt.
Alſo kanſtu in einem Tage mit einem kleinen Geſchirꝛ mehr diſtilliren/ als mit einem groſſen Retorten/ vnd darffſt dich nicht beſorgen/ daß dir etwas von dem ſubtilen Spiritu verꝛieche/ oder dein Recipient von der Menge der Spirituum breche; vnd kanſt auch auffhoͤren vnd wiederumb anfangen wann du wilt/ kan auch das Fewer nicht zu ſtarck getrieben werden/ daß Schaden dardurch geſchehe/ ſondern kanſt alſo die allerſubtilſte Spiritus machen/ welches durch keinen Retorten zu thun muͤglich iſt.
Dann wann man einen ſubtilen Spiritum durch Retorten diſtilliren will/ es ſey von Tartaro, Cornu Cervi, Sale Armoniaco, oder dergleichen/ vnd wann auch nur einhalb Pfund der Materi darinnen were/ vnd anfaͤngt zu gehen/ ſo kommen die allerſubtilſte Spiritus mit Gewalt/ welche dann ſich nicht ſtracks in den Recipienten legen koͤnnen/ ſuchen derhalben durch das Lutum zu dringen/ wann ſolches nicht gut iſt/ ſo gehet er darvon/ wann es aber gut iſt/ daß der Spiritus nicht dadurch kan/ ſo muß der Recipient brechen/ dann es vnmuͤglich iſt/ ſo viel auff einmal ſolcher ſubtiler Geiſter zu fangen.
Dann wann er anfaͤngt zu kommen/ ſo kompt er ſo ſtarck/ mit einem ſolchen Gewalt/ daß der Recipient ſolche nicht faſſen kan/ vnd derowegen ſpringen muß/ oder durch das Lutum gehen laſſen/ welches aber allhier nicht geſchehen kan/ weilen man nur ein wenig auff einmal eintraͤgt/ welches dañ ſo viel Spiritus nicht geben kan/ daß ſie den Recipienten zerſtoſſen/ vnd wann keine Spiritus mehr gehen/ ſo traͤgt man wieder eyn/ vnd ſolches ſo lang vnd viel/ bis man Spiritus genug hat.
Darnach nimpt man den Recipienten ab/ gieſſet den Spiritum darauß in ein ſolches Glas/ gleich wie bey den Handgriffen des 5. Theils dieſes Buchs gezeiget wird/ darinnen er ſich halten kan/ vnd vnverꝛochen bleiben muß.
Allhier kan ich auch nicht verſchweigen/ wie daß etliche fleiſſige Maͤnner dieſer Diſtillation weiters nach gedacht vnd befunden haben/ daß viel gutes darmit koͤnte außgericht werden/ wann ſie wol angeſtellet wuͤrde.
Derohalben mit ſonderbarem Fleiß ſolche Inſtrumenten haben machen laſſen/ vnd hie vnd dort etwas zuverbeſſern vermeynet/ das Diſtillir-Gefaͤß veraͤndern/ aber gleichwol wieder zu meiner Beſchreibung endlich tretten muͤſſen.
Alſo daß ich auch ſelber bis auff dieſe Stund ſolches noch nicht habe verbeſſern koͤnnen/ darbey es dann auch geblieben iſt.
Auff ſolche Weiſe koͤnnen alle Dinge/ ſie ſeyen Vegetabiliſch/ Animaliſch oder Mineraliſch in dieſem Ofen viel beſſer als durch Retorten diſtilliret werden:
Inſonderheit ſolche ſubtile Spiritus, welche ſonſten nicht koͤnnen in der Diſtillation behalten werden/ vnd durch das Lutum gehen/ werden allhier gefangen/ welche dann viel beſſer ſeyn als die ſchwere Olea, welche fuͤr Spiritus gehalten werden/ vnd doch keine Spiritus ſeynd/ ſondern nur corꝛoſiviſche Waͤſſer.
Dann ein Spiritus muß ein ſolche Natur haben/ daß er gantz volatiliſch/ durchtringend vnd ſubtil ſey:
Welches bey dem Spiritu Salis, Vitrioli, Aluminis vnd Nitri, gleich wie ſie in den Apotheken verbraucht werden/ nicht hefunden wird/ dann ſie nur ſchwere Olea ſeynd/ welche auch in der Waͤrme nicht verꝛiechen oder erhaliren.
Ein wahrer Spiritus aber/ der etwas in Medicina thun ſoll/ muß vor der Phlegmate ſteigen/ vnd nicht hernach/ dann/ alles was ſchwerer iſt als ein Phlegma, iſt kein Spiritus Volatilis, ſondern ein ſchwerer Spiritus, oder (beſſer genant) Oleum acidum.
Dahero man auch ſiehet/ daß der Apotheker Spiritus Vitrioli keine Epilepſiam curiren will; welches jhm doch zu thun zugeſchrieben wird/ vnd billig:
Ein wahrer Spiritus Vitrioli aber thut ſolches bald.
Deßgleichen jhr Spiritus Tartari, wie ſie jhn nennen kein Spiritus iſt/ ſondern nur ein ſtinckend Phlegma, oder Eſſig.
Wie man aber ſpiritus machen ſoll/ welche lebendig/ vnd mit der That beweiſen daß ſie ſpiritus ſeyn/ will ich nicht vnterlaſſen zu beſchreiben/ weiln ſehr viel guts in allen Kranckheiten damit kan gethan werden.
Vnd dienet dieſe Weiſe zu diſtilliren nur denen/ welche gute Medicamenta ſuchen.
Andere aber/ welchen nicht gros an gelegen iſt/ ob jhre Medicin wol oder uͤbel bereytet ſey/ duͤrffen ſo viel Muͤhe nicht anwenden/ ein ſolch Oefelein zu bawen/ vnd jhre Spiritus ſelbſten zu machen/ ſondern koͤnnen allezeit uͤmb ein klein Geld viel tode vnd krafftloſe ſpiritus bey deu gemeinen Laboranten vnd Apothekern erkauffen.
Dahero es auch kein Wunder iſt/ daß ſo wenig jetziger Zeit mit Chymiſchen Medicamentis außgerichtet wird/ da ſie doch von Rechts wegen alle Galleniſche Compoſitiones an Guͤte vnd Kraͤfften weit uͤbertreffen ſolten.
Iſt aber/ leyder/ ſo weit kommen/ daß ſich ein wahrer Spagyrus, vnd frommer Flius Hermetis ſchier ſchaͤmen muß/ wann von Chymiſchen Medicamentis geſprochen wird/ weilen ſie ſolche Miracula nicht thun/ wie von jhnen außgegeben wird.
Vnd iſt ſolches uͤbeln nachredens niemands mehr ſchuldig/ als vnachtſame Medici, welche zwar Chymica Medicamenta gebrauchen (dardurch mehr als andere zu wiſſen wollen angeſehen ſeyn) aber jhre Kuͤchen jhnen mehr angelegen ſeyn laſſen/ als der Krancken Wolfahrt; vnd uͤbel bereyte Medicamenten von vnerfahrnen Laboranten erkauffen/ auch dieſelben noch darzu vnfuͤrſichtiglich gebrauchen/ dardurch ſie offtermals mehr Schaden als Frommen den Krancken zufuͤgen/ vnd alſo der Edlen Kunſt Chymiæ einen Schand flecken anhaͤngen.
Ein fleiſſiger Medicus aber ſchaͤmet ſich nicht ſeiner Medicamenta (ſo es muͤglich iſt) ſelber zu machen/ oder/ auffs wenigſte/ durch gute vnd geuͤbte Laboranten zuzurichten:
Darauff er ſich dann beſſer verlaſſen/ vnd mehr Ehr eynlegen kan als ein ander/ welcher ſelber nicht weiß/ wovon oder wie ſeine Medicin/ die er den Krancken adminiſtriret/ zugerichtet ſey.
Aber ſolche vnbarmhertzige Prieſter vnd Leviten werden einsmahls ſehr kahl fuͤr dem Vrtheil des gerechten Samariters beſtehen koͤnnen.
CAP. III. Oleum acidum, & Spiritum Vitrioli volatilem zu machen.
NVnmehr habe ich gelehrt/ wie man in gemein diſtilliren/ vnd die ſubtile Spiritus fangen ſoll.
Jetzt iſt noch uͤbrig zu beſchreiben/ was fuͤr Hand-griffe/ oder Vorbereytungen zu einer jedwedern Materi gehoͤren/ vnd Erſtlich:
CAP. IV.
Von dem Vitriolo.
DEn Vitriol zu diſtilliren/ darff man keiner andern Vorbereytung/ als daß man ſolchen wol beſehe/ vnd durchleſe/ ob villeicht Vnreinigkeit darein kommen were/ vnd nicht ſolche zugleich mit in das Diſtillir-Geſchirꝛ gethan/ dadurch der Spiritus verunreiniget wuͤrde.
Wer aber noch reiner damit will uͤmbgehen/ kan ſolchen in reinem Waſſer ſolviren/ filtriren/ vnd das Waſſer wieder davon laſſen abrauchen bis auff ein Haͤutlein/ darnach an einem kalten Orth/ wiederumb in einen Vitriol ſchieſſen laſſen/ ſo weiß man gewiß daß kein Vnreinigkeit darinnen iſt.
Wann dann dein Geſchirꝛ heiß vnd gluͤend iſt/ ſo wirff mit einem eyſern Loͤffel/ von deinem Vitriol 1. oder 2. Vutzen auff einmal hineyn/ ſetze den Deckel darauff/ ſo gehen alſobalde die Spiritus mit der Phlegmate uͤber in den Recipienten als ein weiſſer Nebel/ wann nun derſelbe etwas vergangen/ vnd ſich die Spiritus zum theil geſetzet haben/ ſo trag mehr Vitriol hernach/ vnd ſolches thue ſo lang/ bis dein Gefaͤß voll iſt/ vnd kein Vitriolum mehr hineyn kan.
Dann hebe den Deckel davon/ vnd greiff mit einer Zangen oder eyſernen Loͤffel hineyn/ nimb das Caput mortuum herauß/ vnd trag mehr eyn/ ſolches kanſtu ſo lang thun/ als du wilt/ vnd wann das Geſchirꝛ voll iſt/ muß es allzeit außgelaͤhrt/ vnd wiederumb von newem eyngetragen werden/ ſo offt vnd viel/ bis du Spiritus genug zu haben vermeyneſt.
Dann las das Fewr außgehen/ vnd den Ofen kalt werden:
Nimb den Recipienten davon/ vnd gieſſe das uͤbergeſtiegene in einen Retorten/ lege ſolchen in eine Sand-Capell/ vnd diſtillir fein mit gelindem Fewr den Spiritum volatilem von dem ſchweren Oleo:
Alſo/ daß der Recipient/ welcher den Spiritum volatilem empfangen ſoll/ wol an dem Retorten mit einem guten Luto verſehen ſey/ welcher ſolche ſubtile Spiritus halten kan/ wie bey den Hand-griffen im 5. Theil dieſes Buchs zu machen ſoll gelehrt werden.
Wann nun der Volatiliſche Spiritus aller uͤber iſt/ welches zu mercken/ wann groͤſſere Tropffen beginnen zu fallen/ ſo nimb den Recipienten darvon/ vnd vermach ſolchen mit Wachs gar wol/ daß der Spiritus nicht darvon fliehe/ vnd lege einen andern vor/ doch nicht lutirt/ vnd fange das Phlegma auch beſonder/ ſo bleibt in dem Retorten ein ſchwartzes vnd ſchweres Corꝛoſiviſches Oleum, welches/ ſo man will/ man auch mir ſtorcken Fewr uͤbertreiben vnd rectificiren kan/ ſo wird es klar/ wo nicht/ ſo las den Ofen kalt werden/ nimb deinen Retorten mit dem ſchwartzen Oleo herauß/ vnd gieſſe den Spiritum volatilem, welcher in der Rectiſication zu erſt iſt uͤbergangen/ wiederumb darauff/ ſetze ſolchen in den Sand/ vnd lege einen Recipienten fuͤr/ vnd gib gar gelind Fewr/ ſo ſteigt nur allein der Spiritus volatilis uͤber/ vnd laͤßt ſeine Phlegma bey dem Oleo, welches dann ſolches/ wegen ſeiner Trockene/ gern behaͤlt; Alſo wird der Spiritus von aller Phlegmate entbunden/ vnd iſt ſo ſtarck als ein lauter Fewer/ doch nicht Corroſiviſch.
Vnd wann man ſolchen Spiritum nicht durch ſein eygen Oel rectificirt/ ſo bleibt er nicht gut/ ſondern es ſchlaͤgt ſich ein rotes Pulver davon nieder/ wann er eine Zeulang geſtanden hat/ vnd verliert der Spiritus all ſeine Kraͤffte/ alſo daß er nicht anders als ein gemeines Waſſer zu erkennen iſt/ welches nicht geſchicht/ wann er rectificirt worden iſt.
Vnd iſt die Vrſach ſolches Niederſchlags nichts anders/ als die Schwachheit des ſpiritus, weiln ſolcher noch zu viel Waſſer bey ſich hat/ vnd nicht ſo ſtarck iſt/ ſeinen ſulphur bey ſich zu halten/ ſondern denſelben muß fallen laſſen/ welchen er aber hernacher wol halten kan/ wann er durch ſein eygen Oel rectificirt worden/ dardurch jhme ſein uͤbrige Feuchtigkeit benommen worden iſt.
Das rote Pulver aber/ iſt darumb nicht zu verwerffen/ ſondern fleiſſig zu bewahren/ dann es nicht geringer iſt/ als der ſpiritus. ſelbſten.
Vnd iſt ſolches Pulver anderſt nichts/ als ein ſulphur volatilc Vitrioli; hat wunderbarliche Tugenden/ davon etliche ſollen erzehlt werden.
CAP. V. Uſus & doſis ſulphuris narcotici Vitrioli.
VOn dieſem ſulphure 1. 2. 3. 4. oder mehr grana, auff einmal nach Gelegenheit des Patienten/ ſtillet alle Schmertzen/ bringt einen ruͤhigen Schlaf/ nicht auff ſolche Weiſe als Opium, Hyoſciamus, vnd dergleichen andere ſoporifera ſtupefactiva, ſondern er thut das ſeinige gantz mild vnd ruͤhig/ alſo/ daß man dabey im geringſten keine Gefahr/ gleich wie bey den Optatis, zugewarten hat:
Vnd koͤnnen dadurch ſchwere Kranckheiten curiret werden:
Davon Paracelſus ſehr viel gehalten; wie zu ſehen iſt/ das er de ſulphure embryonato ſchreibet.
CAP. VI. De uſu & virtute Spiritus Volatilis Vitrioli.
DIeſer ſpiritus volatilis Vitrioli ſulphureus, iſt einer ſehr ſubtilen vnd durchdringenden Eygenſchafft wunderbarlicher Wuͤrckungen/ dann/ ſo man darvon etliche Tropffen eynnimbt/ vnd darauff ſchwitzet/ ſo durch ſuchet er den gantzen Leib/ oͤffnet alle Obſtructiones, verzehrt das boͤſe im Leibe gleich wie Fewr das Holtz; Iſt ein fuͤrtreffliche Medicin in Epilepſia, mania, ſuffocatione matricis, ſcorbuto, Melancholia hypochondriaca, vnd andern Kranckheiten/ welche von obſtructionibus vnd putredine ſanguinis herkommen:
Iſt auch gut in peſte, vnd allen andern Febern zu gebrauchen:
Mit einem ſpiritu Vini vermiſchet/ vnd taͤglich davon genuͤtzet/ thut wunder in allen aͤuſſerlichen Zufaͤllen:
Auch in Apoplexia, Contractura vnd andern Kranckheiten der Nerven/ das ſchadhaffte Glied damit gerieben/ penetriret bis auf das Marck in den Beinen; erwaͤrmet vnd erquicket die verkalte vnd verſtarꝛete Senen:
In colica, neben innerlichem Gebrauch/ ein wenig mit einem Cliſtier applicirt/ hilfft alſobald: Machet ſchlaffen/ eyngenommen/ oder nur daran gerochen:
Euſſerlich auff das ſchmertzhaffte Podagra geſtrichen/ legt die Schmertzen/ vertreibt alle Geſchwulſten vnd inflammationes:
Heylet die kraͤtzige Haut vor allen andern Medicamenten/ vertreibt Flechten/ Zitrachten/ vnd was dergleichen mehr fuͤr kriechende/ vnd uͤmb ſich greiffende Maͤngel der Haut ſeynd:
Heylet friſche Wunden/ vnd alte Schaͤden/ als Fiſteln/ Krebs/ Wolff/ vnd wie ſie Nahmen haben moͤgen:
Loͤſchet allen Brand/ vertreibet gangrænam, diſſipirt vnd conſumirt die Knoten vnd Gewaͤchſe der Haut.
In ſumma, dieſer ſpiritus, welcher von den alten Weiſen/ ſulphur Philoſophorum geneñet worden/ wuͤrcket univerſaliter in allen Kranckheiten/ vnd iſt ſeine Krafft nicht genugſamb zu loben vnd außzuſprechen:
Aber hoͤchlich zu verwundern/ daß eine ſolche herꝛliche Medicin/ jetziger Zeit ſo gar bey niemanden gefunden wird.
Vnter Brunn-Waſſer gemiſcht/ macht ſolches lieblich/ ſaͤurlich/ vnd am Geſchmack vnd Kraͤfften/ den natuͤrlichen Saur-Brunnen gleich.
Auch kan man durch dieſen ſpiritum in ſeinem Hauß viel Kranckheiten/ welche ſonſten in den Wild-Baͤdern curirt werden/ vertrieben.
Ich koͤndte wol allhier einen Proceß ſetzen/ wie man ſolchen ſpiritum in groſſer Menge zu Baͤdern zu gebrauchen ohne Diſtillation erlangen koͤnte/ wunder Dinge damit außzurichten/ ſoll aber/ wegen der vndanckbaren Menſchen willen/ auff ein ander Zeit bewahret bleiben.
Weilen dieſer ſpiritus in Copia zu machen vielen Kracken dienen kan/ alſo habt ich auff Anhalten vieler denſelben auch nicht laͤnger verſchweigen koͤnnen/ vnd wird alſo bereytet:
Man fuͤllet ein glaͤſerne oder erdene Retorten/ vngefehr den halben Theil mit Eyſen feylig an/ vnd ſchuͤtter von nachfolgender Mixtur oder Waſſer ein halb Ppfund darauff/ vnd legt den Retorten/ oder kuͤpffern Kugel mitten in den Schwitzkaſten/ ſo gehet auß eygener Krafft ein ſehr penetrirlicher vnd ſubtiler ſpiritus auß der Mixtur in den Kaſten/ welcher eben ſo wol ſolche Krafft beweiſet an dem Patienten/ als wann er zuvoren diſtilliret vnd rectificiret in die Kugel were gethan worden:
Vnd darff man alſo keine Muͤhe anwenden/ ſolchen zu rectificiren/ ſondern kauffet nur 1. Pfund gemein Olcum Vitrioli, vnd ſchuͤttet 2. Pfund Waſſer darein/ vnd gebrauchet ſolches auff Eyſenfeylig zu ſchuͤtten. NB.
Vnd wann ſolches auff die Eyſenfeylig geſchuͤttet wird/ ſo arbeitet es darauff/ vnd wird gantz heiß/ vnd gibt alſo ein ſpiritum von ſich/ vnd wird der Retorten/ oder kuͤpfferne/ oder eyſerne Kugel gantz heiß davon/ welches ein Zeichen iſt/ daß die Mixtur darauff arbeitet. NB.
Vnd wann der Retort oder Kugel weiter anfangt kalt zu werden/ ſo muß man mehr aquam Vitrioli zugieſſen/ vnd weiter arbeiten laſſen/ ſolches ſo offt repet irt mit zugieſſen des ſpiritus Vitrioli, ſo lang der Patient in den Kaſten ſitzet/ auf daß der Retort allzeit warm bleibe/ vnd das Eyſen ſpiritus von ſich gebe.
Vnd wann der Patient auß dem Bad iſt/ ſo nimbt man den Retorten oder Kugel auch von dem Kaſten/ vnd gieſſet die Naſſigkeit davon/ gibt es nach Exhalirung der uͤbrigen Feuchtigkeit/ einen Vitriolum, einem gemeinen Goßlariſchen gantz gleich.
Die Eyſenfeylig aber/ welche in dem Retorten geblieben iſt/ kan man nur darinn laſſen/ vnd zu dergleichen Gebrauch bewahren/ wann man wieder haden will.
CAP. VII.
Von des Corꝛoſiviſchen Olei Vitrioli Tugend vnd Gebrauch.
DIeſes Oleum wird nicht viel in Medicina gebraucht/ wiewol ſolches faſt in allen Apotheken gefunden wird/ damit ſie jhre kuͤhlende Syrupen vnd Conſerven bißweilen etwas ſaͤuerlicht machen.
Sonſten kan es vnter rein Brunnenwaſſer gegoſſen/ vnd davon in hitzigen Kranckheiten genoſſen werden/ loͤſchet den vnnatuͤrlichen Durſt/ vnd kuͤhlet die innerliche Glieder des Leibs.
Euſſerlich reiniget es alle vnreine Schaͤden/ mit einer Feder darauff geſtrichen/ ſcheydet das Boͤſe von dem Guten/ vnd macht einen reinen Grund zur Heylung.
Weiters koͤnnen auch etliche Metalla, (ſo es zuvoren rectificirt worden) damit ſolvirt/ vnd in jhre Vitriola gebracht werden/ Inſonderheit Mars vnd Venus, doch muß gemein Waſſer beygethan werden/ ſonſten will es nicht gern angreiffen.
Vnd geſchicht ſolches alſo:
CAP. VIII. Vitriolum Martis & Veneris zu machen.
NImb von deinem ſchweren Oleo, wie es uͤbergeſtiegen iſt/ mit ſampt ſeinem Phlegmate, (doch daß zuvor der volatiliſche Spiritus davon diſtillirt ſey) ſo viel du wilt/ vnd thue in einem Kolben oder andern Glas laminas Veneris vel Martis hineyn/ ſtell es in einen warmen Sand/ zu kochen/ ſo lang/ bis das Oleum von dem Metall nichts mehr ſolviren will/ dann gieß die Solution von dem uͤbergebliebenen Metall/ las ſolches durch ein graw Pappier lauffen/ vnd ſetze ſolche wiederumb in einen kurtz-abgenommenen Kolben/ in ein Sand-Capell/ las das Phlegma davon rauchen/ bis ein Haͤutlein oben auffkompt/ dann las das Fewr außgehen/ vnd das Glas erkalten/ ſtelle ſolches an einen kalten Orth/ ſo werden in etlichen Tagen ſchoͤne gruͤne Cryſtallen ſchieſſen/ von Kupffer etwas hlawlecht/ ſolche nimb auß/ las dieſelbe auff einem Maculatur-Pappier trucknen/ das uͤbrige/ welches zu einem Vitriol nicht geſchoſſen iſt/ kan wiederumb zu exhaliren in Sand geſetzt werden/ vnd alſo ſchieſſen laſſen/ ſo muß ſolches ſo offt repetirt werden/ bis alle ſolution zu einem Vitriolo worden iſt.
Solcher Vitriol nun/ iſt viel reiner vnd beſſer/ als eingemeiner/ dann er einen beſſern Spiritum volatilem gibt als der gemeine/ derentwegen allhier der Modus zu machen geſetzt iſt.
Mankau auch wol einen guten Vitriolum auß dieſen beyden Metallen/ durch gemeinen gelben Schwefel machen/ weiln er aber muͤhſamer als dieſer zu machen iſt/ achte ich vnnoͤthig ſeine Bereytung zu beſchreiben.
CAPUT IX.
Wie man einen ſchoͤnen blawen Vitriolum auß Luna machen ſoll.
SOlvire Raſuram Lunæ mit einem rectificirten Oleo Vitrioli, mit zuthun Waſſers/ doch nicht ſo viel als bey dem Marte vnd Venere geſchehen:
Oder/ welches noch beſſer iſt/ ſolvire einen Calcem Lunæ, welcher auß dem Aqua forti entweder mit Kupffer oder Saltz-Waſſer præcipitirt iſt.
Wann nun dein Oleum genug ſolvirt hat/ vnd nicht mehr augreiffen will/ ſo gieſſe es ab/ vnd filtrir ſolches/ darnach gieſſe Tropffen weiſe einen Spiritum Urinæ oder Salis armoniaci hineyn/ ſo lang es brauſet/ ſo wird ſich dardurch beynahe alles Silber wiederumb auß dem Oleo præcipitiren/ vnd alſo ein weiß Pulver zu Boden fallen; Solches niedergeſchlagene Silber mit ſampt dem liquore, gieß in ein Phiol-Glas/ ſetze ſolches zu kochen 24. Stunden in ein Sand- Capell/ ſo wird der liquor den gefallenen Silber-Kalck bey nahe allen wieder auff ſolviren/ vnd gantz blaw davon werden:
Solche Solution gieſſe ab/ filtrir dieſelbe durch ein graw Pappier/ vnd abſtrahir die Feuchtigkeit davon ad cuticulam, las in der Kaͤlte zu einem Vitriol ſchieffen/ mit dem uͤbrigen liquore verfahre weiters/ gleich wie oben bey der Bereytung Vitrioli Martis & Veneris gelehrt worden.
Auff dieſe Weiſe bekompt man auß dem Silber einen herꝛlichen Vitriolum, welcher fuͤr ſich allein zu 4. 5. 6. bis auff 10. Gran eyngeben/ ein gut Purgans iſt/ ſonderlich in allen Hirn-Kranckheiten zu gebrauchen.
So man aber deſſen viel hat/ vnd einen Spiritum davon diſtilliret/ ſo bekompt man nicht allein einen Spiritum acidum, ſondern auch einen Volatilem, welcher dann in Gebrechen des Hirus nicht zu verachten iſt/ vnd kan das jenige/ welches in der Diſtillation zuruͤck bleibt/ wiederumb in ein Corpus reducirt werden/ alſo/ daß man von dem Silber nichts verlieret/ als was davon in einen Spiritum gangen iſt.
Ferners præcipitirt ein Oleum acidum Vitrioli communis alles/ es ſeyen Metalla oder Lapides der Thieren vnd Fiſchen/ oder Perlen vnd Corallen/ welche in ſpiritu ſalis oder Nitri ſolvirt ſeyn/ vnd machet ſchoͤne leichte Pulver darauß/ welche von den Apothekern Magiſteria genennt werden/ viel ſchoͤner/ als wann ſie mit Sale Tartari weren præcipitirt worden.
Inſonderheit wird auß den Corallen vnd Perlen/ ein ſo ſchoͤn leicht vnd glaͤntzend zart Pulver/ deßgleichen von Perlen-mutter/ oder andern Schnecken haͤuſern eben ſo ſchoͤn an Glantz/ als die ſchoͤnſte Orientaliſchen Perlen; welcher modus bißher noch nicht gemein worden iſt/ ſondern nur von etlichen in groſſer geheim/ als ein ſonderbare Kunſt gehalten worden/ weiln ſolche Magiſteria in gemein/ auß dem Aceto nur durch Sal Tartari ſeynd niedergeſchlagen worden/ welche dann bey weitem dieſen an Leichte/ Weiſſe/ vnd ſchoͤnen Glantz nicht zuvergleichen ſeyn:
So man aber an ſtatt eines Olei Vitrioli ein Oleum Sulphuris nimpt/ ſo werden ſolche Pulver noch einmal ſo ſchoͤn als durch Oleum Vitrioli, alſo/ daß ſie auch die ſchwartzt Haut/ als ein Coſmeticum darauff geſtrichen/ weiß zu machen gebraucht werden koͤnnen.
Allhier kan ich nicht vnterlaſſen/ weiln der Magiſterien gedacht wird/ einen groſſen Mißbrauch/ vnd Irꝛthumb/ welcher in Bereytung ſolcher Magiſterien eyngeriſſen/ ein wenig zu entdecken.
Paracelſus lehret in ſeinen Archidoxis Magiſteria machen/ welche er extrahirte Magiſteria nennet:
Seine Diſcipuli zum theil aber/ lehren præcipitirte Magiſteria machen/ welche den vorigen in allen gantz vngleich ſeyn.
Paracelſus iſt vil einer andern Meynung in Bereytung ſeiner Magiſterien/ als andere in der jhrigen ſeyn:
Ohne zweiffel ſeynd Paracelſi Magiſteria gute hertz ſtaͤrckende lebendige Medicamenta geweſen/ hergegen die andere tode Corpora.
Vnd ob ſolche noch ſo ſchoͤn/ weiß vnd glaͤntzend ſeyn/ dennoch nur als ein grobe jrꝛdiſche krafftloſe Materi befunden werden.
Ich bin nicht dargegen/ daß gute Medicamenta auß Perlen vnd Corallen/ wie ich ſelber/ derſelben etliche zu machen beſchreibe/ koͤnnen gezogen werden; Aber auff ſolche Weiſe vnd Wege gantz nicht.
Dann/ was fuͤr eine Verbeſſerung ſolte man doch in ſolcher Præparation zu erwarten haben/ wann man ein ſteinichte Materi in Corꝛoſiviſchen Waſſern auffloͤſet/ vnd wiederumb zu einem Stein præcipitirt?
Solte wol ſeine Krafft auff ſolche Weiſe koͤnnen vermehret werden?
Im geringſten nicht/ ſondern nur dardurch verboͤſert.
Dann bekand genug iſt/ daß die Corꝛoſiviſche Spiritus etliche Ding/ gleich als Fewer verbrennen; dann nicht alle Ding in Fewer oder Corꝛoſiven verbeſſert werden/ ſondern der mehren Theil darinn verdorben wird.
Moͤchte jemand ſagen/ ſolche Bereytung der Magiſterien geſchicht nur darumb/ daß/ ſie/ nemblich in ein deſto zarteres Pulver gebracht werden/ deſto geſchwinder jhre Operation zu vollbringen.
Darauff ich widerumb antworte; daß Perlen/ Corallen/ vnd andere dergleichen Dinge/ ſo ſie einmal mit Corꝛoſiviſchen Waſſern auffgeloͤſet/ præcipitirt vnd abgeſuͤſſet werden/ ſich nimmer/ oder aber ſchwerlich mit dergleichen Spiritibus acidis wieder wollen laſſen auffloͤſen.
Dahero zu ſehen/ daß dieſelben durch ſolche Bereytung nicht verbeſſert oder auffgeſchloſſen/ ſondern vielmehr verboͤſer: oder zugeſchloſſen worden ſeynd.
Vnd wir auch taͤglich erfahren/ daß ſolche Magiſteria nicht thun was jhnen zugeſchrieben wird.
Darauß genugfamb zu ſpuͤren/ daß ſolche viel weniger als die vnbereyte Corallen vnd Perlen vom archæo ſtomachi angenommen werden:
Hergegen aber/ die gemeine vnbereyte Corallen vnd Perlen (welchen jhre zarte Eſſentia noch nicht durch Corꝛoſiven verbrand) offtermal viel gutes außrichten.
Dann die Alten/ vnſere Vorfahren/ haben den Corailen vnd Perlen zugeſchrieben/ daß ſie das vnreine vnd corꝛumpirte Gebluͤt/ im gantzen Leibe reinigen/ Melancholiam vnd alle Trawrigkeiten vertreiben/ das Hertz ſtaͤrcken/ vndden Menſchen froͤlich machen ſolten/ welches ſie dann auch kraͤfftig verꝛichten:
Hergegen aber die Magiſteria nicht.
Vnd iſt ſolches die Vrſach/ daß die vnbereyte Corallen/ Perlen/ vnd Fiſchſteine beſſer wuͤrcken/ als die verbrandte Magiſteria.
Dann offenbar/ vnd genugſamb bewuſt iſt/ daß ocerzehlte Kranckheiten mehrentheils von obſtructionibus lienis herkommen; welche obſtructiones dann nichts anders ſeyn/ als ein ſuccus tartareus, oder pituita acida, welcher die viſcera interna eyngenommen/ vnd erfuͤllet/ vnd ſich darinn coaguliret hat.
Durch welche verſtopffung dann/ nicht allein Haupt-Pein/ Schwindel/ Hertzbochen/ Zittern der Glieder/ laſſitudo ſpontanea, viel vomitus, vnnatuͤrlicher Hunger/ auch Vnluſt/ vnd Begierd zum Eſſen/ bald Kaͤlte/ bald fliegende Hitze/ vnd dergleichen viel wunderbarliche Symptomata entſtehen: Sondern auch die gantze maſſa ſanguinea, in die aller-ſchaͤdlichſte putredinem & corruptionem gebracht wird/ davon lepra, ſcorbutus, vnd andere abſchewliche Kraͤtzen herkommen.
Vnd iſt alſo dieſes Vnheyls/ wie gehoͤrt/ nur allein die Vrſach/ ein tartarus crudus acidus, durch welchen ſo viel ſchwere Kranckheiten entſpringen.
Daß ſolches wahr ſey/ iſt gut zu beweiſen.
Dann bekand genug iſt/ daß von den melancholicis hypochondriacis vnd andern/ offtermals ein ziemliche Quantitaͤt humoris acidi evomiret wird/ welcher ſo ſcharpff/ daß auch kein Eſſig dargegen zuvergleichen/ davon jhnen die Zaͤhn vnbraͤuchlich werden/ gleich als wann ſie viel ſauer vnd vnreyffes Obſt geſſen haͤtten.
Was Rath nun?
Sublata cauſa tollitur morbus.
Koͤnte man ſolche materiam peccantem durch purgiren hinweg nehmen/ das were gut/ darnach ſie aber nicht ſehr lauſtert: per vomitus kan noch etlicher maſſen/ ſolche evacuirt vnd vermindert werden.
Weil aber nicht ein jeder das vomiren vertragen kan/ ſo iſt es auch nicht rathſamb auß auß einem uͤbel ein groͤſſers zu machen.
Soll man dann ſolchen tartarum mit contrariis toͤden/ vnd zu nicht machen?
Welches zwar etlicher maſſen geſchehen kan; Als wann man Vegetabilia oder Animalia gebrauchet/ welcher Krafft in einem ſale volatili beſtehet:
Als da ſeyn alle geſchlechte der Kreſſen/ Senf-ſaamen/ Meerꝛetich/ Loͤffeltraut/ auch Spiritus Tartari, Cornu Cervi, Urinæ, vnd dergleichen mehr/ welche wegen jhrer penetrirenden Krafft/ alle meatus durchgehen/ vnd etlicher maſſen den tartarum in microcoſmo angreiffen/ vnd zugleich als contraria jhre Feinde/ die acida ſuchen zu toͤden/ vnd in ſolchem Fechten entſtehet von beyden widerwaͤrtigen Naturen ein groſſe Entzuͤndung/ darvon der gantze Leib erwaͤrmet/ vnd zum Schwitzen gebracht wird/ vnd ſo offt ein Schweiß durch dergleichen contrarien gemacht wird/ ſo offt auch etwas von dem ſchaͤdlichen Tartaro getoͤdet wird.
Weilen aber auff einmvl nur ein wenig ſolches humoris acidi durch widerwaͤrtige Volatiliſche Spiritus kan getoͤdet/ vnd ſuͤß gemacht werden/ vnd derhalben ſolches offt muͤſte geſchehen/ wann aller tartarus ſolte getoͤdet vnd außgetrieben werden; weilen auch/ wie geſagt/ allezeit ein ſtarcker Schweiß in der Operation entſtehet/ dardurch die natuͤrliche Geiſter ſehr geſchwaͤcht werden/ vnd alſo der Patient ſolches die laͤnge nicht wuͤrde vertragen koͤnnen/ ſondern durch Weg nehmung des einen uͤbels/ jhme ein anders vnd groͤſſers moͤchte entſtehen/ welches dann auch der beſte Weg nicht iſt.
Muͤſſen derohalben ſolchem hungerigen humori acido dergleichen Ding dargeworffen werden/ daran er ſich tod frißt/ vnd ſein Corꝛoſiviſche Art dardurch verlieret vnd ſuͤß wird.
Doch muͤſſens auch ſolche Ding ſeyn/ welche dem Menſchen nicht entgegen oder ſchaͤdlich ſeyn/ vnd ſonderlich groſſe Lieb vnd Gemeinſchafft mit den acidis haben/ als da ſeyn/ die Corallen vnd Perlen.
Dann vnter allen ſteinichten vnd Mineraliſchen Dingen ich keines kenne/ welches ſich lieber mit kleiner Corroſiv aufloͤſen laͤßt/ als die Perlen/ Corallen/ Krebs-augen/ vnd andere Stein der Fiſch.
Daß es aber wahr ſey/ daß ſich ein jedweder Corꝛoſiv an den Perlen vnd Corallen tod freſſe/ vnd dadurch ſuͤß werden koͤnne; darneben auch/ wie daß ein ſaurer tartarus coagulatus durch Huͤlff der Corallen oder Perlen/ wiederumb in ein ſuͤſſen liquorem, vnd der Menſchlichen Natur eine gantz annehmliche Medicin/ welche nimmer wiederumb zu coaguliren moͤglich/ koͤnne gebracht werden/ ſoll kurtz hernach/ da ich von dem Tartaro ſchreibe/ bewieſen vnd gelehrt werden.
Wann dann nun eine ſolche Kranckheit vorhanden/ an welcher geſpuͤret wird/ daß ein pituita acida den andern humoribus prædominirt/ dardurch coagulationes tartareæ vnd obſtructiones viſcerum entſtehen/ ſo iſt kein beſſers remedium, als allt Tag nuͤchtern mit laͤhrem Magen/ à ſcrupulo ſemis ad drachmam unam, nach Gelegenheit des Patienten/ mehr oder weniger/ corall.
rub. vel perlarum pulver. eyngenommen/ vnd 2. oder 3. Stund darauff gefaſtet/ vnd ſolches continuirt bis zur Beſſerung: Dadurch dann der ſchaͤdliche humor acidus ſich an den Corallen tod arbeitet/ alle ſeine ſchaͤrpffe verlieret vnd ſuͤß wird/ vnd genugſamb von der Natur hernach kan uͤberwunden vnd außgetrieben werden/ dardurch die obſtructiones eroͤffnet/ vnd die Kranckheit benommen wird.
Dieſe meine Meynung vom Mißbrauch der Magiſterien vnd gutem Brauch der Corallen/ hab ich zu beſchreiben nicht koͤnnen vnterlaſſen/ wiewol ich gewiß weiß/ daß es von dem wenigern Theil (weil es jhnen frembd wird fuͤrkommen) angenommen werden wird:
Gleichwol moͤchten noch einige ſeyn/ welche die Warheit zu vnterſuchen keinen Verdruß haben/ den Dingen weiter nach-dencken/ vnd endlich finden werden/ daß die Sache ſo frembd nicht iſt/ als ſie zu ſeyn ſcheinet:
Wer es aber nicht glauben oder begreiffen kan/ der mag bey ſeinen magiſteriis bleiben.
Will es dann ja jemand frembd zu ſeyn beduͤncken/ daß pulveriſirte Corallen oder Perlen im Magen zerſchmeltzen/ vnd jhre Krafft beweiſen ſollen?
Was wuͤrde er dann ſagen/ wann ich beweiſe/ daß vnpulveriſirte Perlen vnd Krebſen-ſtein/ wie auch runde Koͤrner von Corallen eyngenommen/ gantz vnd gar von dem humore melancholico verzehret werden/ alſo/ daß davon mit den excrementii nichts wiederumb außkompt?
Vnd was noch mehr iſt/ auch harte vnd compacta metalla, als Eyſen vnd Speanter oder Zinck nicht dargegen beſtehen koͤnnen:
Vnd geſchicht aber ſolches nur allein bey den Melancholicis:
bey den Sanguineis vnd Phlegmaticis aber ſo viel nicht/ welche es auch ſelten pflegen vonnoͤthen zu haben.
Dann ich vielmal geſehen/ daß ſtarcken Leuten/ gegen obſtructiones, à ſerupulo ſemis ad drachmam unam, auff einmal Raſuræ Martis iſt eyngegeben worden/ welchen es uͤber die maſſen wol bekommen iſt/ vnd vielmehr Huͤlff (als durch andere thewre Medicamenta der Apotheker/ deren ſie zuvoren viel vergeblich genoſſen hatten) dardurch erlanget haben/ vnd ſeynd die excrementa kolſchwartz von jhnen kom̃en/ gleich wie bey denen geſchicht/ welche die medicinaliſchen Sawerbrunnen gebrauchen/ die durch Eyſenberg lauffen/ vnd ein ſpiritualiſche mineraliſche Krafft dadurch erlangt haben.
Wann dann nun ſolche Raſura Martis im Magen nicht verzehret wuͤrde/ wovon ſolten dann die excrementa ſchwartz worden ſeyn?
Dahero genugſamb bewieſen/ daß auch ein hartes vnbereytes Metall im Magen kan verzehret werden:
Warumb dann nicht auch weiche Perlen vnd Corallen?
Welches auch bey den Kindern zu ſehen/ welche Wuͤrm haben/ wann jhnen reine Abfeylich von Stahl oder Eyſen zu 4. 6. 8. bis auf 12. oder 16. Gran eyngeben wird/ daß jhnen alle Wuͤrm un Leibe davon getoͤdet/ vnd Magen vnd Daͤrm davon ſauber gereinigt werden/ auch kol-ſchwartze ſedes davon haben.
Dieſes aber muß bey den Kindern gemerckt werden/ wann die Wuͤrm getoͤdet/ vnd dannoch in den Daͤrmen ligen bleiben/ weilen Mars in kleiner doſi nicht ſtarck genug operirt ſolche auß-zutreiben/ ſondern nur allein laxirt/ ſo kan man darauff ein purgans gebrauchen/ auff daß ſolche auch außgefuͤhret werden/ vnd nicht ligen bleiben/ darauß dann andere wiederumb wachſen:
Bey alten Menſchen aber kan man den doſin deſto ſtaͤrcker geben/ als à ſcrupulo uno ad drachmam unam, auff daß die Wuͤrm auch zugleich außgefuͤhrt werden/ welche es dann auch beſſer/ als die kleine Kinder vertragen koͤnnen/ ob ſchon ein Vomitus mit vnter laufft/ ſchadet jhnen nichts/ ſondern werden nur deſto geſunder darauff.
Kan alſo Mars nicht allein gegen Wuͤrme/ bey Jungen vnd Alten/ ſondern auch gegen alle Magenfieber/ Haupt-pein/ vnd obſtructiones des gantzen Leibs/ ohn alle Gefahr/ als eine der natur gantz annehliche Medicin/ gluͤcklich adhibirt werden/ (dann er gewaltig magnetiſcher Weiſe das boͤſe im Leibe zu ſich ziehet/ vnd mit ſich außfuͤhret:
Von deſſen wunderbarlichen Krafft vnd Natur/ in meinem Buͤchlein de Sympathia & Antipathia rerum, weitlaͤufftiger gehandelt wird) welches etliche Medici gemercket/ vnd ſolchen durch Kunſt zu verbeſſern gemeynet/ aber ſolchen dagegen verdorben vnd krafftlos gemacht haben.
In deme ſie ein Stuͤck Stahl gantz fewrig gemacht/ vnd gegen ein Stuͤck gemein Schwefel gehalten/ dadurch der Stahl fluͤſſig worden/ vnd Tropffen-weiſe in ein Geſchirꝛ mit Waſſer gefuͤllt/ empfangen/ geſamblet/ getrucknet/ pulveriſirt/ vnd gegen obſtructiones gebraucht worden/ aber meiſt vergeblich/ dann der Mars durch den Sulphur alſo veraͤndert/ vnd in ein vnſolvirlich Weſen/ (welches nicht geſchehen ſollen) iſt gebracht worden/ darumb es nicht hat operiren koͤnnen:
Haͤtten ſie aber den Stahl ſolvirlicher gemacht/ da ſie jhn vnſolvirlicher als er zuvorn war machten/ dann haͤtten ſie ein gut Werck gethan/ dann/ wer den Sulphur kennet/ der wird wol wiſſen/ daß er mit keinem aqua forti, oder aqua regis kan ſolviret werden:
Wie wolte er dann durch einen Animaliſchen humorem verzehret werden koͤnnen?
Dieſes ſey nun genug bewieſen/ daß bey etlichen Menſchen/ inſonderheit bey den Melancholicis, ein humor acidus ſey/ welcher alle leicht ſolvirliche Metallen vnd lapides genugſam ſolviren koͤnne/ vnd derhalben nicht noͤthig ſey/ daß Perlen/ Corallen/ oder jhres gleichen/ zuvorn durch Corꝛoſiviſche Waſſer gemartelt/ ehe ſie adminiſtrirt werden: Sondern/ daß der Archæus ſtomachi uͤber ſolche leicht ſolvirliche Dinge/ dieſelben zu erlegen/ das jenige das jhm dienet/ zu ſich zu nehmen/ vnd das uͤbrige von ſich zu ſtoſſen/ durch huͤlff offtermeldter Humoren/ Meiſter genug ſey.
Daß es aber mit allen Metallen vnd lapidibus alſo muͤſſe verſtanden werden/ iſt meine meynung allhier nicht/ ſondern mir wol bewuſt/ daß andere Metallen vnd Steine (etliche außgenommen) ohne vorhergehender Præparation/ zur Mediein vntuͤchtig/ ſondern ehe ſolche den Krancken adminiſtrirt werden/ erſtlich darzu bequem gemacht werden muͤſſen.
Vnd iſt ſolches nur darumb angezeigt/ daß man ſehen kan/ wie bißweilen ein gutes Weſen (ſolches in Meynung zu verbeſſern) von Leuten/ welche der Natur/ vnd jhrem Vermoͤgen nicht gruͤndlich nach-dencken/ verboͤſert vnd verderbt wird.
Will verhoffen/ es werde mir ſolche Erimmerung niemand fuͤr uͤbel auffnehmen/ dann ich ſolches nicht/ dardurch eine eytele Ehr/ ſondern meines Nechſten Nutzen zu ſuchen gethan habe.
Laſſet vns nun wiederumb zum Vitriolo ſchreiten.
CAPVT X. De Oleo Vitrioli dulci.
ES wird bey den Alten eines ſuͤſſen gruͤnen Olei Vitrioli gedacht/ welches Epilepſiam curiren/ auch die Wuͤrme toͤden/ vnd andere gute Tugenden vnd Kraͤfften mehr haben ſoll:
Auch ſolte ſolches oleum per deſcenſum, wie ſie ſchreiben/ deſtillirt werden.
Solches Oleum zu erlangen/ haben die juͤngere Medici viel Fleiß angewandet/ aber alles vergeblich:
Dann ſie der Alten Meynung/ in Bereytung dieſes Olei, im geringſten nicht verſtanden/ ſondern geſucht/ ſolches durch Gewalt des Fewers zu diſtilliren/ haben aber kein ſuͤſſes Oleum, ſondern ein ſehr ſaures vnd Corꝛoſwiſches bekommen/ welches dem vorigen an Geſchmack/ Krafft vnd Tugenden gantz nicht zu vergleichen war.
Eben wol haben ſie dem jhrigen ſolche Tugenden zugeſchrieben (doch faͤlſchlich) wie die Alten dem jhrigen mit Warheit gethan haben.
Aber die taͤgliche Erfahrung weiſet vns/ daß ſolches Oleum Vitrioli, wie es in gemeyn gefunden wird/ keine Epilepſiam curirt/ noch die lumbricos toͤdet; hergegen dieſes/ ſolches ſchnell vnd bald verrichtet.
Dahero zu ſehen/ daß jenes dem wahren medicinaliſchen Oleo Vitrioli im geringſten nicht gleich iſt.
Ich muß zwar bekennen/ daß per deſcenſum, auß dem gemeinen Vitriolo, durch Gewalt des Fewers/ ein gruͤnlechtes Oleum kan getrieben werden/ welches aber darumb nicht beſſer als ein anders; weilen es eben von ſolchem ſcharpffen Geſchmack vnd etzender Krafft/ als were es durch Retorten diſtillirt/ befunden wird.
Die jenigen aber/ die ſolches gefunden/ als Paracelſus, Baſilius, vnd noch andere wenige mehr/ allzeit ſehr viel darvon gehalten/ vnd als eine der vier Haupt-ſaͤulen der gantzen Medicin billich geacht haben.
Dahero Paracelſus außtruͤcklich meldet/ in ſeinen Schrifften/ daß jhme ſeine gruͤne durchs Fewer (welches ein kleine Waͤrme thun kan) nicht muß benommen werden/ dann (ſagt Er) ſo jhme ſeine gruͤne benommen wird/ ſo wird jhme auch zugleich ſeine Krafft vnd liebliche Eſſentia entzogen.
Darauß genugſamb zu mercken/ daß ein ſolches ſuͤſſe gruͤnes Oleum, nicht durch Gewalt des Fewers muͤſſe gemacht werden/ wie bißhero von vielen vergeblich geſchehen iſt.
Auch iſt wol zu glauben/ daß die Alten/ welche das Oleum Vitrioli ſo hoch geruͤhmet/ villeicht von ſolcher deſtillation, wie nun bey vns im Brauch iſt/ nichts gewuſt:
dann ſie mir ſchlecht vnd gerecht der Natur nach gangen/ vnd ſo vielerley ſubtile vnd kuͤnſtliche inventiones, vnd Modos deſtillandi nicht gehabt haben.
Dieſes nun alles hindan geſetzt/ gleichwol iſt es gewiß/ daß ein ſolch ſuͤſſes vnd gruͤnes Oleum auß dem Vitriolo durch Gewalt des Fewers nicht kan gemacht werden/ ſondern vielmehr durch purlficiren auff eine ſonderbare Weiß muͤſſe geſchehen; weilen die Alten offtermals ein purification an ſtatt einer deſtillation genommen haben:
Wie zu ſehen/ wann ſie ſagen/ deſtilla per filtrum, ſive chartam emporeticam:
Welches bey vns fuͤr kein deſtillation gehalten wird/ bey jhnen aber gleichwol dafuͤr gehalten worden.
Es ſey nun dem allem/ wie jhm wolle/ gewiß vnd wahr iſt es/ daß ein groſſer Schatz zur Geſundheit des Menſchen im Vitriolo verborgen ſtecket:
Aber nicht in dem gemeynen/ wie er allenthalben verkaufft wird/ vnd ſchon die Hitze des Fewers erlitten hat; ſondern in ſeiner Minera, gleich wie ſie in der Erden gefunden wird.
Dann ſo bald ſie an den Tag kompt/ kan derſelben durch eine warme Sonnen-Hitz jhr ſubtiler vnd penetrirlicher Geiſt benommen/ vnd krafftlos gemacht werden.
Welcher Geiſt dann/ ſo er durch Kunſt davon gebracht wird/ viel lieblicher als Biſam vnd Ambra raͤucht/ darob ſich zum hoͤchſten zu verwundern iſt/ daß in einem ſo vnachtſamen mineraliſchen groben Weſen/ (gleich es von den Vnverſtaͤndigen geacht wird/) eine ſolche Koͤnigliche Medicin zu finden ſey.
Solche Bereytung nun/ gehoͤret hieher nicht/ inſonderheit/ weilen allhier nur von Spiritibus, welche mit Gewalt des Fewers muͤſſen uͤber-getrieben werden/ gehandlet wird.
Deßgleichen gehoͤret auch nicht hieher die præparation des gruͤnen vnd ſuͤſſen.
Oels/ dann es ohne zuthun des Fewers gemacht wird.
Weil aber derſelben allhier erwehnet worden/ will ich ſolches/ das ich doch allezeit in geheim gehalten/ den armen Krancken zu lieb allhie an Tag geben/ verhoffentlich/ es werde manchem Krancken zum beſten gedeyen.
Dann es/ ſoes wol bereytet iſt/ nicht allein ein jedwedere Epilepſiam, bey Jungen vnd Alten von Grund auß curirt/ oder auch alle Wuͤrme/ in- vnd auſſer dem Leibe/ ſchnell ohne Faͤhler toͤdet/ gleich jhme von den Alten mit Warheit zugeſchrieben iſt; ſondern es koͤnnen auch noch viel langwuͤrige/ vnheilbare geachte Kranckheiten/ damit gluͤcklich vertrieben werden:
Als peſtis, pleuritis, allerhand febres, wie ſie auch Namen haben/ Haupt-pein/ colica, Auffſteigen der Mutter/ wie auch alle obſtructiones des gantzen Leibes/ inſonderheit des Miltzes vnd der Leber/ dardurch melancholia hypochondriaca, ſcorbutus, vnd viel andere vnleydliche Kranckheiten entſtehen; Auch wird das Gebluͤt im gantzen Leib damit corꝛigirt/ vnd renovirt/ dadurch die abſchewliche Kranckheiten/ als morbus gallicus, lepra, vnd andere dergleichen Beſchmeiſſungen des Gebluͤts entſtehen/ leichtlich curirt werden:
Deßgleichen heylet es auch alle offene Schaͤden/ als ſtinckende fiſtulirte ulcera, am gantzen Leibe/ wovon ſie auch entſtanden ſeynd/ gantz ſicherlich; wann nemblich/ dieſelben damit beſtrichen werden/ vnd auch dabey innerlich gebraucht wird/ mit Verwunderung.
Solche vnd andere Kranckheiten mehr (allhier vnnoͤtig zu erzehlen) koͤnnen gluͤcklich mit dieſem ſuͤſſen Oleo curirt werden; inſonderheit/ wann es ohne Verlierung ſeiner ſuͤſſe/ in die roͤthe gebracht wird/ dann thut es mehr als man ſchreiben darff/ vnd kan wol/ als ein Panacea in allen Kranckheiten beſtehen.
Folget nun die Bereytung deſſelben.
CAPUT XI. Præparatio Olei Vitrioli dulcis.
ES wird gemeiniglich in allen fetten Laͤtten oder Erden/ inſonderheit in der weiſſen/ ein Art eines Steins gefunden/ an Geſtalt rund oder langlecht/ an Groͤſſe gleich Tauben oder Huͤner-Eyer/ auch wol kleiner/ gleich wie ein Glied eines Fingers/ außwendig ſchwartz anzuſehen/ darumb er auch nicht geachtet/ wann er darinn gefunden/ ſondern als ein vnachtſamer Stein verworffen wird.
Welcher/ wann er von der Erden rein gemacht vnd zerſchlagen wird/ inwendig ſchoͤn gelb/ vnd ſpiſſig/ als ein Marcaſita aurea, oder reiches Gold-ertz zu ſeyn pflegt/ anzuſehen iſt/ aber kein ander Geſchmack darinn geſpuͤret wird/ als an einem andern gemeinen Stein/ vnd ob man ſchon ſolchen pulveriſirt/ vnd lang im Waſſer kochet/ doch im geringſten nicht veraͤndert wird/ auch am Waſſer/ noch der Geſchmack oder Farb anders/ als es darauff goſſen worden/ kan geſpuͤret werden.
Solcher Stein nun/ iſt nichts anders/ als die beſte vnd reineſte minera des Vitriols/ oder ein Samen der Metallen/ dann jhn die Natur rund/ einem vegetabiliſchen Samen gleich/ formiret/ vnd in die Erden geſaͤet hat/ darauß ein herꝛliche Medicin kan gemacht werden/ wie folgt.
Lege dieſes Ertz in Stuͤcken vonemander geſchlagen/ ein Zeitlang an eine kuͤhle Lufft/ ſo wird es innerhalb 20. oder 30. Tagen auß der Lufft/ magnetiſcher Weiſe/ eine ſonderbahre geſaltzene Feuchtigkeit zu ſich ziehen/ vnd wird ſchwer davon/ endlich zerfallet es zu einem ſchwartzen Pulver/ welches noch ſo lang muß ligen bleiben/ bis es weißlecht wird/ vnd ſuͤß auff der Zungen/ auff vitrioliſch Art ſchmaͤcket; darnach thut man es in ein glaͤſern Geſchirꝛ/ gießt ſo viel ſauber Regen-waſſer darauff/ daß es 1. oder 2. zwerch-Finger breyt daruͤber ſtehe; ruͤhret vnd beweget das pulver alle Tag etlich mal uͤmb/ vnd nach etlichen Tagen wird ſich das Waſſer ſchoͤn gruͤn gefaͤrbet haben/ welches man ab/ vnd ein anders wieder darauff gieſſen muß/ vnd wieder alſo mit oͤffterm uͤmbruͤhren damit procedirt/ bis daſſelbe auch gruͤn worden; ſolches muß ſo offt vnd vielmals gethan werden/ bis ſich kein Waſſer darauff mehr farben will.
Darnach laͤßt man alle abgegoſſene gruͤne Waſſer durch ein filtrirt Pappier lauffen/ daß ſie rein werden/ vnd laͤßt ſolche in einem kurtz abgenommenen Kolben/ bis auff ein Haͤutlein abrauchen/ dann an einen kalten Orth geſtellet/ ſo ſchieſſen gruͤne Steinlein/ welche nichts anders ſeyn als ein reiner Vitriol:
Das uͤbrige gruͤne Waſſer muß man wiederumb abrauchen/ vnd ſchieſſen laſſen/ wie oben geſagt:
Solches abrauchen vnd Criſtalliſiren muß ſo offt geſchehen/ bis kein Vitriol mehr ſchieſſen will/ ſondern in der Waͤrme vnd Kaͤlte allzeit ein hochgruͤner/ lieblicher/ ſuͤſſer Safft bleibt:
Welches das wahre Oleum vitrioli dulce viride, vnd mit ſolchen Tugenden begabt iſt/ allermaſſen/ wie oberzehlt worden.
Wie aber ſolches gruͤne Oleum weiters ohne Fewer in ein blut-rotes/ ſuͤſſes/ vnd liebliches Oleum, nach Erſcheinung vieler ſchoͤner Farben/ ſoll gebracht werden/ welches das gruͤne an Lieblichkeit vnd Kraͤfften weit uͤbertrifft/ vnd gleich als ein zeitiger Weintrauben/ gegen einem vnzeitigen zu vergleichen iſt/ kann vielleicht auff ein ander Zeit geſchehen/ dann jetz under mehrers davon zu melden/ die Gelegenheit vnd Zeit nicht leyden will.
Wolle derohalben der kunſtſuchende Leſer auff dißmal mit dem gruͤnen jhme genuͤgen laſſen/ ſolches wol vnd fleiſſig bereyten/ vnd mit reyffem Verſtand gebrauchen/ dann es iſt kein Zweyffel/ er werde mehr Ehre mit eynlegen/ als mit dem ſauren vnd Corꝛoſiviſchen bißhero geſchehen.
Dieſe mineram Vitrioli, davon in dieſem Capitel gehandelt wird/ habe ich kuͤtzlich auff meiner Reyß durch Heſſen bey einem Dorff Almanroth genant/ ein Meilwegs von Caſſel gelegen/ da die Schmaͤltztigel in groſſer Menge gemacht werden/ haͤuffig geſunden/ welche von den Tiegelmachern auß der Weiſſen.
Erden geſuchet wird/ da man allzeit ſo viel man will daſelbſt haben kan.
CAPUT XII.
Uſus & doſis Vitrioli dulcis.
VOn dieſem gruͤnen Oleo kan auff einmal genommen werden/ von 1. 2. 4. 8. bis auff 10. oder 12. Tropffen/ nach Gelegenheit der Perſon vnd Kranckheit/ in bequemen vehiculis, oder nur in Wein oder Bier/ nuͤchtern/ gleich wie man andere Medicamenta pflegt zu nehmen/ auch die doſis vermehrt oder vermindert/ vnd ſo offt wiederholt kan werden/ als die Kranckheit erfordern wird.
Vnd treibt dieſes Oleum alles boͤſe/ nicht allein per ſedes, vnd vomitus, ſondern auch perurinam vnd ſudorem, nach deme es uͤberfluͤſſigkeit findet/ ohne Gefaͤhrlichkeit/ gantz ſicherlich auß dem Leibe: Dardurch viel ſchwere Kranckheiten radicitus curiret werden.
Vnd darff ſich niemand verwundern/ daß ich dieſem Oleo ſolche groſſe Kraͤffte zuſchreibe/ weilen es nur von einem ſo gar vnachtſamen Stein herkompt/ auch ſeine Bereytung nicht kuͤnſtlich vnd muͤhſamlich zu thun iſt/ gleich wie nun allenthalben groſſe Buͤcher voll/ ſolcher verwirꝛeten/ verfuͤhriſchen vnd betriegeriſchen Proceſſen gefunden werden/ dadurch des Menſchen Leben muͤhſamblich verſchliſſen wird:
Doch es iſt kein Wunder/ daß ſolche falſche vnd koſtbare Proceſſen geliebet werden/ dann der mehrentheil der Menſchen nicht glaubet/ daß etwas guts in geringſchaͤtzigen Dingen zu finden ſey/ ſondern nur allein auff thewre Dinge/ welche von weitem hergebracht werden/ vnd lange Zeit vnd viel Muͤhe zu laboriren bedoͤrffen/ viel halten.
Solche Menſchen glauben vnd trawen dem Wort Gottes nicht/ nemblich/ daß Gott kein Anſehen der Perſon trage/ ſondern daß jhme alle Menſchen (die jhn fuͤrchten vnd lieben) angenehm ſeyn.
Wann nun das wahr iſt/ (daran dann ein frommer Chriſt nicht zweyfeln wird) ſo muß man auch glauben/ daß Gott die Medicin/ oder materiam medicinæ, ſo wol fuͤr die Armen als Reichen erſchaffen hat.
Iſt nun ſolche dann auch fuͤr die Armen erſchaffen/ ſo wird dieſelbe auch alſo beſchaffen ſeyn/ daß ſie auch von jhnen kan erlangt/ vnd leichtlich zum Gebrauch bereytet werden.
Wie zu ſehen daß Gott der Allmaͤchtige/ nicht allein in der groſſen Herꝛen Hoͤfen/ vnd auff jhren Guͤtern vnd Gruͤnden/ gute Vegetabilia, Animalia, & Mineralia, zur Abwendung menſchlicher Schwachheit/ laͤßt herfuͤr wachſen; ſondern ſie werden auch allenthalben gefunden.
Dahero zu ſehen/ daß auch Gott will/ daß ſolche von allen Menſchen erkant/ vnd Er allein/ als ein Schoͤpffer alles guten/ auch von allen Menſchen moͤchte geprieſen vnd gelobet werden.
Mir zweyfelt nicht/ es werden ſich nas-weiſe Spoͤtter finden/ welche dieſes vnachtſame Subjectum werden verachten/ als wann nichts gutes darauß koͤndte gemacht werden/ weilen ſie nichts darinnen haben finden koͤnnen.
Solche aber ſollen wiſſen/ daß mir vnd jhnen nicht alles offenbahret iſt worden/ ſondern vns noch viel der Natur Wunder-werck vnbekand ſeyn:
Darzu bin ich der erſte nicht/ welcher von dem Vitriolo vnd ſeiner Medicin ſchreibet.
Dann vnſere Vor-Eltern/ die lieben Alten/ von dem Vitriolo allzeit ſehr viel gehalten haben/ wie dieſer Verß beweiſet/ der alſo lautet:
Viſitabis Interiora Terræ, Rectificando Invenies Occultum Lapidem, Veram Medicinam.
Hierdurch haben ſie wollen zu erkennen geben/ daß eine wahre Mediein darinn zu finden ſey.
Deßgleichen haben auch die newere Philoſophi ſolchen gekant:
Dann Baſilius vnd Paracelſus ſolchen allezeit geprieſen haben/ wie in jhren Buͤchern zu finden iſt.
Es iſt zu verwundern/ daß dieſes Ertz/ oder metalliſche Samen/ welchen man billich ein Aurum Medicorum, (weilen eine ſolche gute Medicin darauß zu bereyten iſt/) nennen ſolte/ in der Erden ſich nicht veraͤndert/ gleich andere Gewaͤchſe/ ſondern allezeit ſeine Geſtalt vnd Form behaͤlt/ ſo lang bis er an die Lufft kompt/ welche ſeine Erde iſt/ darinnen er putrifieirt vnd waͤchſet.
Dann erſtlich/ ſchwilt er auff/ vnd wird gros/ gleich als ein vegetabiliſcher Samen in der Erden thut: Nimbt alſo auß der Lufft ſeine Vermehrung/ vnd Wachsthumb/ nicht anders als ein Samen/ eines Krauts in der Erden/ vnd iſt die Lufft nicht allein ſeine Matrix, darinnen er waͤchſet/ vnd zunimmet/ gleich wie ein Vegetabile, ſondern iſt auch ſeine Sonne/ die jhn reyff vnd zeitig machet.
Dann innerhalb 4. Wochen auffs laͤngſte/ putrificirt er/ vnd wird ſchwartz:
Vngefaͤhr vierzehen Tage/ darnach wird er weiß/ dann gruͤn/ ſo viel allhier beſchrieben worden:
So man aber weiters Philoſophicè damit procedirt/ ſo kompt endlich die allerſchoͤnſte Roͤte vnd lieblichſte Medicin an Tag/ dafuͤr Gott gelobet ſey in alle Ewigkeit/ Amen.
CAPUT. XIII. De Spiritu Sulphureo Volatili & Acido, Salis communis, & Aluminis.
GLeich wie nun der Spiritus volatilis vom Vitriolo iſt zu machen gelehrt worden; Alſo muͤſſen auch dieſe vom gemeinen Koch-Saltz vnd Alaun gemacht werden.
CAPUT XIV.
Modus præparandi
DEr Alaun wird alſo nur per ſe eyngetragen/ als er an jhm ſelber iſt; das Saltz aber muß mit Bolo, oder einer andern Erden vermiſcht werden/ damit es nicht zuſammen flieſſen moͤge:
Vnd gehet zugleich auch uͤber mit dem Spiritu volatili ein Spiritus acidus, deſſen Krafft vnd Tugend in dem Erſten Theil beſchrieben iſt.
Das Oleum Aluminis aber hat faſt gleiche Wuͤrckung mit dem Oleo Vitrioli:
Wie auch beyder Spiritus volatilis eben ſolcher Natur vnd Eygenſchafft iſt/ als dieſer vom Vitriolo gemacht:
Vnd gibt das gemeine Koch-ſaltz vnd Alaun ſo viel nicht/ als der vom Vitriol/ es ſey dann/ daß man beyde/ nemlich den Alaun vnd Saltzzuſammen miſche/ vnd einen Spiritum darauß diſtillire.
CAP XV. De Spiritu volatili Sulphureo Mineralium & Metallorum, eotumque præparatione.
ES kan auch ein ſolcher penetrirlicher Sulphuriſcher Spiritus von den Mineralien vnd Metallen gemacht werden/ welcher an Kraͤfften den Spiritum Vitrioli, Salis communis & Aluminis uͤbertrifft.
Vnd geſchicht ſolches auff dieſe Weiſe.
CAP.
XVI. Spiritus volatilis Metallorum præparatio.
MAn ſolviret Martem, Venerem, Saturnum oder Jovem, mit Spiritu Vitrioli oder Salis communis acido; abſtrahiret die Feuchte davon/ darnach treibt man den Spiritum acidum wiederumb von dem Metall/ ſo fuͤhret er einen Spiritum volatilem mit ſich/ welcher durch die Rectification/ von dem Corroſiviſchen muß geſchieden werden/ vnd ſeynd ſolche Metalliſche Spiritus den Menſchen zu gebrauchen/ noch kraͤfftiger als die jenige/ welche von den Salien gemacht ſeyn worden.
CAP. XVII. Spiritus volatilis mineralium præparatio.
NImb klein pulveriſirtes Antimonii, Marcaſitæ aureæ, oder eines andern Sulphuriſchen Minerals/ welches du wilt/ 2. Theil/ darzu miſche 1. Theil guten gelaͤuterten Salpeter/ vnd trag davon immer ein wenig nach dem andern eyn/ ſe gehet ein Spiritus uͤber/ welcher dem vorigem nichts bevor gibt/ an Staͤrcke vnd Kraͤfften/ muß aber auch wol rectificirt ſeyn.
CAP. XVIII. Alius Modus.
CImentire welches laminirte oder granulirte Metall du wilt/ (außgenommen Gold/) mit halb ſo ſchwer gemeinem Schwefel/ verſchloſſen in einem ſtarcken Tigel/ welcher den Schwefel nicht laͤßt durchgehen/ auff ein halbe Stund/ bis der Sulphur die laminas metallorum wol durchgangen/ vnd bruͤchig gemacht hat:
Solche pulveriſirt/ vnd mit gleichem Gewicht gemeines Saltz vermiſchet vnd diſtillirt/ wie oben von den andern gelehret worden/ gibt einen ſehr kraͤfftigen Spiritum volatilem::
Vnd kan ein jedweder/ nach deme er von einem Metall gemacht iſt worden/ zu ſeinem eygenen Glied/ als Luna zum Hirn/ vnd Jupiter zur Lungen/ Saturnus zum Miltz/ vnd ſo fort an gebrauchet werden.
CAP.
XIX. Spiritus vom Zinck.
VOm Zinck wird ein Spiritus volatilis vnd acidus zugleich diſtillirt/ dem Hertzen dienſtlich/ er ſey gleich durch Spiritum Vitrioli, Salis oder Aluminis, oder durch Huͤlff des Sulphuris, gemacht; dann der Zinck einer guͤldiſchen Natur iſt.
CAP.
XX. Spiritus Volatilis von der Schlacken Reguli Martis.
DIe ſchwartzen Schlacken vom Regulo Martis, wann ſie zuvoren in der Lufft zerfallen iſt/ gibt auch einen ſehr ſtarcken Sulphuriſchen Spiritum volatilem, welcher den vorigen an Kraͤfften nicht vngleich iſt.
Solche vnd dergleichen Sulphuriſche Spiritus volatiles koͤnnen auch auß andern Mineralien gemacht werden/ welcher Beſchreibung (weilen ſie faſt einerley Kraffe vnd Tugend haben/) uͤmb der Kuͤrtze willen/ vnterlaſſen iſt.
CAP. XXI.
Wie man einen Spiritum acidum album & volatilem rubeum ex Sale nitro machen ſoll.
NImb Aluminis 2. Theil/ vnd Salis nitri ein Theil/ pulveriſir beyde Species, vnd miſche ſolche wol/ v. e. a. vnd trage davon allzeit ein wenig nach dem andern eyn/ gleich oben bey andern Spiritibus gelehret worden/ ſo gehet zugleich ein Spiritus acidus mit dem Spiritu volatili uͤber/ vnd muß zu jedwederm Pfund ſpecies, ein Pfund Waſſer vorgeſchlagen werden/ damit die fluͤchtige Spiritus deſto beſſer gefangen vnd behalten werden koͤnnen/ welche beyde Spiritus dann nach geendter Diſtillation/ durch eine linde Rectification in Balneo koͤnnen geſchieden werden; vnd muß man wol zuſehen/ daß man den Spiritum volatilem rein aufffange/ vnd zu rechter Zeit den Vorlag veraͤndere/ auff daß kein phlegma mit vnter den Spiritum rubeum komme/ dadurch er geſchwaͤcht/ vnd weiß wuͤrde werden/ vnd kan ſolches alſo gemercket werden: Nemblich/ wann der volatiliſche gehet/ ſo iſt der Recipient gantz dunckel roth; darnach wann das phlegma kompt/ wird er wieder gantz weiß/ endlich/ wann der ſchwere Spiritus acidus gehet/ ſo wird der Recipient wieder roth/ aber nicht alſo/ gleich wie bey dem erſten volatiliſchen.
Es kan auch dieſer Spiritus noch auff andere Weiſe vnd Wege/ nemblich/ das Nitrum mit zweymal ſo viel bolo, oder Ziegelmaͤhl vermiſchet/ oder mit Letten in globulos formiret/ (dadurch der Fluß verhindert wird) diſtillirt vnd bereytet werden: Iſt aber keiner ſo gut als der erſte/ inſvnderheit/ wann man den roten vnd volatiliſchen haben will.
CAP. XXII. De Uſu Spiritus volatilis rubei.
DIeſer volatiliſche Spiritus, welcher/ (ſo er wol dephlegmiret iſt) allzeit roth bleibet/ vnd als ein Blut anzuſehen iſt/ kan in allem/ den vorigen ſulphuriſchen an Kraͤfften gleich geachtet werden/ inſonderheit/ in Loͤſchung des heiſſen vnd kalten Brands/ ein groſſer Schatz iſt/ Tuͤcher darein genetzet/ vnd darauff gelegt:
Deßgleichen uͤbertrifft er bey nahe alle andere Medicamenten in eriſypelate vnd colica:
Wie auch das gerunnen Blut im Leib/ (welches durch fallen oder ſchlagen entſtanden) ſo wol aͤuſſerlich mit bequemen Waſſern auffgelegt/ als innerlich gebrauchet/ dadurch zertheilt/ vnd außgetrieben wird:
Vnd wann er mit Spiritu volatili urinæ gemiſchet wird/ ein wunderbarliches Saltz gibt/ wie hernach ſoll gelehret werden.
CAP. XXIII. De Uſu Spiritus Nitri acidi albi.
DIe ſchwere vnd Corꝛoſiviſche Spiritus Nitri aber wird nicht viel in medicina gebrauchet/ wiewol er bey nahe in allen Apotheken gefunden/ vnd in ſolchem Gebrauch behalten wird/ gleich oben bey dem Spiritu Vitrioli geſagt worden; nemblich/ jhre Conſerven vnd Kuͤhltraͤnck damit ſaͤurlich zu machen.
Deßgleichen wird er auch von etlichen in Colica gebrauchet/ aber iſt viel zu Corꝛoſiviſch vnd plump darzu; wiewol jhme ſein Corꝛoſiv/ mit zuthun Waſſers/ etlicher maſſen kan gebrochen werden/ dannoch er an Guͤte vnd Kraͤfften dem volatiliſchen bey weitem nicht zu vergleichen iſt/ ſondern gleich wie weiß vnd ſchwartz gegeneinander/ wegen jhrer Tugenden erkant werden:
Darumb jener in medicina, dieſer aber in Handlung der Metallen vnd Mineralien/ dieſelben in jhre vitriola, calces, flores vnd crocos zu bringen/ am bequemſten gebraucht werden kan.
CAP. XXIV. Aqua Regis.
WAnn man mit dieſem Spiritu Nitri acido außgegluͤet gemein Koch-Saltz ſolvirt/ vnd durch ein glaͤſern Retorten im Sand mit ſtarckem Fewer rectificirt/ ſo wird er ſo ſtarck/ daß er das Gold vnd alle andere Metalla vnd Mineralien (außgenommen Lunam vnd Sulphur) auffſolviren kan/ damit etliche Metallen zerleget/ vnd Anatomirt koͤnnen werden/ viel beſſer/ als mit Aqua Regis, welches mit zuthun Salis armoniaci gemacht worden iſt:
So man aber ſolchen uͤber Galmey oder Zinck rectificirt/ ſo wird er noch ſtaͤrcker/ daß er auch alle Metallen vnd Mineralia (Luna & ſulphure exceptis) auffloͤſen kan/ damit dann vielmehr in Handlung der Metallen/ als mit einem gemeinen Spiritu nitri, oder Aqua forti, wie hernach gelehret wird: kan außgerichtet werden/ vnd Erſtlich in Bereytung des Goldes.
CAP.
XXV. Præparatio Auri Tonitruantis.
REcipe Auri puri granulati vel laminati, es ſey gleich durch Antimonium oder Aqua fort gereinigt/ ſo viel du wilt: Schuͤtte in einem Scheidkoͤlblein 4. oder 5. mal ſo viel Aqua Regis darauff/ ſetze ſolches mit einem Pappier zugeſtopffet auff einen warmen Sand/ ſo wird das A.R. innerhalb ein oder zwey ſtunden/ das Gold gantz zu einem gelben Waſſer auffſolviren:
Wann ſolches nicht geſchehen/ ſo iſts ein Zeichen/ daß das Waſſer nicht ſtarck genug/ oder zu wenig geweſen iſt/ ſolches auffzuloͤſen.
Dann gieſſe die Solution von dem Gold/ welches noch nicht auffgeloͤſet iſt/ ab/ in ein ander Glas/ vnd gieſſe mehr friſches Aquæ Regis drauff:
Setze es wieder zu ſolviren auff ein warmen Sand oder Aſchen/ ſo wird das uͤbrige Gold auch davon ſolvirt werden/ vnd ein wenig weiſſer Kalck zuruͤck ligen bleiben/ welches nichts anders als Silber iſt/ das von dem Aq. Reg. nicht hat ſolvirt werden koͤnnen.
(Dann ein A.R. es ſey gleich auff gemeine Weiß mit ſale armoniaco, oder ſale communi gemachet/ kein Silber ſolviret/) deßgleichen ſolvirt auch ein gemein A.F. oder Spiritus nitri kein Gold/ aber alle andere Metallen werden ſo wol von einem ſtarcken A.F. als A.R. auffgeloͤſet.
Darumb man zuſehen muß/ daß man Gold nehme/ daruntur kein Kupffer ſey/ dardurch das Werck verderbet wuͤrde:
Dann ſo Kupffer dabey were/ wuͤrde ſolches auch mit dem Gold auffſolvirt/ vnd damit præcipitirt werden; welches ein Hindernus des anzuͤndens oder ſchlagens ſeyn wuͤrde:
Vnd/ ſo man kein Gold haben kan/ das ohne Kupffer iſt/ ſo nehme man nur Ducaten oder Roſenobel/ dabey kein Kupffer/ ſondern nur ein wenig Silber ſeyn ſoll/ welches keinen Schaden bringet/ weilen es mit A.R. nicht auffgeloͤſet kan werden/ ſondern als ein weiſſes Pulver liegen bleibet/ vnd gluͤe ſolche auß/ biege dieſelben in Rollen zuſammen/ vnd wirff ſie in das A.R. zu ſolviren:
Wann nun alles Gold zu einem gelben Waſſer worden vnd abgegoſſen iſt/ ſo ſchuͤtte Tropffenweiß ein reines Oleum Salis Tartari, welches per deliquium gemacht iſt/ darauff/ ſo wird ſich das Gold als ein braungelbes Pulver/ von dem widerwaͤrtigen liquore Salis tartari niederſchlagen/ vnd die ſolution hell vnd klar werden; du muſt aber zuſehen/ daß du nicht mehr Olei tartari zuſchuͤtteſt/ als zu der præcipitation vonnoͤthen iſt/ ſonſten wuͤrde ſich das nidergeſchlagene Gold zum theil wiederumb auffſolviren vnd Schaden bringen.
Wann nun das Gold wol niedergeſchlagen iſt/ ſo gieſſe das klare Waſſer/ welches darauff ſtehet/ per inclinationem von dem Gold-kalck/ vnd gieſſe ein warm Regen/ vnd ander ſuͤß Waſſer wiederumb drauff/ ruͤhre ſolches mit einem reinen Hoͤltzlein vntereinander/ vnd ſtelle ſolches an ein warmen Orth/ ſo lang bis ſich das Gold geſetzet/ vnd das Waſſer wieder klar darauff ſtehet:
Solches muß man wieder ab/ vnd ein anders darauff gieſſen/ vnd die Saltzigkeit von dem Gold-kalck laſſen extrahiren; vnd muß ſolches auff-vnd abgieſſen mit friſchem Waſſer ſo offt wiederholet werden/ bis kein Schaͤrpffe oder Saltzigkeit mehr in dem abgegoſſenen Waſſer geſpuͤret wird:
Dann ſetzet man das abgeſuͤßte Gold an die Sonnen/ oder an ein ander warm Orth/ daß es trucken werde.
Aber wol in acht zu nehmen/ daß es kein groͤſſere Waͤrme leyde/ als die Sonn im Mayen oder Junio ſcheinet/ ſonſten wuͤrde es ſich entzuͤnden/ vnd mit Gefahr des Gehoͤrs der beyſtehenden (inſonderheit wann deſſelben viel were) einen gewaltigen Donnerſchlag geben/ darumb ich warne/ daß man vorſichtiglich damit uͤmbgehe/ auff daß man ſein Gold vnd Geſundheit nicht dardurch verliere.
Oder man kan auff ein andere Weiſe/ das niedergeſchlagene Gold abſuͤſſen: Nemblich/ man gieſſet ſolches mit ſampt dem geſaltzenen liquore in einen Trechter/ welcher mit doppeltem grawen Pappier gefuͤttert iſt/ laͤßt das Waſſer durchlauffen in ein glaͤſernen Geſchirꝛ/ darauff der Trechter ruhet/ vnd gieſſet ander warm Waſſer darauff/ laͤßt ſolches auch durchlauffen vnd ſo offt gethan/ bis das Waſſer ſo ſuͤß/ als es darauff gegoſſen/ wiederumb dadurch lauffet.
Dann nimbt man das Pappier/ mit dem abgeſuͤßten Gold-kalck/ auß dem Trechter/ leget ſolches mit dem Pappier auff ander graw Pappier/ welches vielfaͤltig auffeinander ligt/ ſo wird das truckene Pappier auff die Naͤſſigkeit alle auß dem Gold-kalck zu ſich ziehen/ vnd alſo das Gold deſto eher koͤnnen getrucknet werden.
Welches dann/ ſo es trucken iſt/ auß dem Maculatur genommen/ vnd in ein ander reines gethan/ vnd zu ſeinem Gebrauch hin gelegt/ vnd verwahret werden muß.
Das durchgelauffene geſaltzen.
Waſſer kan man in einem glaͤſernen Koͤlblein auß einem Sand ad ſiccitatem Salis laſſen abduͤnſten/ vnd daſſelbe vor der Lufft bewahren; dann es auch in der Mediein kan gebraucht werden/ weilen noch ein guͤldiſche Krafft darinnen verborgen iſt:
Wiewol man ſich ſolches nicht verſehen ſolte/ weilen es ſo ſchoͤn/ hell vnd klar iſt/ welches aber kan wargenommen werden/ wann man ſolches in einem reinen verdeckten Tigel ſchmeltzet/ oder flieſſen laͤſſet/ vnd in einem reinen kuͤpffern Moͤrſel oder Becken/ welches zuvor warm gemacht ſeyn ſoll/ gieſſet/ ſo bekompt man ein Saltz/ welches etwas Purpurfarb iſt/ davon auff einmal 6. 9. 12. bis auff 24. Grana eingeben/ reiniget vnd purgiret den Magen vnd Darm; inſonderheit in febribus vnd andern Magen Kranckheiten gut zu gebrauchen.
In dem Tigel aber/ darauß das Saltz goſſen iſt/ findet ſich ein irꝛdifch Weſen/ welches ſich von dem Saltz geſchieden hat/ gelblecht anzuſehen; ſolches außgenommen/ vnd in einem kleinen Tigel mit ſtarckem Fewer geſchmoltzen/ wird es zu einem gelben Glas/ welches mit einer Tinctura Solis imprægnirt iſt/ vnd gibt ein Koͤrnlein Silber von ſich/ in allem anſehen/ einem gemeinen cupellirten Silber gleich/ darinnen kein Gold gefunden wird/ welches zu verwundern iſt.
Weilen alle Chymici dafuͤrhalten/ daß ein A.R. Silber nicht ſolviren koͤnne/ welches dann auch wahr iſt.
Iſt nun die Frage/ wovon/ oder/ wie dann dieſes Silber/ in das Saltz kommen ſey/ wann ein A.R. keines auffloͤſet?
Darauff mancher antworten moͤchte/ es muͤſſe in dem Oleo tartari geweſen ſeyn/ weilen von vielen geglaubt wird/ daß auch die Salia in Metalla koͤnnen verwandelt werden/ welches ich nicht wider ſtreitte/ ſondern nur widerlege/ daß ſolches allhier nicht hat geſchehen koͤnnen/ dann/ ſo Silber in dem A.R. oder Sale tartari geweſen were (da doch ein A. R. keins leydet/) ſo were es doch auch zugleich mit dem Gold præcipitiret worden.
Daß es aber kein gemein Silber/ ſondern Gold geweſen/ vnd erſt nach benommener Tinctur zu Silber worden ſey/ will ich mit wenig Worten beweiſen.
Dann ſolches geſaltzen Waſſer vom A.R. vnd Sale tartari, darvon das Gold præcipitirt iſt worden/ ſolche Natur hat/ ehe es zu einem Saltz coagulirt wird/ ob es ſchon gantz hell vnd weiß iſt/ daß es ein Feder/ die darein geſtecket wird/ in etlichen Tagen Purpur faͤrbet/ welche Purpur-farbe von dem Gold/ vnd nicht von dem Silber herkompt dann Silber faͤrbet roth/ oder ſchwartz; darauß zu ſpuͤren/ daß ſolches geſaltzen Waſſer/ noch etwas Goͤldiſch behalten hat.
Moͤchte nun jemand fragen:
Hat dann ſolches geſaltzen Waſſer etwas Gold bey ſich behalten/ warumb kompt dann nicht auch Gold im ſchmeltzen/ ſondern Silber herauß?
Darauff ich berichte/ daß etliche Salia ſolcher Natur ſeyn/ daß ſie dem Gold im ſchmeltzen die Farb vnd Animam nehmen/ welche/ ſo ſie dem Gold warhafftig entzogen iſt/ daſſelbe hinfuͤrter kein Gold mehr iſt/ oder ſeyn kan/ auch kein Silber/ ſondern bleibet nur ein vntuͤchtig vnd fluͤchtig ſchwartz Corpus, welches auch viel vnfixer als ein gemeines Bley erkand wird/ vnd im geringſten kein Gewalt des Fewers (will geſchweigen die Capellen) erleyden kan.
Sondern gleich als ein Mercurius oder Arſenicum, in kleiner Hitz dahin fleugt.
(Daher zu beweiſen/ daß des Goldes Fixitet in ſeiner Anima, oder Tinctura, vnd nicht im Coͤrper beſtehet.
Darumb zu glauben iſt/ daß man das Gold zerlegen/ ſein beſte Theil von dem groͤbern ſcheyden/ vnd zu einer tingirenden Medicin bereyten koͤnne.)
Daß aber ſolches der rechte Weg ſey/ dardurch der Alten Philoſophen univerſal Medicin/ damit alle Metallen in Gold verwandelt koͤnnen werden/ zu erlangen ſey/ will ich nicht diſputiren/ glaube aber/ daß noch villeicht ein ander Subjectum ſeyn koͤnne/ welches mit einer viel hoͤhern Tinctur begabet ſey/ als das Gold/ welches nicht mehr von der Natur erlanget/ als es ſelbſten zu ſeiner fixitet von noͤthen hat.
Doch iſt es auch ſicherlich zu glauben/ daß ein wahre anima oder tinctura auri, ſo ſie wol von ſeinem vnreinen ſchwartzen Coͤrper geſchieden iſt/ in ſeiner Farb koͤnne exaltirt vnd verbeſſert werden.
Damit auch hernach mehr corporis imperfecti, als deſſen davon ſie gezogen iſt/ verbeſſert/ vnd zur perfection des Goldes koͤnne gebracht werden.
Dieſes nun alles in ſeinem Werth bleiben laſſen.
Gewiß vnd warhafftig iſt es/ ſo dem Gold ſeine wahre Tinctur entzogen wird/ daß das hinderſtaͤllige corpus kein Gold mehr ſeyn kan: Wie in meinem Tractaͤtlein de Auro potabili vero, weitlaͤufftiger bewieſen wird; habe ſolches nur darumb hieher geſetzt/ daß der Kunſtliebende (wann villeicht jhme in ſeiner Arbeit ein ſolches weiſſe Korn zu Handen kaͤme) wiſſen moͤge/ wovon es kommen ſey.
Ich haͤtte zwar auch die præparation des Schlag-Goldes/ Pappier vnd Zeit zu erſparen/ dieweilen ſolche von andern beſchrieben iſt/ koͤnnen vngemeldet laſſen:
Weilen ich aber im Erſten Theil verheiſſen hab/ Flores auß Gold zu machen/ vnd ſolche auß einem auro fulminante muͤſſen bereytet werden/ hat mich gut geduͤnckt deſſelben præparation auch hieher zu ſetzen/ auff daß der Liebhaber nicht erſt ein ander Buch/ ſolche Bereytung darauß zu erlernen/ auffſchlagen doͤrff/ ſondern vollkoͤmlichen Bericht in dieſem meinem Buch zur Bereytung der Goldblumen haben moͤge.
Dieſes iſt nun der gemeine Weg/ welcher faſt allen Chymicis bekand iſt/ ein aurum fulminans zu machen/ weilen aber auff dieſe Weiſe leichtlich ein Irꝛthumb kan begangen werden/ entweder/ daß man zu viel liquoristartari zuſchuͤttet/ ſonderlich/ wann es nicht rein genug iſt/ daß ſich das Gold nicht alles davon niederſchlaͤgt/ vnd ein Theil deſſelben in der ſolution bleibet/ dadurch Schaden geſchicht; oder aber/ daß ſich das Gold in ein ſchweren calcem faͤllet/ welcher nicht wol ſchlaͤgt/ vnd in flores zu ſublimiren vndienſtlich iſt.
Alſo will ich allhier noch einen andern vnd viel beſſern modum ſetzen/ welchen ich noch bißhero bey keinem geſehen hab/ dadurch das Gold auß dem A.R. gantz vnd gar ohne Verluſt deſſelben/ ſchoͤn/ leicht vnd gelb/ welches zweymal ſtaͤrcker ſchlaͤgt/ als das erſte/ kan gefaͤllet werden.
Vnd iſt vnter dieſer vnd erſten gemeinen Bereytung gantz kein vnderſchied/ als daß man an ſtatt eines Olei Tartari, einen Spiritum urinæ oder Salis armoniaci, das ſolvirte Gold damit zu præcipitiren/ nehme/ davon dann das Gold/ wie geſagt viel reiner/ als von dem liquore ſalis tartari, niedergeſchlagen wird/ vnd muß ſolches darnach abgeſuͤßt vnd getrucknet werden/ gleich wie oben bey der erſten Bereytung gelehret worden.
CAP. XXVI. De Uſu Auri fulminantis.
VOm Gebrauch dieſes Schlag-Goldes in Medicina, iſt wenig zu ſchreiben/ dann weilen es nicht auffgeſchloſſen/ ſondern nur ein grober/ vnd des Menſchen Natur vnannemblicher Kalck iſt/ kan es kein Miracul thun.
Wiewol ſolches alſo per ſe von etlichen zu 6. 8. 12. gran bis auff Э j. den Schweiß in peſtè, vnd andern gifftigen Febern dadurch zu erwecken/ eyngeben wird/ hat es doch niemals ſo wol ſuccedirt als man gemeynet.
Etliche haben ſolches mit gleich ſchwer gemeinem Schwefel vermiſchet/ vnd außgegluͤet/ dadurch jhme ſein ſchlagende Krafft benommen worden/ vnd alſo ein beſſere Medicin/ dadurch zu erlangen vermeynet/ aber alles vergeblich/ dann der Gold-kalck in ſolcher groben Bereytung kein Beſſerung hat wollen annehmen.
Wie aber nun eine gute Medicin auß ſolchem Schlaggold koͤnne gemacht werden/ daß man ſehen koͤnne/ daß das Gold zur Medicin kein vntuͤchtig vnd todes corpus ſey/ ſondern daß es koͤnne lebendig vnd bequem gemacht werden/ ſeine von Gott eynverleibte Kraͤfften zu beweiſen; will ich kuͤrtzlich entdecken.
Laſſe dir erſtlich ein ſolches Inſtrument/ gleich wie oben gelehret/ darauß man die ſubtile Spiritus diſtilliret/ von Kupffer zurichten/ doch nicht ſo gros/ auch oben mit keinem Deckel/ ſondern nur mit einer Roͤhren/ daran man einen Recipienten legen kan/ doch nicht verlutirt/ ſondern daß nur die Roͤhren tieff hineyn in den Bauch des Vorlags reyche/ vnd vnten mit einem ebenen Boden/ daß es ſtehen koͤnne:
Vber dem Boden muß ein klein Loch mit einem Thuͤrlein/ welches wol vnd behaͤb ſchlieſſe/ gemacht werden/ vnd auch zwey kleine Schalen oder Schuͤſſelein von Silber oder Kupffer/ ſo gros als ein Nagel eines Fingers/ damit man das Aurum fulminans hineyn ſetzet:
Vnd muß das kuͤpffern Gefaͤs auff einem Dreyfuß ſtehen/ darunter man etliche gluͤende Kohlen leget/ daß der Bodem davon warm werden kan.
Wann nun ſolches Gefaͤß ſampt einem glaͤſern Recipienten vnbeweglich geſtellet/ vnd der Bodem deſſelben mit Fewer warm gemacht worden iſt/ ſo muß man mit einem kleinen Zaͤnglein/ ein Schuͤſſelein/ darinn 2. 3. 4. grana Auri fulminantis gethan ſeyn/ hineyn auff den warmen Boden ſetzen/ vnd das Thuͤrlein zumachen/ ſo nun das Gold die Hitz empfindet/ ſo entzuͤndet ſich ſolches/ vnd gibt einen Knall von ſich/ vnd wird ein Scheydung vnd ſonderbahre Auffſchlieſſung des Goldes/ dann ſo bald der Schlag geſchehen/ gehet das Gold’ durch die Roͤhren/ als ein purpurfarber Rauch in den Recipienten/ vnd leget ſich darinnen allenthalben als ein purpurfarbes Pulver an; wann der Rauch vergangen/ welches bald geſchicht/ nimbt man das laͤhre Schuͤſſelein auß dem Ofen/ vnd ſetzet dargegen das andere mit dem Gold hineyn/ welches dann auch ſchlaͤgt/ vnd ſeine flores von ſich gibt; vnrerdeſſen iſt das erſte kalt worden/ welches dann wieder gefuͤllet/ vnd gegen das laͤre hineyn geſetzt wird.
Solches Schlaͤge eines uͤmb das ander hineyn geſetzet muß ſo lange continuiret werden/ bis man flores genug hat:
Vnd nach vollendter ſublimation laͤßt man das kuͤpffern Geſchirꝛ kalt werden/ vnd kehret das Gold-pulver/ welches ſich nicht ſublimiret hat/ mit einem Haſenfuß/ oder Gaͤnſefeder herauß/ welches zu nichts anders dienet/ als mit einem wenig borras zuſammen geſchmeltzet/ iſt wiederumb gut Gold/ nur daß es etwas bleicher/ als es zuvoren geweſen/ ehe es zu einem Schlag-Golde gemacht worden iſt.
Die Flores aber in dem Recipienten laſſen ſich alſo nicht außkehren/ ſonderlich/ wann ſie mit Zuſatz Salis nitri eyngetragen worden/ wie bey den floribus Lunæ folgends gelehret wird/ dann ſie etwas feucht ſeynd.
Gieſſe derohalben ſo viel reinen dephlegmirten Spiritum Vini tartariſatum hineyn/ daß du meyneſt genug zu ſeyn/ die flores damit durch uͤmbſchwencken los zu machen; welches/ ſo es geſchehen/ geuſt man den Spiritum Vini ſampt dem verbrandten alten Phœnice orientali herauß in ein rein Glas/ mit einem langen Hals/ ſetzt ſolches/ (doch daß es zuvorn mit einem guten luteo wol verwahret ſey/) in ein lindes Balneum, oder ſonſten in eine warme Aſche/ etliche Tage/ ſo wird ſich vnterdeſſen der Spiritus Vini ſchoͤn rotlecht faͤrben/ welchen man ab/ vnd einen andern wieder drauff gieſſen/ vnd in die Waͤrm zu extrahiren ſtellen muß; wann ſich derſelbe auch gefaͤrbet/ muß man beyde Extracta zuſammen in ein glaͤſern Koͤlblein thun/ vnd den Spiritum Vini in Balneo von der Tinctura abſtrahiren/ welcher zwar wenig ſeyn wird/ aber ſehr hoch von Farbe/ vnd lieblich von Geſchmack/ die uͤbrige flores, davon die Tinctura extrahirt iſt/ koͤnnen mit Waſſer auß dem Glas geſchwencket/ getrucknet vnd geſchmeltzt werden/ geben ein wenig bleich Gold/ vnd der mehrer Theil gehet in ein braun Vitrum, auß welchem auch noch etwas guts kan gemacht werden/ welches mir aber bißhero noch nicht bekand iſt worden.
NB.
Wann man das Aur. fulm. zu vorn mit ein wenig Nitri miſchet/ ehe mans eyntraͤgt/ ſo werden die Flores ſolvirlicher/ vnd geben jhr Tinctur lieber von ſich/ als per ſe: Vnd ſo man will/ kan mal dreymal ſo ſchwer Nitri zuſetzen/ vnd dieſelbe (gleich wie hernach bey der Luna gelehret wird) in Flores ſublimiren.
CAP. XXVII.
Uſus Tincturæ Solis vel Auri.
DIe extrahirte Farb aber/ iſt eine von den fuͤrnembſten Medicinen/ welche des Menſchen Hertz ſtaͤrcken vnd erfrewen/ das vnreine Gebluͤt im gantzen Leibe erjuͤngern vnd vernewern/ dardurch viel abſchewliche Kranckheiten/ als lepra, morbus gallicus, vnd dergleichen koͤnnen vertrieben werden.
Ob aber auch eine ſolche Tinctur weiters in ein fixes Weſen koͤnne durchs Fewer gebracht werden/ iſt mir vnbewuſt/ dann ich nicht weiters damit gangen bin/ als ich hier beſchrieben hab.
CAP. XXVIII. De floribus Lunæ, & ejusdem Medicina.
WEeilen ich im erſten Theil dieſes Buchs cap. 34. bey Bereytung der Metalliſchen Florum verſprochen habt/ auch Flores von Gold vnd Silber im zweyten Theil lehren zu machen/ vnd nun von Sole ſolches allbereyt geſchehen iſt.
So folget nun nach dem Golde das Silber mit ſeiner Bereytung:
Welches alſo geſchehen muß.
Nimb duͤnn laminirt/ oder klein granulirt fein Silber/ ſo viel du wilt/ gieſſe in ein Scheyde-Koͤlblein zweymahl ſo ſchwer rectificirten Spiritum Nitri darauff/ ſo wird alſobald der Spiritus Nitri an dem Silber anfangen zu arbeiten/ vnd das Silber auffloͤſen.
Wann es aber nicht mehr in der Kaͤlte angreiffen vnd arbeiten will/ ſo ſetze das Koͤlblein auff einen warmen Sand/ oder Aſchen/ ſo wird das Waſſer alſobald wieder anfangen zu wuͤrcken/ vnd las das Glas mit dem Silber auff der warinen Aſchen ſtehen/ bis alles Silber darinn zergangen vnd auffgeloͤſet iſt.
Darnach gieß die Solution auß dem Koͤlblein in ein anders/ welches abgenommen iſt/ vnd ſetze ein Helmlein darauff/ abſtrahire in arena die Helffte des Spiritus Nitri, von dem ſolvirten Silber/ vnd las das Koͤlblein mit der Solution in dem Sande erkalten/ darnach n mb es auß vnd las es noch ein Tag vnd Nacht ſtill ſtehen/ ſo wird ſich das Silber in weiſſe gepletterte Cryſtallen begeben/ von welchen man die uͤbrige Solution, die nicht geſchoſſen iſt/ abgieſſen muß/ vnd wiederumb davon die Helffte Spiritus abſtrahiren/ vnd in der Kaͤlte ſchieſſen laſſen/ vnd ſolches ſo offt mit abſtrahiren/ vnd Cryſtalliſiren wiederholet/ bis beynahe alles Silber zu Cryſtallen worden iſt/ welche man auß dem Glas nehmen/ auff Maculatur Pappier zu trucknen legen/ vnd zu fernerm Gebrauch/ wie bald hernach gelehret wird/ behalten muß.
Die uͤbrige Solution, welche nicht Cryſtalliſiret iſt/ kan man in einem kuͤpffern Gefaͤs/ mit zuthun ſuͤß Waſſer/ auff dem Fewer/ in einen calcem præcipitiren/ abſuͤſſen/ trucknen/ vnd zu anderem Gebrauch bewahren/ oder wieder in ein corpus ſchmeltzen.
Oder man kan dieſelbe mit Saltzwaſſer niederſchlagen/ abſuͤſſen/ vnd trucknen/ gibt einen calcem, welcher mit gelindem Fewer ſchmeltzet/ einer ſonderbaren Eygenſchafft/ der ſich in Spiritu urinæ, ſalis armoniaci, cornu cervi, ſuccini, fuliginis, & capillorum, gern auffſolviren/ vnd in gute medicamenta bereyten laͤßt/ gleich wie bey Spiritu urinæ kurtz hernach ſoll gelehret werden.
Oder aber/ man kan die uͤberbliebene Solution des Silbers nicht præcipitiren/ ſondern mit Spiritu urinæ ein herꝛliche Tinctur darauß extrahiren/ wie hernach gelehret wird.
CAP XXIX. De Uſu Cryſtallorum Lunæ.
DIeſe Cryſtallen/ ſeynd fuͤr ſich alſo allein in medicina ſicherlich zu gebrauchen/ davon 3. 6. 9. 12. grana, nach des Patienten Alter/ mit einem wenig Zucker vermiſchet/ oder in Pillen formiret/ eyngeben/ purgiren ohne Gefahr/ gantz lind/ ſeynd aber jhrer Bitterkeit halben nicht wol zu nehmen/ auch faͤrben ſie die Lippen/ Zungen vnd Mund/ (wann ſie nicht in forma pillularum genommen werden/) gantz ſchwartz (was aber ſolcher Schwaͤrtze Vrſach ſey/ gehoͤret hieher nicht zu beſchreiben/ ſoll aber bald hernach folgen.)
Deßgleichen wann ſie Metallen beruͤhren/ als Silber/ Kupffer vnd Zin/ machen ſie dieſelben auch ſchwartz vnd haͤßlich/ darumb ſie nicht gern gebraucht werden.
So man aber in die Solution des Silbers/ ehe dann ſie in Cryſtallen gebracht worden iſt/ die Helffte ſo viel als des Silbers geweſen iſt/ Mercurii Vivi leget/ vnd mit auffſolviret/ vnd dann zuſammen ſchieſſen laͤſſet/ ſo werden ſchoͤne wuͤrfflichte Steinlein dem Alaun gleich darauß/ welche in der Lufft nicht wie die vorige gepletterte/ zerſchmeltzen/ auch nicht ſo bitter ſeyn/ vnd darueben geſchwinder vnd beſſer purgiren/ als die jenigen welche von Silber allein gemacht worden ſeyn.
CAPUT XXX.
Wie man die Cryſtallos Lunæ in flores ſublimiren, vnd auß den floribus eine gute Medicin machen ſoll.
NImb der gepletterten Cryſtallorum Lunæ, ſo viel du wilt/ reibe auff einem warm gemachten Stein/ ſo viel reines vnd wolgetrucknetes Salpeters darunter/ vnd lege in dein eyſernes Diſtillir.
Gefaͤs/ vor deſſen Roͤhren ein groſſer Recipient verlutiret ligen ſoll/ zween zwerch Finger hoch gepulverte Kohlen/ vnd mach Fewer darunter/ daß das Geſchirꝛ allenthalben ſampt den Kohlen/ welche darinn ligen/ gluͤen.
Darnach hebe den Deckel davon/ vnd wirff von deinen zugerichten Cryſtallis Lunæ mit einem Loͤffel auff einmal drachmam unam, auch mehr oder weniger/ nach deme dein Recipient gros oder klein iſt/ vnd vertragen kan/ hineyn; wann ſolches geſchehen/ ſo ſetze alſo bald den Deckel darauff/ ſo wird ſich der Salpeter mit den Cryſtallis Lunæ von den Kohlen (welche auff dem Boden des Geſchirꝛs) ligen/ entzuͤnden/ vnd ein Weiſſer Silberꝛauch durch die Roͤhren in den Recipienten gehen.
Vnd uͤber ein Weil/ wann der Nebel in dem Recipienten vergangen iſt/ ſo trage mehr eyn/ vnd thue ſolches ſo lang/ bis all dein zugerichtes Silber iſt eyngetragen; darnach las ſolches erkalten/ nimb den Recipienten davon/ gieſſe einen guten Spiritum Vini alcoliſatum dareyn/ vnd ſchwencke deine Flores damit auß dem Recipienten/ vnd procedire in allem damit/ gleich wie oben bey dem Gold gelehret worden/ ſo wirſt du einen gruͤnlichten liquorem bekommen/ welcher dem Hirn ſehr dienſtlich iſt.
Die Kohlen aber nimb auß dem Vaſe diſtillatorio, pulveriſire ſolche klein/ vnd ſchleime dieſelbe mit Waſſer/ auff daß das leichte Kohlengeſtuͤb davon komme/ ſo wirſt du noch viel kleine Silberkoͤrnlein finden welche der Salpeter nicht hat uͤbertreiben koͤnnen/ ſolche kanſt du reduciren/ iſt wieder gut Silber.
Weiter kan auß den Cryſtallis Lunæ noch eine ſehr kraͤfftige Medicin gemacht werden/ welche der vorigen an Guͤte wenig nachgeben will/ dadurch des Hirns Kranckheiten vnd Maͤngeln wuͤrcklich kan begegnet werden.
Vnd geſchicht ſolches alſo.
CAPUT XXXI. Oleum viride ex Luna zu machen.
VBergieſſe Cryſtallos Lunæ mit zwey oder dreymal ſo ſchwer des allerſtaͤrckſten Spiritus Salis Armoniaci, ſtelle ſolches in einem Glas mit einem langen Hals wol vermacht/ in ein gar linde Waͤrme 8. oder 14. Tage zu digeriren/ ſo wird ſich der Spiritus ſalis armoniaci ſchoͤn blaw von dem Silber faͤrben/ ſolchen gieſſe ab/ vnd filtrir jhn durch ein Pappir/ daß er rein werde/ vnd thue ſolchen in ein klein glaͤſern Retoͤrtlein oder Koͤlblein/ vnd abſtrahire mit lindem Fewer in Balneo beynahe allen Spiritum ſalis armoniaci, (welcher wieder gut zu gebrauchen iſt/) davon/ ſo bleibet in fundo ein gras gruͤner liquor, welchen man zur Medicin bewahren kan.
Wofern aber uͤberſehen wuͤrde/ daß man von der Tinctura Lunæ zu viel Spiritus abſtrahirte/ vnd dieſelbe gantz were vertrucknet/ vnd zu einem gruͤnen Saltz worden/ ſo muß man ſo viel Spiritus ſalis armoniaci wieder darauff ſchuͤtten/ daß das gruͤne Saltz wiederumb davon in einen gruͤnen liquorem koͤnne ſolviret werden.
Wann man aber ſolche Tinctur noch reiner haben will/ kan man alle Feuchtigkeit davon abſtrahiren/ bis ein truckener Stein bleibet/ vnd auff ſolchen einen guten Spiritum Vini gieſſen/ davon der Stein bald auffſolviret wird/ dann filtriret, ſo bleiben feces zuruͤck/ vnd wird die Tinctur ſchoͤner/ davon der mehrentheil Spiritus Vini kan abſtrahiret werden/ ſo wird die Tinctur deſto hoͤher an Farb vnd Krafften.
Wann man aber will/ kan man ſolches gruͤne Saltz oder Stein/ (ehe er noch einmal mit Spiritu vini extrahiret wird) in einem glaͤſern Retoͤrtlein diſtilliren/ gibt einen ſubtilen Spiritum vnd ein ſcharpffes Oleum, vnd bleibet in fundo des Retorten ein gautz fluͤſſig Silber/ welches nicht hat uͤbergehen koͤnnen.
Es iſt zu verwundern/ wann man auff ſolchen Stein einen Spiritum ſalis armoniaci, oder Spiritum vini zu ſolviren geuſt/ daß das Glas ſo kalt davon wird/ daß man ſolches nicht wol lang in der Hand leyden kan.
Welche kaͤlte dann meines erachtens von nichts anders enſtehet/ als von der wol auffgeſchloſſenen Luna, welche von Natur kalt iſt.
CAPUT XXXII. Uſus liquoris viridis in Alchymia & Mechanicis.
VNd dienet dieſer gruͤne liquor nicht allein zur Medicin/ ſondern auch noch zu mehr andern operationibus Chymicis (dann Kupffer vnd Glas damit leichtlich kan ſchoͤn verſilbert werden.) Denen dienſtlich/ welch curieus ſeynd mit einem ſchoͤnen Haußrath zu pruncken/ dann wann man Schuͤſſeln/ Teller/ Saltzfaͤſſer/ Schaalen/ Trinckbecher vnd andere Geſchirꝛ von Glas machen laͤßt/ auff ſolche Geſtalt/ gleich wie ſie von Silber pflegen gemacht zu werden/ kan man dieſelben gantz leichtlich/ ohne ſonderbaren koſten/ damit/ in-vnd außwendig verſilbern/ alſo daß ſolche durchs Geſicht nicht anders als fuͤr gute ſilberne Gefaͤſſe koͤnnen erkand werden.
Vber dieſe oberzehlte gute Medicamenten/ kan noch etwas ſonderlichs auß den Cryſtallis Lunæ gemachet werden/ nemlich daß man ſolche mit dem allgemeinen Waſſer/ welches von der Natur iſt diſtilliret worden/ vnd jederman kennet/ auffſolviret/ vnd ſeine Zeit damit digeriret/ ſo wird ſich nach Kochung einer kleinen Zeit/ nach Verwechſelung etlicher Farben/ eine liebliche Eſſentia finden/ welche ſo bitter nicht mehr iſt/ als der obbeſchriebene gruͤne liquor, welcher noch nicht die Waͤrme zur ſuͤſſen Reyffe vnd Zeitigung gebracht worden iſt.
NB.
In dieſem ſuͤſſen Menſtruo univerſali koͤnnen auch alle andere Metallen in kleiner Hitze/ durch langer Zeit Kochung gezeitiget/ vnd zur Medicin bequem gemacht werden (wann ſie zuvorn in jhre Vitriola vnd Salia gebracht worden ſeyn/) dann ſeynd ſie nicht mehr tode corpora, ſondern haben in ſolcher Bereytung wiederumb ein new Leben empfangen/ vnd ſeynd nicht mehr metalla der Geitzigen/ ſondern koͤnnen metalla Phiſophorum & Medicorum genennet werden.
CAPUT XXXIII. Auſſer der Medicin.
ZVm letzſten vnd Beſchluß kan man mit den Cryſtallis Lunæ auſſerhalb der Medicin noch viel abentheuriſche Ding verꝛichten/ nemblich/ wann man ſolche mit gemeinem ſuͤſſen Regenwaſſer auffſolviret/ kan man den Bart/ Haar/ Haut/ vnd Naͤgel der Menſchen/ wie auch der Thieren/ leibfarb/ roth/ braun vñ ſchwartz faͤrben/ nach deme man viel oder wenig davon vnter Waſſer gethan hat/ oder nach deme man die Haar offt oder wenigmal damit angefeuchtet hat/ dardurch der Menſchen vnd Thieren Geſtalt/ (welches bißweilen in etlichen Faͤllen wol zu Paß kompt/) veraͤndert/ vnd vnerkaͤndlich gemachet werden kan.
Vnd kan ſolche Faͤrbung eben ſo wol mit Saturno oder Mercurio gethan werden/ als mit Luna, welche aber etwas anders/ als mit Luna geſchehen/ wie im vierdten Theil zu ſehen iſt/ muͤſſen zubereytet werden.
Nunmehr hab ich gelehret/ wie man durch Huͤlffe des Spiritus nitri acidi, flores vnd tincturas von Gold vnd Silber machen ſoll/ deren Medicamenten zwar noch viel vnd mancherley darauß zu machen koͤnten gelehret werden/ will ſich aber allhier an dieſem Orth nicht wol ſchicken/ ſoll doch in dieſem zweyten/ vnd hernach in den folgenden Theilen weiters davon gehandelt werden.
Gleicherweiß/ wie durch einen Spiritum nitri auß Gold vnd Silber gute Medieamenten koͤnnen zugerichtet werden/ alſo kan es auch auß andern ſchlechtern Metallen geſchehen.
Weilen aber derſelben Bereytung ſich in andern Orthen dieſes Buchs/ beſſer zu beſchreiben ſchicket/ ſoll es allhier damit beruhen/ doch hat mich gut gedaͤucht/ von jedwederm Metall nur eine præparation zu beſchreiben/ vnd folget nach dem Silber das Kupffer.
CAPUT XXXIV.
Ein Medicin aͤuſſerlich zu gebrauchen auß Kupffer.
SOlvire außgegluͤete laminas Veneris in ſpiritu nitri, vnd abſtrahire die ſpiritus wieder davon/ bis auff die truckene/ doch nit gar zu hart/ ſo bleibet ein dunckel gruͤne maſſa zuruͤck/ ſolche kan man einzelich eyntragen vnd diſtilliren/ gleich wie von der Luna gelehret worden/ gibt einen ſtarcken vnd kraͤfftigen ſpiritum, wie auch viel flores aͤuſſerlich zu gebrauchen in verderbten Wunden einen guten Grund zur Heylung damit zu machen.
CAPVT XXXV. Medicina ex Marte.
ALſo vnd auff dieſe Weiſe kan auch mit Marte procediret werden/ vnd bleibet ein guter Crocus davon zuruͤck einer groſſen ſtictitet, ſonderlich von Marte; koͤnnen mit.
Nutzen vnter unguenta vnd emplaſtra gebraucht werden.
CAPUT XXXVI. De Jove & Saturno.
WAnn Jupiter vnd Saturnus darinn ſolviret werden/ ſchieſſen ſolche nach Abſtrahirung eines Theils Spiritus, in ſchoͤne klare vnd ſuͤſſe Cryſtallos.
Jupiter aber laͤßt ſich ſo gern nit als Saturnus ſolviren/ vnd giebet auch nicht ſo ſuͤſſe Cryſtallos als Saturnus, koͤnnen aber beyde ſicherlich zur Medicin gebrauchet werden.
Auch koͤnnen ſpiritus vnd flores darauß diſtilliret werden.
Nicht noͤthig weitlaͤufftig die Bereytung zu wiederholen/ dann wie mit Luna zu thun gelehret iſt/ alſo auch von andern Metallen verſtanden werden muß.
CAPUT XXXVII. Uſus Cryſtallorum Saturni & Jovis.
DIe Cryſtalli Saturni koͤnnen/ mit Verwunderung in peſte den Gchweiß zu befoͤrdern/ vnd das Gifft dadurch auß dem Leibe zu bringen/ wie auch in dyſenteria mit Lob gebrauchet werden.
Euſſerlich aber in Waſſer ſolviret/ vnd mit Tuͤchern ſo darein genetzet/ auffgeleget/ kuͤhlen vnd loͤſchen ſie alle Entzuͤndungen vnd inflammationes der Glieder/ es ſey am Leibe wo es wolle/ gewaltiglich.
Deßgleichen thut auch ſein ſpiritus per ſe, (die flores vnter unguenta vermiſche) das jhrige genugſamb.
An den Cryſtallen Jovis aber/ wird eine ſolche ſchnelle Operation nicht gemercket/ doch thun ſie das jhrige auch/ vnd ſeynd auch lieblicher/ als die von Saturno gemachet/ dann bey dem Jove ein reiner Sulphur auri befunden wird/ bey dem Saturno aber ein weiſſer ſulphur argenti, wie in meinem Buch de Generatione, & Naturâ Metallorum bewieſen wird.
CAP. XXXVIII. De Mercurio.
WAnn man Mercurium vulgi, in ſpiritu nitri rectificato ſolviret/ vnd den ſpiritum wieder davon abſtrahiret/ ſo bleibt ein ſchoͤner leibfarber/ glaͤntzender præcipitat zuruͤck/ wann aber der ſpiritus nicht rectificiret iſt/ wird er nicht ſo ſchoͤn/ dann die Vnſauberkeit des ſpiritus bleibet bey dem Mercurio, vnd macht ſolchen vnrein.
Dieſer Mercurius calcinatus, wird von etlichen Mercurius præcipitatus, von andern Turbith minerale, genennet/ damit die Chirurgi, vnd auch bißweilen etliche vngeſchickte Medici, morbum Gallicum curiren/ geben davon auff einmal 6. 8. 10. mehr vnd weniger grana, (nach deme er zugerichtet iſt/ vnd ſtarck operiret/) den Patienten eyn/ dann ſo man den ſpiritum ſo gar hart nicht davon abſtrahiret/ ſo wuͤrcket er viel ſtaͤrcker/ als wann er mit ſtarckem Fewer gaͤntzlich davon geſchieden iſt/ dann die ſpiritus die dabey bleiben/ machen den Mercurium lebendig vnd operirend/ welches er ohne ſpiritibus ſonſten nicht thun koͤnte.
Gleich wie auch die andere Metallen/ welche ſo ſie nit durch ſalia oder ſpiritus dahin gebracht/ daß ſie ſolvirlich ſeyn/ keine oder aber wenig Operation thun koͤnnen/ es were dann Zinck oder Eyſen/ welche leicht ſolvirlich ſeyn/ vnd alſo ohne vorhergehende Auffloͤſung/ (gleich wie oben bey dem Oleo Vitrioli bewieſen iſt) wuͤrcken koͤnnen.
Daß aber die ſcharpffen ſpiritus ſolcher Operation Vrſach ſeyn/ kan alſo gemercket werden.
Dann wann man ſchon ein gantzes Loth Mercurii currentis in den Magen ſchuͤttet/ wuͤrde er doch keine ſonderbare Bewegung machen/ ſondern alſo vnten/ gleich wie er oben hineyn kommen/ wieder herauß lauffen/ hergegen aber/ ſo er mit ſpiritibus oder ſalien zugerichtet iſt/ ſeiner nur etliche grana ſtarck wuͤrcken/ vnd je ſolvirlicher er bereytet iſt/ je ſtaͤrcker er auch operiret/ wie zu ſehen iſt/ wann er durch Saltz vnd Vitriol ſublimiret wird/ daß er dadurch ſo ſtarck wird/ daß auch ein Gran mehr vnd ſtaͤrcker/ als 8. oder 10. grana Turbith mineralis wuͤrcket/ vnd 3. oder 4. grana deſſelben einen Menſchen wegen ſeiner groſſen Staͤrcke toͤden koͤnnen.
Deßgleichen wuͤrcket er ſtarck/ ja auch noch viel ſtaͤrcker als der ſublimat, wann er in ſpiritu nitri ſolviret vnd cryſtalliſiret iſt/ alſo/ daß man jhn ohne gefahr nicht wol auff die Zunge nehmen darff.
Welches etliche gemercket/ vnd das Aqua fort nur mit linder Hitz haben davon riechen laſſen/ daß der Mercurius gelb geblieben iſt/ welcher jhnen in kleinerm doſi mehr als der rote/ davon die ſpiritus verꝛochen ſeyn/ gewuͤrcket hat.
Dann ſie ſolchen nicht allein aͤuſſerlich in vnreine Schaͤden geſtraͤwet/ das boͤſe Fleiſch damit hinweg zu etzen/ nicht ohne groſſen Schmertzen des Patienten gebrauchet hvben/ ſondern auch denſelben ohne Vnderſcheyd bey Jungen vnd Altten/ damit zu purgiren/ in den Leib geben/ welche Purgation eine von den allerſchaͤdlichſten iſt/ die gebraucht werden kan.
Dann dieſer boͤſe Gaſt/ er ſey gleich bereytet wie er woͤlle/ ſeine Tuͤcke ſchaden zu thun nicht laſſen kan/ es ſey dann/ daß er in ein ſolches Weſen gebracht wuͤrde/ welches nimmermehr in einen lauffenden Mercurium kan reduciret werden/ dann kan man ohne allen Schaden vnd Nachtheil des Menſchen Geſundheit viel gutes in medicina damit außrichten/ davon an einem andern Orth etwas mehrers villeicht moͤchte gehandelt werden.
Ich kan nicht vnterlaſſen den kleinen vnſchuldigen Kindern zum beſten/ einen gewaltigen eyngeriſſenen Mißbrauch zu entdecken.
Dann es ſchier bey allen denen/ welche mit der Medicin uͤmbgehen/ ſo gemeyn worden iſt/ daß/ ſo bald einem kleinen Kinde etwas mangelt/ ehe man noch gewiß weiß/ ob es von wuͤrmen oder von etwas anders kranck iſt/ laufft man alſobald zu dem Mercurio, in Meynung/ weil ſolcher keinen Geſchmack habe/ er deſto beſſer/ die Wuͤrme damit zu toͤden/ den Kindern beyzubringen ſey/ kennen aber ſolche Leuthe ſeine ſchaͤdliche Natur nicht/ die er gegen die Sehnen oder Nerven erzeyget.
Dann etliche meynen/ wann ſie den Mercurium alſo wiſſen zu bereyten/ daß er in groͤſſerem doſi eyngeben werden koͤnne/ (gleich wie bey dem Mercurio ſublimato dulci zu ſehen iſt/) ſo ſeye er uͤber die maſſen wol zugerichtet/ welches aber groͤblich geirꝛet iſt/ vnd were viel beſſer/ daß er ſo wol nicht zubereytet were/ deſto weniger Schaden wuͤrde dadurch dem Menſchen zugefuͤget/ weilen ſie denſelben in ſo groſſer doſi nicht eyngeben doͤrfften:
Dann ſo er gebrauchet wird bey alten vnd erwachſenen Menſchen in morbo gallico, welcher mit Aquafort, oder Spiritu nitri bereytet iſt/ kan er noch ſo viel nicht ſchaden/ weilen er in kleiner doſi geben wird/ vnd auch bey jhnen eine Bewegung macht.
Dadurch die Natur Huͤlff erlangt/ ſolches ſchaͤdliche Gifft zu uͤberwinden/ vnd von ſich zu ſtoſſen; vnd wird deſſen malignitet ſonderlich durch das ſtarcke ſaliviren gebrochen/ welches die vorſichtige Natur jhme eyngepflantzet hat/ dadurch ſo viel Vnheils nicht kommen kan/ als durch den Mercurium dulcem, welcher den kleinen ſchwachen Kindern von 10. bis auff 30. grana, auff einmal eyngegeben wird/ der dann gemeiniglich bey jhnen/ (wofern ſie nicht ſtarcker Natur ſeyn/ vnd ſolches verwachſen/) eine Schwachheit vnd Schlappichkeit der Glieder verurſachet/ daran ſie dann eine lange Zeit (wo ſie nicht gantz lahm werden/) zu uͤberwinden haben.
Deßgleichen irꝛen auch die jenigen/ welche den Mercurium mit Waſſer oder Bier ſo lange ſchuͤttelen/ bis daſſelbe truͤb von dem Mercurio worden iſt/ geben alſo ſolches Waſſer oder Bier den kleinen Kindern fuͤr die Wuͤrme zu trincken/ vnd ſagen/ ſie geben den Mercurium nicht corporaliſch/ ſondern nur ſeine Krafft eyn.
So ſie aber ſolches truͤbe Waſſer eine Zeitlang hinſtelleten/ wuͤrden ſie befinden/ daß ſich ein lauffender Mercurius davon zu Boden ſetzen wuͤrde.
Iſt alſo eine ſolche Bereytung nicht beſſer/ als haͤtten ſie einen lauffenden Mercurium eyngeben:
Auch habe ich noch niemal geſehen/ daß eine gute Operation auff Gebrauch des Mercurii dulcis oder truͤben Waſſers in Toͤdung der Wuͤrme erfolget were.
Es iſt aber wol zu glauben/ daß ſolches durch den gelben oder roten præcipitat, weilen er ſtarck wuͤrcket/ geſchehen koͤnne.
Wer wolte aber ſeinem Kinde alſo feind ſeyn/ vnd ſolches mit einer ſo ſchaͤdlichen vnd moͤrderiſchen Medicinen (weilen man andere haben kan/ welche den Kindern keinen Schaden zufuͤgen/ gleich wie bey Marte vnd Oleo Vitrioli dulci zu finden iſt/) plagen vnd martelen?
Dieſes ſey nun genug von dem Mißbrauch des Mercurii gemeldet: Verhoffe/ es werde jhme mancher ſolches zu einer Warnung laſſen geſagt ſeyn/ vnd nicht alſo leichtlich ſolchen tyranniſchen Gaſt bey andern eynloſiren/ vnd zu Hauß ſenden/ dardurch nichts anders als eine Ruin des Gebaͤwes erfolgen muß.
Vnd iſt ſolche Cur gantz nicht zu loben/ durch welche das eine Glied geſund/ vnd 2. oder 3. andere wieder kranck dagegen gemacht werden.
Gleich wie zu ſehen/ wann von den Hurenpocken ein einiges inficirtes Glied durch den Mercurium vnbeſtaͤndig geheylet daß hergegen der uͤbrige gantze Leib in ein kuͤnfftig vnheyl geſetzet wird.
Derenthalben es viel beſſer were/ daß man ſolche vnzeitige Roßartzneyen von guten medicamentis abſonderte/ vnd dargegen ſolche gebrauchte/ welche beſtaͤndig vnd ohne Gefahr vnd Nachtheil anderer Glieder curirten; deren dann mancherley in dieſem Buch zu machen gelehret werden.
Wofern aber einer oder der ander/ durch einen ſolchen uͤbel bereyteten Mercurium were verdorben worden/ ſo iſt kein beſſer Remedium ſolchen wieder zu recht zu bringen/ als durch metalliſche Medicamenten, mit welchen der Mercurius groſſe Gemeinſchafft hat/ als von Gold vnd Silber/ wann ſolche offt vnd vielmal gebrauchet werden/ ziehen ſie den Mercurium auß den Gliedern an ſich/ vnd fuͤhren ſolchen mit ſich auß/ dardurch der Leib deſſelben wiederumb entbunden/ vnd davon frey gemacht wird.
Euſſerlich aber kan der Mercurius præcipitatus etwas ſicherlicher als inwendig gebrauchet werden/ wo man ſonſten nichts anders haben koͤnte.
Nemblich wild Fleiſch damit auß den Wunden zu etzen.
So man aber an deſſen ſtatt ein Oleum corroſivum Antimonii, Vitrioli, Aluminis oder Salis communis gebrauchte/ were es viel beſſer/ vnd wuͤrde auch die Heylung viel ſchneller darauff erfolgen.
Aber noch beſſer were es/ daß man anfaͤnglich zu friſchen Wunden gute Medicamenten gebrauchte/ vnd ſolche nicht durch Vnachtſamkeit in eine ſolche Vnart kommen lieſſe/ welche hernach mit etzen ſchmertzlich muß benommen werden.
Solcher Mercurius aber koͤndte am allerbeſten dienen den Soldaten/ Bettlern/ vnd Kindern die in die Schul gehen/ dann wo er hin geſtrewet wird/ ſo wol in den Kleydern als auffden Koͤpffen der Kinder/ keine Lauß bleibet/ er mußaber nicht auff die Roͤthe/ ſondern auff die Gelbe bereytet ſeyn.
Doch muß man auch vorſichtig damit uͤmbgehen/ vnd nicht zu dick auffſtrewen/ auff daß man nicht/ in Meynung die Laͤuß zu toͤden/ das Fleiſch verwunde vnd auffetze/ dadurch ein groſſer Schaden entſtehen moͤchte.
CAP. XXXIX. De Aqua Forti.
AVß Salpeter vnd Vitriol, entweder gleiches Gewichts/ oder aber ſo das Waſſer nicht ſtarck ſeyn ſoll/ zwey Theilen Vitriol gegen ein Theil Salpeter genommen/ vnd darauß ein Waſſer diſtilliret/ iſt gut zu gebrauchen die Metallen damit auffzuloͤſen/ vnd voneinander zu ſcheyden/ als Gold von dem Silber/ vnd Silber vom Gold/ welches im vierdten Theil uͤmbſtaͤndlich ſoll gelehret werden.
Soſten dienet auch ſolches Starckwaſſer zu vielen andern operationibus Chymicis, die Metallen damit zu ſolviren/ vnd bequem zu machen/ deſto leichter in Medicamenten zu bringen:
Weilen aber ein Spiritus Nitri, vnd Aqua-fort beynahe ein Ding ſeyn/ vnd gleiche Wuͤrckung haben/ dann ſo ein Aqua-fort dephlegmiret vnd rectificiret wird/ eben dasjenige damit kan außgerichtet werden/ welches dem Spiritu Nitri zu thun moͤglich iſt.
Vnd hergegen ein Spiritus Nitri alles einem Aqua-fort gleich thun kan/ darumb es allhier dabey beruhen/ vnd in dem Vierdten Theil weiter davon gehandelt werden ſoll.
Nun weiß ich gewiß/ daß ich allhier von vnerfahrnen Laboranten/ (welche all jhr Werck auß Gewonheit alſo dahin thun/ vnd im geringſten nichts gruͤndlich betrachten) ein Ketzer ſeyn muß (weilen ich lehre/ daß ein Aqua-fort von Vitriol vnd Salpeter gemacht/ eben ſolcher Natur ſey/ als ein Spiritus Nitri, welcher ohne Vitriol gemacht worden iſt/) vnd ſagen/ daß ein Aqua-fort auch eines Spiritus Vitrioli theilhafftig ſey/ weilen Vitriol in der Bereytung dazu gebraucht wird.
Darauff ich antworte/ ob ſchon Vitriol zu der Bereytung genommen wird/ dan- noch von ſeinem Spiritu nichts/ oder aber ſehr wenig mit dem Spiritu Nitri in der Diſtillation uͤbergehet/ vnd dem Spiritu Nitri gleich/ ſo hoch nicht mit ſo kleiner Hitze ſteygen kan/ vnd wird der Vitriol nur zu dem Salpeter genommen/ daß er deſſelben Zuſammenfluß verhindere/ vnd deſto beſſer vnd leichter in einen Spiritum koͤnne getrieben werden.
Vnd weiters zu beweiſen/ kan der Vnglaubige vnter einem Spiritu Nitri, welcher per ſe gemacht iſt worden/ ein wenig Olei Vitrioli thun/ welches auch per ſe gemacht ſeye/ vnd damit verſuchen verguͤldes Silber zu ſolviren/ ſo wird er befinden/ daß ſein Spiritus Nitri durch den Spiritum Vitrioli vntuͤchtig zum ſcheyden worden ſeye/ dann es das Gold mercklich raubet/ welches ein Aqua-fort nicht thut.
CAP. XL. De Spiritu Nitri Sulphurato.
ES kan auch ein Spiritus Nitri durch Schwefel gemacht werden/ welches noch bey vielen im Gebrauch iſt/ daß ſie in einem ſtarcken erdenen Retorten/ welcher in einem Ofen eingemauret/ Salpeter haben laſſen flieſſen/ welcher Retort oben eine Roͤhre gehabt/ dadurch ſie auff den gefloſſenen vnd gluͤenden Salpeter immer ein Stuͤcklein Schwefel einer Erbeiß gros nach dem andern hineyn geworffen/ der ſich darauff hat angezuͤnd/ vnd alſo zugleich dem Nitro einen Spiritum geben.
Welches etliche einen Spiritum Nitri, andere ein Oleum Sulphuris genennet haben; iſt aber keines von beyden/ dann man die Metallen damit nicht/ gleich wie mit einem andern Spiritu Nitri oder Sulphuris, ſolviren kan.
Auch iſt er zur Medicin nicht ſonderlich dienſtlich/ welcher/ ſo er zu einigen operationibus Chymicis gut were/ derſelbe durch mein Inſtrumentum Diſtillatorium allhier leichtlich in groſſer Quantitaͤt zu machen koͤnte gelehret werden.
NB.
So aber Salpeter mit Sulphure in rechter Proportion vermiſchet/ vnd in den erſten Ofen auff gluͤende Kohlen getragen wird/ ſo wird alles verbrand/ vnd gehet ein wunderbarlicher Spiritus uͤber/ deſſen Tugenden allhier zu beſchreiben nicht noͤthig iſt/ ſondern an einem andern Orth mehrers davon gemeldet werden ſoll.
CAP. XLI. De Cliſſo.
ES wird bey den neweren Medicis eines Spiritus gedacht/ welchen ſie von Antimonio, Sulphure vnd Nitro, gleiches Gewichts machen/ vnd ſolchen Cliſſum nennen/ den ſie in hohen Ehren halten/ vnd nicht ohne Vrſach/ dann er viel gutes thun kan/ ſo er wol bereytet iſt.
Vnd hat der Inventor ſolchen zu machen einen Retorten mit einer Roͤhren dazu gebrauchet/ gleich wie bey dem Spiritu Nitri Sulphurato gemeldet worden/ dadurch er ſeine Mixtur hineyn geworffen hat.
Vnd iſt ſolches ein guter Weg/ ſo man keinen beſſern weiß/ ſo aber dem auctori meine invention vnd Modus diſtillandi bekand geweſen were/ zweiffele ich nicht/ er wuͤrde ſeinen geſchnaͤbelten Retorten an ein Seyten geſetzet/ vnd den meinigen gebrauchet haben.
Die Species zwar ſeyn gut/ aber das Gewicht nicht:
Dann was dienet ſo viel Sulphuris dabey welcher doch mit ſo wenigem Nitro ſich nicht verbrennen kan?
Wann er aber nicht verbrennet/ vnd ſich nur allein ſublimiret/ den Hals des Retorten verſtopffet/ dadurch die Diſtillation verhindert wird/ wie kan er dann Kraͤffte von ſich geben?
Darumb ſo viel Sulphuris nicht dazu ſolte genommen werden/ ſondern nicht mehr als zu dem anzuͤnden des Salpeters gehoͤrig iſt.
Nemblich zu einem Pfund Salpeter 8. Loth/ weilen aber auch Antimonium dazu kompt/ der dann auch viel Sulphuris hat/ (dann kein Antimonium ſo rein gefunden wird/ welcher nicht viel brennenden Sulphurs bey ſich hat) wie im Vierdten Theil dieſes Buchs bewieſen wird; darumb vnnoͤtig iſt/ daß man ſo viel Sulphur zu Antimonio ſetze/ ſolchen brennend zu machen/ weilen er ſelbſten genug bey ſich fuͤhret.
Will derohalben meine Compoſition allhier ſetzen/ welche ich beſſer als die erſte befunden hab.
Nimb Antimonii ℔ j. Salis Nitri ℔ ij. Sulphuris uncias iij. die ſpecies muͤſſen klein pulveriſiret/ vnd wol vntereinander vermiſchet werden/ vnd davon auff einmal ein oder zwo Vntzen mit einem Loͤffel eyngetragen/ ſo wird davon ein ſulphuriſcher Spiritus acidus Antimonii uͤbergehen/ welcher ſich in das vorgeſchlagene Waſſer im Recipienten ſetzen wird.
Der nach vollendter Diſtillation außgenommen vnd wol verwahret/ zu ſeinem gebrauch behalten werden kan.
Iſt ein nuͤtzliches Sudoriferum, inſonderheit in allen febribus, peſte, epilepſiâ, vnd allen andern Kranckheiten da ſchwitzens vonnoͤten iſt/ das Caput mortuum kan in dem Ofen des erſten Theils in flores ſublimiret werden.
CAP. XLII. De Spiritu Nitri Tartariſato.
EBen auff ſolche Weiſe kan auch auß Nitro vnd Tartaro, gleiches Gewichts ein Schweißtreibender guter Spiritus diſtilliret werden/ welcher in peſte vnd febribus malignis zu gebrauchen ſehr gut iſt.
Das Caput mortuum iſt ein guter Fluß die calces metallorum damit zu reduciren/ oder aber in humido, zu einem Oleo Tartari flieſſen laſſen.
CAP. XLIII. De Spiritu Antimonii Tartariſato.
NOch ein viel kraͤfftiger Spiritus kan von Tartaro Nitro, vnd Antimonio, eins ſo viel als des andern/ vnd vntereinander pulveriſiret/ genommen vnd bereytet werden/ welcher zwar ſo lieblich nicht zu nehmen/ darumb er aber nicht zu ſchewen iſt.
Dann er nicht allein in Peſte vnd Febribus, ſondern in allen obſtructionibus, vnd putredine ſanguinis mit Verwunderung ſeiner ſchnellen Huͤlff kan gebraucht werden.
Das Caput mortuum kan außgenommen/ vnd in einem Tiegel geſchmoltzen werden/ gibt einen Regulum, deſſen Gebrauch in dem vierdten Theil beſchrieben iſt.
Auß den Schlacken kan mit Spiritu Vini eine rote Tinctur extrahiret werden/ welche in vielen Kranckheiten zu gebrauchen ſehr dienſtlich iſt.
Ehe aber dieſelbe mit Spiritu Vini extrahiret wird/ kan man darauß mit ſuͤſſen Waſſer ein rotes Lixivium ſolviren/ welches aͤuſſerlich zu Maͤngeln der Haut dieſelbe von Kraͤtzen zu befreyen kan gebraucht werden.
Sonſten kan man ſolches Lixivium mit Aceto, oder einem andern Spiritu acido uͤbergieſſen/ ſo faͤllt ſich ein rothes Pulver darauß/ welches/ ſo es abgeſuͤſſet vnd getrucknet werden/ zur Medicin kan gebraucht werden.
Wird von etlichen Sulphur Auratum Diaphoreticum genennet/ iſt aber nicht Diaphoretiſch/ ſondern macht noch ſtarcke Vomitus, kan derohalben im Fall der Noth/ wann nichts beſſers vorhanden iſt/ pro Vomitorio, à gran. 6. 7. 9. ad 15. gebraucht werden.
Auch kan außden Schlacken mit Spiritu Urinæ ein ſchoͤner Sulphur darauß extrahiret/ vnd uͤber den Helm gefuͤhret werden/ welcher zu allen Kranckheiten der Lungen ſehr dienſtlich iſt.
CAP. XLIV.
Von den Steinkohlen.
SO man Steinkohlen mit gleich ſchwer Salis Nitri vermiſchet vnd diſtilliret/ gibt einen wunderbarlichen ſpiritum, zu aͤuſſerlichen Schaͤden ſehr gut zu gebrauchen/ dann er reiniget vnd zeucht die Wunden zuſammen gewaltiglich/ vnd gehet auch zugleich ein metalliſche Krafft uͤber/ in forma pulveris rubei, welche man von dem ſpiritu ſcheyden/ vnd zu ſeinem Gebrauch bewahren muß:
So man aber Steinkohlen alſo per ſe eyntraͤgt/ vnd diſtilliret/ ſo gehet nicht allein ein ſcharpffer ſpiritus, ſondern auch ein hitziges vnd blutrotes Oleum uͤber/ welches alle feuchte Ulcera gewaltig trucknet vnd heylet:
Inſonderheit heylet es den Erbgrind vor all andern Medicinen/ vnd conſumiret alle feuchte vnd ſchwamhafftige Gewaͤchs der Haut/ ſie ſeyen wo ſie auch wollen/ ſo man aber Steinkohlen in dem Ofen des erſten Theils ſublimiret/ ſo gehen neben einem metalliſchen ſauren ſpiritu auch viel ſchwartze leichte flores uͤber/ welche alles Blut ſchnell ſtillen/ vnd auch vnter emplaſtra zu malaxiren/ nicht geringer ſeyn als andere metalliſche flores.
CAP. XLV. De Spiritu Nitri vel Aqua-forti Sulphureis.
WAnn man von einem Theil Schwefel/ zwey Theilen Salpeter/ vnd drey Theilen Vitriol, ein Waſſer diſtilliret/ ſo bekompt man ein gradirend Scheidewaſſer/ welches ſtarck nach Schwefel raͤucht/ dann der ſulphur durch Nitrum vnd Vitriolum, volatiliſch gemacht wird/ iſt beſſer zum ſcheiden der Metallen als ein gemeines:
Silbel darein geleget/ wird ſchwartz/ aber nicht fix/ etwas davon in ſolutionem Lunæ gegoſſen/ faͤllt viel ſchwartzer Kalck zu Boden/ beſtehet aber noch nicht die Proben.
Vnd kan per rectificationem davon ein ſtarcker ſpiritus volatilis ſulphureus abſtrahiret werden/ welcher gleiche Tugenden hat/ ſo wol innerlich als außwendig zu Baͤdern/ vnd gleich wie ein ſpiritus volatilis Vitrioli oder Aluminis gebrauchet werden kan.
CAP. XLVI. De Spiritu Arſenici Nitroſo.
ARſenicum album vnd Nitrum purum zuſammen gleiches Gewichts/ klein gerieben vnd diſtillirt/ gibt einen blawen ſpiritum, welcher ſehr ſtarck iſt/ es muß aber kein Waſſer vorgeſchlagen werden/ ſonſten wuͤrde er weiß werden/ dann das Arſenicum, davon die blawe kompt/ wird durch das Waſſer præcipitiret/ dieſer ſpiritus ſolviret vnd gradiret/ das Kupffer weiß als Silber/ auch geſchmeidig/ aber nicht fix.
Das zuruͤck bleibende Caput mortuum machet das Kupffer auch weiß/ ſo es damit cimentiret wird/ aber gantz bruͤchig vnd vngeſchmeidig/ wie aber auß dem Arſenico gut Silber mit Nutzen kan geſeigert werden/ wirſtu im vierdten Theil finden.
In medicina dienet der blawe ſpiritus zu allen uͤmbſichfreſſenden cancroſichſen Schaͤden/ dieſelben damit angeſtrichen/ werden getoͤdet/ vnd zur Heylung bequem gemacht.
CAP XLVII.
Von Sulphure, Tartaro crudo vnd Nitro einen Spiritum zu machen.
SO man ein Theil Sulphuris, 2. Theil Tartari crudi, vnd 4. Theil Nitri zuſammen reibet/ vnd Philoſophicè diſtilliret/ ſo kompt ein wunderbarlicher ſpiritus uͤber/ welcher das ſeine in Medicina vnd Alchymia wol thun kan.
Aber ich will niemand rathen/ daß er ſolchen in einem Retorten zu diſtilliren vnterſtehe/ dann dieſe Mixtur/ wann ſie von vnten auff warm wird/ gleich als ein Buͤchſenpulver ſchlaͤget/ ſo ſie aber von oben mit einer gluͤenden Kohlen angezuͤndet wird/ fulminiret dieſelbe nicht/ ſonder brennet nur als ein ſchnell Fewer hinweg; koͤnnen Metalla damit reduciret vnd geſchmoltzen werden.
CAPUT XLVIII.
Von Sale Tartari, Sulphure, vnd Nitro einen Spiritum zu machen.
WAnn 1. Theil ſalis tartari, 1½ Theil ſulphuris mit 3. Theil ſalis nitri zuſammen gerieben werden/ wird ein Compoſition darauß/ welche fulminirt/ gleich wie ein Aurum tonitruans, vnd kan dieſelbe auch auff ſolche Weiſe/ gleich wie oben bey dem Golde gelehret worden/ in Flores vnd Spiritus diſtilliret werden.
Welche nicht ohne ſonderbahre Wuͤrckung ſeyn.
Nam unius corruptio alterius generatio eſt.
CAP. XLIX.
Wie man von Saͤgſpaͤhn/ Schwefel/ vnd Salpeter einen Spiritum machen ſoll.
SO man eine Mixtur machet/ von 1. Theil Saͤgſpaͤhn von Linden Holtz gemacht/ vñ 2. Theilen guten Schwefel/ vnd 9. Theilen gelaͤuterten vnd wol getruckneten Salpeter/ davon immer ein wenig nach dem andern eyntraͤgt/ ſo gehet ein ſaurer ſpiritus uͤber/ welcher aͤuſſerlich/ vnreine Wunden damit zu reinigen/ kan gebrauchet werden.
So man aber vnter dieſe Compoſition klein pulveriſirte Mineralia, oder Metalla miſchet/ vnd dann alſo mit eyntragen diſtilliret/ ſo gehet nicht allein ein kraͤfftiger ſpiritus Metallicus, ſondern auch viel Flores, nach Art des Minerals mit uͤber/ nicht kleiner Tugenden/ dann die Mineralia vnd Metalla durch dieſes ſchnelle Fewer zerſtoͤret/ vnd gleichſamb ein Verbeſſerung erlangen/ davon viel zu ſchreiben were/ aber nicht rathſamb alles zu offenbaren/ betrachte dieſen Spruch der Philoſ. Eſt impoſſibile Sulphur ſine flamma delere.
Calcis aduſtibile quod præſtat foſſa mineræ.
Vnd koͤnnen auch alle fluͤſſige Mineralien vnd Metallen in momento auff einem Tiſch in einer Hand oder in einer Nußſchalen nicht allein geſchmoltzen/ ſondern auch cupelliret werden/ dardurch ſonderbare Proben der Ertze vnd Metallen viel beſſer als auff Cupellen tractiret/ koͤnnen gethan werden/ davon weiters im Vierdten Theil.
Allhier iſt vns eine Thuͤr zu hohen Dingen eroͤffnet/ wird vns der eyngang geſtattet vnd zugelaſſen/ ſo doͤrffen wir weiters keine Buͤcher mehr/ die Kunſt darinnen zu ſuchen.
CAP. L.
Durch Huͤlff des Salpeters vnd Leinentuch/ Metalliſche Spiritus vnd Flores zu machen.
SO Metalla in jhren menſtruis appropriatis ſolviret vnd in der ſolution/ darin ein behoͤrlich Gewicht Salpeter zerlaſſen iſt/ reine Leinentuͤcher genetzet/ vnd getrucknet werden/ ſo hat man ein zubereytes Metall/ welches ſich anzuͤnden laͤßt/ vnd gleich wie oben bey den Saͤgſpaͤnen gemeldet/ durch Verbrennung jhres ſulphuris ſuperflui die Mercurialiſche ſubſtantia des Metalls offenbaret wird.
Vnd nach geſchehener Diſtillation wird ein ſonderbarer purificirter Calx gefunden/ welcher durch anreiben andere metalla faͤrbet/ als von Gold verguͤldet er Silber/ ein Silber Calx verſilbert Kupffer/ ein Kupffer Calx, verkuͤpffert Eyſen/ ꝛc.
Welche Faͤrbung zwar keinen ſonderbaren Nutzen geben kan/ iſt nur die Moͤglichkeit zu ſehen beſchrieben worden/ doch moͤchte vielleicht auch noch etwas gutes dahinden ſtecken/ welches nicht jederman zu wiſſen gegeben iſt.
CAP. LI.
Von dem Buͤchſen-Pulver.
VOn der ſchaͤdlichen Compoſition/ vnd teuffeliſchen Mißbrauch des Buͤchſen- Pulvers were viel zu ſchreiben/ weilen aber die jetzige Welt nur jhren Luſt daran hat/ vnſchuldig Blut zu vergieſſen/ vnd nicht hoͤren mag/ daß man das Vnrecht verachte/ vnd das Gute lobe/ ſo iſt es am allerſicherſten davon geſchwiegen/ vnd einen jedwedern ſelber ſein Thun verantworten laſſen/ wann die Zeit der Rechenſchafft vnſerer Haußhaltung/ (welche vielleicht nicht weit iſt) einmal kommen wird/ da dann ein Scheydung gutes vnd boͤſes durch den Hertzenprobierer (gleich wie Gold im Fewer von ſeiner Schlacken gereinigt) angeſtellet wird.
Dann wird man ſehen was fuͤr Chriſten wir geweſen ſeyn/ wir haben zwar alle den Nahmen/ beweiſen aber ſolches mit der That nicht/ will immer einer beſſer als der ander ſeyn/ vnd uͤmb eines Worts wegen/ welches dieſer anders als jener verſtehet (daran die Seligkeit doch nicht gelegen iſt) verfluchet vnd verdammet einer den andern/ verfolgen vnd beſtreiten einander bis in den Tod/ welches vns Chriſtus nicht gelehret hat/ ſondern ernſtlich befohlen iſt/ daß wir vns vntereinander lieben ſollen/ boͤſes mit gutem/ vnd nicht gutes mit boͤſem bezahlen/ wie leyder jetzunder uͤberall im Schwang gehet/ vnd bey allen Menſchen gemeyn iſt/ ein jedweder will nur ſein eygen Reputation nacht nehmen/ Gottes Ehr vnd Gebott aber wird hergegen nicht geacht/ ſondern mit Fuͤſſen getretten/ vnd hat der ſchaͤndliche Hoffart/ eyteler Ehrgeitz/ vnd Phariſeiſche Scheinheiligkeit bey den (boͤß) Gelaͤhrten alſo Vberhand genommen/ daß auch niemand von ſeiner Halsſtarꝛigkeit weichen will/ vnd ſolte auch die gantze Welt dadurch uͤmbgekehret werden.
Das las mir einer Chriſten ſeyn/ an jhren Fruͤchten ſolt jhr ſie erkennen/ vnd nicht an jhren Worten.
Die Woͤlffe ſeynd nun ſo mit Schaffskleydern bedecket vnd uͤberzogen/ daß man ſchier keine mehr finden kan/ Wolffsthaten aber werden allenthalben geſpuͤret.
Alle gute Sitten werden in boͤſe verkehret/ die Weiber werden nun Maͤnner/ die Maͤnner ſtellen ſich als Weiber/ gantz gegen Gottes vnd der Natur Eynſetzung.
In Summa die Welt gehet auff Gteltzen.
Wann nun Heraclitus vnd Democritus einmal dieſe gegenwaͤrtige Welt ſehen moͤchten/ ich meyne ſie wuͤrden dieſelbe zu beſchreyen vnd zu verlachen Vrſach genug finden: Iſt derohalben nicht zuverwundern/ daß Gott uͤber vns boͤſe Menſchen eine ſolche ſchroͤckliche Ruthen des Buͤchſenpulvers geſchickt hat; vnd iſt glaͤublich/ wann auff ſolche kein Beſſerung erfolget/ daß noch eine groͤſſere uͤber vns/ nemblich Donner vnd Plitz vom Himmel herab/ dadurch die Welt uͤmbgekehret/ vnd einmal allem Hoffart/ Eygennutz/ Ehrgeitz/ Betrug vnd Eytelkeit derſelben ein Ende zu machen/ kommen werde.
Darnach alle Creaturen/ einwal von derſelben Dienſtbarkeit auffgeloͤſet zu werden/ ſich hertzlich ſehnen vnd Verlangen tragen.
Solche Bereytung nun/ welche das allerſchaͤdlichſte Gifft/ ein Schrecken aller Lebendigen/ iſt nichts anders als ein Fulmen terreſtre, welches vns den Zorn vnb Zukunfft des Herrn verkuͤndiget.
Dann weilen Chriſtus (die Welt zu richten) mit Donner vnd Plitz kommen ſoll/ dieſer jrꝛdiſche Donner aber vielleicht gegeben iſt/ vns dadurch des zukuͤnfftigen in forcht zu erinneren/ ſo wird doch ſolches nicht in acht genommen/ ſondern nur zur allergrewlichſten vnd ſchroͤcklichſten Plag vnd Verderben des menſchlichen Geſchlechts (wie jederman wol bekand iſt) zugerichtet vnd bereytet.
Dann niemand laͤugnen kan/ daß kein ſchneller Gifft zu finden ſey/ als eben dieſes Pulver.
Von dem Baſiliſco wird geſchrieben/ daß er die Menſchen mit ſeinem Geſicht toͤden ſolle/ davon man ſich noch huͤten vnd bewahren kan/ vnd auch derſelben (wann deren auch ſeyn) gar ſelten gefunden werden/ dieſes Gifft aber wird nun an allen Orthen vnd Enden zubereytet vnd gefunden.
Wie offtermals geſchicht es/ daß der Donner in einen Thurn ſchlaͤgt/ dadurch er das Pulver/ ſeins gleiches entzuͤndet/ vnd in einem Augenblick alles ſo darumb iſt/ in die Lufft jaget/ dafuͤr ſich niemand verſehen/ oder dazu bereytet hat/ welches ſchroͤcklich zu hoͤren iſt.
Deßgleichen geſchicht auch/ wann eine Stadt von den Feinden belaͤgert/ miniret/ oder vntergraben wird/ dadurch ein gros Stuͤck derſelben in momento, mit allen die es begreiffet/ ploͤtzlich vnd jaͤmmerlich zum Tode bringet/ vnd was dergleichen viel andere Gefaͤhrligkeiten/ welche dadurch entſtehen koͤnnen/ mehr ſeyn.
Wie koͤndte doch ein ſchnellers vnd gefaͤhrlichers Gifft erdacht werden?
Ich vermeyne niemand zu ſeyn/ welcher dieſes nicht dafuͤr erkennen werde.
Weilen dann von den alten Philoſophis vnd Chymicis allzeit dafuͤr gehalten worden/ je groͤſſer ein Gifft ſey/ je groͤſſere vnd beſſere Medicin/ nach benommenem Gifft darauß koͤnne bereytet werden/ welches dann auch von vns Nachkoͤm̃lichen wahr zu ſeyn/ vielfaͤltig befunden iſt:
Wie bey dem Antimonio, Arſenico, Mercurio, vnd andern Mineralibus zu ſehen/ welche ohne Bereytung lauter Gifft ſeyn/ hergegen aber durch gute Bereytung/ in die allerbeſte vnd kraͤfftigſte Medicamenten koͤnnen verwandelt werden/ welches zwar nicht jederman begreiffen vnd glauben kan/ den Spagiris aber ſolches zu thun nicht frembd iſt.
Weilen ich dann nun in dieſem Theil von medicinaliſchen Spiritibus vnd andern guten Medicamenten tractire vnd handele/ vnd befunden/ daß dieſe/ welche auß dem Buͤchſenpulver gemacht wird/ die geringſte nicht ſey/ habeich alſo derſelben Bereytung/ ſo viel es thunlich iſt/ etlicher maſſen zu beſchreiben nicht uͤmbgehen wollen/ vnd geſchicht ſolches alſo.
CAP. LIII.
Einen Spiritum auß Buͤchſenpulver zu machen.
WAnn man das Diſtillir-Gefaͤß warm gemacht/ vnd einen groſſen Recipienten/ darinnen ſuͤß Waſſer iſt/ vnd die Roͤhren vnverlutiret accommodiret hat/ ſo ſetzet man eine Schale/ dareyn vngefaͤhr zwoͤlff oder fuͤnffzehen Granen gemeyn Buͤchſenpulver gethan ſey/ nach dem andern/ gleich wie oben bey dem Golde gelehret worden/ hineyn/ vnd nicht mehr/ dann ſo man zu viel auff einmal hineyn thaͤte/ wuͤrde es zu viel Wind machen/ vnd den Recipienten zerſtoſſen/ vnd mache alſobald das Thuͤrlein wieder zu/ ſo wird ſich das Schießpulver entzuͤnden/ vnd einen Blaſt von ſich geben/ davon der Recipient beweget wird/ vnd auch ein weiſſer Nebel in den Vorlag ſteigen/ ſo bald aber das Pulver verbrand iſt/ kan man mehr eyntragen/ vnd darff man nicht warten/ bis ſich der Nebel geſetzet habe/ welches zu viel Zeit zu der Diſtillation erforderen wuͤrde/ vnd kan man nur immer nacheinander eyntragen/ ſo lang bis man meynet Spiritus genug zu haben.
Dann laͤßt man das Fewer außgehen/ vnd den Ofen erkalten/ nimbt den Recipiemen ab/ vnd geuſſet den uͤbergeſtiegenen Spiritum ſampt dem vorgeſchlagenen Waſſer/ (ſo zuvorn die flores allenthalben/ damit abgeſchwencket ſeyn/) auß dem Recipienten in einem glaͤſernen Kolben/ vnd rectificiret ſolches per Alembicum in Balneo, ſo ſteyget ein truͤb Waſſeruͤber/ welches etwas nach Schwefel raͤucht vnd ſchmaͤcket/ ſolches verwahre.
Im Kolben wirſtu ein weiß Saltz finden/ welches du auch in dem Kolben bewahren ſolſt.
Das Caput mortuum, welches in vaſe diſtillatorio geblieben/ vnd als ein graw Saltz anzuſehen/ iſt nimb/ vnd gluͤe ſolches in einem verdeckten Tiegel wol auß/ daß es weiß werde/ aber nicht ſchmeltze/ auff ſolches außgegluͤete Saltz gieſſe das ſtinckende Waſſer/ welches per Alembicum uͤbergangen iſt/ vnd ſolvire das außgegluͤete weiſſe Saltz damit auff/ die feces, welche ſich nicht ſolviren laſſen/ wirff hinweg.
Die ſolution filtrire, vnd gieſſe ſolche auff das behalten weiſſe Saltz/ welches im Kolben geblieben/ davon der ſulphuriſche Spiritus zuvorn abſtrahiret iſt/ vnd ſetze den Kolben mit ſeinem verlutirten Helm/ in ein Sand-Capell/ vnd abſtrahire das ſulphuriſche Waſſer davon/ welches etwas gelb ſeyn/ vnd auch mehr nach Schwefel als zuvorn riechen wird.
Solches Waſſer/ wann es zu etlich malen von dem Saltz abſtrahiret wird/ bekompt es eine weiſſe/ ſchier einer Milch gleich/ welches nicht mehr nach ſulphur ſchmaͤcket/ ſondern lieblich vnd ſuͤß iſt.
Sehr dienſtlich in allen Lungen-Kranckheiten zu gebrauchen.
Auch verguͤldet es Silber damit angeſtrichen/ doch nicht beſtaͤndig/ kan durch Digerirung in eine beſſere Medicin gezeitiget werden.
Dem Saltz aber/ welches in dem Kolben geblieben iſt/ gieb ſtaͤrcker Fewer alſo daß der Sand/ darinn das Glas ſtehet/ gluͤe/ ſo wird ſich ein ſchoͤn weiß Saltz in den Helm ſublimiren/ am Geſchmack ſchier wie ein ſalarmoniacum, aber in mittel des Kolbens findet ſich ein anders/ welches gelblecht iſt/ auffgeſtiegen/ ſchmaͤcket mineraliſch/ vnd iſt ſehr hitzig auff der Zungen.
Dieſe ſublimirte Salia, ſo wol das weiſſe welches in den Helm geſtiegen/ als das gelbe welches im Kolben geblieben iſt/ ſeynd gut zu gebrauchen in Peſte, Febribus malignis, vnd andern Kranckheiten da ſchwitzens vonnoͤthen iſt/ dann ſie den Schweiß gewaltig treiben/ ſtaͤrcken vnd reinigen den Magen/ vnd machen auch bißweilen linde ſedes.
Was aber ſonſten weiters in Medicina damit kan gethan werden/ iſt mir noch vnbekand.
In Alchymia aber haben ſie auch jhren Gebrauch/ welches hieher nicht gehoͤrt.
Auff das hinderſtellige Saltz/ welches ſich nicht ſublimiret hat/ kan man Regenwaſſer gieſſen/ vnd damit in den Kolben auffſolviren (wann er gantz geblieben iſt) ſo er aber gebrochen were kan man das Saltz alſo trucken außnehmen vnd ſolviren/ filtriren/ vnd wieder coaguliren/ dadurch viel feces ſeparirt werden/ ſolches gereinigte Saltz/ welches etwas gelb ſeyn wird/ muß man in einem verdeckten Tiegel wol vnd rein flieſſen laſſen/ ſo wird es durchauß blutroth werden/ vnd ſo hitzig auff der Zungen/ als ein lauter Fewer; welches mit ſuͤſſem Waſſer wiederumb muß ſolvirt/ filtriret vnd coagulirt werden.
In welcher Arbeit daſſelbe ſehr rein vnd klar gemacht wird; vnd iſt die ſolution gantz gruͤn/ ehe ſie coaguliret wird/ vnd ſo fewrig als das rote Saltz zuvoren geweſen/ ehe es ſolviret worden iſt.
Wann nun ſolche grasgruͤne ſolution wiederumb in ein roth fewrig Saltz coaguliret iſt/ kan es noch einmal in einem reinen guten beſtaͤndigen Tiegel geſchmoltzen werden/ ſo wird es noch viel roͤter vnd hitziger.
NB.
Vnd iſt zu verwundern/ daß im flieſſen deſſelben viel fewrige Funcken davon ſpringen/ welche doch nicht anzuͤnden/ gleich als andere Fewerfuncken von Kohlen oder Holtz zu thun pflegen.
Wann nun ſolches wol gereinigte rote Saltz an ein kalt vnd feucht Orth gelegt wird/ ſo zerfleußt es in ein blutrotes Oleum, welches in digeſtione Gold auffſolviret/ vnd das Silber ligen laͤßt/ die Solution kan coaguliret/ vnd zur Alchymia, vnd deſſen Gebrauch bewahret werden.
Auch kan man mit Spiritu Vini alcoliſato eine koͤſtliche Tinctur darauß extrahiren/ welche Silber verguͤldet aber nicht beſtaͤndig:
Zur Medicin aber/ kan ſolche als ein fuͤrtrefflicher Schatz zum Gebrauch wol verwahret werden/ ſo man aber das rote fewrige Saltz mit Spiritu Vini extrahiret/ ehe Gold damit auffſolviret worden iſt/ gibt es auch eine ſchoͤne rote Tinctur/ aber nicht ſo kraͤfftig zur Medicin/ als diejenige/ da Gold zugenommen worden iſt; vnd kan auch ſolche Tinctur weiters in Alchymia gebrauchet werden/ welches hieher nicht gehoͤret/ wetlen nur von medicamentis gehandelt wird.
CAP. LIII.
Vom Gebrauch des Buͤchſen-Pulvers Medicin oder Tinctur.
DIeſe Tinctura, ſo wol mit als ohne Gold auß dem roten Saltz gemacht/ iſt eine von den fuͤrnembſten/ die mir zu machen bekand ſeyn.
Wann man nur recht damit uͤmbgehet/ vnd ſolche wol zubereyꝛet:
Dann ſie das Gebluͤt reiniget vnd ſaͤubert/ treibet den Schweiß vnd Vrin kraͤfftig/ dahero in peſte, febribus, cpilcpſia, ſcorbuto, melancholia, hypochondriaca, podagra, calculo vnd jhren ſpeciebus, deßgleichen in allen obſtructionibus des Miltzes vnd Leber/ auch in allen Lungen-Kranckheiten ſicher vnd nuͤtzlich kan gebrauchet werden.
Vnd iſt zu verwundern/ daß auß einem ſo ſchaͤdlichen Weſen/ eine ſolche gute vnd nuͤtzliche Medicin kan bereytet werden.
Were derohalben viel beſſe/ daß man gute Medicamenta dar auß verfertigte/ die armen Krancken damit geſund zu machen/ als daß man die Geſunden damit ermordet vnd uͤmbs Leben bringet.
Ich kenne einen Chymicum, welcher viel Zeit vnd Koſten in dieſem gifftigen Drachen zu ſuchen/ auffgewendet hat/ in Meynung der alten Philoſophen jhren lapidem oder univerſal Medicin darauß zu machen.
Sonderlich darumb/ weilen er ſahe/ daß ſich ſolche wunderbarliche Veraͤnderungen der Farben ſehen lieſſen/ davon bey der Philoſophorum Medicina vnd jhrer Bereytung Meldung geſchicht.
Als Drachenblut/ Jungfrawmilch/ gruͤne vnd rote Leo, nigrum, nigrius, nigro, album, albius, albo, vnd was dergleichen Dingen viel mehr ſeyn/ nicht noͤtig zu erzehlen/ welche einen Baldglaubenden leichtlich jrꝛ machen koͤnnen/ wie dann jhme auch damit geſchehen iſt.
Hernach aber iſt er gewahr worden/ daß ſein ſubjectum darauff er ſeine Hoffnung geſtellet hatte/ leproſiſch/ vnd nicht rein genug war/ ſondern einen ſolchen tingirenden Stein (Menſchen vnd Metallen dadurch zu verbeſſern) darauß zu machen/ vnmoͤglich were/ hat alſo mit einer guten Particular Medicin vor lieb nehmen/ vnd das uͤbrige Gott heimſtellen muͤſſen.
Dieſes ſey min genug geſagt/ von dem gifftigen Drachen/ dem Buͤchſenpulver/ vnd ſeiner Medicin.
Daß aber nicht noch ein anderer vnd reinerer Drach ſey/ davon die Philoſophi viel vnd offtermals Meldung gethan/ will ich nicht verneynen/ dann die Natur gewaltig reich iſt/ vnd viel Arcana durch Gottes Zulaſſen vns offenbaren koͤndte.
Weilen wir aber nur groſſe Ehr/ vnd Reichthumb ſuchen/ vnd dagegen der Armen vergeſſen/ iſt es nicht vnbillich/ daß ſolche den Gottloſen verborgen bleiben.
CAP. LIV.
Auß Salpeter vnd Kohlen Spiritus vnd Flores zu machen.
WAnn man guten gelaͤuterten Salpeter/ welcher wol von ſeinem vnnuͤtzen vnd hinderlichen Saltz gereinigt iſt/ mit guten Kohlen diſtilliret/ ſo verbreñet ſich der Egyptiſche Sonnenvogel/ vnd ſchwitzet auß jhme ein ſonderbar Waſſer/ welches den Menſchen vnd Metallen dienſtlich.
Sein verbrandte Aſche aber einem calcinirten Tartaro gleich/ vnd zu der Metallen Reinigung nicht zu verwerffen iſt.
CAP. LV.
Auß Kißling/ Cryſtallen oder Sand/ mit Zuthun Kohlen vnd Salpeter/ Flores vnd Spiritus zu machen.
NImb ein Theil Kißling oder Sand/ vnd drey Theil Linden-Kohlen/ mit ſechs Theilen guten Salpeter/ vntereinander gemenget/ vnd davon eyngetragen/ ſo entzuͤndet ſich der verbrennliche Sulphur in den Silicibus, durch das durchdringende vnd vehemente Fewer des Salpeters/ vnd macht eine Scheydung/ fuͤhret ein Theil davon mit ſich uͤber/ in ſpiritus vnd flores, welche per filtrationem voneinander muͤſſen geſchieden werden.
Der Spiritus ſchmaͤcket gleich als were er von Sale Tartari vnd Silicibus gemacht worden/ hat auch ſolche Natur vnd Eygenſchafft/ deßgleichen auch das zuruͤck gebliebene Caput mortuum ein ſolches Oel oder liquorem giebet/ deme in allem gleich/ welches von Sale Tartari vnd arena herkompt.
Darumb allhier ſein Tugend nicht beſchrieben wird/ ſondern bey dem Spiritu Salis Tartari cum ſilicibus gemacht/ zu finden iſt.
CAP.
LVI. Spiritum & Oleum ex Talco mit Salpeter zu machen.
NImb ein Theiliklein pulveriſirt Talcum, vnd zwey Theil Linden-Kohlen/ mit 5. oder 6. Theil guten Salpeter vermiſchet/ vnd davon eyngetragen/ immer ein Loͤffel voll nach dem andern/ ſo gehet ein Spiritus vnd wenig Flores uͤber/ welche voneinander muͤſſen ſeparirt werden/ gleich oben bey den ſilicibus gelehret worden.
Der Spiritus iſt nicht vngleich dem ſpiritu arenæ, das caput mortuum, welches grawlecht ſeyn wird/ muß man in einem Tiegel wol außgluͤen/ oder aber flieſſen laſſen vnd außgieſſen/ gibt eine durchſichtige weiſſe Maſſam, gleich wie die Silices vnd Cryſtallen, welche an einem kalten vnd feuchten Keller in einen dicken liquorem fleußt/ viel fetter anzugreiffen/ als ein Oleum arenæ, iſt etwas ſcharpff/ einem Oleo Tartari gleich/ reiniget die Haut/ Haar vnd Naͤgel/ vnd macht dieſelbe weiß/ der Spiritus kan innerlich zum Schweiß treiben/ vnd den Vrin zu befoͤrdern gebraucht werden/ aͤuſſerlich reiniget er die Wunden/ vnd heylet alle Kraͤtze am Leibe bald vnd ſchleunig.
Was weiters damit kan gethan werden/ iſt mir noch vnbekand:
Wie aber Talcum, Silices vnd dergleichen ſteinichte Dinge mehr/ dahin koͤnnen gebracht werden/ daß dieſelbe mit Spiritu Vini. ſolviret/ vnd in gute medicamenta koͤnnen gebracht werden/ ſoll. im vierdten Theil gelehret werden.
CAP. LVII. Spiritus, Flores vnd ein Oleum auß Zinn zu machen.
WAnn man zu einem Theil guten Salpeter/ zwey Theil klein gefeylet Zinn miſchet/ vnd ſolches eyntraͤgt/ gleich bey andern Dingen gelehret worden/ ſo zuͤnd das Sulphur Jovis den Salpeter an/ vnd machet eine Flamm/ gleich als were es durch einen gemeinen Sulphur geſchehen/ vnd macht eine Scheydung/ alſo daß ein Theil von dem Zinn in Flores vnd Spiritus uͤbergehet/ der Reſt davon zuruͤck liegen bleibt/ welcher/ ſo er wird außgenommen/ in feuchter Lufft etwas davon in einen liquorem oder oleum fleuſſet/ welches aͤuſſerlich in ulceribus, ſolche zu reinigen nuͤtzlich kan gebraucht werden/ weiters hat es Krafft/ alle Farben der Vegetabilien vnd Animalien ſo es wol dazu gebrauchet wird/ wunderbarlicher Weiß zu erhoͤhen vnd zu verbeſſern/ welches den Lakenfaͤrbern nicht vndienſtlich iſt/ der Spiritus treibet den Schweiß gewaltig/ die flores koͤnnen abgeſuͤßt/ vnd vnter Emplaſtra gebrauchet werden/ trucknen vnd heylen ſchnell.
CAP. LVIII.
Einen Spiritum, Flores & Liquorem auß dem Zinck oder Spiauter zu machen.
GLeich jetzt bey dem Zinn gelehret worden/ alſo kan auch mit dem Zinck procediret werden/ giebet viel flores, auch einen Spiritum vnd Oleum, beynahe ſolcher Kraͤfften als die von Jove gemacht:
Vnd ſeynd dieſe Flores beſſer corꝛigiret durch das Nitrum, als die jenige/ welche per ſe im Erſten Theil zu machen ſeynd gelehret worden.
CAP. LIX. Ex Lapide Calaminari, Spiritum Flores & Oleum zu machen.
ZV einem Theil pulveriſirten Galmey 2. Theil Nitri, gemiſchet/ vñ eyngetragen giebt einen ſcharpffen Spiritum, welcher in Scheydung der Metallen ſehr gut iſt/ vnd kommen ein wenig gelbe Flores mit uͤber.
Das uͤbrige bleibt zuruͤck als ein dunckel gruͤne Maſſa, gantz fewrig auff der Zungen/ gleich als ein Sal Tartari, wann es außgelaugt wird mit Regenwaſſer/ ſo giebt es eine grasgruͤne ſolution, welche ſo ſie nicht bald in ein Saltz coaguliret wird/ ſcheydet ſich die Gruͤne von dem Nitro fixo, vnd faͤllt als ein zart rot Pulver zu Boden/ welches ſo es abgeſuͤßt vnd getrucknet wird/ von einem Gran bis auff 10. oder 12. eyngeben/ macht ſolches linde ſedes vnd vomitus, beſſer als ein zubereytes Antimonium Vomitivum, dann der Galmey vnd Zinck guͤldiſcher Natur ſeyn/ wie im vierdten Theil bewieſen wird/ das weiſſe lixivium, davon die Gruͤne gefaͤllet/ kan in ein weiß Saltz/ dem Sali Tartari gleich/ coaguliret werden/ ſo man aber die Gruͤne ſolution coaguliret/ ehe ſich die Gruͤne von dem Nitro geſchieden hat/ ſo bekompt man ein ſchoͤn hochgruͤnes Saltz/ viel fewriger als ein Sal Tartari, damit ſonderbare Dinge in Alchymia koͤnnen gethan werden/ welches hieher nicht gehoͤret.
So nun jemand ſolche gruͤne fixe Saltz in Alchymia zu gebrauchen machen wil/ darff er ſo viel Muͤhe nicht auffwenden/ erſt einen Spiritum auß der mixtur zu diſtilliren/ ſondern kan nur zu 1. Theil Galmey 3. oder 4. Theile guten Salpeter miſchen/ vnd ſolche mixtur in einen guten Tiegel/ in einen Wind-Ofen zuſammen kochen/ ſo lang/ bis ſich das Nitrum gruͤn von dem Galmey gefaͤrbet hat/ dann außgegoſſen/ vnd das gruͤne guͤldiſche Saltz davon geſchieden/ vnd ſo gut gebrauchet als man weiß.
Will man aber eine gute Tinctur vnd Medicin darauß extrahiren/ ſo kan man ſolches pulveriſiren/ vnd mit Spiritu Vini extrahiren/ giebt eine blutrote Tinctur/ nicht allein in Medicina, ſondern auch in Alchymia nicht zu verachten.
Weiters iſt dis in acht zu nehmen/ daß vnter allen Metallen vnd Mineralien/ welche mir bekand ſeyn/ (Gold vnd Silber außgenommen/) keines gefunden wird/ auß welchem kan ein Fewerbeſtaͤndige Gruͤne extrahiret werden/ als eben auß dem guͤldiſchen Galmey welches wol nachdenckens werth iſt.
CAP LX.
Von Salpeter/ Schwefel/ vnd gemeinem Kochſaltz einen Spiritum zu machen.
NImb ein Theil Saltz/ zwey Theil Schwefel/ vnd vier Theil Salpeter/ dieſe Species vntereinander gerieben/ vnd davon immer ein Loͤffel voll nach dem andern eyngetragen vnd diſtilliret/ giebt einen gelben ſcharpffen Spiritum, welcher/ ſo er vnter gemein Waſſer geſchuͤttet wird/ alſo/ daß das Waſſer nicht zu ſcharpff davon werde/ iſt ein gut Bad zu vielen Kranckheiten dienſtlich/ inſonderheit heylet es ein jedweder Scabiem bald.
Das Caput mortuum kan auch im Waſſer ſolviret/ vnd vnter Baͤder gebrauchet werden/ iſt auch gut/ aber der Spiritus iſt durchdringender vnd operirt ſchneller in contracturis, vnd andern Maͤngeln der Sehnen/ von ſolcher Art Baͤdern im Dritten Theil weiters gehandelt wird.
Auch in Alchymia iſt das hinderbliebene fixe gelbe Saltz auch gut zu gebrauchen/ dann es die Lunam durch Cimenten etlicher maſſen verbeſſert.
CAP. LXI. Ex Nitro & Regulo Martis, Spiritus, Flores & Oleum zu machen.
NImb 1. Theil Reguli Martis ſtellati, welcher von 1. Theil Martis, vnd 3. Theilen Antimonii gemacht iſt/ deſſen Bereytung im Vierdten Theil beſchrieben wird/ vnd 3. Theil reinen Salpeter/ miſche vnd reib beyde Species wol vnterein ander/ vnd trag davon ein Theil nach dem andern eyn zu diſtilliren/ ſo gehet ein Spiritus mit einem weiſſen ſublimat uͤber/ welche mit Waſſer voneinander muͤſſen geſchieden werden/ wie oben bey andern floribus iſt gelehret worden; vnd dienet ſo wol der Spiritus als die Flores, den Schweiß damit zu beforderen.
Das hinderbliebene Caput mortuum (wie es pfleget genennet zu werden) iſt nicht tod/ ſondern lauter Krafft vnd Leben/ damit viel gutes in Medicina vnd Alchymia kan gethan werden/ wie folget.
Die hinderbliebene Maſſa, welche weiß anzuſehen/ vnd ſehr ſcharpff vnd fewrig ſeyn wird/ (ſo der Regulus rein geweſen iſt/ wo nicht wird dieſelbe gelblicht ſeyn) kan mit ſuͤſſem Waſſer außgelauget werden/ giebt eine lixivium in allem gleich/ als ein calcinirter Tartarus, doch ſchaͤrpffer vnd reiner/ vnd kan beynahe zu allen operationibus an ſtatt eines Salis tartari gebrauchet werden (doch muß zuvorn der Regulus Antimonii mit Waſſer davon gefaͤllet ſeyn) vnd darnach in ein Saltz coaguliret/ vnd zu ſeinem Gebrauch bewahret werden; das abgeſuͤßte/ wie auch das mit Waſſer gefallte Antimonium iſt ein weiß vnd zart Pulver/ dienſtlich in Peſte, Febribus, vnd andern Kranckheiten den Schweiß damit zu befuͤrderen/ gantz ſicherlich zu gebrauchen: Obwol bißweilen/ ſo die Doſis etwas groͤſſer als gebraͤuchlich/ geben wird/ ein Vomitus mit vnterlaufft/ kan es doch keinen Schaden thun.
Iſt gut zu nehmen/ weilen es keinen Geſchmack hat.
Den Kindern von 3. 4. bis auff 12. Gran/ alten von 1. halb Scrupel/ ad 1. halb Drachmam eyngeben/ operiren gluͤcklich in allen Kranckheiten da ſchwitzens vonnoͤthen iſt.
Solches Antimonium Diaphoreticum kan auch in ein Vitrum geſchmoltzen vnd extrahiret/ auch mit ſpiritu ſalis ſolviret/ vnd in vnterſchiedene gute Medicamenten bereytet werden/ welches zu viel Zeit erfordern wuͤrde/ wann man alles nach der Laͤnge ſo damit kan gethan werden/ beſchreiben ſolte.
Das lixivium aber ſo es coaguliret wird/ hat wunderbarliche Eygenſchafften/ welche ſo ſie beſchrieben wuͤrden/ bald niemand glauben ſolte/ weilen daſſelbige nicht auß koſtbaren Dingen iſt gemachet worden/ vnd iſt deß Menſchen Leben zu kurtz zu erfahren/ was darinnen verborgen iſt/ vnd wuͤrde den hoffaͤrtigen Narꝛen nur ein Spott ſeyn/ wann man ſolches offenbarete/ darumb beſſer geſchwiegen/ als Vnruhe gemacht.
Baſilius Valentinus in ſeinem Triumphwagen/ da er vom Signatſtern ſchreibet/ hat ſolches genug zu verſtehen geben/ wird aber von den wenigſten in acht genommen.
Deßgleichen Paracelſus hin vnd her in ſeinen Buͤchern/ vnter einem vnbekandten Namen vielmahl davon meldung thut:
Seine rechte Bereytung vnd Gebrauch aber niemalen uͤmb der vndanckbaren Menſchen/ von den Philoſophis iſt beſchrieben worden/ ſolches zur Nachrichtung ſoll den Frommen geſagt ſeyn.
Ehe man den verpufften Regulum außlangt/ kan mit Spiritu Vini eine gute medicinaliſche Tinctur auß jhme extrahiret werden/ vnd ſo man denſelben in Spiritu Salis ſolviret/ ſcheußt davon ein geblaͤtterter weiſſer Tale an/ dem Bergtale gantz gleich:
Auß welchem ein Liquor kan gemacht werden/ welcher die Haut ſchoͤn weiß machet; ſo aber dieſer Calx viva Antimonii, ehe er mit Spiritu Vini extrahiret/ vnd mit Spiritu Salis iſt ſolviret worden/ klein pulveriſiret/ an eine feuchte Lufft geleget wird/ ſo zerfleuß er auch in einen fetten Liquorem, welcher/ ob er ſchon etwas ſcharpff iſt/ dannoch der Haut/ ſo er wol gebrauchet wird/ keinen Schaden zufuͤget/ ſondern dieſelbe/ wie auch die Naͤgel vnd Haar uͤber alle andere Dinge ſchoͤn reiniget/ ſo bald aber ſolcher liquor zur Reinigung der Haut/ Haar oder Naͤgel iſt gebraucht worden/ muß man darnach ſolchen mit Waſſer wieder wol davon abwaſchen/ ſonſten wuͤrde er nicht allein die ſchwartze vnd grobe vnreine Haut hinweg nehmen/ ſondern auch endlich die zarte vnd weiſſe Haut angreiffen vnd Schaden thun/ darumb ich warne/ daß man ſolchen mit Verſtand gebrauche/ dann das Sprichwort lautet/ man kan dem guten auch zu viel thun.
Wann man davon etwas in warm Waſſer thut vnd ſich darin badet/ ſo ſchaͤlet ſich uͤber den gantzen Leib die grobe Haut hinweg/ daß der Menſch gleichſamb ein ander Menſch zu ſeyn ſcheinet:
Vnd iſt ſolches Bad ſonſten auch zu vielen Kranckheiten ſehr gut/ dann es die poros gewaltig oͤffnet/ dadurch das Gebluͤt im gantzen Leibe ſehr gereinigt wird/ weilen viel boͤſe Feuchtigkeiten damit auß dem Leibe gezogen werden/ davon der Menſch gantz leicht vnd ſtarck wird/ in ſonderheit/ wann man zuvoren/ ehe man darinn badet/ purgiret hat/ den melancholicis, ſcorbuticis, vnd leproſis uͤber die maſſen dienſtlich/ ſonderlich wann die rote Tinetur/ welche mit Spiritu Vini darauß gezogen/ darneben alle Tage gebrauchet wird:
Iſt auch gut/ ein Fußbad damit angeſtellet/ denen welche Huͤneraugen/ oder andere Gewaͤchſe an den Fuͤſſen haben/ oder harte Naͤgel/ die in das Fleiſch wachſen/ erweichet dieſelbigen/ daß man ſie ſchneiden vnd handeln kan/ gleich als Wachs.
Dann kein Ding vnter der Sonnen bekand iſt/ welches die harte Haut/ Haar/ Naͤgel/ vnd Gewaͤchs mehr erweichet/ als dieſes Oleum: Dieſes habe ich darumb hieher geſetzet/ weilen ich wol weiß/ daß viel Menſchen alſo damit geplaget ſeyn/ daß ſie die Schuhe nicht wol an den Fuͤſſen Leyden koͤnnen/ ſo man aber ſolches Oleum in ein Saltz coaguliret/ vnd in einem Tiegel ſchmaͤltzet vnd außgeuſſet in ein flach Meſſing Becken/ daß es in die Breyte fleußt/ vnd zerbrochen kan werden/ ſo hat man das beſte Cauſticum, damit die Haut/ wo es vonnoͤthen thut/ kan geoͤffnet werden:
Wann man Tartarum crudum damit auffſolviret vnd zuſammen coaguliret/ ſo bekompt man ein Saltz/ zu vielen Chymiſchen operationibus nuͤtzlich/ vnd kan auch darauß mit Spritu Vini ein blutrote Tinctur gezogen werden/ welche gegen alle obſtructiones kraͤfftig befunden worden.
Es kan auch ein jedweder verbrennlicher Sulphur damit leichtlich ſolviret/ vnd vnter Baͤder gebraucht werden/ thutdas ſeinige mit Verwunderung/ wann man Olea aromatum damit kochet/ ſo ſolviret ſich das Oleum darinn/ vnd giebt zuſammen einen Balſamum, welcher ſich mit Waſſer miſchet/ iſt gut in Leib zu nehmen/ fuͤr etliche Gebrechen; ſchwangere Weiber aber muͤſſen ſich davor huͤten/ dann es die Frucht abtreibet.
Nach der Geburt aber iſt er gut/ ſecundinam vnd andere Reliquien damit fort zu treiben.
So man Oleum lignum rodii mit dieſem liquore vnd Roſen-Waſſer ſo lang kochet/ bis das Oleum ſich mit dem Liquore vnd Waſſer vereyniget/ vnd darnach die uͤbrigen Feuchtigkeiten davon ſcheydet/ ſo bekompt man eine ſchneeweiſſe Saͤyfen/ welche man gebrauchen kan/ die Haͤnde damit zu waſchen/ raͤuchet ſehr wol:
Auch kan man das Haupt damit zwagen/ ſtaͤrcket das Hirn/ vnd reiniget das Haupt vnd Haar vor allen andern Dingen.
Auch kan man ſolche Saͤyfen diſtilliren/ giebt ein durchdringendes Oel/ welches den Sehnen gar gut iſt.
Gleich wie nun dieſer Liquor Reguli Antimonii die Haut/ Naͤgel/ Haar/ Federn/ Hoͤrner vnd dergleichen Dinge/ vor allen andern Waſſern erweichet vnd ſolviret:
Alſo hat er auch Macht/ nicht allein die Metalla, ſondern auch die allerhaͤrteſte Steine zu ſolviren/ aber nicht auff ſolche Weiß mit kochen/ gleich wie bey dem Sulphure geſagt worden/ ſondern auff eine andere Weiß/ welche hieher zu ſetzen ſich auff dismal nicht ſchicket.
Iſt genug daß ich Anleyrung darzu geben habe.
Mit Spiritu Salis, oder nur aceto diſtillato, kan das fewrige nitrum fixum ſolviret/ vnd in eine terram foliatam ſublimiret werden.
Was ſonſten noch weiters damit gethan wird/ gehoͤrethieher nicht/ moͤchte villeicht an einem andern Orth mehrers davon gedacht werden.
CAP. LXII. Ex Antimonio, Sale communi, & Vitriolo, ein Butyrum diſtilliren/ dem jenigen gleich/ welches auß Antimonio vnd Mercurio ſublimato gemacht iſt worden/ ꝛc.
NImb 1. Theil Antimonii crudi, 2. Theil gemein Kochſaltz/ vnd 4. Theil auff Weiß calcinirten Vitriol, pulveriſir dieſe ſpecies, vnd miſche ſolche wol vntereinander/ vnd trag davon eyn/ gleich wie bey andern Materialien gelehret iſt worden/ ſo wird ein dickes Oleum Antimonii, einer Butter gleich/ uͤbergehen/ welches reetificiret kan werden/ gleich wie ein anders/ welches auff gemeyne Weiß mit Mercurio ſublimato iſt gemacht worden.
Vnd kan auch zu allem gleich das gemeyne/ gebrauchet werden.
Deſſen Gebrauch im erſten Theil zu finden iſt.
Kan auch ſolches im erſten Theil viel beſſer/ vnd in groͤſſerer Quantitaͤt mit wenigern Kohlen vnd Zeit durch das Fewer (weilen es groͤſſere Hitze leydet) als in dieſem Ofen gemacht werden.
CAP. LXIII. Ex Arſenico & Auripigmento ein Butyrum oder dickes Oel zu diſtilliren.
GLeicherweiß wie von dem Antimonio gelehret/ alſo auch vom Arſenico oder Auripigmento kan mit Saltz vnd Vitriol ein dick Oel diſtilliret werden/ welches nicht allein aͤuſſerlich/ ſondern auch gantz ſicherlich inwendig zu gebrauchen/ kan corꝛigiret werden/ alſo daß es dem Butyro Antimonii an Kraͤfften im geringſten nichts nachgiebt/ ſondern demſelben noch vorgehet.
Welches manchem vnmoͤglich zu ſeyn ſcheinen wird.
Wer aber der Mineralien Natur vnd Eygenſchafft kennet/ dem werden meine Wort nicht frembd vorkommen/ ſondern als ein Liecht im finſtern leuchten.
CAP. LXIV.
Einen ſonderbaren Spiritum Vitrioli zu machen.
SO man gemeinen Vitriol in Waſſer ſolviret/ vnd darinn granulirt Zinck leget vnd kochet/ ſo ſchlaͤgt ſich alles Metall vnd Schwefel in dem Vitriol an den Zinck nieder/ vnd wird die ſolution weiß/ der niedergefaͤllte Schlamm iſt nichts an ders als Eyſen/ Kupffer vnd Schwefel/ welches das Sal Vitrioli hat bey ſich gefůhret/ vnd nun durch den Zinck jhme iſt benommen worden/ was nun die Vrſach ſey/ daß ſich das Metall auß dem Saltz an den Zinck faͤlle/ gehoͤret in das Vierdte Theil/ da ſolcher Faͤllung Vrſach genugſamb erklaͤret wird/ die weiſſe ſolution davon der metalliſche Schlamm geſchieden iſt/ muß ad ſiccitatem ſalis coaguliret/ vnd alſo per ſe darauß ein ſpiritus diſtilliret werden/ ſteigt gar gern/ vnd iſt am Geſchmack vnd Kraͤfften dem gemeinen Oleo Vitrioli nicht vngleich/ nur daß dieſes etwas reiner als der gemeyne erfunden wird.
Allhie moͤchte mancher eynwerffen vnd ſagen/ du nimmeſt dem Vitriolo ſeine Gruͤne/ welches vns Paracelſus nicht lehret/ ſondern ſolche behalten heiſſet.
Darauff ich antworte/ daß allhier kein oleum dulce rubeum Vitrioli, davon Paraoelſus geſchrieben/ zu machen gelehret wird/ ſondern nur ein oleum album acidum, welches eben ſo gut vnd noch viel beſſer iſt/ als das gemeyne/ welches auß dem gemeynen vnd vnreinen Vitriol gemacht iſt worden/ was kan es helffen/ daß man einen gruͤnen Vitriol zu diſtilliren eynſetze/ da doch die gruͤne nicht mit uͤbergehet?
Vnd wann ſchon ſolche gruͤne mit uͤbergienge/ warumb ſolte daſſelbe Oleum beſſer ſeyn als ein weiſſes?
Weilen die gruͤne bey dem gemeynen Vitriol nichts anders iſt als Kupffer vnd Eyſen/ welches das Saltzwaſſer/ da es durch ſolcher Metallen Gaͤnge gelauffen/ ſolviret/ vnd zu ſich genommen hat.
Vnd ſo bald ein ſolcher gruͤner Vitriol das Fewer empfindet alſobald die gruͤne ſich in eine roͤthe verwandelt/ welche nichts anders als ein caleinirt/ Eyſen oder Kupffer iſt/ welches durch reduciren mit ſtarckem Fewer vnd Fluß ſich offenbaret.
Paracelſus hat vns nicht gelehret/ daß wir die gruͤne mit Gewalt des Fewers ſollen uͤbertreiben in ein roth vnd ſuͤß oleum, ſondern vns einen andern Weg gezeiget/ welcher von wenigen gefunden wird/ davon allbereit im Anfang dieſes andern Theils iſt gehandelt worden.
Dieſer Spiritus oder Oleum acidum, welches auß dem gereinigten Vitriol iſt diſtilliret worden/ iſt einer annehmlichen Saͤure/ vnd kan zu allem gebrauchet werden/ gleich als oben bey dem Vitriolo iſt beſchrieben worden.
Vnd iſt nur darumb dieſer Proceß hieher geſetzt worden/ daß man ſehen koͤnne/ wann der Vitriol von ſeinem Schlamm entbunden/ daß er ſich lieber diſtilliren laſſe/ vnd auch einen lieblichern Spiritum gebe/ als wann er noch damit vermiſchet iſt.
Zu beweiſen/ daß eine ſolche Reinigung des Vitriols nichts anders als eine Faͤllung des Metalls ſey/ welches das Saltz/ wie geſagt/ im durchlauffen zu ſich genommen hat/ kanſt du alſo probiren: Solvire welches Metall du wilt in ſeinem gehoͤrigen menſtruo, es geſchehe gleich mit diſtillirten ſpiritibus acidis, oder ſcharpffen ſalien mit zuthun gemeines Waſſers/ oder im Fewer trucknen in einem Tiegel/ wie du wilt/ vnd lege darnach in eine ſolche ſolution ein ander Metall/ welches das ſolvens lieber angreifft als dasjenige/ welches daſſelbe zu ſich genommen hatte/ ſo wirſt du befinden/ daß das ſolvens das angenommene Metall oder Mineral fallen laͤſſet/ vnd das ander/ welches es lieber angreiffet/ antaſten vnd ſolviren wird.
Von welcher præcipitation im Vierdten Theil mehrers gehandelt ſoll werden.
Dieſes aber iſt noch allhier zu mercken/ daß kein Metall ſolvirlicher iſt vnter allen/ als der Zinck/ darumb ſich auch alle andere/ ſo wol im trucknen/ als im naſſen Weg darvon niederfaͤllen/ vnd in leichte Calces damit koͤnnen gebracht werden/ alſo/ daß ein Calx Solis vel Lunæ auff ſolche Weiß gefaͤllet/ (ſo man anders wol damit uͤmbgehet) ſeinen Glantz behaͤlt/ vnd gleich als ein zartes Pulver damit man auß der Feder ſchreiben kan/ erfunden wird.
CAP. LXV.
Einen ſubtilen Spiritum, vnd liebliches Oleum auß dem Zinck zu machen.
WEilen ich allhier des Zinckes gedacht/ finde ich gut/ einen penetrirlichen Geiſt/ vnd heylſames Oleum mit Eſſig darauß zu machen:
Vnd geſchicht ſolches alſo:
Nimb die flores, welche im erſten Theil zu machen gelehret ſeyn/ 1. Theil/ vnd gieſſe in ein digerir-Glas 8. oder 10. Theil guten ſcharpffen Eſſig von Honig gemacht/ darauff/ vnd in Manglung dieſes ſo nimb Weineſſig/ vnd ſetze ſolches Glas mit den floribus vnd Eſſig an ein warm Orth zu ſolviren/ vnd gieſſe nach der ſolution das klare/ welches gelb ſeyn wird/ ab/ vnd abſtrahire nach der filtration die phlegma, ſo wird ein roter Liquor oder Balſamus zuruͤck bleiben/ welchen man mit außgegluͤetem reinem Sand verſetzen vnd diſtilliren muß/ ſo gehet erſtlich ein vngeſchmackte phlegma, darnach ein ſubtiler ſpiritus, vnd endlich ein gelb vnd roth Oleum, welches von dem Spiritu beſonder muß behalten werden/ als ein Schatz in allen Wunden ſchnelle Heylung zu machen.
Der ſpiritus iſt nicht geringer als das Oleum, nicht allein innerlich gebrauchet/ den Schweiß damit zu befoͤrderen/ ſondern auch aͤuſſerlich/ allen Brand vnd inflammationes damit zu loͤſchen; vnd iſt ohne Zweyffel dieſer ſpiritus vnd oleum noch zu vielmehr andern Kranckheiten dienſtlich/ weilen aber ſolches bishero mir noch nicht bekand iſt/ will ich auch nichts davon ſchreiben/ ſondern andern zu verſuchen heimſtellen.
CAP. LXVI.
Einen Spiritum vnd Oleum auß dem Bley zu diſtilliren.
GLeichermaſſen wie bey dem Zinck gelehret/ alſo kan auch auß dem Bley ein ſubtiler ſpiritus vnd ſuͤſſes Oleum diſtilliret werden/ vnd geſchicht alſo: Vbergieſſe ein Minium, oder einen andern Calcem Saturni, welcher per ſe vnd nicht mit ſulphure gemacht ſey/ mit einem ſtarcken Eſſig/ vnd las ſolchen in arena, oder warmer Aſchen digeriren vnd ſolviren/ ſo lang bis ſich der Eſſig gelb von dem Saturno gefaͤrbet hat/ vnd gantz ſuͤß davon worden iſt.
Darnach gieſſe die klare ſolution ab/ vnd einen andern Eſſig darauff/ vnd las ſolchen auch ſolviren/ dieſes wiederhole ſo offt/ bis der Eſſig nicht mehr ſolviren vnd ſuͤß werden will/ dann nimb alle ſolutiones, vnd las alle Feuchtigkeit davon rauchen/ ſo bleibet ein dicker ſuͤſſer gelber Safft/ dem Honig gleich/ wann der Eſſig nicht iſt diſtilliret geweſen/ ſo er aber iſt diſtilliret vnd klar gemacht geweſen/ ſo bleibet kein liquor, ſondern ein weiſſes ſuͤſſes Saltz.
Dieſes Saltz oder liquor kan dann wie bey dem Zinck gelehret iſt/ diſtilliret werden/ ſagehet nicht allein ein penetrirlicher/ ſubtiler Geiſt uͤber/ ſondern auch ein gelbes Oleum, welches aber nicht viel/ doch ſehr kraͤfftig iſt/ in allem zu gebrauchen/ gleich wie von dem Spiritu vnd Oleo vom Zinck gelehret worden.
NB.
Dieſes iſt zu mercken/ daß man zu dieſem ſpiritu vnd oleo zu machen/ keinen diſtillirten Eſſig vonnoͤthen hat/ ſondern kan eben ſo wol mit einem vndiſtillirten gethan werden/ vnd giebt ein vndiſtillirter Eſſig auch mehr Oel/ als ein diſtilliter.
So man aber ein weiß vnd klar Saltz ſuchet/ ſo muß der Eſſig diſtilliret ſeyn/ ſonſten ſcheußt es nicht in Cryſtallen/ ſondern bleibt ein gelber liquor dem Honig in allem gantz gleich/ vnd iſt auch nicht vonnoͤthen/ daß die Solution in Glaͤſern durch langer Zeit Digerirung geſchehe/ ſondern kan auch wol nur in einem erden verglaſurten Pottgethan werden/ nemblich/ daß man das Minium in dem Hafen mit Eſſig uͤberſchuͤttet/ vnd ſolchen auff einem Kohlfewer kochen laſſe/ dann nicht zu foͤrchten iſt/ daß erwas von dem Cſſig da von rieche/ weilen das Bley alle ſpiritus bey ſich behaͤlt/ vnd laͤßt nur ein vngeſchmackte phlegma weg gehen.
Auch muß man den Saturnum ſtaͤtig mit einem hoͤltzernen Loͤffel oder Spatteluͤmbruͤhren/ ſonſten wuͤrde ein harter Stein darauß werden/ vnd ſich nicht ſolviren laſſen; deßgleichen muß geſchehen/ wann die Solution in Glaͤſern geſchicht/ vnd kan alſo auff dieſe Weiß ſolche Solution innerhalb 3. oder 4. Stunden geſchehen/ welche durch digerirn in Glaͤſern kaum in 3. oder 4. Tagen gethan werden koͤndte/ vnd wann beyde ſolutiones gethan ſeyn/ ſo iſt kein Vnderſcheyd darinnen Derohalben ich rathſamb finde/ was man in einer Stunde thun kan/ daß man keinen antzen Tag darzu gebrauche.
Vnd ſo man dieſen Spiritum vnd Oleum kraͤfftiger vnd beſſer haben will/ kan manvnter ein Pfund Saturni ſoluti & depurati unciam unam Tartari crudi pulveriſati miſchen/ vnd diſtilliren in allem gleich als es per ſe zu diſtilliren iſt gelehret worden/ ſo wird man einen viel ſubtileren Spiritum, vnd ein beſſer Oleum als were es per ſe gemacht/ uͤberkommen.
CAP. LXVII.
Ex Tartaro crudo einen ſubtilen Spiritum vnd Oleum zu diſtilliren.
VOn Weinſtein einen Spiritum zu machen/ laſſen jhnen viel traͤumen/ als wann es gar ein geringe Kunſt were/ weilen man zu ſolchem gar leichtlich kommen koͤnne/ dann ſie vermeynen/ wann ſie nur den Weinſtein in eine Retorten thun/ legen einen Recipienten vor/ vnd diſtilliren mit ſtarckem Fewer ein Waſſer uͤber/ ſo haben ſie ſchon was ſie begehren/ vnd mercken ſolche Leuthe nicht/ daß ſie an ſtatt eines lieblichen vnd ſubtilen Spiritus, nur einen ſtinckenden Eſſig oder phlegma bekommen/ vnd der liebliche Spiritus durchgangen iſt.
Solches haben nun etliche Laboranten gemercket/ haben jhnen ſehr groſſe Recipienten machen laſſen/ in Meynung ſolchen zu erlangen.
Wann ſie nun nach geſchehener Diſtillation jhren ſpiritum ſampt der Remanentz gewogen/ haben ſie befunden/ daß ſie einen groſſen Abgange gelitten/ dahero vermeynet/ daß es vnmoͤglich ſey allen ſpiritum zu fangen/ vnd keinen laſſen verlohren gehen.
Welches dann auch durch einen Retorten nicht wol geſchehen kan Dann wann man ſchon einen groſſen Vorlag fuͤr einen kleinen Retorten leget/ darinn auch nur ein wenig Tartari iſt/ vnd die Fugen wol lutiret ſeyn/ daß nichts dardurch gehen kan/ vnd fewret auch ſo langſamb/ als immer moͤglich iſt/ in Meynung ſolchen alſo zu fangen/ ſo muß man gleichwol Gefahr außſtehen.
Wann zuletzt der Retort anfaͤngt zu gluͤen/ vnd das ſchwartze Oleum gehet/ ſo kommen erſt die allerſubtileſten Spiritus; welche entweder durch die Fugen entfliehen/ oder den Retorten/ oder Recipienten brechen/ weilen ſie mit der Maͤnge kommen/ vnd ſich nicht gern ſetzen.
Weilen dann nun ein ſolcher Spiritus (ſo er wol gemacht) eine fuͤrtreffliche Medicin iſt/ vnd man ſolchen nicht gern in einer guten Apotheken entrathen will/ ſo wil ich ſolchen auff meme Weiſe lehren machen/ daß auch im geringſten nichts verlohren gehet/ vnd geſchicht ſolches alſo.
CAP. LXVIII. Præparatio & Uſus Spiritus Tartari.
NImb gutenreinen Weinſtein/ er ſey gleich roth oder weiß/ mache jhn zu einem kleinen Pulver/ vnd wann der Ofen gluͤet/ ſo trag auff einmal nicht mehr als ein Loth mit einem Loͤffel eyn/ vnd ſo bald ſich die Spiritus geſetzet haben/ ſo trag wieder ein Loth eyn/ vnd ſolches continnire/ bis du Spiritus genug haſt/ darnach nimb das reſiduum, welches ſchwartz ſeyn wird/ herauß/ vnd gluͤe ſolches in einem Tiegel wol auß/ thue es in einen glaͤſern Retorten/ vnd gieß den uͤbergeſtiegenen Spiritum mit ſampt dem ſchwartzen Oleo darauff/ treib es in arena erſtlich feinlind/ ſo ſteiget der ſubtileſte Spiritus uͤber/ darnach die phlegma, zu letzt ein ſaurer Eſſig/ mit dem Oel/ von welchem ein jedweders beſonder gefangen werden muß.
Will man den ſubtilen Spiritum, welcher von erſt geſtiegen vnd gefangen worden/ noch durchdringender haben/ ſo muß man das Caput mortuum, (wie es vnbillich von andern genennet wird) vnd in dem Retorten geblieben iſt/ in einem Tiegel wol außgluͤen/ vnd denſelben noch einmal davon abſtrahiren/ ſo behaͤlt der Caleinirte Tartarus die uͤbrige Feuchtigkeit oder phlegma bey ſich/ vnd ſteiget nur allein der allerſubtileſte Spiritus uͤber/ dieſer Spiritus in einer gantz penetrirender Eygenſchafft/ davon ein halb Scrupel bis auff ein Vntz/ mit Wein/ oder mit einem and eren Liquore eyngenommen/ macht uͤber die maſſen ſchnell vnd ſtarck ſchwitzen/ iſt eine kraͤfftige Medicin in allen obſtructionibus, auch in peſte, vnd anderen febribus malignis ein bewaͤhrtes/ offt probirtes/ vnd gut befundeneo remedium, in ſcorbuto, melancholia, hypochondriaca, colica, contractura, epilepſia, vnd dergleichen Kranckheiten mehr/ nuͤtzlich vnd gut zu gebrauchen.
Alſo daß nicht allein dieſen oberzehlten Kranckheiten kraͤfftiglich damit kan begegnet werden/ ſondern auch noch viel andere mehr/ welche ron vnreinem verdorbenem Gebluͤt herkommen/ (ſo es Gottes will iſt) gluͤcklich koͤnnen damit curiret werden.
Das Phlegma wird (als vntuͤchtig) hinweg geworffen/ der Eſſig reiniget die Wunden/ vnd offene Schaͤden.
Das Oleum leget die Geſchwulſt vnd Schmertzen/ heylet die Kraͤtze vertreibet die auffgefahrene Knotten/ vnd andere Gewaͤchs der Haut/ wann man ſolches beyzeit gebrauchet/ beſtaͤndiglich.
NB.
Wann wan das ſchwartze ſtinckende Oleum uͤber das außgegluͤete Caput mortuum, rectificiret/ ſo wird es klar vnd ſubtil/ welches nicht allein alle podagriſche Schmertzen ſchnell ſtillet/ ſondern auch den conglobirten Sand in renibus zu diſſipiren/ vnd fort zu treiben/ in forma Emplaſtri vel unguenti auffgeleget/ deß gleichen den coagulirten Tartarum in Haͤnden/ Knyen vnd Fuͤſſen/ zu ſolviren vnd extrahiren/ (davon das Glied dadurch entbunden/ vnd geſund gemacht wird) Macht hat.
Dann in ſolchem vnachtſamen Oleo ein Sal volatile, groſſer Kraͤfften verborgen iſt.
Wiltu aber wiſſen/ ob deme alſo ſey/ ſo gieſſe auff das ſchwartze ſtinckende Oleum einen Spiritum acidum, als Salis communis, Vitrioli, Salis nitri, oder nur einen Acetam diſtillatum, ſo wird ſich das Oleum erwaͤrmen/ brauſen vnd auffſteigen/ gleich als wann man ein Aqua-fort auf ein Sal tartari geſchuͤttet haͤtte/ vnd der Spiritus Acidus dadurch getoͤdet/ vnd zu einem Saltz werden: vnd ſolviret vnd extrahiret ſolches wol gereinigte Oleum den Tartarum auß den Gliedern (wofern er noch nicht zu einem ſteinichten Weſen erhartet iſt) auff ſolche Weiß/ gleich wie eine Saͤyfe den Schmutz vnd Vnreinigkeit auß einem Tuch außwaͤſchet/ oder noch beſſer zu verſtehen/ gleich/ wie gleich ſeines gleichen gern annimbt/ ſich damit vermiſchet vnd liebet/ hergegen gleich mit einem vngleichen/ oder ſolcher Materien/ welche kein Gemeinſchafft mit jhme hat/ nicht vermiſchen will.
Als wann man Pech oder Hartz auß einem Kleyd mit Waſſer wolte außwaͤſchen/ welches doch nicht wegen der beyden widerwaͤrtigen Naturen geſchehen wuͤrde/ dann gemeyn ſchlecht Waſſer/ kein Gemeynſchafft mit Pech oder andern Fettigkeiten hat/ auch nimmermehr damit/ ohne einen Mitler/ welcher beyder Naturen/ nemblich/ des Pechs vnd Waſſers/ als da ſind Salia ſulphurea, Nitroſa, ſive ſint fixa, ſive volatilia, zugleich theilhafftig ſeye/ kan vereynigt werden.
Wie zu ſehen iſt bey den Saͤyfenſiedern/ welche gemeyn Waſſrr/ durch Huͤlff der ſulphuriſchen ſallen mit fetten Dingen als Vnſchlit vnd Oel vereynigen.
Wann man aber auff das harte Pech oder Hartz ein warm Oel/ oder eine andere duͤnne Fettigkeit thut/ ſo nimb das Oel/ als gleich ſeines gleichen gern an ſich/ vnd wird alſo das Pech ſolviret/ vnd auß dem Tuch gebracht/ welche uͤberbliebene Fettigkeit des Oels auch dem Tuch mit Laugen/ vnd endlich auch die Laugen oder Saͤgſpaͤhn mit gemeynem Waſſer (alſo daß das Tuch ſeine vorige geſtalt vnd Reinigkeit wiederumb erlanget/) kan außgewaſchen werden Gleich wie nun allhier mit den ſulphuriſchen Dingen/ alſo auch mit den Mercurialiſchen geſchicht.
Als zum Exempel/ wann man Fleiſch oder Fiſch/ welches lange Zeit im Saltz gelegen/ wolte mit Laugen außſuͤſſen/ ſo ſolte ſolches nicht geſchehen koͤnnen/ dann beyde widerwaͤrtige Naturen/ als Salis nitroſi, & acidi, einander entgegen ſeyn/ vnd kein Gemeynſchafft oder Liebe zuſammen tragen.
So man aber auff ein ſolches geſaltzen Fleiſch oder Fiſch/ ein Waſſer/ darinn etwas von deßgleichen Saltz/ damit das Fleiſch eyngeſaltzen war/ ſolviret iſt/ ſchuͤttet/ ſo extrahiret ſolches Saltzwaſſer das Saltz in dem Fleiſch/ als ſeines gleichen/ viel lieber auff/ als ein gemeyn ſuͤß Waſſer/ darinnen kein Saltz iſt.
Alſo vnd auff ſolche Weiß/ koͤnnen auch die allerhaͤrteſte Dinge/ als ein Stein vnd Metallen mit gemeyn Waſſer conjungiret werden/ davon mehrers in meinen andern Buͤchern gehandelt wird/ vnd allhier nicht noͤthig weyters davon zu ſchreiben.
Iſt nur darumb ein wenig angeruͤhret worden/ uͤmb zu beweiſen/ daß allezeit gleich mit ſeines gleichen muͤſſe extrahiret werden.
Es kan zwar ein contrarium das ander toͤden/ vnd ſein corꝛoſitet benehmen/ dadurch die Schmertzen eine Zeitlang gelindert werden/ daß aber auch dadurch das malum ſolte benommen ſeyn/ empfinden diejenigen/ welche vnter ſolchem Schmier- vnd Sudelwerck liegen/ mehr als jhnen lieb iſt.
Allhier moͤchte jemand fuͤrwerffen vnd ſagen/ ich machte Vnderſcheyd der Salien, vnd nennet ein Theil Sulphuriſch/ vnd das ander Theil Mercurialiſch/ da doch in beyden noch Sulphur vnd Mercurius augenſcheinlich geſpuͤret wird/ wahr iſt es/ daß derjenige/ welcher die Natur der Salien nicht verſtehet vnd kennet/ ſolches nicht begreiffen kan.
Iſt auch meine Gelegenheit allhier nicht mich laͤnger damit auffzuhalten/ ſondern wird in meinem Buch de Natura Salium, daß ein Theil derſelben Sulphuriſch/ vnd der ander Merenrialiſch ſey/ weitlaͤufftig bewieſen/ wer aber noch beſſeren Bericht davon haben will/ der leſe meine Schrifften de Sympathia & Antipathia rerum, darim er genugſamen Vnterꝛicht finden wird/ wie daß von Erſchaffung der Welt her/ bis auff dieſe gegenwaͤrtige Zeit/ immer zwo widerwaͤrtige Naturen vnd Eygenſchafften gegeneinander geſtritten/ vnd weiters ſtreitten werden/ ſo lang/ bis daß der Mitler zwiſchen GOTT vnd den Menſchen Jeſus Chriſtus/ ſolchem Streitte ein Ende zu machen/ vnd das boͤſe von dem guten zu ſcheyden einmal kommen wird/ durch welches Blitzen vnd Fewerflamm/ der hoffaͤrtige vnd ſchaͤdliche Sulphur ſuperfluum angezuͤndet vnd conſumiret/ hergegen aber das Mercurialiſche Centrum des guten geſaͤubert/ vnd behalten werden moͤge.
CAP. LXIX.
Wie man auß dem Tartaro mit zuthun etlicher Metallen vnd Mineralien koͤſtliche Spiritus vnd Olea machen ſoll.
SO man welches Metall oder Mineral man will/ in ſeinem eygenen menſtruo ſolviret/ vnd das gebuͤhrliche Gewicht Tartari Crudi darunter miſchet/ alſo/ daß auß der Solution vnd Tartaro pulveriſato ein pulmentum werde/ dann auff einmal ein Eßloͤffel voll eyngetragen/ vnd in einen Spiritum vnd Oleum diſtilliret.
Welche nach der Diſtillation per rectificationem muͤſſen geſchieden werden/ auff daß der Spiritus zu ſeinem Gebrauch/ vnd das Oleum auch dazu es dienſtlich/ koͤnne angewendet werden.
CAP. LXX.
Uſus Spiritus & Olei Tartari Metalliſati.
DEr Spiritus von einem Metallo Tartariſato, hat ſolche Eygenſchafften/ daß er ſchnell vnd bald ſeine Operation vollbringet/ nachdeme das Metall oder Mineral/ nachdeme auch die Kraͤfften des Spiritus ſeyn/ dann ein Spiritus vnd Oleum von Sole & Tartaro, iſt Kraͤfftig das Hertz zu ſtaͤrcken/ vnd ſeine Feind abzuwenden.
Von Luna & Tartaro, dienet dem Hirn/ vom Mercurio & Tartaro, der Leber/ vom Saturno & Jove, dem Miltz vnd Lungen/ vom Marte & Venere, den Nieren vnd Geburrgliedern/ von Antimonio & Tartaro, allen Zufaͤllen vnd Gebrechen des gantzen Leibs/ vnd treiben ſolche Metalliſche Spiritus, welche mit Tartaro gemacht ſeyn/ den Schweiß gewaltig/ dardurch viel boͤſes auß dem Leibe getrieben wird:
Deßgleichen thut auch das Oleum, wiewol ſolches von etlichen Metallen gemacht/ als vom Mercurio vnd Venere, nicht wol innerlich zu gebrauchen ſeyn/ weilen dieſelben/ ſalivationem vnd ſtarcke vomitus machen.
Euſſerlich aber ſeyn dieſelbe ſehr gut/ alle ulcera putrida zu reinigen/ vnd zur Heylung einen guten vnd beſtaͤndigen Grund zu machen.
Die Remanentz/ davon der Spiritus vnd Oleum iſt diſtilliret worden/ kan außgemommen/ vnd in einem Tiegel wiederumb zu einem Metall reduciret werden/ auff daß dasjenige/ welches nicht uͤbergangen iſt/ gleichwol nicht verlohren/ ſondern wiederumb koͤnne zu Nutz gemachet werden.
Gleich wie nun gelehret worden/ mit Zuthun Tartari crudi auß ſolvirten Metallen Spiritus vnd Olea zu diſtilliren/ alſo geſchicht es auch auß dem gemeynen Vitriol vnd Weinſtein/ nemblich alſo/ nimb zu einem Theil Tartari pulveriſati 2. Theil guten reinen Vitriol, miſche beyde ſpecies wol vntereinander/ vnd diſtillire davon einen Spiritum, welcher zwar etwas vnfreundlich zu nehmen/ hergegen er aber in allen obſtructionibus, & putredine ſanguinis nicht zu verachten iſt/ ſondern das ſeinige mit gutem Lob außrichtet/ ſonderlich/ wann er uͤber ſein eygen Caput mortuum rectificiret vnd dephlegmiret iſt/ vnd auch ſeine beſte Krafft/ welche in der volatilitet beſtehet/ in diiſtillatione nicht verlohren iſt worden.
NB.
So man aber dieſen Spiritum noch kraͤfftiger haben will/ ſo kan man den Tartarum vnd Vitriolum mit gemeyn Waſſer im kochen conjungiren/ cryſtalliſtiren/ darnach eyntragen vnd diſtilliren/ ſo gehet davon ein viel reinerer/ vnd penetrirender Spiritus uͤber/ weilen in ſolutione & coagulatione beyder ſpecierum viel feces ſeyn gefallen/ vnd ſich abgefondert haben/ ſo man aber zu einem theil Vitrioli 2. theil Tartari nimbt/ vnd zuſammen ſolviret/ filtriret vnd coaguliret/ ſo ſcheußt der Tartarus mit dem Vitriolo nicht mehr an/ ſondern bleibet ein dicker Safft einem Honig gleich/ auß welchem mit Spiritu Vini eine gute Tinetur gegen obſtructiones kan extrahirt werden.
Solcher Safft/ ſo davon ein Scrup. ad ein Drachm. wird eyngeben/ ſo purgiret er gantz lind/ doch machet er auch beßweilen einen Vomitum, ſonderlich wann der Vitriol nicht rein vnd gut geweſen iſt.
Vnd kan auch in einen Spiritum, dem vorigen an Kraͤfften vnd Tugenden nicht vngleich/ diſtilliret werden.
Vber dieſe oberzehlte Weiſe einen Spiritum Tartari metalliſatum zu diſtilliren/ iſt noch ein anderer modus, durch welchen etliche metalla vnd mineralia in viel lieblicher vnd kraͤfftiger Spiritus vnd Olea koͤnnen gebracht werden/ vnd geſchicht ſolches auff dieſe Weiſe.
Nimb einen pulveriſirten weiſſen Rheiniſchen Weinſtein/ vnd uͤbergieſſe ſolchen mit ſuͤſſem Fließ- oder Regenwaſſer/ alſo/ daß vngefaͤhr zu 1. Pfund 10. oder 12. Pfund Waſſer kommen/ oder ſo viel/ daß der Tartarus darinnen im kochen ſolviret kan werden/ koche ſolchen mit dem Waſſer in einem verzinneten Keſſel oder beſſer im verglaſurten Hafen/ ſo lang bis er gantz vnd gar im Waſſer zergangen iſt/ vnterdeſſen hebe allzeit den Schaum/ welcher oben auff den Sud kommet/ mit einem hoͤltzernen Schaumloͤffel fleiſſig ab/ vnd wann kein Schaum mehr auffſteiget/ vnd aller Tartarus ſolviret iſt/ ſo gieſſe die Solution alſo heiß durch ein leinen Tuch/ welches uͤber ein erden verglaſurt Geſchirꝛ geſpannet ſey/ auff daß der uͤbrige Schlamm/ welcher nicht auffgeſtiegen/ vnd weggeſchaͤumet hat werden koͤnnen/ auch zuruͤck bleibe/ vnd laſſe darnach das durchgelauffene Weinſtrinwaſſer gantz ſtill vnd vnbewegt ſtehen 24. oder 30. Stunden/ ſo wird ſich an den Waͤnden des Gſchirꝛs ein Tartarus cryſtalliſatus anhaͤncken/ welchen nach abgieſſen des Waſſers kan außgenommen/ vnd mit kaltem reinem Waſſer abgewaſchen vnd getrucknet werden.
Dieſen gereinigten Tartarum bewahre/ ſo lang bis ich lehre/ was weiters damit kan gethan werden.
Dieſer Tartarus nun iſt rein genug zu ſolcher Arbeit/ die Metalla in Olco damit zu bringen/ wie bald folgen wird.
Auch iſt er gut/ alſo per ſe eyngenommen/ als ein abſtergens damit zu laxiren.
Welcher aber ſolchen noch weiſſer vnd ſchoͤner/ in Geſtalt groſſer Cryſtallen haben will/ der thue jhm alſo.
Es iſt zu wiſſen/ daß alle Salia, wann ſie in groſſe Cryſtallen ſchieſſen ſollen/ daß auch derſelben eine groſſe Quantitaͤt zugleich ſeyn muͤſſen/ dann von wenig kompt wenig.
Will man dann ſchoͤne groſſe weiſſe Cryſtallos Tartari machen/ welche zwar nicht beſſer/ als die vorige ſeyn/ doch aber den Augen angenehmer/ ſo muß man auff dieſe Weiſe zu Werck gehen.
Nimb weiſſen pulveriſirten Weinſtein/ vngefaͤhr 20. 30. mehr oder weniger Pfund/ vnd gieſſe daruͤber ſo viel Waſſers/ als zum ſolviren deſſelben vonnoͤthen iſt/ vnd koche mit ſtarckem Fewer denſelben in einem verzinneten Keſſel ſo lang/ bis aller Weinſtein im Waſſer zergangen iſt/ welches man mit einem hoͤltzern Loͤffel erfahren kan/ vnd ſchaͤume auch die Vnreinigkeit/ welche ſich oben auff das Waſſer begiebet/ fleiſſig davon/ vnd muß auch wol in acht genommen werden/ daß des Waſſers nicht zu viel oder zu wenig dazu genommen werde/ dann wann deſſelben zu wenig genommen wird/ ſo bleibet ein Theil des Weinſteins im Keſſel vnauffgeloͤſet liegen/ welcher mit dem Schlamm hinweg geworffen vnd verlohren wird/ vnd ſo deſſelben zu viel genommen wird/ ſo iſt der Tartarus zu weit im Waſſer zertheilet/ vnd kan nicht wol anſchieſſen vnd gehet auch verlohren/ indeme er hernach mit dem Waſſer hinweg geſchuͤttet wird- Dann ich manchen habe klagen hoͤren/ daß er nicht viel von einem Pfund bekommen/ vnd vermeynet der Weinſtein ſey nicht gut geweſen/ da es doch nicht des Weinſteins/ ſondern des Laboranten Schuld/ welcher nicht wol damit uͤmbgehen koͤnnen/ (Indeme er mehr als die Helffte mit dem Waſſer/ welche nicht angeſchoſſen/ hingeſchuͤttet hat) geweſen iſt:
So man aber wol damit verfahret/ ſo geben vier Pfund gemeynen Weinſtein 3. Pfund reine vnd ſehr weiſſe Cryſtallen.
Wann nun die Solution wol gemacht iſt/ vnd kein Schaum mehr oben auffkommet/ ſo decke den Keſſel zu/ vnd las denſelben alſo auff der Waͤrme erkalten/ welches innerhalb 3. oder 4. Tagen geſchicht/ wann er gros iſt.
Doch muß das Fewer vnter dem Keſſel weg gethan werden/ vnd alſo vnbewegt dieſe Zeit ſtehen bleiben/ vnterdeſſen wird ſich der Weinſtein an den Waͤnden des Keſſels aneryſtalliſiren/ welche Cryſtallen nach verlauffener Zeit/ vnd Abgteſſung des Waſſers muͤſſen außgenommen/ gewaſchen/ vnd wieder mit friſchem reinem Waſſer gekochet/ geſchaͤumet/ vnd cryſtalliſiret werden/ vnd ſolche Arbeit ſo offt wiederholet (welches im dritten oder vierdten mal geſchicht) bis daß die Cryſtallen weiß genug worden ſeyn/ dann außgenommen/ getrucknet/ vnd zum Gebrauch bewahret/ davon auff eimal mit Wein/ Bier/ Waſſer/ Warmen Fleiſchbruͤen/ oder etwas anders/ Drachma j. ad Unciam 1. pulveriſiret eyngenommen/ erꝛeget etliche linde Sedes, denen dienſtlich/ welche keine ſtarcke purgationes vertragen koͤnnen/ man kan auch ſolchen Tart. mit Diagridio, oder andern purgirenden Dingen acuiren/ auff daß man ſolches/ ſo viel auff einmal nicht nehmen doͤrffe/ ſondern in kleinerem Doſi debrauchen koͤnne.
So man aber keine groſſe Cryſtallen ſuchet/ ſondern nur einen wol deputirten Weinſtein/ ſo kan man dieſen folgenden Handgriff gebrauchen/ ſo bekompt man uͤberauß ſchoͤne glaͤntzende kleine Cryſtallen/ welche keines pulveriſirens bedoͤrffen/ ſondern durch die Arbeit ſo rein vnd zart werden/ als weren dieſelben auff einem Stein gerieben/ aber nicht als ein tod Pulver/ ſondern ſehr glaͤntzend/ alſo/ daß es einem glaͤntzenden kleinen Schnee/ welcher in groſſer Kaͤlte gefallen iſt/ gleich ſcheinet.
Vnd geſchicht alſo: Wann die Cryſtallen etlich mal mit ſolviren vnd coaguliren rein genug worden ſeyn/ ſo ſolvire dieſelbe noch einmal in reinem Waſſer/ vnd gieſſe die Solution in ein rein hoͤltzernes/ kuͤpffernes/ oder irꝛdin verglaſurtes Geſchirꝛ/ vnd laß daſſelbe nicht ſtill ſtehen/ gleich wie oben bey den groſſen Cryſtallen iſt gelehret worden/ ſondern ſo bald dieſelbe außgegoſſen iſt/ ſo ruͤhre mit einem reinen Holtz ohne auff hoͤren/ ſo lang darinn/ bis daß alles kalt worden iſt/ welches in einer halben ſtund geſchehen wird.
In ſolchem Bewegen hat der Tartarus keine Zeit ſich in Cryſtallen anzuhaͤncken/ ſondern coaguliret ſich ins allerkleineſte zwitzerende Pulver/ welches mit Luſt anzuſehen iſt/ vnd als ein gefrorner Schnee ſich auff den Boden des Geſchirꝛs ſetzet/ davon man das Waſſer abgieſſen/ vnd das Pulver trucknet/ vnd zu ſeinem Gebrauch bewahren muß.
Die abgegoſſene Waſſer/ welche noch etwas Weinſtein bey ſich gehalten/ die von andern als vntuͤchtig außgeſchuͤttet werden/ koͤnnen eyngekocht/ vnd der Tartarus darinn behalten werden/ auff daß nichts verlohren gehe/ vnd wird auff dieſe Weiſe vnd Weg/ nicht allein ein jedweder weiſſer Weinſtein in klare vnd helle Cryſtallen gebracht/ ſondern auch ein jeglicher rother/ ſo er etlichmal ſolviret vnd Cryſtalliſiret wird/ ſeine Roͤthe verleuret/ vnd ſchoͤn weiß vnd klar wird/ uͤber dieſes were wol noch ein anderer modus den Tartarum auff einmal in groſſe weiſſe Cryſtallen/ durch einen Niederſchlag zu bringen/ weilen aber dieſe obbeſchriebene erſte zu meinem Werck/ nemblich auß den Metallen gute Medicamenten zu machen/ gut genug ſeyn/ ſo haltich fuͤr vnnoͤthig/ mehr Zeit damit zu verlieren/ ſondern will es bey dieſem beruhen laſſen.
CAP LXXI.
Wie man auff eine andere Weiß einen Spiritum Tartari metalliſatum machen ſoll.
NImb Tartari purificati, welcher nur einmal ſolvirt vnd coagulirt iſt/ ſo viel du wilt/ gieſſe ſo viel Regen oder ander ſuͤß Waſſer darzu/ daß er damit koͤnne auffſolviret werden/ in welcher Solution man laminas metallorum ſo lang kochen muß/ bis der Tartarus genugſam davon ſolviret hat/ vnd nicht mehr angreiffen will/ welches ein Zeichen iſt/ wann die Solution ſich hoch von dem Metall gefaͤrbet hat/ vnd muß man in werendem kochen offtermals das weggediſtillirte Waſſer/ mit anderen erſtatten/ auff daß der Tartarus nicht zu trucken werde/ vnd verbrenne/ vnd kan ſolche Solution am fuͤglichſten in Metalliſchen Gefaͤſſen geſchehen/ als wann man ſolutionem ♂ machen will/ kan man ſolches in einem eyſernen Hafen thun/ vnd zu Venere einen kuͤpffernen Keſſel nehmen/ vnd alſo mit andern Metallen verſtanden muß werden.
Doch iſt zu wiſſen/ daß Gold/ Silber/ vnd Mercurius crudus, ohne vorhergehende Præparation/ alſo nicht wie Mars vnd Venus, koͤnnen ſolviret werden/ ſo dieſelbe aber zuvoren bequaͤm gemacht ſeyn/ werden ſie auch auffſolviret/ deßgleichen muͤſſen etliche Mineralien zuvoren bereytet werden/ ehe ſie ſich mit Tartaro vnd Waſſer wollen auffſolviren laſſen.
So man aber gute Glaͤſer/ oder verglaſurte erdene Geſchirꝛ haben kan/ ſo koͤnnen dieſelben zu allen Metallen vnd Mineralien/ ſolche zu ſolviren/ gebrauchet werden/ vnd kan ſolche Solution nicht allein alſo per ſe zur Mediein gebrauchet/ ſondern auch dieſelbe weiters in einen ſehr kraͤfftigen Spiritum vnd Oleum diſtilliret werden/ als folget.
CAP. LXXII.
Einen Spiritum & Oleum von Saturno vnd Jove zu diſtilliren.
KOche Raſuram Saturni vel Jovis mit aqua Tartari, ſo lang in einem bleyeren oder Zinneren Gefaͤs/ bis daß der Weinſtein vom Waſſer ſuͤß worden iſt/ vnd nicht mehr angreiffen will/ welches vngefaͤhr innerhalb 24. Stunden geſchicht/ dann dieſe beyde Metallen ſich zwar ſolviren laſſen/ aber nicht gern/ ſondern ſehr langſamb/ ſo man aber die Solution eher vollbringen will/ ſo muͤſſen dieſelbe zuvorn in einen ſolvirlichen Calcem gebracht werden/ da koͤnnen ſie eher/ als in einer ſtund auffgeloͤſet werden.
Nach geſchehener Solution muß dieſelbe filtriret/ vnd in Balneo alle Feuchtigkeit bis auff Honig dick davon abſtrahiret werden/ ſo bleibet zuruͤck ein lieblicher ſuͤſſer Liquor, welcher alſo ohne fernere Præparation, ſicher im Leib kan gebraucht werden/ zu allen den Kranckheiten/ dazu ſonſten andere Medicamenta von dieſen Metallen gemacht/ dienſtlich ſeyn.
Inſonderheit thut der ſuͤſſe Liquor Saturni & Jovis in peſte viel gutes/ nicht allein durch den Schweiß/ die Gifft von dem Hertzen zu treiben/ ſondern auch daß die vnleydliche groſſe Hitz dardurch gebrochen wirdt/ alſo daß eine gluͤckliche Cur darauff erfolget.
Euſſerlich aber kan dieſer Liquor Saturni, nuͤtzlich zu allen inflammationibus gebrauchet werden/ auch heylet er vnglaublich ſchnell/ nicht allein friſche Wunden/ ſondern auch alte fiſtulirte Ulcera, dann der Tartarus remiget/ vnd machet einen guten Grund/ Saturnus zeucht zuſammen/ darauff die Heylung folget.
Der Liquor Jovis iſt beſſer innerlich/ als aͤuſſerlich zu gebrauchen/ deſſen eygentliche Wuͤrckung noch nicht ſo bekand/ als des Saturni iſt.
Wiltu aber einen Spiritum darauß diſtilliren/ ſo trage mit einem Loͤffel immer ein wenig nach dem andern davon eyn/ gleich wie bey andern diſtillationibus oben vielmahl iſt gelehret worden/ ſo gehet davon ein uͤberauß ſubtiler Spiritus Tartari, welcher die Krafft vnd beſte Eſſentz des Metalls mit ſich fuͤhret/ vnd derohalben viel kraͤfftiger/ als ein gemeiner Spiritus Tartari, welcher per ſe gemacht iſt/ befunden wird/ vnd kan ein ſolcher Spiritus, ſo er zuvorn wol dephlegmiret iſt/ als ein groſſer Schatz/ ſo wol der von Jove als Saturno gemachet/ in allen obſtructionibus, infonderheit des Miltzes gebrauchet werden/ deme wenig andere Medicamenten fuͤrgehen/ doch daß auch gute purgantia, ſo es vonnoͤthen thut/ darbey genommen werden/ vnd gehet auch mit dem Spiritu ein Oel uͤber/ welches in ſchneller Wuͤrckung iſt/ ſonderlich in allen Angenwunden vnd Schaͤden/ da man ſonſten nicht fuͤglich andere unguenta vnd emplaſtra gebrauchen kan/ dann es nicht allein alle Hitz/ die allzeit zu den Augenwunden ſchlaͤgt/ bald benimmet/ ſondern auch alle andere Zufaͤlle verhindert/ vnd zuruͤck haͤlt/ welches wenig andere Medicinen thun koͤnnen/ vnd wann man hernach die Remanentz mit dem ſtaͤrckſten Fewer weiters treibet/ ſo gehet ein ſublimat uͤber/ welcher in der Lufft/ in ein Oel zerfleuſſet/ welches auch ſeine Wuͤrckung/ nicht allein zur Medicin/ ſondern auch in Alchymia kraͤfftig beweiſet.
Vnd fleuſt der Saturnus zuſammen/ in einen ſchoͤnen weiſſen Koͤnig/ welcher viel weiſſer/ reiner vnd ſchoͤner iſt/ als ein ander gemein Bley/ Tartarus aber behaͤlt die Schwaͤrtze/ vnd ſetzet ſich als ein fluͤſſige Schlacken oben auff/ welche von dem ſulphure Saturni imprægniret iſt/ damit man Haar/ Bein/ Federn vnd dergleichen/ braun vnd ſchwartz beſtaͤndig faͤrben kan.
Ich habe einmal eine ſolche Diſtillation in einem eyſern Geſchirꝛ gethan/ davon daſſelbe inwendig von dem gereinigten Saturno alſo geweiſſet worden/ daß dem feinen Silber/ an Schoͤne gleich war/ habe aber ſolches hernach mehr thun wollen/ iſt aber alſo ſchoͤn nicht worden als das erſte/ vnd muß man dieſes ſo frembd zu ſeyn nicht achten/ dann ich wol etwas mehrers von dem Tartaro, wann es ſich geziembte/ ſchreiben koͤnte/ weilen ich wol weiß/ was damit kan gethan werden/ wann ich nicht die Spoͤtter foͤrchtet/ welche alles/ das ſie nicht verſtehen/ verachten/ ich wolte mich vnterſtehen/ den Tartarum ſaponem ſapientum zu nennen/ dann ich in Reinigung etlicher Metallen/ wunderbarliche Eygenſchafften in jhm durch langer Zeit Vbung gefunden hab/ aber alſo muß es nicht verſtanden werden/ als wann ich ſolchen fuͤr den wahren azoth univerſalem philoſophorum, damit ſie jhren latonem waſchen/ halten ſolte/ daß er aber darumb particulariter etliche metalla nicht waſchen vnd ſaͤuberen ſolte/ kan ich nicht verneynen/ dann er gegen die Metallen mit wunderbarlichen Eygenſchafften begabet iſt/ davon an andern Orthen mehr ſoll gehandelt werden.
CAP. LXXIII. Wie man auß Marte vnd Venere einen Spiritum vnd Oleum Tartariſatum machen ſoll.
WIltu auß Eyſen oder Kupffer/ mit Tartaro eine gute Medicin machen/ ſo nehme zu Eyſen einen eyſernen/ vnd zu Kupffer einen kuͤpffernen Keſſel/ mache dieſelbe von allem Schmutz/ ſchoͤn rein vnd ſauber/ vnd thue darein raſuram Martis vel Veneris, welches du wilt/ vnd zweymal ſo ſchwer Tartari puri pulveriſati, vnd ſo viel Waſſers/ daß der Tartarus im kochen wol darinnen zergehen kan/ vnd koche alſo das Metall mit dem Weinſteinwaſſer ſo lang/ bis daſſelbe hoch von dem Metall gefaͤrbet iſt/ als vom Eyſen roth/ vnd vom Kupffer hochgruͤn/ vnd wann das Waſſer im kochen exhaliret/ ſo muß man anders allzeit wieder hernach gieſſen/ auff daß der Tartarus nicht verbrenne/ vnd zu nicht werde/ dann allzeit ſo viel Waſſers dabey ſeyn muß/ daß kein Haut von dem Weinſtein ſich darauff ſetze/ ſondern allzeit offen bleibe/ doch muß auch nicht zu viel Waſſer dazu genommen werden/ auff daß es nicht zu ſuͤß ſey/ vnd das Metall damit nicht koͤnne ſolviret werden.
Wann nun die Solution von Marte roth vnd ſuͤß/ auff Vitrioliſch am Geſchmack/ vnd von Venere gruͤn vnd bitter worden iſt/ ſo gieſſe dieſelben ab per inclinationem, alſo warm in ein ander rein Gſchirꝛ/ vnd las ſolches noch ſo lang auff gar linder Kohlenwaͤrme ſtehen/ bis alles Waſſer bey nahe davon geduͤnſtet iſt/ vnd das ſolvirte Metall mit dem Weinſtein/ als ein Honigdicker Safft ligen bleibet.
Welchen Metalliſchen Safft/ man alſo wol innerlich/ als aͤuſſerlich (inſonderheit den von Eyſen) gebrauchen kan/ dieſer von Eyſen purgiret lind/ vnd benimmet die obſtructiones hepatis & lienis, reiniget den Magen/ vnd toͤdet die Wuͤrme; aͤuſſerlich iſt er ein guter Wundbalſam/ welcher den Vegetabiliſchen weit vorgehet/ nicht allein friſche/ ſondern auch alte verdorbene/ vnd fiſtulirte Schaͤden damit zu reinigen vnd zu heylen/ ein ſonderbarer Schatz; der Liquor Veneris aber iſt innerlch ſo ſicher nicht zu gebrauchen/ dann er nicht allein gantz vnannehmlich am Geſchmack iſt/ ſondern machet auch ſehr vehementes vomitus, darumb ich nicht rathe/ daß man ſolchen leichtlich gebrauche/ man wolte dann bey ſtarcken Leuthen die Wuͤrme damit toͤden/ dazu er dann ſonderlich gut iſt/ vnd allen andern medicamentis, wie ſie auch Namen haben moͤgen/ weit vorgehet/ kleinen Kindern aber/ wolle man nichts davon eyngeben/ dann es viel zu kraͤfftig wuͤrcket.
NB.
Vnd wann man ſolchen ja bey ſtarcken Leuthen gegen die Wuͤrm/ oder Magen fieber gebrauchen will/ ſo muß man dieſes in acht nehmen/ daß der Patient/ ſo es nicht fort wolte/ einen Finger in den hals ſtecke/ vnd zum vomirenhelffe/ auff daß es nicht liegen bleibe/ ſondern wieder auß dem Leibe komme/ ſo ſolches geſchicht/ ſo folget die Geſundheit darnach/ wo nicht/ ein Nauſea, mehr davon zu gebrauchen.
Darumb man wol zuſehen muß/ daß es wol gebraucher werde/ vnd weilen ſolcher Liquor ſehr bitteriſt/ ſo kan man denſelben mit Zucker etwas vermiſchen/ auff daß er zu nehmen ſey/ dieſer auß Eyſen aber darff ſolcher Corꝛectur nicht/ ſondern iſt ſuͤß genug zu gebrauchen/ darumb ich mehr zu dēſelben als zu dieſem rathe.
So man aber ja dieſen von Kupffer gebrauchet/ (weilen er ſo ſtarck wuͤrcket) ſo muß man denſelben Tag ſich vor kalter Lufft huͤten/ auch nicht alſobalde nach der Operation den Magen mit ſtarcken Getraͤncken/ vnd uͤbrigem Cſſen beladen/ ſondern ſich mit einem warmen Suͤplein vnd Truͤncklein Wein oder Bier genuͤgen laſſen/ ſo wird jhine den folgenden Tag das Eſſen vnd Trincken deſto beſſer ſchmaͤcken/ vnd bekommen.
Euſſerlich aber iſt dieſer Liquor in allem (gleich wie bey dem Marte geſagt worden) zu gebrauchen viel kraͤfftiger vnd viel ſchneller in ſeiner Heylung.
Were derohalben gut/ daß alle Chirurgi ſolchen wuͤſten zu machen/ vnd denſelben an ſtatt jhrer Salben/ mit welchen ſo viel/ leicht curirliche friſche Wunden/ verſaͤumet/ verderbet/ vnd in abſchewliche ulcera gebracht werden/ inſonderheit weil er wenig Koſten vnd Muͤhe zu machen erfordert/ gebraucheten.
Will man aber dieſe Liquores reiner haben/ ſo muß man dieſelben mit Spiritu Vini uͤbergieſſen vnd extrahiren/ geben jhre Tinetur gern von ſich/ vnd laſſen viel feces zuruͤck liegen/ welche vntuchtig ſeyn/ die Tinctur aber wird deſto beſſer/ reiner vnd kraͤfftiger/ alſo daß man deren nur 4. oder 5. Tropffen zum purgiren vonnoͤthen hat/ da man anders des groben zu 4. 6. 8. bis auff 12. oder 16. haben muß/ vnd wuͤrcket dieſe extrahirte Tinctur aͤuſſerlich viel beſſer/ vnd haͤltet ſich auch laͤnger/ als der Balſamus oder Liquor thut/ welcher mit der Zeit ſchimlich vnd weiß oben auff wird/ das Extractum aber nimmermehr verdirbet.
Wann man aber den Liquorem oder Balſamum diſtilliren will/ ſo iſt es nicht noͤthig/ daß er extrahiret werde/ ſondern kan alſo/ wie er durch das kochen gemacht worden/ diſtilliret werden/ auff ſolche Weiß vnd Wege/ gleich wie oben bey dem Saturno iſt gelehret worden/ ſo gehet vom Marte ein gelber/ vnd vom Venere ein gruͤnlicher Spiritus vnd Oleum uͤber/ dieſer Spiritus vnd Oleum vom Marte kan ſicher in peſte, febribus, obſtructionibus, vnd corruptione languinis à ſcrupulo 1. ad drachmam j. gebrancht werden/ iſt vielbequaͤmer den Schweiß damit zu befoͤrdern/ als derjenige/ welcher von Tartaro Crudo ohne Zuthun eines Metalls iſt bereytet worden/ deßgleichen thut auch derjenige/ welcher von Kupffer gemacht iſt/ aber viel kraͤfftiger/ vnd machet bißweilen auch einen Vomitum, wann er in groͤſſerer Doſi als gehoͤrlich gedrauchet wird.
NB.
Wiewol das Kupffer in guͤte dem Eyſen von den Chymicis, als ein beſtaͤndiger vnd zeitiger Metall vorgezogen wird/ ſo befindet ſich gleichwol in Experientia, daß der Mars in allem zur innerlichen Medicur/ wegen ſeiner Suͤſſigkeit/ beſſer zu gebrauchen/ als die Venus iſt.
Euſſerlich aber die Venus als ein appropriata Medicina (ſo dieſelbe wol zugerichtet iſt) aller ulceren oder offnen Schaͤden an allen Orten des Leibes/ ſo derſelbe darneben auch innerlich durch bequaͤme purgantia rein gehalten wird/ den Preiß erhaͤlt.
Dann nicht nur allein dieſe jetztbeſchriebene Medicin/ ſondern noch viel andere mehr auß dem Kupffer in andern Orthen meiner Buͤcher/ zu machen gelehret.
Eine Bauren Artzney vnd Purgation/ damit ſtarcke Leuth im Fall der Noth/ welche weit von den Apotheken abwohnen/ oder nicht viel Geld bey denſelben Artzeneyen abzukauffen vermoͤgen muß ich weiters auß dem Eyſen oder Kupffer zu machen lehren/ damit ſie jhre verſchleimte/ vnd durch vnordentlich Eſſen vnd Trincken verdorbene Maͤgen/ durch welche Hauptpein/ Wuͤrme/ febres, vnd andere Kranckheiten entſtanden/ reinigen vnd außbutzen koͤnnen/ doch will ich gewarnet haben/ daß ſich dafuͤr huͤten gar zu junge/ oder alte/ oder andere abgematte ſchwache Menſchen/ welche nicht maͤchtig genug ſeyn/ eine ſolche ſtarckwuͤrckende Purgation außzuſtehen vnd zu vertragen/ auff daß ſie nicht zugleich mit den Wuͤrmen/ auch das Leben toͤden/ vnd außjagen/ diejenige aber/ welche ſtarck von Leib/ eines mittelmaͤſſigen Alters vnd geſunden Hertzens ſeyn/ moͤgen dieſe Purgation wol vnd ſicherlich gebrauchen/ dardurch die Magenfieber/ alle Bauchwuͤrme/ vnd viel andere verborgene Kranckheiten/ gluͤcklich koͤnnen vertrieben werden/ vnd geſchicht die Bereytung alſo: Nimb ein Loch pulvertſirten reinen Weinſtein/ vnd 1. oder 2. Loth Zucker oder Honig/ vnd 10. oder 12. Loth gemein Brunnen- oder Regenwaſſer/ thue dieſe beyde/ als Weinſtein/ Zucker/ ſampt dem Waſſer in ein kupfferen rein Geſchirꝛ/ welches nicht fett oder ſchmutzig ſey/ vnd koche uͤber einem Kohlfewer ſolches/ vngefaͤhr ſo lang/ oder etwas laͤnger/ als man ein Ey zu kochen pfleget/ oder auffs allerlaͤngſte ein halb viertel Stund/ vnd nimb den Schaum im kochen oben ab/ ſetze ſolches hin/ ſo lang bis es law/ vnd zu trincken bequaͤm worden iſt/ dann gieb ſolchen Tranck/ welcher nicht viel anderſt/ als ein warm gemachter gezuckerter Wein ſchmaͤcket/ dem Patienten zu trincken/ vnd las jhn darauff faſten/ ſo wird dieſelbe innerhalb ½ Stunde anfangen zu wuͤrcken oben vnd vnden/ daran man ſich nicht kehren darff/ ſondern den Leib nur warm halten/ ſo wird in einer Stunde alles gethan ſeyn.
So man aber kleine Kinder die Wuͤrme zu vertreiben purgiren will/ ſo nehme man nur an ſtatt eines kuͤpffernen Geſchins/ ein rein eyſernes/ vnd thue etwas minder Weinſtein/ Zucker vnd Waſſer darein zu kochen/ vnd geb es jhnen/ operiret nur vnterſich/ doch machet es bisweilen auch einen linden Vomitum, welcher jhnen nicht ſchadet/ ſondern nur den Magen deſto beſſer reiniget.
So aber dieſer Tranck zu ſchwach were/ vnd kein Operation thaͤte/ ſo kan derſelbe den andern Tag darnach noch einmal (doch daß man der ingredientien etwas mehr nehme/ oder dieſelbe laͤnger kochen laſſe) gebrauchet werden/ vnd iſt kein Gefahr dabey zu erwarten/ wann man wol damit uͤmbgehet/ vnd viel lieblicher zu nehmen/ als der bittere Wurmſamen/ damit die Kinder gemeinlich ſolchen eynzunehmen/ geplaget werden.
Die Vrſach nun/ daß dieſes decoctum alſo wuͤrcket/ iſt nichts anders/ als daß der Weinſtein vnd Zucker die Metallen/ wann ſie mit Waſſer darinn kochen/ angreiffen/ vnd alſo ein Krafft darauß ziehen/ dardurch dann das vomiren vnd purgiren (dazu der Weinſtein auch hilffet) entſtehet/ dieſes ſey ſtarcken Menſchen zu thun gelehret/ ſchwache Perſonen aber wollen ſich dafuͤr huͤten.
CAP. LXXIV.
Einen Spiritum Mercurii Tartariſatum zu machen.
DEr Mercurius Vulgi laͤßt ſich nicht alſo/ gleich die vorige Metallen/ ohne vorhergehende Præparation mit Weinſtein vnd Waſſer ſolviren/ ſondern wil zuvorn mit Saltz vnd Vitriol ſublimiret/ oder mit Aqua-forti cryſtalliſiret ſeyn/ dann laͤßt er ſich mit Tartaro vnd Waſſer im kochen auffſolviren/ vnd in einen Balſamum, gleich als andere Metallen bringen/ iſt aber nicht in den Leib zu nehmen/ es were dann daß er auff ſeine Zeit digerirt/ dadurch jhme ſeine Wildigkeit benommen wuͤrde/ doch iſt er ſicherlich aͤuſſerlich in allen verdorbenen/ ſonderlich Veneriſchen Schaͤden/ als eine kraͤfftige vnd nuͤtzliche Medicin zu gebrauchen.
In Alchymia aber iſt er am allernuͤtzlichſten/ wiewol jhn wenig kennen/ dann er ſich nicht von jederman ſehen laͤßt.
Der Spiritus, welcher per diſtillationein davon gehet/ iſt nicht allein in Medicina, ſondern auch in Alchymia, ein wunderbarlicher Gaſt/ doch muß man ſich wol fuͤrſehen/ daß man nicht fuͤr einen Freund einen groſſen Feind beherberge/ dann ſeine Krafft vnd Gewalt ſehr gros vnd maͤchtig iſt.
CAP. LXXV.
Wie man einen Spiritum Auri & Lunæ Tartariſatum machen ſoll.
GOld vnd Silber laͤßt ſich auch im geringſten mit Tartaro im naſſen Weg nicht ſolviren/ im trucknen aber mit Zuthun ſeines Helffers thut ers gern/ gehoͤrt aber hieher nicht/ ſo man aber ja einen Spiritum dar auß machen will/ ſo muß das Gold oder das Silber durch ſolviren vnd coaguliren in Cryſtallen gebracht ſeyn/ vnd darnach mit reinem Tartaro vnd Waſſer auffſolviret/ ſo bekompt man vom Gold eine gelbe/ vnd vom Silber eine weiſſe/ auff gruͤn geneygte ſolution, welche ad mellaginem gebracht/ gantz ſicherlich ohne Schew kan gebrauchet werden.
Die vom Gold laxiret/ vnd haͤlt einen offnen Leib/ ſtaͤrcket den Magen/ Hertz/ Lungen vnd Leber/ ſampt andern principalen Gliedern/ kraͤfftiglich:
Die vom Silber purgiret zimblich ſtarck/ nach deme ſie geben wird/ als ein ander Purgantz/ doch ohne Schaden vnd Gefahr/ alſo/ daß ſie zu allen Kranckheiten da purgirens vonnoͤthen iſt/ ſicherlich von einem Scrupel ad unc ſemis kan gebrauchet werden.
Das Gold aber wird in kleinerer Doſi gebrauchet/ vnd were eben ſo wol dieſer Safft vom Gold/ als vom Silber/ aͤuſſerlich ſehr heylſamb zu gebrauchen/ weilen man aber ſolches durch geringere Metallen verꝛichten kan/ ſo iſt es nicht noͤthig mit koſtbaren zu thun.
Die Spiritus aber/ welche per diſtillationem davon getrieben werden/ ſeyn mit groſſen Kraͤfften begabet/ da dñas Volatiliſche Theil des Metalls gehet mit dem Spiritu Tartari conjungiret/ uͤber/ die Remanentz kan reduciret werden/ gleich oben bey andern Metallen gelehret worden.
Dieſer Spiritus, inſonderheit der vom Gold/ iſt in peſte vnd andern Kranckheiten/ da ſchwitzens vonnoͤthen iſt/ uͤber die maſſen gut/ dann er nicht allein alles boͤſe durch den Schweiß von dem Hertzen gewaltig treibet/ ſondern auch daſſelbe ſtarcket/ vnd fuͤr allen boͤſen Zufaͤllen wuͤrcklich præſerviret/ vnd beſchuͤtzet.
Deßgleichen auch dieſer vom Silber/ ſonderlich wann er zuvorn uͤber ſein Caput mortuum, wie oben bey Bereytung des gemeinen Spiritus Tartari gelehret iſt, wol dephlegmiret worden/ lobens werth iſt.
Dann ein jedweder in Chymia erffahrner Medicus wol dencken kan was ein wol rectificirter/ vnd mit guldiſchen Kraͤfften imprægnirter Spiritus Tartari außrichten koͤnne.
Darumb nicht noͤthig mehrers davon zu melden/ ſondern der proba ſoll heimgeſtellet werden.
CAP. LXXVI.
Von Antimonio & Tartaro einen Spiritum zu machen.
DAs Antimonium crudum kan nicht auff obbeſchriebene Weiß ſolviret werden/ ſo es aber zuvorn in Flores, oder in ein Vitrum iſt bereytet worden/ giebt es ſeine Krafft im kochen gern von ſich/ vnd geſchicht alſo:
Nimb zu einem Theil Florum, oder klein geriebenes per ſe gemachten Vitri Antimonii, 3. Theil Tartari puri, vnd 12. oder 15. Theil gemein rein Waſſer/ vnd koche das Antimonium mit dem Weinſtein vnd Waſſer/ in einem verglaſurten Hafen/ 3. oder 4. Stunden lang/ vnd muß vnterdeſſen das verrochene Waſſer mit anderem erſtattet werden/ auff daß der Weinſtein nicht durch Manglung deſſelben verbrenne/ auch muß bisweilen das Vitrum (die Flores welche leicht ſeyn/ haben es nicht vonnoͤthen) mit einem hoͤltzernen Spattel umbgeruͤhret werden/ wami ſolches geſchicht/ ſo faͤrbet ſich das Weinſteinwaſſer/ von dem Antimonio hoch roth/ vnd laͤßt das uͤbrige Antimonium liegen/ von welchem die ſolution abgoſſen/ (welche nach der filtration vnd exhaltation des Waſſers/) noch einmal mit Spiritu Vini muß extrahiret werden/ ſo bekompt man ein blutrotes Extractum, davon auff einmal 1. 2. 3. bis auff 10. oder 12. Tropffen eingeben/ machet linde vomitus vnd ſedes, welches Jungen vnd Alten in allen Kranckheiten da purgirens vonnoͤthen iſt/ ſicherlich kan gebrauchet werden/ dann im geringſten kein Gefahr dabey zu befurchten iſt/ vnd mir kein Vomitivum bekand iſt/ welches linder purgirt als dieſes/ vnd ſo man will/ operirt es nur allein per inferiora, vnd macht keine vomitus, nemblich alſo/ wann man dieſes extractum, oder ein ander Antimonium Vomitivum eingenommen hat/ vnd haben will/ daß es allein vnter ſich wuͤrcken ſoll/ ſo muß man ein hart geroͤſte Schnitte Brods alſo heiß fuͤr die Naſen vnd Mund halten/ vnd ſo dieſes beynahe kalt worden iſt/ alſobald ein ander warnes bey der Hand haben/ vnd ſolches eines nach dein andern/ ſo lang abgewechſelt/ bis man kein nauſeam mehr ſpuͤret/ vnd die Krafft des Antimonii vnter ſich gewuͤrcket hat/ welches ein gut Stuͤcklein iſt fuͤr diejenigen/ welche das Antimonium gern gebraucheten/ vnd ſich fuͤr dem vomiren ſchewen/ oder ſolches nicht vertragen koͤnnen.
So man aber ſo viel Muͤhe auff ein ſolches extractum zu machen nicht wenden will/ ſo kan man thun gleich oben bey dem Kupffer iſt gelehret worden/ vnd thun 10. oder 12. Grana Antimonii præparati (fuͤr einen alten Menſchen/ fuͤr junge 5. 6. mehr oder weniger/ nach Gelegenheit der Perſon) mit ein oder anderthalb Loth reinen Weinſtein/ vnd 8. oder 10. Loth Waſſers in einen kleinen Hafen/ vnd koche ſolches ¼ Stund lang/ gieſſe die laͤre ſolution ab in einen Becher/ ein wenig Zucker darein zerſchmoltzen/ dadurch die Saͤurigkeit des Weinſteins etwas gebrochen wird/ vnd trincke ſolches decoctum alſo warm auß/ vnd verhalte dich darauff nach der Gebuͤhr fein warm/ ſo wird es viel beſſer wuͤrcken/ als wann Wein uͤber Nacht daruͤber geſtanden haͤtte/ welcher nicht ſo wol von jederman nuͤchtern kan getruncken werden/ dieſes decoctum aber/ weil es einem warmen vnd ſuͤſſen Wein gleich ſchmaͤcket/ viel lieblicher zu nehmen iſt.
So du dann wilt/ daß es nur vnterſich wuͤrcken ſoll/ ſo gebrauche das goroͤſte Brod/ ſonſten macht er Vomitus.
NB.
Es iſt zu verwundern/ daß ein wolbereytes Antimonium nimmer vergeblich gebrauchet wird/ dann wann es ſchon in gar kleinem Doſi wird eyngeben/ alſo daß es weder vomitus noch ſedes machen kan/ ſo thut es das ſeinige doch vnſichtbarer Weiſe/ nemblich/ reinigt das Gebluͤt/ treibet viel boͤſes durch den Schweiß hinweg/ alſo daß ſchwere Kranckheiten damit ohne merckliche Operation koͤnnen vertrieben werden.
Welches mir vielmal begegnet iſt/ vnd Anleytung geben hat/ ſolchem weiters nachzudencken/ habe derohalben geſucht/ wie man ein Antimonium zurichten moͤchte/ welches taͤglich ohne Vomitus vnd Stulgaͤnge zu machen koͤndte gebraucht werden/ welches ich dann ins Werck geſtellt vnd gut befunden habe/ wie hernach folget.
Mache dir von dieſer ſolution, nemblich auß den Floribus vnd Tartaro, eine gute Quantitaͤt/ vnd nach Exhalirung des Waſſers diſtillir einen Spiritum darauß/ mit welchem auch ein ſchwartz Oel uͤbergehet/ das von dem Spiritu geſcheyden/ vnd per ſe rectificiret muß werden/ thut nicht allein aͤuſſerlich Wunder in allem/ gleich wie oben dem Oleo Tartari ſimplici zugeſchrieben iſt/ ſondern noch viel mehr/ dann die beſte Eſſentia Antimonii ſich damit in diſtillatione conjungiret hat/ welche die Kraͤfften des Olei Tartari verdoppelt/ vnd kan ſolches Oleum nicht allein zu allen Podagriſchen tumoribus ſolche ſchnell zulegen vnd lindern/ mit Ehren gebrauchet werden/ ſondern wegen ſeiner groſſen Truͤckne conſumiret es auch alle andere von Waſſer oder Wind entſtandene Geſchwulſten am gantzen Leib/ dann das Sal Volatile, wegen ſeiner Subtilitaͤt/ fuͤhret die Krafft des Antimonii in die innerſte Theile des Leibes/ (wofern ſolches geſuchet wird) wunderbarlicher vnd vnglaublicher weiß/ dardurch in Chirurgia viel gutes außgerichtet kan werden.
Der Spiritus aber kan nicht allein in peſte, morbo gallico, ſcorbuto, melancholia, hypochondriaca, febribus vnd allen obſtructionibus vnd putredine ſanguinis, als ein bewaͤhrte Medicin/ mit Ehren gebrauchet werden/ ſondern/ wann man davon etwas in newen Wein oder Bier thut/ vnd damit jaͤhren laͤßt/ ſo wird das Bier oder Wein davon alſo kraͤfftig/ daß es (ſo man ſolches taͤglich gebrauchet) alle zufallende von uͤbriger Feuchtigkeit/ vnd verdorbenem Gebluͤt/ entſtandene Kranckheiten verhindert vnd zuruͤck haͤlt/ alſo daß weder peſtis, lepra, ſcorbutus, melancholia, hypochondriaca, vnd andere dergleichen Kranckheiten/ bey denen die es taͤglich gebrauchen/ einwurtzelen kan/ welches jhme kein Metall oder Mineral (außgenommen Gold) nachthun kan.
So man aber kein Gelegenheit/ ein ſolchen Spiritum zu machen haͤtte/ vnd gern ein ſolchen Medicinaliſchen Tranck von dem Antimonio haben wolte/ der nehme nur die mit Weinſtein gemachte Solution, ehe ſie diſtilliret iſt worden/ vnd thue davon vngefaͤhr vnter ein Ohm newen Wein oder Bier ein oder anderthalb Pfund deſſelben/ vnd laſſe ſolches damit jaͤhren/ ſo wird die Krafft des Antimonii durch die fermentation des Weins noch Volatiliſcher vnd kraͤfftiger zu wuͤrcken.
So man aber keinen newen Wein haben koͤndte/ (weilen ſolcher nicht allenthalben waͤchſet) ſo kan man von Honig/ Zucker/ Bieren/ Feygen/ Kirſchen oder dergleichen Fruͤchten/ einen zurichten/ wie im folgenden Dritten Theil gelehret wird/ welcher an ſtatt eines natuͤrlichen Weins genommen kan werden/ vnd dienen ſolche medicinaliſche Weine als ein gewiſſes vnd ſicheres præſervativ, nicht allem vielen Kranckheiten vorzukommen/ ſondern auch denſelben/ ſo ſie den Leib ſchon eingenommen haben/ wuͤrcklich zu begegnen vnd zu vertreiben.
Auch werden dadurch alle aͤuſſerliche alte offne Schaͤden/ nur alle Tag davon getruncken/ (welche von den Pflaſtern vnd anderm Schmierwerck kein Huͤlff haben erlangen koͤnnen) von Grund auß geheylet.
Dann nicht allein Baſilius Valentinus vnd Theophraſtus Paracelſus, ſondern auch noch viel andere mehr vor vñ nach jhnen ſolches gewuſt/ vnd viel gutes davon geſchrieben haben/ iſt aber von wenigen (weilen jhre Beſchreibung etwas dunckel ware/) angenommen/ ſondern als ein Vnwarheit veracht worden/ deßgleichen vnd noch viel mehr moͤchte auch dieſes mein Schreiben klein geacht werden/ weilen ich keine langwuͤrige vnd koſtbare Proceſſen vnderweiſe/ ſondern nur nach der Warheit in Einfalt meinem Naͤchſten zu dienen ſuche/ welches der hoffaͤrtigen Welt nicht wol in den Ohren klinget/ ſondern ſich nur mit vnnuͤtzen vnd eytelen Proceſſen lieber ſchleppen vnd kitzelen/ als die Warheit hoͤren will/ vnd iſt kein Wunder/ daß Gott ſolche Menſchen/ welche nur nach hohen Dingen trachten/ vnd die niedrigen allzeit verachten/ in Irꝛthumb ſtecken laͤßt.
Warumb ſuchen wir durch viel kopffbrechen vnd ſubtile langwuͤrige Arbeit vnſere Medicin/ da doch Gott durch die ſchlechte Natur vns anders lehret?
Were es nicht beſſer/ daß wir vns von der einfaͤltigen Natur vnderweiſen lieſſen?
Gewißlich/ ſo wir geringe Dinge liebeten/ wuͤrden wir groſſe finden.
Weilen aber faſt alle Menſchen nur nach groſſen vnd hohen Dingen trachten/ wird jhnen auch das kleine enthalten.
Darumb es gar gut were/ daß wir vns ein Ding eynbilden koͤnten/ daß auch geringſchaͤtzige Ding etwas thun koͤnnen/ gleich wie allhter bey dem Weinſtein vnd veraͤchtlichen Antimonio zu ſehen iſt/ ſo wuͤrden nicht allein ſo viel Kohlen/ Glaͤſer/ Materialien vnd andere Dinge/ ſondern auch die edle Zeit alſo vnnuͤtzlich in Bereytung der Medicamenten nicht verſchwendet werden/ dann nicht alles was glaͤntzet Gold iſt/ ſondern offtermals vnter einem vnanſehlichen Kleyde etwas herꝛliches verborgen iſt/ darauff man mercken muß.
Es moͤchte jemand ſagen/ warumb ich lehre/ daß man erſtlich das Antimonium mit dem Tartaro durch Huͤlff gemeines Waſſers (ehe man ſolches mit Wein jaͤhren laſſe) vereinigen muͤſſe/ ob es nicht ſo gut were/ daß mans nur alſo in forma pulveris hineyn thaͤte/ oder nur in Spiritu Salis ſolvirte/ welches leichter als mit Tartaro zu thun iſt/ vnd arbeyten lieſſe.
Darauff ich berichte/ daß ein jaͤhrender Wein oder Tranck/ kein Metalliſchen Calcem oder Solution annehme/ als diejenige/ welche mit Weinſtein oder Spiritu Vini gemacht ſeyn.
Dann wann man ſchon Antimonium, oder ein ander Mineral oder Metall in Spiritu Salis, Vitrioli, Nitri, oder einem andern Spiritu Acido ſolviret/ vnd mit Wein/ oder einem andern Tranck wolte jaͤhren laſſen/ ſo wuͤrde es nicht angehen/ dann der Spiritus Acidus wuͤrde die fermentation verhindiren/ das ſolvirte Metall fallen laſſen/ vnd das Werck verderben/ vnd iſt auch ein Weinſtein vnder allen Getraͤncken zu gebrauchen/ vnd zu vertragen viel lieblicher vnd annehmlicher/ als ein Spiritus Corroſivus.
Gleich wie nun allhier mit dem Antimonio geſchehen iſt/ alſo koͤnnen auch andere Mineralien vnd Metallen vnder Wein/ oder ander Getraͤnck fuͤglich gebracht werden/ vnd iſt der Gebrauch eines ſolches Vini Antimoniati, dieſer/ nemblich/ daß man ſolchen nicht anderſt als bey Eſſen vnd zwiſchen der Mahlzeit/ gleich als einen andern gemeinen Tranck/ den Durſt damit zu loͤſchen/ gebrauche/ doch alſo in ſolcher Quantitaͤt/ als die Natur vertragen kan; dann ſo man denſelben vnmaͤſſig trincken wolte/ ſo wuͤrde er Vomitus erꝛegen/ welches nicht ſeyn ſoll/ ſondern nur alſo/ daß er vnmercklicher weiß operire/ wann ſolches geſchicht/ ſo præſerviret er nicht allein den Leib vor allen Kranckheiten/ welche von corꝛumpirten vnd vnreinem Gebluͤt herkommen/ als peſtis, lepra, morbus gallicus, ſcorbutus vnd der gleichen mehr/ ſondern wegen ſeiner verborgenen Waͤrme/ durch welche er alle uͤbrige boͤſe vnd geſaltzene Feuchtigkeiten (gleich wie die Sonn eine Pfuͤtz mit Waſſer vertrocknet) verzehret/ vnd durch den Schweiß vnd Vrin außtreibet/ (dadurch das Gebluͤt ſolcher ſcharpffen vnd ſchaͤdlichen humorum entlediget wird) nicht allein die oberzehlte morbos, ſondern auch alle offene Schaͤden oder fiſtulirte Ulcera, welche wegen vieler geſaltzenen Feuchte keine Heylung koͤnnen annehmen/ in kurtzer Zeit vnglaͤublicher weiß beſtaͤndig curiret.
Alſo daß nicht allein ſolcher Tranck den Krancken/ ſondern auch den Geſunden den (doch in kleinerer Doſi) weilen er den gantzen Leib gewaltig ſaͤubert vnd reiniget/ dienſtlich zu trincken iſt/ vnd darff man ſich nicht beſorgen/ daß das geringſte Vuheil dem Menſchen/ er ſey jung oder alt kranck oder geſund/ dadurch entſtehen moͤchte.
Vnd wolle ſich niemand daran ſtoſſen/ daß von vielen vnverſtaͤndigen Menſchen das Antimonium fuͤr Gifft außgeruffen/ vnd zu gebrauchen verbotten wird/ kenneten ſie ſolches/ ſie wuͤrden es nicht thun/ weilen ſolche Leut aber nichts mehr wiſſen/ als was ſie von leſen/ oder hoͤren ſagen haben/ faͤllen ſie ein falſch Vrtheil/ vnd koͤndte jhnen gleich wie Apelles dem Schuhemacher hat gethan/ Sutor ne ultra crepidam, geantwortet werden/ was ſoll man aber dazu thun/ Non omnis fert omnia tellus, wann ein Eſel nach ſeinem tod verfaulet/ ſo wachſen Kaͤfern darauß/ welche hoͤher fliegen koͤnnen/ als der Eſel davon ſie kommen ſeyn/ gethan hat/ ſolches wollen wir auch von den Haͤſſern des Koͤniglichen Geſchlechts Antimonii verſtanden haben:
Nemblich alſo/ daß jhre Nachkoͤmlingen einmal ſehend werden/ vnd dasjenige/ was ſie nicht kennen/ alſo zu verachten eynſtellen moͤchten.
Ich muß bekennen/ ſo das Antimonium nicht wol iſt bereytet worden/ vnd darzu noch vnvorſichtig von vnerfahrnen Leuten gebrauchet wird/ daß es/ wie gleich ſo wol auch andere vegetabilia, dem Menſchen an ſeiner Geſundheit wol Schaden zufuͤgen koͤnne.
Daß man aber darumb ſolches wegen des Mißbrauchs ſolte verwerffen/ were vnweißlich gethan/ gleich als wann etwa ein Kind ein ſcharpffſchneidend Meſſer in die Haͤnde bekompt/ vnd jhme/ oder andern (weilen es kein Verſtand hat/ ſolches zu gebrauchen) ſchaden thut/ ſolte man darumb das Meſſer/ an ſich ſelbſten gut iſt/ entweder verachten/ oder auch denen erwachſenen zu gebrauchen verbieten/ gute ſcharpffe Waffen machen einen guten Arbeiter/ gute ſchnellwuͤrckende vnd kraͤfftige Medicamenten/ machen einen guten Medicum, vnd je ſchaͤrpffer die Waſſen/ je geſchwinder ein Bildſchnitzer oder ander Handwercksmann ſein Arbeit durch einen Fehlſchnidt verderben/ vnd zu nicht machen kan: Alſo auch mit der Medicin muß verſtanden werden/ ſo man dieſelbe aber mit Verſtand nach der Kunſt behoͤrlich gebrauchet/ ſo kan in kurtzer Zeit mehr gutes damit gethan werden/ als ſonſten in langer Zeit mit krafftloſen Medicamenten zu thun moͤglich iſt.
Gleich wie nun zu einem ſcharpffen Waffen/ ein guter Werckmeiſter gehoͤret/ alſo gehoͤret auch zu einer kraͤfftigen Medicin/ ein verſtaͤndiger vnd gewiſſenhaffter Medicus, welcher nach Gelegenheit der Perſon vnd Kranckheit/ die Medicin zu verſtaͤrcken oder zu verſchwaͤchen/ Wiſſenſchafft habe/ vnd nicht alſo vnverſtaͤndig ohne Vnterſcheyd ſein Medicin dar reiche.
Wolle ſich auch niemand vermundern/ daß ich dem Antimonio (welcher mit primo ente auri haͤuffig begabet iſt) ſolche groſſe Kraͤfften zuſchreibe/ thaͤte ich noch zehenmahl ſo viel/ ich luͤge nicht daran/ ſein Lob iſt mit keiner Zungen außzuſprechen/ in Reinigung des Gebluͤts iſt jhme kein Mineral gleich/ dann es den gantzen Menſchen (ſo es zuvorn wol bereytet iſt/ vnd auch verſtaͤndig gebrauchet wird) auff den hoͤchſten Grad ſaͤubert vnd reiniget/ dann es des Goldes beſter vnd nechſter Freund iſt/ welches durch daſſelbe auch von allem Zuſatz vnd Vnreinigkeit/ gleich als allhier von Menſchen geſagt worden/ frey vnd ledig gemacht wird/ vnd kompt ein jedweder Antimonium mehrentheils mit dem Gold vnd ſeiner Medicin uͤbereyn/ dann auß dem Antimonio durch Kunſt gut vnd beſtaͤndig Gold/ wie im vierdten Theil gelehret wird/ durch ſeygern kan herauß gebracht werden.
Vnd was mehr iſt/ wird durch lange Digerirung ein gut Theil deſſelben in Gold verwandelt/ daher zu ſehen/ daß es Goldes Natur vnd Eygenſchafft habe/ vnd noch beſſer als das Gold ſelbſten zur Medicin koͤnne gehrauchet werden/ weilen in dieſem die guͤldiſche Krafft noch Volatiliſch/ in jenem aber ſchon compact vnd fix geworden iſt/ vnd als ein alter vnbaͤndiger Menſch gegen ein jung Kind/ welches man fuͤhren vnd leyten kan wohin man will/ kan verglichen werden.
Darumb mein Rath were/ daß man in dem Antimonio ſein Medicin ſuchte/ in welchem ſie reichlich verborgen ſtecket/ vnd nicht ſein Zeit vnd Anlag in eytelen vnd krafftloſen Dingen verſpielte.
Vnd weiters iſt dieſes zu mercken/ ſo man die Krafft des Antimonii, oder eines andern Mineralls/ oder Metalls noch enger zuſammen bringen will/ als oben mit dem Tartaro zu thun iſt gelehret worden/ der mache ſolche Solution durch Exhalirung der uͤbrigen Feuchtigkeit in Balneo zu einem Honigdicken Safft/ vnd gieſſe einen Spiritum Vini darauff zu extrahiren/ ſo wird derſelbe in wenig Tagen ſchoͤn roth davon werden/ ſolchen ab/ vnd einen andern wiedrumb darauff goſſen/ vnd als den erſten extrahiren laſſen/ ſo offt vnd viemal wiederholet/ bis der Spiritus Vini kein Farb mehr außziehen will oder kan/ dann allen den gefaͤrbten Spiritum Vini zuſammen in ein Glas mit einem langen Hals gethan/ vnd in Balneo tepido ſo lang digeriret/ bis ſich die Farb oder beſte Eſſentia Antimonii von dem Spiritu Vini ſcheydet/ vnd als ein blutroth dickes vnd fettes Oleum ſich zu Boden ſetzet/ vnd der Spiritus Vini wieder weiß geworden iſt/ welcher von dem ſchoͤnen vnd lieblichen Oleo Antimonii, das ohne alle corrofiv gemachet iſt/ muß ſeparirt/ vnd als ein groſſer Schatz/ zur Medicina bewahret werden.
Der Spiritus Vini behaͤlt auch noch etwas von den Kraͤfften des Antimonii, vñ kan fuͤr ſich allein in vielen innerlichen vnd aͤuſſerlichen Faͤllen feuchtbarlich gebrauchet werden/ die Tinctur aber thut als ein panacea in allen Kranckheiten das jhrige mit Verwunderung/ darauff man ſich verlaſſen darff.
Gleich wie nun allhier mit dem Antimonio geſchehen/ alſo koͤnnen auch alle Metalla ohne Diſtillation/ durch Huͤlff des Tartari vnd Spiritus Vini, in liebliche vnd ſuͤſſe Olea gebracht werden/ welche die geringſten in Medicina nicht ſeyn/ dann ein jedweder verſuchter oder erfahrner Chymicus wol zulaſſen wird/ daß ein ſolches Metalliſches Oleum, welches ohne alle corꝛoſiv auß dem groben Metall in eine liebliche Eſſentiam iſt gebracht/ nicht ohne ſonderbare groſſe Kraͤfften ſeyn kan.
CAP LXXVII.
Wie man auß Perlen/ Corallen/ Krebsaugen/ vnd andern leicht ſolvirlichen Steinen der Thier vnd Fiſche gute Spiritus vnd Olea machen ſoll.
NImb zu einem Theil kleine pulveriſirten Perlen/ oder Corallen/ 3. oder 4. Theilreinen Weinſtein/ vnd ſo viel Waſſers/ daß der Tartarus im kochen darinn kan ſolviret werden/ vnd thue die Corallen/ Weinſtein vnd Waſſer zuſammen in einen glaͤſern Kolben/ welcher im Sande ſtehen ſoll/ vnd gieb ſo ſtarck Fewer/ daß das Waſſer mit dem Tartaro im Kolben koche/ vnd die Corallen ſolviren koͤnne (es kan ſolche Solution auch nur in einem reinen jrꝛdenen verglaſurten Hafen geſchehen/ vnd muß das außgeduͤnſte Waſſer mit andern/ wie oben bey den Metallen gelehret worden/ erſtattet werden) wann die Corallen ſolvirt ſeyn/ ſo las erkalten/ filtrir die Solution, vnd abſtrahire in Balneo alle Feuchtigkeit davon/ ſo bleibet ein lieblicher Honigdicker Safft/ welcher alſo per ſe, oder zuvorn noch einmal mit Spiritu Vini extrahirt vnd purificirt oder diſtillirt/ gleich wie bey den Metallen zu finden/ in Medicina kan gebrauchet werden/ das Extractum oder Tinctura iſt beſſer als der Liquor, vnd der Spiritus beſſer als das Extractum, doch ſeynd alle 3 ſicher vnd wol zu gebrauchen/ ſtaͤrcken das Hertz vnd Hirn/ inſonderheit dieſe von Perlen vnd Corallen gemacht/ treiben den Vrin/ vnd halten einen offenen Leib/ dieſe von Krebsaugen/ Baͤrſchen vnd anderen Fiſchen/ oͤffnen vnd ſaͤubern die Harngaͤnge von allem Schlamm vnd Vnreinigkeit/ vnd treiben den Calculum in Nieren vnd Blaſen kraͤfftiglich.
NB.
Der Spiritus diſtillatus von Corallen/ ſo wol rectificirt iſt/ dienet den epilepticis, melancholicis, vnd apoplecticis uͤber die maſſen wol/ vnd treibet alles Gifft durch ſchwitzen vom Hertzen/ dann er guͤldiſcher Natur iſt/ davon an einem andern Orth mehrers ſoll tractiret werden.
CAP. LXXVIII. Ex Sale Tartari & Tartaro crudo einen Spiritum zu diſtilliren.
WAnn man Tartari crudi vnd Salis Tartari gleiches Gewichts mit reinem Waſſer auffſolviret/ verſchaͤumet/ vnd wiederumb erkalten laͤſſet/ ſo ſchieſſen weiſſe Cryſtallen/ welche ſo ſie diſtilliret werden/ gleich als ein gemeiner Weinſtein/ ſo geben ſie einen viel reineren/ ſubtileren vnd lieblicheren Spiritum als ein Tartarus crudus thut/ in allem zu gebrauchen/ wie oben bey dem Spiritu Tartari ſimplici gelehret worden iſt/ darumb nicht noͤtig ſeinen Gebrauch allhier zu beſchreiben.
Ehe man aber einen Spiritum darauß diſtilliret/ koͤnnen ſolche Cryſtallen an ſtatt eines Tartari Vitriolati zum purgiren gebrauchet werden/ machen linde ſedes, vnd treiben zugleich auch den Vrin vnd Calculum, ſeyn nicht vnlieblich zu nehmen/ Doſis j. Scrupel ad Drachmam j. in aquis appropriatis:
Auch reiniget dieſes Saltz mit Waſſer ſolvirt/ die Metallen/ dieſelbe darinn gekocht/ werden viel ſchoͤner als ein gemeiner Weinſtein allein thut.
CAP. LXXIX.
Wie durch Huͤlff eines reinen Sandes oder Kißlings/ auß Sale Tartari ein kraͤfftiger Spiritus kan erlanget werden.
IM erſten Theil dieſes Buchs hab ich gelehret/ einen ſolchen Spiritum zu machen/ weilen man aber daſelbſten alles was man diſtilliren will/ auff die Kohlen werffen muß/ vnd das zuruͤck bleibende dardurch verunreiniget/ vnd verlohren wird/ auch ein jedweder einen ſolchen Ofen/ (der mehr Raum als dieſer zu ſetzen haben will) auffzubawen keine Gelegenheit hat.
Alſo will ich allhier lehren/ wie man in dieſem kleinen Ofen/ ohne Verluſt der Remanentz (welche nicht geringer als der Spiritus ſelbſt iſt) ſolchen leichtlich erlangen koͤnne/ vnd geſchicht alſo:
Mache dir von gebrandaͤm Weinſtein/ durch ſolviren/ filtriren vnd coaguliren ein ſchoͤn weiß Saltz/ pulveriſire ſolches in einem warm gemachten Moͤrſel/ vnd ſetze jhme ¼ theil klein pulveriſirten Cryſtall/ Kißling/ oder nur rein gewaſchenen kleinen Sand zu/ miſche es wol vntereinander/ vnd trage davon auff einmal einen Eßloͤffel voll in dein gluͤend Geſchirꝛ (welches von Erden gemacht ſeyn ſoll) vnd decke zu/ ſo wird die mixtur, ſo bald ſie iſt gluͤend worden/ auffſteigen vnd kochen/ gleich wie ein gemeiner Alaun thut/ wann er in gaͤhlinge Hitz kommet/ vnd einen dicken vnd ſchweren weiſſen Spiritum von ſich geben/ wann ſolches auffhoͤret zu gehen/ vnd ſich die mixtur, welche im gluͤen hochſteiget/ geſetzet hat/ ſo wirff wiederumb einen Loͤffel voll hineyn/ vnd erwarte ſeine Zeit/ dann wieder ein Theil/ ſo lange bis alle deine mixtur hineyn getragen iſt/ vnd wann nun kein Spiritus mehr gehet/ ſo hebe den Deckel von dem diſtillir Gefaͤs/ vnd greiffe mit einem reinen eyſern loͤſſel hineyn/ vnd hebe das zuruͤck gebliebene (weilen es noch gluͤend vnd weich iſt/ vnd einem durchſichtigen/ klaren/ weiſſen fluͤſſigem Glas gleich ſeyn wird/ herauß/ vnd verwahre ſolches vor der Lufft/ (dann es darinn zerflieſſer) ſo lang/ bis ich lehren werde/ was man damit thun ſoll.
Der uͤbergangene Spiritus kan alſo verwahret/ oder in arena durch einen glaͤſern Retorten rectificirt/ vnd zur Medicin gebrauchet werden/ iſt viel eines andern Geſchmacks/ als ein Spiritus ſalis communis oder Vitrioli, dann er ſo ſcharpff nicht iſt/ hat einen Geruch nach dem Kißling auff Schweffelart/ vnd iſt Vrinoſiſch am Geſchmack/ dienet den podagricis, calculoſis, vnd phthiſicis, uͤber die maſſen wol/ dann er den Schweiß vnd Vrin ſehr befuͤrdert/ vnd machet (weilen er den Magen reimget vnd ſtaͤrcket) einen guten appetit zum eſſen.
Was er ſonſten mehr thun kan/ iſt mir noch vnbekandt/ aber wol zu glauben/ daß er das ſeinige in noch viel anderen Kranckheiten mehr beweiſen koͤnne/ welches einem jedwedern zu verſuchen heimbgeſtellt ſey.
Meines erachtens/ weilen ein Spiritus Salis Tartari per ſe in calculo gut zu gebrauchen iſt/ vnd er allhier durch die ſilices oder arenam, (welche ſignaturam calceli microcoſmici haben) geſtaͤrcke iſt/ jhme ſchwerlich ein ander particular Medicin vorgehen koͤnne/ doch einem jedwedern ſeine Meynung vnd experientz vorbehalten.
Euſſerlich gebrauchet/ loͤſchet er den Brand/ vnd machet ein reine Haut/ ꝛc.
Die Remanentz/ welche ich zu verwahren befohlen/ vnd ſich einem durchſichtigen hellen Glas vergleichet/ iſt nichts anders als das fixeſte Theil des Salis Tartari vnd Kißlings/ welche ſich in der Hitze alſo conjungiret haben/ vnd zu einem ſolvirlichen Glaß worden ſeyn/ darinn ein groſſe Hitz vnd Fewer verborgen ſtecket/ ſo lang es trucken ohne Lufft behalten wird/ kan es nicht an jhme geſpuͤret werden/ ſo man aber Waſſer darauff geuſſet/ ſo wird ſein verborgene Hitze Offenbahr.
Wann man ſolches in einem warmen Moͤrſel klein pulveriſiret/ vnd an ein feuchte Lufft leget/ ſo zerfleußt es in ein dick vnd fett Oleum, vnd laͤßt etliche feces oder Vnreinigkeiten zuruͤck.
Dieſes fette Oleum oder Liquor Silicum, Arenæ vel Cryſtallorum kan nicht allein in-vnd aͤuſſerlich zur Medicin alſo per ſe, ſondern auch die Mineralien vnd Metallen zu guten Medicamenten zu bereyten/ oder dieſelbe in beſſere per artem Chymicam zu verwandeln/ gebrauchet werden.
Dann viel groſſe Heimligkeiten in dem vnachtſamen Kißling oder Sand verborgen ſtecken/ welches ein vnerfahrner/ ſo mans offenbahrte/ nicht glauben wuͤrde/ dann die jetzige Welt iſt nun alſo ſehr von dem Teuffel mit dem verfluchten vnd ſchaͤndlichen Geitz eyngenommen/ daß man nichts anders ſuchet/ als nur Geld/ Geld/ ehrliche vnd kuͤnſtliche Wiſſenſchafften aber dagegen nicht geacht werden/ darumb vns Gott die Augen zuhaͤlt/ daß wir nicht ſehen koͤnnen/ was vor den Augen lieget/ vnd von vns mit Fuͤſſen getretten wird.
Der thewre Mann Paracelſus hat vns ſolches genug zu verſtehen geben/ da er ſpricht in ſeinem Vexir-Buch der Alchymiſten/ daß offtermals ein vnachtſamer Kißlingſtein beſſer als ein Kuh ſey/ nicht allein darumb/ daß man Gold darauß ſchmeltzen koͤnne/ ſondern auch daß man andere geringe Metalla damit ſaͤubern koͤnne/ daß ſie dem beſten Gold vnd Silber in allen Proben gleich ſeyn/ ob ich ſchon ſolches mit groſſem Nutzen niemals gethan/ gleichwol die Moͤglichkeit vnd Warheit mehr als einmal darinn geſehen hab/ welches auch an ſeinem behoͤrlichen Orth ſoll gelehret werden.
Dieſer Liquor Silicum iſt ſolcher Natur gegen die Metallen/ daß er dieſelbe uͤber die maſſen ſchoͤn machet/ nicht aber alſo/ daß dieſelbe nur gleich wie die Weiber jhr Gefaͤs von Zinn/ Kupffer/ Eyſen/ oder andern Metallen mit einer ſcharpffen Laugen vnd kleinem Sand ſchewren vnd reiben/ ſo lang bis aller Ruß vnd Vnſauberkeit davon kompt/ vnd einen ſchoͤnen hellen Glantz erlangen:
ſondern die Metallen muͤſſen durch die Chymiſche Kunſt darinn auffſolviret/ vnd dann entweder im naſſen/ oder im trocknen Weg ſein Zeit darinn digeriret werden/ welches Paracolſus wieder in Mutterleib gangen/ vnd auffs new geboren heiſſet oder nennet/ wann ein ſolches rechtmaͤſſig geſchicht/ ſo wird die Mutter ein reines Kind an Tag gebaͤren.
Alle Metallen werden im Sand oder Stein generirt/ dahero ſie ein Mutter der Metallen billich genennet werden kan/ vnd je reiner die Mutter/ je reiner vnd geſunderes Kind daraus gebohren wird/ vnd wird vnter allen Steinen keiner gefunden/ welcher reiner ſey als ein Kißling/ Cryſtall/ oder Sand/ die einer Natur ſeyn/ (wofern ſie eynfach/ vnd nicht mit Metallen imprægniret ſeyn) darumb der Kißling oder Sand am bequembſten (ein Bad die Metallen damit zu waſchen) befunden wird.
Daß aber mancher meynen moͤchte/ daß dieſes Bad der Philoſophen jhr geheimes menſtruum, damit ſie den Koͤnig auff die hoͤchſte Reinigkeit gebracht haben/ ſeyn ſolte/ iſt nicht/ dann jhr Balneum den Koͤnig gern vnd lieber zu ſich nimbt/ weilen es ſeines Gebluͤts iſt/ als andere Metallen/ dieſes aber andere lieber als das Gold/ ſolviret.
Darauß zu ſpuͤren iſt/ daß es Bernhardi Fontina nicht ſeyn kan/ ſondern nur fuͤr ein particular Reinigung der Metallen muß gehalten werden.
Dieſes nun hindan geſetzt/ vnd in ſeinem Werth bleiben laſſen/ wer Zeit vnd Gelegenheit hat/ kan ſich darinn uͤben vnd verſuchen/ was damit koͤnne gethan werden.
Laßt vns weiters vernehmen/ wie dieſer Liquor in Medicina koͤnne gebrauchet werden/ derentwillen dieſes Buch gemacht iſt.
Was geſagt/ iſt nur darumb geſchehen/ auf daß man mercken koͤnne/ daß nicht allzeit auff thewre vnd koſtbare Dinge muß geſehen werden/ ſondern auch offtermals viel gutes in vnachtſamen/ als Sand vnd Kißling zu finden ſey.
CAP. LXXX.
Wie man ein blutrote Tinctur mit Spiritu Vini auß dem Liquore Silicum ziehen ſoll.
WAnn du wilt eine Tinctur zu der Medicin/ oder Alchymi auß den ſilicibus extrahiren/ ſo nimbt an ſtatt eines weiſſen/ einen ſchoͤnen gelben/ gruͤnen/ oder blawen Kißling/ er halte gleich fix oder fluͤchtig Gold/ vnd diſtillir erſtlich mit Sale Tartari ſeinen Spiritum davon/ oder ſo du ſolchen nicht ſucheſt/ ſo ſchmeltze die Mixtur in einem verdeckten Tiegel/ zu einem durchſichtigen/ ſolvirlichen/ vnd fluͤſſigen Glas/ mache ſolches in einem warmen Moͤrſel zu einem kleinen Pulver/ vnd uͤbergieſſe ſolches in einem langhaͤlfigen Glas/ mit einem reetificirten Spiritu Vini (er darff nicht dephlegmiret ſeyn/ hindert nicht/ wann er nur rein iſt) vnd las ſolchen ſo lang in linder Waͤrme darauff ſtehen/ bis daß er ſchoͤn roth worden iſt/ (doch daß offtermahls das Glas mit dem bereyten Kißling uͤmbgeruͤhret/ auff daß der Kißling zertheilet werde/ vnd der Spiritus Vini darauff wuͤrcken koͤnne) darnach gieſſe den gefaͤrbten Spiritum Vini ab/ vnd einen andern darauff/ vnd las ſolchen auch roth werden/ dieſes ab-vnd auffgieſſen muß ſo offt geſchehen/ bis ſich der Spiritus Vini nicht mehr darauff faͤrben will/ dann alle den abgegoſſenen tingirten Spiritum Vini zuſammen in Balneo, peralembicum von der Tinctur abſtrahiret/ welche in fundo concurbitæ, als ein rother Safft wird liegen bleiben/ darnach ſolchen außgenommen/ vnd zu ſeinem Gebrauch bewahret.
CAP. LXXXI.
Uſus Tincturæ Silicum in Medicina.
DIeſe Tinctur/ wann ſie von guͤldiſchen Kißlingen oder Sand gemacht iſt/ eine von den geringſten Medicinen nicht ſol gehalten werden/ dann dieſelben allen ſolvirlichen tartariſchen coagulationibus in Haͤnden/ Knyen/ Fuͤſſen/ Nieren/ vnd Blaſen kraͤfftiglich widerſtehet/ vnd wann dieſelbe ſchon in Mangelung der Goldhaltigen/ nur von gemeinen weiſſen extrahiret iſt/ thut ſie gleichwol das jhrige auch/ doch nicht ſo wol als die erſte/ vnd darff ſich niemand verwundern/ daß ein Sand oder Kißling/ ſo er potabilis gemacht iſt/ ſolche Kraͤfften haben koͤnne/ dann nicht alles allen bekandt iſt/ vnd iſt eine ſolche Tinctur noch kraͤfftiger/ wann zuvorn Gold mit dem Liquore Silicum vor der extraction iſt ſolviret worden.
Auch wolle jhm niemand eynbilden/ als wann ſolche Tinctur von dem Sale Tartari (welches zur Bereytung des Olei Arenæ genommen wird/ weilen daſſelbe den Spiritum Vini auch faͤrbet) herkomme/ im geringſten nicht/ dann ein groſſer vnterſchied zwiſchen dieſer Tinctnr vnd derjenigen/ welche auß dem Sale Tartari extrahiret iſt/ gefunden wird/ dann ſo man dieſelbe in einem glaͤſernen Koͤlblein oder Retoͤrtſein diſtilliret/ ſo gehet erſtlich ein klarer Spiritus Vini, darnach eine vngeſchmackte phlegma, vnd bleibet ein Saltz/ in allem/ einem gemeinen Sali Tartari gleich zuruͤck/ in welchem nach der Außgluͤung im geringſten keine Farb geſpuͤret wird/ vnd weilen auch keine uͤber iſt gangen/ wo iſt dann dieſelbe geblieben/ moͤcht man fragen?
Darauff ich antworte/ daß es kein Vera Tinctura geweſen ſey/ ſondern daß nur der Sulphur in Spiritu Vini durch das corporaliſche Sal Tartari erhoͤher ſeye/ vnd eine rote Farbe erlanget habe/ welche er ſo jhme das Sal Tartari benommen wird/ verlieret/ vnd ſeine vorige weiſſe Farb wiederumb annimbt/ gleich wie auch geſchicht/ wann man ein Sal Urinæ, Cornu Cervi, Fuliginis, oder ein ander dergleichen Vrinoſiſch Saltz mit Spiritu Vini digeriret/ er davon roth wird/ aber nicht beſtaͤndig/ ſondern gleich wie mit dem Sale Tartari geſchicht/ muß verſtanden werden/ dann ſo man daſſelbe durch die rectiſication wieder von dem Spiritu Vini ſcheydet/ ein jedweder (nemblich das Saltz vnd Spiritus Vini) ſeine vorige Geſtalt wiederumb erlanget/ darauß zu ſpuͤren/ daß es (wie oben geſagt) keine wahre Tinctur geweſen ſey/ wer ſolches nicht glaubet/ der ſolvire nur 1. Vntz gemeinen weiſſen Salis Tartari in einem Pfund Spiritus Vini, ſo wird derſelbe roth davon werden/ gleich als were er uͤber viel Pfund blaw oder gruͤn calcinirten Salis Tartari lange Zeit geſtanden/ vnd wann ich ſolches nicht etlich mal probiret/ vnd alſo befunden haͤtte/ were ich auch ſolcher Meynung geblieben/ weilen ich aber anders befunden/ hab ich auch nicht vnterlaſſen koͤnnen/ meine Meynung hieher zu ſetzen/ wiewol ich weiß/ daß ich Vndanck bey etlichen verdienen werde/ ſonderlich bey denen/ welche lieber mit dem groͤſſeren Hauffen jrꝛgehen/ als mit dem kleineren die Warheit erkennen vnd bekennen wollen.
Daß aber darumb ſolche vermeynte Tinctura Salis Tartari krafftlos ſeyn ſol/ ſage ich nicht/ dann ich wol weiß/ daß dieſelbe in vielen Kranckheiten erſprießlich befunden wird/ dann das rein eſte Theil Salis Tartari, der Spiritus Vini (davon er alſo gefaͤrbet iſt) ſolviret hat/ darumb man ſolchen gefaͤrbten Spiritum Vini wol vnd fuͤglich gebrauchen kan.
Mit dieſer Tinctur aber welche auß dem bereyten Kißling extrahiret iſt/ hat es viel eine andere Gelegenheit/ dann ſo man den Spiritum Vini davon abſtrahiret/ ſo gehet er zwar auch weiß uͤber/ aber zuruͤck bleibet ein hoch tingirtes Saltz/ welches Farb auch in dem ſtaͤrckſten Fewer beſtaͤndig bleibt/ vnd derohalben fuͤr eine wahre Tinctur kan geurtheilt werden.
CAP. LXXXII. Wie durch Huͤlff dieſes Liquoris auß dem Gold ſein Farb kan gezogen werden/ daß es weiß bleibet.
DIeſes Oleum oder Liquor Silicum hat die Natur/ daß er alle Metalla, die in Corroſiviſchen menſtruis ſolviret ſeyn/ præcipitiret/ aber nit auff ſolche weiß/ gleich wie ein Sal Tartari thut/ dann der Calx metallorum, welcher mit dieſem Liquore iſt niedergeſchlagen/ viel ſchwerer davon (weilen ſich die Silices damit vermiſchen) worden iſt/ als wann er nur mit Sale Tartari allein were præcipitiret.
Als zum Exempel/ ſolvire in aqua regis ſo viel Gold du wilt/ vnd gieſſe dieſes Liquoris ſo viel darauff/ bis alles Gold in Form eines gelben Pulvers zu Boden gefallen vnd die Solution weiß vnd klar worden iſt/ welche du abgieſſen vnd das gefaͤllte Gold mit ſuͤſſem Waſſer abſuͤſſen vnd trucknen ſolſt/ (gleich oben bey dem Auro fulminante geſchehen) vnd darffſt dich nicht foͤrchten daß es ſich im trucknen entzuͤnde vnd ſchlage/ als were es mit Sale Tartari oder Spiritu Urinæ niedergeſchlagen/ ſondern magſt es kuͤhnlich bey dem Fewer trucken machen/ welches einer gelben Erden gleich ſehen/ vnd noch einmal ſo ſchwer wiegen wird/ als das Gold vor der Solution gewogen hat/ welches Gewichts Vrſach die ſilices ſeyn/ die ſich zugleich mit dem Gold præcipitiret haben.
Dann das Aqua regis hat durch ſein aciditaͤt das Sal Tartari getoͤdet/ vnd krafftlos gemachet/ daß es ſein angenommene Kißling oder Sand hat muͤſſen fallen laſſen/ hergegen hat auch das Sal Tartari bey dem Liquore ſilicum die ſchaͤrpffe des Aquæ regis zu nicht gemacht/ daß es ſein bey ſich genommenes ☉ nicht laͤnger hat halten koͤnnen/ dadurch alſo zugleich das ☉ vnd Kißling/ von jhrem ſolvente entiediget ſeyn.
Dieſes wol abgeſuͤßte vnd getrucknete gelbe Pulver/ thue in einen reinen Tiegel/ vnd ſetze denſelben zwiſchen gluͤende Kohlen/ daß es beginne zu gluͤen/ aber nicht lang/ ſo wird ſich die gelbe in die allerſchoͤnſte Purpurfarb verwandeln/ welches mit Luſt zu ſehen iſt/ ſo du aber ſolches laͤnger ſtehen laͤßt/ ſo vergehet die Purpur/ vnd wird braun oder Ziegelfarb darumb (ſo man ein ſchoͤn Purpurfarbgold haben will) muß mans von dem Fewer nehmen/ wann es ſeine Farb erlanget hat/ vnd nicht laͤnger ſtehen laſſen/ dardurch dieſelbe wieder verlohren wird.
Dieſes ſchoͤne Goldpulver kan von den Reichen (welche es bezahlen koͤnnen/ à Scrupulo Semis, ad drachmam j. mit bequaͤmen vehiculis in allen Kranckheiten/ da ſchwitzens vonnoͤthen iſt/ fuͤglich gebraucht werden/ dann es nicht allein neben dem Schweißtreiben/ auch das Hertz ſtaͤrcket/ ſondern treibet auch auß Krafft des Kißlings zugleich den Nieren vnd Blaſenſtein/ (ſo er noch nicht gaͤntzlich erhartet iſt) einem Sand gleich mit dem Vrin auß.
Alſo daß es ſo wol præſervativè als curativè in peſte, podagra vnd calculo nuͤtzlich zu gebrauchen iſt.
Wie weiters auß dieſem Purpurfarben Gold ein ſolvirlicher Rubin zur Medicin dienſtlich ſoll gemachet werden/ wird im vierdten Theil gelehret/ dann weilen ſolches durch ſtarck Fewer in einem Tiegel geſchehen muß/ gehoͤret es hieher nicht/ ſondern an ſein Ort/ da dergleichen Medicamenten zu machen mehr gelehret werden.
So du nun auß dem niedergeſchlagenen Golde ſeine Farbe extrahiren wilt/ ſo uͤbergieſſe daſſelbe/ ehe es außgegluͤet iſt/ mit dem allerſtaͤrckeſten Spiritu Salis, ſo wird derſelbe in linder Waͤrme das Gold zum theil auffloͤſen/ viel ſchoͤner vnd hoͤher von Farb/ als wann es mit Aqua regis gethan were/ auff dieſe Solution gieſſe 5. oder 6. mal ſo viel dephlegmirten Spiritus Vini, vnd digerir beyde ſeine Zeit zuſammen/ ſo wird durch langer Zeit Digerirung ein Theil des Goldes auß der Solution als ein ſchneeweiß Pulver zu Boden fallen/ welches mit Borꝛas oder Salpeter vnd Weinſtein kan reduciret werden/ iſt weiß gleich als Silber/ aber ſchwer als ander Gold/ kan auch ſein Farb leichtlich durch das Antimonium wieder erlangen Das uͤbrige aber/ darauß das weiſſe Gold gefallen iſt/ nemblich der Spiritus Salis mit dem Spiritu Vini vermiſchet/ muß von der Tinctur abſtrahirt werden/ ſo bleibet ein annehmlicher ſauberer von Gold gefaͤrbter Safft zuruͤck am Boden des Koͤlbleins/ welcher beynahe ſolcher Kraͤfften/ als oben von andern Farben des Goldes iſt gelehret worden.
Inſonderheit aber ſtaͤrcket dieſer Liquor Solis das Hertz/ Hirn vnd Magen.
NB.
Bißweilen ſteiget mit dem Spiritu Vini uͤber dem Helm ein wenig roth Oel/ welches der ſtarcke Spiritus Salis von dem Spiritu Vini geſchieden hat/ iſt mit Tinctura auri imprægniret/ ein fuͤrtreffliches Cordial/ deme wenig gleich gefunden werden/ damit ſchwache/ durch Kranckheit oder Alter außgezehrte Menſchen ſich lange zeit/ taͤglich etliche Troͤpfflein davon eingenommen/ erhalten koͤnnen/ welche ſonſten auß Mangel des humidi radicalis das Leben fuͤr den Tod geben muͤſſen.
Moͤchte jemand fragen/ ob dann nun dieſe Medicin fuͤr ein wahre Tinctur auri anzunehmen/ oder noch eine beſſere zu finden ſey?
Darauff ich antworte/ daß zwar ſolches von vielen dafuͤr gehalten/ vnd auch allhier von mir alſo genennet wird/ kan aber nicht dafuͤr beſtehen, dann ob ſchon dem Gold durch ſolche Weiß etwas von ſeiner Krafft entzogen wird/ ſo behaͤlt gleichwol daſſelbe noch ſein Leben/ ob es ſchon ſchwach vnd bleich worden iſt/ weilen es ſeine vorige geſunde Farb/ von einem vnachtſamen Mineralleichtlich wider erlangen kan/ ſo ſein wahre Tinctur oder Anima von jhme gewichen were/ fuͤrwar ein geringes Mineral wuͤrde daſſelbe nicht wieder lebendig machen koͤnnen/ ſondern muͤſte durch etwas geſchehen/ welches nit allein nur ſo viel Leben bey ſich hat/ als es ſelbſten vonnoͤthen/ ſondern muͤſte uͤberfluͤſſige Macht haben andern toden Dingen das Leben zu geben.
Wie zu ſehen iſt bey einem Menſchen oder andern empfindlichen Thier/ wann ſolches durch Widerwaͤrtigkeit von ſeiuen Kraͤfften gebracht/ alſo daß ſchier kein Leben mehr darinn zu ſpuͤren iſt/ ſo kan daſſelbe durch dienliche Medicamenten wiederumb gelabet/ vnd zu voriger Geſundheit gebracht werden/ alſo daß an jhme ſeine vorige Kranckheit nicht mehr kan geſpuͤrt werden.
So aber ſein Seele davon gewichen/ ſo iſt dem Leib als einem toden cadaver nimmermchr durch Medicamenten zu helffen/ daß er wiederumb leben koͤnne/ ſondern muß ſo lang tod bleiben/ bis daß derjeuige/ in deſſen Macht vnd Gewalt es ſtehet/ zu geben oder zu nehmen/ ſich uͤber jhn erbarmet.
Alſo kan es auch mit dem Gold verſtanden werden/ wann nemblich jhme ſein ſchoͤne Farb entzogen/ vnd doch das Leben noch gelaſſen wird/ ſo kan dieſelbe hernach gar leichtlich jhme durch das Antimonium, als ſein Medicin/ wie auch durch Eyſen vnd Kupffer wiederumb geben vnd erſtattet werden/ alſo daß es ſein vorige ſchoͤne Farb wiederumb erlanget/ daß man auch im geringſten daran nicht ſehen kan/ daß jhme etwas zuvorn gemangelt haͤtte
So aber jhme ſein Leben gaͤntzlich von dem Coͤrper geſchieden wird/ ſo iſt es vnmoͤglich/ daß es jhme durch gemeine Metallen oder Mineralien wiederumb gegeben kan werden/ ſondern muß durch etwas geſchehen/ welches mehr iſt als das Gold ſelbſten geweſen.
Dann gleich wie ein lebendiger Menſch dem Toden kein Leben geben kan/ ſondern muß von Gott geſchehen/ der den Menſchen erſchaffen hat/ alſo kan das Gold einem getoͤdten vnd abgeſtorbenen anderm Gold ſein benommenes Leben auch nicht geben/ wie wolte es dann von einem vnfixen Mineral geſchehen koͤnnen/ ſondern muß von einem wahren Philoſopho (welcher gute Erkaͤndnuͤs des Goldes/ vnd ſeiner Zuſammenſetzung hat) geſchehen.
Gleich wie nun gehoͤret/ daß gleich ſeinem gleichen nicht helffen koͤnne/ ſondern derjenige/ der helffen ſoll/ mehr ſeyn muͤſſe/ als dieſer der Huͤlffe von jhm ſuchet/ darauß zu mercken iſt/ daß ein ſolche Tinctur/ deſſen hinderbleibende corpus, (davon dieſelbe gezogen) noch Gold iſt/ kein vera Tinctura ſeyn kan/ dann ſoll es ein wahre Tinctur ſeyn/ ſo muß dieſelbe in jhren tribus principiis beſtehen/ wie kan dieſelbe darinn beſtehen/ ſo das corpus darauß ſie kommen/ noch lcbet/ vnd jhre tria principia noch vnzertrennlich beſitzet?
Wie kan einem Menſchen ſein Seel genommen werden/ vnd gleichwol noch leben?
Es muͤſſe dann jemand ſolches alſo deuten wolen vnd ſprechen:
Es koͤnte gleichwol dieſes fuͤr ein wahre Tinctur gehalten werden/ ob ſchon das corpus noch Gold geblieben were/ vnd ſein Leben noch behalten haͤtte/ gleich wie einer ein theil Blut auß ſeinem Leibe entrathen kan/ davon er zwar bleich wird/ aber den- noch lebet/ vnd jhme das benommene Blut durch gute Speiß vnd Tranck wiederumb kan erſtattet werden.
Ach was fuͤr lahme Eynwuͤrffe ſeynd doch dieſes/ wer ſolte doch ſo ſchlecht ſeyn/ vnd ein Handvoll Blut dem Leben eines Menſchen vergleichen wolle?
Ich glaube niemand der weiß iſt.
Ob ſchon das Leben mit dem Blut außgehet/ ſo iſt doch das Blut das Leben ſelbſten nicht/ ſonſten wuͤrde man die Toden damit koͤnnen aufferwecken/ wann man jhnen einen Becher voll davon eingoͤſſe/ wo iſt aber ſolches jemals gehoͤret/ oder gefehen worden?
Mit ſolchen vngegruͤndten Meynungen doͤrffen ſich noch einige vnterſtehen/ die Warheit/ welche ich in meinem Tractaͤtlein de Auro potabili vero dargethan/ zu tadelen/ vnd ſagen/ Geber vnd Lullius weren auch der Meynung/ daß wol ein wahre Tinctur auß dem Gold koͤnte extrahiret werden/ vnd daſſelbe gleichwol noch gut Gold bleibe/ was hat es dann verlohren/ were zu fragen/ daß es noch gut geblieben iſt/ vnd gleichwol eine gute Tinctur von ſich geben hat?
Allhier wird niemand zu Hauß ſeyn/ der darauff antworten ſoll/ was hab ich mit Gebers vnd Lullii ſeinen Schrifften zu thun/ was ſie geſchrieben haben/ verachte ich nicht/ ſeynd hocherleuchte vnd erfahrne Philoſophi geweſen/ ſie wuͤrden jhre Schrifften genug vertheidigen/ ſo ſie noch lebten/ was ich ſchreib/ kan ich auch wol vertheidigen/ wollen ſolche Leute meynen/ daß Gebri vnd Lullii Schrifften/ alſo nach dem bloſſen Buchſtaben zu verſtehen ſeyn ſolten/ zeig mir eine Tincturam ☉ die auß Gebri oder Lullii Schrifften gemacht iſt?
Wann dieſes were/ ſo wuͤrde ein jedweder Idiot oder Bachant/ der nur Latein leſen koͤnte/ nicht allein eine Tincturam Auri, ſondern auch den Lapidem ſelbſten auß jhren Schrifften/ davon ſie weitlaͤufftig geſchrieben/ machen koͤnnen/ welches nicht folget/ weilen man durch taͤgliche Erfahrung ſiehet/ daß auch die aller Weltgelaͤhrteſten/ viel Jahr lang mit vnſaͤglichem Koſten Muͤhe vnd Arbeit/ in jhren Buͤchern Tag vnd Nacht ſtudiret vnd geſuchet/ aber im geringſten nicht darinnen gefunden haben.
Wann dann ſolche Philoſophi nach dem Buchſtaben zu verſtehen weren geweſen/ ohne Zweiffel es wuͤrden ſo viel verdorbene Alchymiſten nicht gefunden/ darumb man ſolcher thewren Maͤnner Schrifften nicht nur nach dem Buchſtaben/ ſondern nach dem darinn verborgenen Verſtande vrtheilen muß.
Weilen aber die Warheit in jhren Buchern mit ſo viel verfuͤhriſchen vnd Sophiſtiſchen Proceſſen verdunckelt iſt/ wird ſchwerlich jemand dieſelbe vnder ſo viel Verleytungen herauß klauben/ oder finden koͤnnen/ es were dann jhme zuvorn von Gott ein Liecht gegeben/ durch welches er die finſtere Schrifften ſolcher Philoſophen durchſuchen/ vnd das deutliche von dem verbluͤmb. ten zu vnterſcheyden wuͤßte/ oder aber es moͤchte ein frommer Chymicus durch Gnade Gottes in ſeinen laboribus auff eine gute Spur kommen/ vnd doch daran zweiffeln/ ob er auff dem rechten Wege ſey oder nicht/ welcher dann hernach guter warhafftigen Philoſophen Buͤcher durchleſen/ vnd endlich die beſtaͤndige Warheit darauß folgends erlernen koͤnte; anders wird ſchwerlich auß jhren Buͤchern jemand ſein Begehren erlangen/ ſondern viel mehr durch Verſchwendung der edlen Zeit/ vnd aller ſeiner Guͤter vnd Geſundheit/ endlich den Bettelſtab in die Haͤnde nehmen muͤſſen.
Deßgleichen wann dem ♀ ſeine wahre Tinctur benommen wird/ ſo iſt das uͤbrige kein Metall mehr/ kan mit keiner Kunſt oder Gewalt des Fewers wiederumb in ein metalliſch Weſen gebracht werden.
NB.
So jhme aber etwas Tinctur gelaſſen wird/ ſo kan es in ein bruͤchig gram corpus reducirt werden/ dem Eyſen gleich/ doch bruͤchig.
CAP LXXXIII.
Noch auf ein andere Weiß/ durch Huͤlff des Liquoris Arenæ vel Silicum eine gute Tinctur auß dem Gold zu extrahiren.
NImb dieſes Goldkalcks/ welcher mit dem Oleo Arenæ iſt præcipitiret worden/ Theil/ vnd 3. oder 4. Theil liquoris Cryſtallorum vel Arenæ, miſche den Goldkalck in einem guten Tiegel wol vnter den Liquorem, vnd ſetze denſelben in eine gelinde Waͤrme/ auff daß die Feuchtigkeit von dem Oleo Arenæ hinweg rieche/ welches nicht gern geſchicht/ dann der Silex oder Sand/ wegen ſeiner Truckne die Feuchtigkeit bey ſich behaͤlt/ vnd nicht gern von ſich laſſen will/ vnd ſteiget in dem Tiegel auff/ gleich als wann man Borax oder Alaun calciniren wolte/ derentwegen man den Tiegel nicht uͤber die helffte voll machen muß/ auff daß der Liquor mit dem Gold raum genug habe/ vnd nicht auß dem Tiegel lauffe/ wann es nicht mehr ſteiget/ ſo ſtaͤrcke das Fewer/ bis daß der Tiegel gluͤet/ ſo dann die Mixtur ſtill ſtehet/ ſo ſetze einen Deckel darauff/ welcher wol ſchlieſſe/ auff daß kein Kohlen/ Aſchen/ oder andere Vnreinigkeiten darein fallen/ vnd gieb jhm in einem guten Wind-Ofen/ ſo ſtarck Fewer/ daß der Liquor mit dem Goldkalck flieſſe als Waſſer/ vnd erhalte ſolches ſo lang im Fluß/ bis daß der Liquor vnd Goldkalck zuſammen/ einem durchſichtigen ſchoͤnen Rubin gleich worden ſeyn/ welches vngefaͤhr in einer Stund geſchicht/ dann gieſſe es auß in einen reinen kuͤpffernen Moͤrſel/ las erkalten/ pulveriſir ſolches/ vnd uͤbergieſſe es mit Spiritu Vini zu extrahiren/ vnd abſtrahire den Spiritum Vini von dem Extracto, welches einem duͤnnen Blut an Geſtalt gleich ſeyn wird/ iſt in allem kraͤfftiger zu gebrauchen/ als die obenbeſchriebene Tincturen.
Allhier bey Bereytung der Tinctur des Goldes hat man wol in acht zu nehmen/ daß man den rechten Grad des Fewers im ſchmeltzen gebrauche/ dann wann man gar zu ſchnell das Fewer mehret/ ſo kan der Liquor Silicum den Calcem Solis nicht ſolviren/ vnd zu ſich nehmen/ ſondern wird wieder davon reducirt/ vnd ſo man gar zu langſam ſchmeltzet/ ſo verꝛaucht das Sal Tartari, vnd laͤßt die Silices trucken liegen/ welche das Gold auch nicht zu ſich nehmen koͤnnen.
Darumb man wol zuſehen muß/ daß man im ſchmeltzen einen rechten gradum gebrauche/ vnd wann der uͤberſehen wuͤrde/ daß das Sal Tartari abnehme/ vnd der Fluß dardurch krafftlos waͤre worden/ ſo kan man gleichwol durch zuthun eines andern Salis Tartari ſolches weiter remediren/ alſo daß die Arbeit dardurch nicht verhindert werde; wann aber das Fewer zu ſchnell iſt/ vnd der Goldkalck ſchmeltzet/ ſo iſt kein ander remedium, als das reducirte Gold wieder auffs new zu einem Calce gemachet/ vnd ferner behutſamb darmit procediret/ als beſchrieben iſt/ ſo kan es auch noch weiter gut werden.
Die Remanentz davon die Tinctur iſt extrahiret worden/ muß man mit Bley anſieden/ gleich wie man den Ertzen thut/ niederſchlagen/ vnd abtreiben/ ſo bekompt man das uͤbrige Gold/ welches nicht in den Spiritum Vini gangen iſt/ wieder/ iſt aber gantz bleich/ dein Silber an der Farb gleich worden/ welches ſo es durchs Antimonium wird goſſen/ es ſeine vorige Farb wiederumb ohne groſſen Abgang des Gewichts erlanget.
Wie das ſchmeltzen in Tiegeln/ vnd anſieden des zuruͤckbleibenden Goldes geſchicht/ wirſt du in dem vierdten Theil deutlicher beſchrieben finden.
Ich wuͤſte wol noch vnterſchiedene ſchoͤne Proceſſen/ wie man auß dem Gold leichtlich ſeine Farb extrahiren koͤnne/ zu beſchreiben/ weilen aber das Gold erſtlich durch ſchmeltzen/ in Tiegeln bequaͤm dazu muß gemacht werden/ vnd ſolches allhier in dieſem zweyten Theil ſich nicht wil thun laſſen/ alſo ſoll es bis in den vierdten Theil zu beſchreiben verwahret werden/ da dann weitlaͤufftig vnderwieſen wird/ wie man nicht allein das Gold/ Antimonium vnd andere Mineralien zum extrahiren bereyten/ ſondern auch wie man dieſelbe zu einem durchſichtigen/ ſolvirlichen vnd Fewerbeſtaͤndigen Rubin (welche fuͤr die geringſte Medicamenten/ nicht zu achten ſcyn) machen ſoll.
Wie nun allhier mit dem Golde geſchehen/ alſo kan auch mit andern Metallen vnd Mineralien/ jhre Farb zu extrahiren/ procediret werden/ iſt derohalben nicht noͤthig/ eines jedwedern Metalls Tinctur à part zu beſchreiben/ ſoll alſo jhr aller Proceß vnter einem/ nemblich des Goldes/ offenbaret ſeyn/ dann wann eines jeden Metalls Bereytung/ beſonder ſolte beſchrieben werden (welches ich vnnoͤtig achte) wuͤrde das Buch zu gros werden.
Dieſes ſey nun genug geſagt/ wie man in dieſem zweyten Theil auß dem Gold/ auff gemeine Weiß/ ſeine Farb außziehen ſoll.
Welche zwar gute Medicamenten/ aber in Alchymia meines Wiſſens nicht zu gebrauchen ſeyn.
Wer aber eine warhafftige Tincturam auß dem Golde zu haben ſuchet/ der befleiſſe ſich erſtlich/ das Gold durch den Mercurium univerſalem zu zerſtoͤren/ vnd ſein innerſt herauß/ vnd ſein aͤuſſerſt hineyn zu kehren/ vnd procedire dann weiters nach der Kunſt/ ſo wird ſich die anima auri gern mit dem Spiritu Vini conjungiren/ vnd zu einer guten Medicin machen laſſen.
Davon weiters in meinem Tractaͤtlein de auro potabili vero gehandelt wird:
Wer den Chalibem Sendivogii kennete (zu bekommen were er wol) der wuͤrde mit wenig Muͤhe vnd Arbeit bald eine gute Mediein erlangen koͤnnen/ weilen wir aber vns gegen dem lieben GOTT allzeit nur als vndanckbare Kinder erzeigen/ ſo iſt es kein Wunder/ daß er ſeine Hand von vns abwendet/ vnd vns in dem Irꝛthumb ſtecken laͤſſet.
CAP. LXXXIV. Was weiter mit dem Liquore Silicum zu thun ſey.
ES koͤnnen noch viel nuͤtzliche Ding/ ſo wol in Alchymia als Medicina weiters mit dem Oleo des Sandes oder Kißlings gethan werden/ als nemblich/ wie man ſchoͤne Mahlerfarben auß den Metallen/ welche in allen Elementen beſtaͤndig ſeyn/ deßgleichen wie man allerhand ſchoͤne durchſichtige harte Stein auß Eryſtall/ welche den natuͤrlichen an ſchoͤne gleich/ oder bisweilen noch ſchoͤner ſeyn/ auch wie man vielerley ſchoͤne amauſen, vnd was dergleichen nuͤtzliche Kuͤnſten mehr ſeyn/ damit machen ſoll/ gehoͤret aber in dieſem zweyten Theil nicht zu beſchreiben/ ſondern ſoll in dem vierdten Theil vmbſtaͤndig zu thun/ deutlich genug, gelehret werden:
CAP. LXXXV.
Wie man in dieſem Liquore von allen Metallen in wenig Stunden Baͤume mit Farben ſoll wachſen machen.
Wiewol dieſer Proceß ſonderlich in Medicina nichts thun moͤchte/ weilen er aber einem Medico Chymico, gute Erkaͤndnuͤß vnd Eygenſchafften der natuͤrlichen Dingen Veraͤnderung zeiget/ hab ich nicht vnderlaſſen koͤnnen ſolchen hieher zu ſetzen/ vnd verhaͤlt ſich alſo.
NImb dieſes obbeſchriebenen von Sand/ Kißling/ oder Cryſtall gemachten Oels/ ſo viel du wilt/ dazu ſchuͤtte vngefaͤhr ſo viel Lixivii Tartari als deſſelben geweſen/ vnd ſchuͤttel oder ſchwencke beyde wol vntereinander/ alſo daß man den dicken Liquorem in dem Lixivio Tartari nicht ſpuͤren koͤnne/ ſondern gaͤntzlich ſich damit vereiniget habe/ vnd auß beyden ein duͤnne Solution worden ſey/ ſo haſt du das Waſſer bereitet/ in welchem die Metallen wachſen.
Die Metallen aber muͤſſen in jhren behoͤrigen menſtruis corroſivis auffſolviret/ vnd das menſtruum gantz wieder davon abſtrahiret werden/ doch nicht zu hart/ auff daß der Calx Metalli nicht gluͤe/ dardurch jhme ſeine wachſende Krafft benommen wuͤrde/ dann auß dem Koͤlblein genommen/ vnd in Stuͤcklein als Erbſen/ groͤſſer vnd kleiner gebrochen/ welche man in obbeſchriebenen Liquorem legen muß/ doch alſo daß der Liquor in einem hellen Glas ſeye/ dadurch man das wachſen der Metallen wol ſehen koͤnne/ vnd muͤſſen die bereytete Metallen/ ſo bald dieſelbe auß dem Koͤlblein genommen/ vor der Lufft bewahret werden/ ſonſten verlieren ſie jhre Natur zu wachſen.
Muͤſſen derohalben alſo trucken in Stuͤcklein gebrochen/ eines zwerch-Fingersbreyt voneinander auff den Boden des Glaſes/ darinn der Liquor iſt/ vnd nicht zuſammen auff einen Orth geleget werden.
Vnd muß das Glas an einem ſtillen Ort vnbeweglich hingeſtellet werden ſo wird alſobalden das Metall darinn auffſchwellen/ vnd einen oder etliche Staͤmme außſtoſſen/ von welchen wieder andere kleine Nebenzweige außgewachſen/ alſo artlich/ daß man ſich daruͤber zu verwundern hat/ vnd darff jhm niemand eynbilden/ als wann dieſes wachſen nur allein einen Luſt daran zu ſehen angezeiget were/ gantz nicht/ dann etwas ſonderlichs darunder verborgen iſt/ dann ein jedweder Sand oder Kißling/ ob er ſchon gantz weiß iſt/ eine verborgene Tinctur oder guͤldiſche Sulphur vnſichtbarlich bey ſich fuͤhret/ welches niemand ohne Erfahrung wol wird glauben koͤnnen/ dann ſo man reinen geſchabten Saturnum darinn ſein Zeit digerirt/ ſo haͤnget ſich außwendig an denſelben Gold/ (welches ſich zwar mit Waſſer laͤßt abwaſchen) nicht anderſt als were er verguͤldet.
Solches Gold dann nirgends anders iſt herkommen/ als auß dem Sand oder Kißling/ wiewol er weiß vnd klar geweſen iſt/ vnd in jhme ſolches nicht zu ſehen ware.
Deßgleichen beweißt er auch ſeine verbeſſerende Krafft/ wann die Metallen darinn wachſen/ vnd eine Zeitlang damit digeriret werden.
Dann man augenſcheinlich mercken kan/ daß die Metallen im wachſen ſich auß dem Liquore vermehren/ vnd das jenige/ was jhnen dienet/ zu ſich ziehen/ welches auch daran kan geſpuͤret werden/ wann einer Erbſengros darinn waͤchſet/ ſo wird wol 2. oder dreymal mehr darauß/ welches Nachdenckens werth iſt/ auch ſeyn die Kißlingſtein oder Sandſtein natuͤrliche matrices der Metallen/ da dann zwiſchen denfelben ein groſſe ſympathia geſpuͤret wird/ inſonderheit zviſchen den vnzeitigen/ gleich als wann die Natur ſagen wolte/ zu ſolchen vnaußgekochten Metallen/ gehe wieder in deiner Mutter Leib/ vnd verbleibe deine behoͤrliche Zeit darinnen/ bis daß du deine vollkoͤmliche Reiffe darinnen erlangethaſt/ dann du viel zu fruͤh darauß mit Gewalt gegen meinen Willen genommen biſt.
Weiters kan auß dieſem Liquore ein guter Borras die Metallen damit zu redueiren gemacht werden.
Auch kan man ſchoͤne/ glaſurte vnd beſtaͤndige Farben auff jrꝛdene Geſchirꝛ/ dem Porcellan gleich/ damit machen.
Wie auch mit Waſſer durch kochen/ ein zart vnbegreiffliche ſchnceweiſſe Erden darauß niedergeſchlagen wird/ auß welchem Geſchirꝛe dem natuͤrlichen Porcellan nicht ſehr vngleich koͤnnen formiret werden.
Vnd noch viel andere nuͤtzliche Ding in mechanicis, welche allhier zu beſchreiben nicht noͤtig ſeyn/ damit gethan werden koͤnnen.
Auch koͤnnen die vnzeitige vnd fluͤchtige Mineralien damit gebunden vnd gezcitiget werden/ alſo/ daß dieſelbe nicht allein zur Medicin bequaͤmer zu gebrauchen/ ſondern auch jhr bey ſich habendes fluͤchtiges Gold vnd Silber dardurch zu erhalten gemacht werden.
Davon im vierdten Theil mehrers gehandelt wird.
NB.
Hieher gehoͤret der Proceß des Spiritus Saturni vnd Jungfraw-Milch/ vnd Drachen Bluts.
CAP. LXXXVI. De Spiritu Urinæ oder Salis Armoniaci Volatili.
AVß dem Vrin oder Saimiac/ kan auff vnderſchiedliche Weiß ein ſehr kraͤfftiger vnd durchdringender Spiritus gemacht werden/ welcher nicht allein in Medicina zu vielen Kranckheiten zu gebrauchen/ ſondern auch in Mechanicis vnd operationibus Chymicis ſehr dienſtlich erfunden worden/ vnd geſchicht die Bereytung alſo:
Samble dir in einem Faß/ von geſunden Manns-Perſonen/ eine gute Quantitaͤt Vrin zuſammen/ las ſeine Zeit ſtehen zu putrificiren/ vnd diſtillire davon einem Spiritum, welcher darnach in einem groſſen glaͤſern Retorten mit einem weiten Hals/ uͤber gebrandten Weinſtein muß rectificiret werden/ vnd kan allzeit derjenige/ welcher zu erſt uͤber gehet/ allein gefangen werden/ deßglichen der ander vnd dritte/ auff daß man den ſtaͤrckſten zur Bereytung metalliſcher Medicamenten/ vnd den Schwaͤchern zur Medicin alſo per ſe mit bequemen vehiculis vermiſchet/ gebrauchen koͤnne/ vnd kan das Saltz/ welches in der Rectification mit dem ſtaͤrckſten Spiritu uͤbergehet/ zu dem ſchwaͤchſten/ denſelben damit zu verſtaͤrcken/ gethan/ vnd alſo per ſe zu einem wolverwahrten Glas/ beſonder auffgehalten werden.
Weilen aber dieſer Spiritus auß dem Vrin/ wie jetzt gelehret/ ſehr muͤhſam zu machen iſt/ ſo will ich auch vnderweiſen/ wie man denſelben auß dem Salmiac viel leichter machen/ vnd erlangen koͤnne.
Vnd verhaͤlt ſich die Bereytung alſo:
Nimb Salis Armoniaci vnd Lapidis Calaminaris, eines ſo viel als des andern/ pulveriſire jedweders beſonder/ vnd miſche beyde zuſammen/ vnd trag davon auff einmal nicht mehr als ein oder zwey Loth in das gluͤende Geſchirꝛ/ daran ein groſſer Recipient liegen ſoll/ dann dieſer Spiritus gehet mit ſolcher Gewalt vnd Macht/ daß es vnmoͤglich were durch einen Retorten ohne Schaden ſolchen zu diſtilliren/ dann ich mehr als einen Recipienten damit zerbrochen/ ehe ich dieſes Inſtrument erfunden habe.
Wann ſich nun die Spiritus im Recipienten wol geſetzet haben/ ſo trage wieder ein wenig von deiner Mixtur eyn/ vnd las ſich die Spiritus ſetzen/ ſolches continuire ſo lang/ bis alle deine Materi eyngetragen iſt/ dann nimb den Recipienten ab/ vnd gieſſe den Spiritum in ein ſtarck Glas/ welches oben wol verwahret ſeyn muß/ aber nicht mit Wachs vnd Blaſen/ dann er das Wachs weich machet/ vnd die Blaſen durchgehet/ ſondern erſtlich mit einem Pappier zugeſtopffet/ vnd darauff mit lacca oder Schwefel zugefloͤſt/ ſo kan derſelbe nicht durchgehen/ vnd verlohren werden/ wem aber mehr daran gelegen iſt/ der laſſe jhme ſolche Glaͤſer machen/ gleich wie im fuͤnfften Theil/ alle ſubtile Spiritus zu behalten gelehret wird/ ſo iſt man verſichert/ daß derſelbe bleiben muß/ vnd gantz nicht exhaliren koͤnne.
Vnd iſt ſolcher Spiritus, wann jhme kein Waſſer iſt fuͤrgeſchlagen worden/ ſtarck genug/ darff keines rectifieirens/ wer aber denſelben noch ſtaͤrcker haben will/ kan ſolchen durch einen glaͤſern Retorten rectificiren/ vnd zu ſeinem Gebrauch verwahren.
Dieſes nun iſt der beſte Weg auß dem Salmiac einen ſtarcken Spiritum zu machen/ deßgleichen geſchicht auch wann man geraſpelt/ oder gefeylet Zinck/ an ſtatt Galmei nimmet/ vnd kan ſolches auch mit Zuſatz Salis Tartari, Holtzlaugen-Saltz/ vngeloͤſchten Kalck/ vnd dergleichen Dingen gethan werden/ giebt aber bey weitem einen ſo ſtarcken Spiritum nicht/ (wiewol auch alles dem vorigen gleich damit kan gethan werden) als der jenige/ welcher mit Galmei oder Zinck gemacht iſt.
NB.
Allhter kan ich nicht laſſen den guͤnſtigen Leſer zu berichten/ wie daß ich zu End der 5. Theilen meiner kuͤnſtlichen Oefen einen appendicem gemachet/ in welchem von vielen nuͤtzlichen vngemeinen vnd kuͤnſtlichen Secreten gehandelt worden/ vnter welchen auch in dem 17. paragrapho gedacht/ daß man auff eine beſondere geheime Weiß auß dem Vrin einen Spiritum volarilem in groſſer copia leichtleich koͤndte zurichten/ alſo daß auch 20. oder 30. ℔. deſſelben keinen Thaler zu ſtehen kaͤmen.
Weil aber ſolches ſchier bey allen/ die es geleſen/ wie auch andere Secreten die in demſelben appendice begriffen/ vnglaublich geſchienen/ vnd fuͤr ein Vnwarheit gehalten worden/ vnd denſelben appendicem (auff daß er deſto beſſer von vngeuͤbten vnd vermeinten Philoſophis, Medicis vnd Chymicis moͤchte geglaubt vnd angenommen werden) ein wenig außzulegen/ vnd zu expliciren auch Vrſach gegeben hat/ in welcher explication ich bekennet/ daß nicht allein dasjenige wahr ſey/ was ich in dem appendice geſchrieben/ nemblich daß man 20. oder 30. ℔. Spiritus urinæ, ſondern wol 100. ℔ fuͤr einen Thaler/ vnd ſolches ohne Fewer/ vnd bekandte Diſtillirgefaͤſſe/ allein in hoͤltzern Faͤſſern/ zeugen oder bereyten koͤnne; zu dem Ende/ auff daß man die Moͤglichkeit der Natur vnd Kunſt dardurch erfahren moͤchte.
Aber was hat es gefruchtet? gantz nichts:
Dann gleich wie das erſte nicht iſt geglaubet worden/ alſo iſt es auch dem andern wiederfahren/ vnd endlich von den nasweiſen vnd vnerfahrnen Spoͤttern vnd Laͤſtermaͤnlern gantz fuͤr vnmoͤglich vnd vnnatuͤrlich als ein Lugen außgeruffen.
Welches/ nachdem es mir zu Ohren kommen/ mich nicht wenig verdroſſen/ vnd ſehr gerewet hat/ daß ich meine Inventiones, welche mir ſo manchen ſchweiß/ wie auch manchen Pfenning/ in Erfahrung derſelben/ außgejaget/ nun in ſolche Verachtung bey boͤſen vnd vnwiſſenden Menſchen gerathen ſolten/ vnd viemal gewuͤntſchet/ daß ich niemal zu ſchreiben haͤtte angefangen/ welches auch/ wann es nicht geſchehen/ nimmer geſchehen wuͤrde.
Gleichwol auff daß die Fommen/ die es wuͤrdig ſeyn moͤchten/ ſolche Secreten zu wiſſen/ auch ſehen/ daß ich nicht zu viel/ ſondern die lautere Warheit geſchrieben habe/ vnd auch ſolches darthun vnd beweiſen koͤnne/ ſo hab ich nicht vnterlaſſen koͤnnen ſolchen Secretum jedermaͤuniglich/ ſonderlich uͤmb der Krancken willen/ welchen es viel gutes thun kan/ zu offenbaren.
Vnd geſchiehet ſolche vnbekandte/ vnd von den vnwiſſenden Menſchen vngeglaubte kuͤnſtliche Diſtillation auff dieſe Weiß: Nemblich/ man ſamblet eine gute Quantitaͤt Vrin in ein Faß zuſammen/ vnd bewahret ſolchen zum diſtilliren/ wie allhier folget;
Erſtlich ſoll man haben 2. Faͤſſer in gleicher Groͤſſe/ vngefaͤhr ein Ohm/ wenig oder mehr/ haltende/ nachdem man viel Spiritus machen will/ vnd die oͤbern Boͤden herauß nehmen/ alsdann zwey Hoͤltzer/ welche 2. oder 3. zwerg-Finger dick ſeyn/ auff den vntern Boden legen/ auff welche Hoͤltzer man einen geloͤcherten Boden legen/ vnd mit Naͤgeln ein wenig anhaͤfften ſoll/ auff daß derſelbe/ wann der Miſt vnd Vrin hineyn geſchuͤttet wird/ ſich nicht verꝛucken/ vnd das Werck verhindern koͤnne; darnach ſoll man die Faͤſſer bis auff ein zwerg-Hand nahe voll Pferdskoth/ welches allein Habern gefreſſen hat/ fuͤllen/ vnd die oͤbern Boͤden auch wieder hineyn ſetzen/ welche Loͤcher haben ſollen/ dadurch man den Vrin auff den Miſt durch einen Trechter gieſſen koͤnne.
Wann nun beyde Faͤſſer alſo vnten mit geloͤcherten Boͤden zugerichtet/ vnd mit Miſt gefuͤllet ſeyn/ ſo ſoll man dieſelbe auff einen Banck oder Stuhl nebeneinander ſetzen/ vñ ein jedweder Faß vnten zwiſchen die beyden Boͤden/ nemblich den gantzen vnd geloͤcherten/ ein Loch bohren/ vnd ein hoͤltzern Gran hineyn ſtecken/ dardurch man den Vrin/ wann es noͤtig/ von dem Miſt/ wie du hernach hoͤren wirſt/ abzapffen kan.
Deßgleichen ſoll men auch in jedweder Faß/ recht vnter dem oͤbern Boden uͤber dem Miſt ein Loch bohren zweyer oder dreyer Finger weit/ vnd ein hoͤltzerne Roͤhren 1. oder 2. Spannen lang dareyn ſtecken; darnach ſoll man zu den 2. Faͤſſern darinn der Miſt iſt/ auch noch ein ander Faß ſtellen/ welches etwas groͤſſer ſey als diejenige/ welche mit dem Miſt gefuͤllet/ durch welches Mitte eine Roͤhr von gutem feinem Zinn ſoll eyngeſteckt werden/ alſo oder auff ſolche Weiß/ gleich wie die Brandtenwein-Brenner jhre Kuͤhlfaͤſſer zurichten; auch ſoll dieſelbe Roͤhren alſo mit einer Zwiefel zugerichtet ſeyn/ daß ſie die beyde hoͤltzerne oder zinnerne Roͤhren/ welche auß den beyden Faͤſſern gehen/ da der Vrin inn iſt/ eynverleibe/ vnd die Spiritus, welche herauß ſteigen/ zugleich empfangen vnd abkuͤhlen moͤge/ vnd ſoll daſſelbe Faß allezeit mit kaltem Waſſer gefuͤllet erhalten werden:
Zu hinderſt aber des Faſſes/ da die zinnerne Roͤhren herauß gehet/ ſoll ein Glas/ darinn ſich der Spiritus urinæ ſamble/ geleget/ vnd verlutirt werden.
Wann nun ſolches alles wol augeſtellet iſt/ ſo gieſſet man das eine Faß von den zweyen darinn der Pferdmiſt iſt/ bis obenan voll des geſambleten Vrins/ doch nicht gar zu voll/ auff daß der Vrin nicht durch die Roͤhren herauß lauffe/ vnd laͤßt ſolchen einen Tag daruͤber ſtehen.
Mitlerweil wird der Miſt in dem andern Faß gantz heiß/ wann ſolches geſchehen/ ſo zapffe den Vrin durch den hoͤltzern Granen von dem einen Faß/ vnd gieſſe denſelben auff den heiſſen Miſt/ ſo kuͤhlet er ſich wieder ab/ vnd bleibet gut/ ſonſt wuͤrde er verbrennen/ vnd zu dieſer Diſtillation nicht koͤnnen gebrauchet werden.
Indem nun der Vrin auff dem warmen Miſt ſtehet/ ſo wird der ander Miſt in dem erſten Faß/ daruͤber der Vrin geſtanden/ auch heiß/ vnd duͤnſtet oder diſtilliret auß eygener Krafft einen Spiritum urinæ durch die Roͤhren in den Recipienten:
Vnd wann du merckeſt daß der Miſt gar zu heiß werden will/ ſolſtu den Vrin vom andern Faß auch abzapffen/ vnd uͤber den warmen Miſt gieſſen/ vnd alſo ſolche Arbeit des gieſſens von einem Faß auff das andere ſo lang vnd offt wiederholen/ bis daß du Spiritus genug haſt.
NB.
Wann der Vrin ſich mindert/ vnd den Warmen Miſt nicht bedecken kan/ ſo muß man andern zugieſſen/ alſo daß derſelbe allzeit uͤber dem Miſt außgehen/ ſolchen befeuchten vnd abkuͤhlen moͤge.
Vnd wann du Spiritus genug diſtilliret vnd geſamlet haſt/ ſo kanſtu deine Diſtillation eynſtellen/ vnd die Faͤſſer mit dem Miſt mit Vrin uͤberſchuͤtten/ auff daß ſie nicht erwarmen vnd verderben/ vnd alſo ſtehen laſſen/ ſo lang bis du mehr Spiritus vonnoͤthen haſt; oder du kanſt den Miſt hinweg werffen/ vnd wann du wieder mehr Spiritus machen wilt/ andere in die Faͤſſer fuͤllen/ mit Vrin uͤbergieſſen/ vnd denſelben davon diſtilliren/ wie gelehret iſt.
Solcher Spiritus aber/ wiewol er zimlich ſtarck auff dieſe Weiß uͤbergehet/ kan hernach/ wann man will/ in Glaͤſern weiters rectificirt/ vnd zu ſeinem Gebrauch bewahret vnd angewendet werden.
Alſo vnd auff gleiche Weiſe kan man auch ohne Fewer einen Eſſig diſtilliren/ aber nicht uͤber Miſt/ ſondern uͤber Wein-Trebern den Eſſig von einem Faß zum andern geſchuͤttet/ wie allhier bey dem Spiritu urinæ gelehret worden iſt.
Deßgleichen kan auch ohne Fewer ein Spiritus Vini, oder Brandtewein in ſehr groſſer Menge diſtilliret werden/ alſo/ daß mans taͤglich/ wann die Faͤſſer gros ſeyn/ mehr als ein gantze Ohm/ mit groſſem Nutzen ſolte machen koͤnnen/ ſoll aber nicht uͤber Miſt/ oder Trebern/ ſondern uͤber eine ſolche Materi/ welche den Brandtewein uͤbertreibt/ vnd doch nicht alterirt/ diſtilliret werden.
Alſo haſtu nun gehoͤret/ du Holluncke vnd Veraͤchter der Warheit/ daß ich nicht zu viel geſchrieben/ ſondern wann es die Noth erforderte (welches aber nicht rathſam were die Perlen fuͤr die Schwein zu werffen) koͤnte ich alle meine Schrifften alſo vertheidigen/ vnd dir vnd deines gleichen/ als vngeſchickten neydiſchen Spoͤttern/ das Maul damit zu ſtopffen.
CAP. LXXXVII. Folget der Proceß.
NImb ein Pfund Salis Armoniaci pulveriſati, vnd auch ſo viel Salis Tartari, miſche beyde ſpecies mit einer Laugen von Weinſtein/ oder nur gemein Waſſer einem Papp gleich zuſammen/ vnd trag davon auff einmal einen Eßloͤffel voll eyn/ vnd las den Spiritum gehen/ dann mehr/ ſo lang bis du Spiritus genug haſt.
NB.
Man kan auch wol das Sal Tartari trucken ohne Laugen oder Waſſer mit dem Salmiac miſchen/ vnd diſtilliren/ iſt aber nicht ſo gut/ als wann die Mixtur angefeuchtet iſt/ dann alſo trucken gehet der Spiritus in forma Salis volatilis uͤber/ naß aber der meiſte theil in Geſtalt eines fewrigen vnd brennendes Geiſtes/ deßgleichen kan auch die Mixtur von Kalck vnd Salmiac mit Laugen angefeuchtet werden/ giebt mehr Spiritus als trucken gediſtilliret.
Moͤchte jemand fragen/ warumb muß dem Salmiac, Galmei, Zinck/ vngeloͤſchter Kalck/ gebrandter Weinſtein/ Saltz von Holtzaͤſchen/ fixer Salpeter/ oder dergleichen durchs Fewer bereyte Dinge/ zugeſetzet werden/ iſt es nicht gleich viel/ ob ich einen Bolum, oder ein andere Erden/ (gleich bey andern Salien geſchicht) zuſetze/ vnd einen Spiritum davon diſtillire/ warumb muͤſſen es eben dieſe obbeſchriebene Mineralien vnd Salia fixa ſeyn?
Darauff berichte ich/ daß in dem Sal Armoniac zweyerley Salien ſeyn/ nemblich ein Sal Acidum, commune, vnd ein Sal Volatile Urinæ, welche beyde ohne des einen Toͤdung nicht wol zu ſcheyden ſeyn/ dann ſo ſie die Hitze fuͤhlen/ fuͤhret das Sal Urinæ Volatile zugleich auch das Sal Acidum mit ſich in die Hoͤhe/ vnd giebt zuſamen einen ſublimat, eben ſolcher Kraͤfften vnd Weſens als ein gemeiner Salmiac, welcher nicht ſublimiret iſt/ außgenommen daß der ſublimirte Salmiac reiner als der gemeine iſt.
Vnd wuͤrde gantz kein Spiritus davon uͤbergehen/ wann man denſelben mit Bolo, Ziegelmaͤhl/ Sand/ oder einer andern krafftloſen Erden vermiſchen/ vnd diſtilliren wolte/ ſondern nur das gantze Saltz/ gleich es an ſich ſelber iſt/ mit Hinderlaſſung ſeiner terꝛeſtriret/ alſo trucken ſich auffſublimiren/ daß aber ſolches mit Galmei (welcher auch einer Erden gleich iſt) nicht geſchicht/ ſondern eine Scheydung der Salien giebt/ vnd ein Volatiliſcher Spiritus uͤbergehet/ iſt dieſe Vrſach/ nemblich/ weilen der Galmei oder Zinck ſolcher Natur iſt/ daß er groſſe Gemeynſchafft mit allen acidis hat/ dieſelbe ſehr liebet/ vnd auch von jhnen geliebet wird/ (wie etlicher maſſen im Erſten Theil davon erwehnet worden) alſo haͤncket ſich das ſal acidum in der Waͤrme an denſelben/ verbindet ſich damit/ dadurch das Sal Volatile ledig gemacht/ vnd zu einem ſubtilen Spiritu diſtilliret wird.
Welches nicht geſchehen haͤtte koͤnnen/ wann nicht Sal acidum durch den Galmei oder Zinck zuruͤck gehalten were.
Daß aber ein Spiritus uͤbergehet/ wann Salia fixa zugeſetzet werden/ geſchicht darumb.
Weilen die Salia fixa den Acidis entgegen ſeyn/ vnd dieſelbe ſo ſie die uͤberhand haben/ toͤden/ vnd jhnen jhre Krafft benehmen.
Dardurch dasjenige/ damit ſie vermiſchet ſeyn/ von ſeinem Band entlediget wird/ alſo geſchicht auch allhier bey dem Salmiac, wann nemblich durch Zuthun eines Vegetabiliſchen fixen Saltzes/ die ariditaͤt bey dem Salmiac getoͤdet wird/ dardurch das Sal Urinæ, welches zuvorn damit gebunden war/ ſeine vorige Freyheit vnd Krafft ſich in die Hoͤhe zu ſchwingen/ vnd in einen Spiritum zu gehen/ erlanget.
Welches nicht geſchehen haͤtte koͤnnen/ wann dem Salmiac an ſtatt eines Salis Tartari ein Sal commune were beygethan worden/ dann das Sal Urinæ, dardurch (als noch von einem groͤſſern Feind) viel mehr getoͤdet/ vnd zuruͤck gehalten were/ vnd keinen Spirtum haͤtte geben koͤnnen.
Dieſes habe ich den Vnwiſſenden ein wenig bedeuten vnd anzeigen muͤſſen/ welche es ſchon gewuſt haben/ denen wird es nichts ſchaden/ vnd andern welche es nicht wiſſen/ viel Nutzen bringen/ vnd zu andern laboribus ein Liecht ſeyn/ dann ich vielmal geſehen/ vnd noch taͤglich erfahre/ daß der mehrertheil Laboranten/ alles das ſie thun/ ſie habens gleich auß leſen/ ſehen oder hoͤren/ gleich als ein Handwerck dahin ſudeln/ wiſſen im geringſten jhres Thuns/ warumb dis oder jenes geſchicht/ oder geſchehen muͤſſe/ kein rationes, oder gruͤndliche Reden darzu thun/ ſuchen nicht der Salien/ Mineralien/ vnd anderer Materialien Naturen vnd Eygenſchafften zu erlernen/ ſondern behelffen ſich nur mit dem recipe.
Alſo hat dieſer oder jener geſchrieben/ ſo muß es ſeyn/ vnd bey Leib nicht anderſt/ da doch offtermahls ſolche Buͤcher nur zuſammen gelappte Stuͤckwerck auß vielen Scribenten ſeyn.
Die jenige auch/ welche ſich alſo an viel Buͤcher haͤncken/ ſelten zu etwas gutes kommen koͤnnen/ ſondern werden nur von einem Irꝛgarten in den andern gefuͤhret/ ſo lang bis ſie jhr Leben muͤhſamblich/ in viel Wachen/ Geſtanck/ vnd Sorgen hinſchleiſſen/ wann ſie aber den Dingen erſtlich fleiſſig nachdaͤchten/ die Natur erkennen lerneten/ vnd dann das Werck in die Hand nehmen/ ſo wuͤrden ſie eher zu guter Erkandnuͤs kommen koͤnnen.
Dieſes ſey im vorbeygehen geſagt/ verhoffe der jrꝛende werde es jhme gefallen laſſen/ der es zuvorn weiß/ mag es dem Vnwiſſenden mit mir goͤnnen/ vnd ſich daruͤber nicht beſchweren.
Die Remanentz nach geſchehener Diſtillation iſt auch noch zu gebrauchen/ wann der Zuſatz mit Sale Tartari iſt geſchehen/ ſo kan man einen Fluß die Calces Metallorum damit zu reduciren daraus machen.
Vom Galmei aber oder Zinck/ giebt es per deliquium ein klar weiß/ vnd ſchwer ſcharpff Olcum, dann das ſcharpffe Theil Salis Armoniaci, welches nicht zu Spiritu worden iſt/ hat den Galmei ſolviret, iſt ſchier ſolcher Kraͤfften aͤnſſerlich in Chirurgia zu gebrauchen/ als das jenige/ welches oben im Erſten Theil auß dem Galmei vnd Spiritu Salis zu machen iſt gelehret worden/ nur daß dieſes in der Diſtillation kein ſolchen ſtarcken Spiritum als jenes/ ſondern nur einen ſcharpffen Sublimat giebet.
CAP LXXXVIII. De Uſu & Virtute Spiritus Salis Armoniaci.
DIeſer Spiritus, iſt einer ſehr ſcharpffen vnd durchdringenden Eygenſchafft/ luͤfftiger/ feuchter vnd warmer Natur/ derohalben er in vielen Kranckheiten mit Ehren kan gebraucht werden/ ſo davon 8.10.12. mehr oder weniger Tropffen/ mit bequemen vehiculis eingenommen wird/ ſo durchgehet er den Leib alſobalden/ als ein durchdringendes Weſen/ macht ſchnell ſchwitzen/ benimpt die obſtructiones lienis, oͤffnet/ zertheilet/ vnd treibet viel boͤſes durch den Schweiß auß dem Blut/ curiret Quartanam, Colicam, Suffocationem matricis, vnd andere Kranckheiten mehr.
In Summa/ dieſer Spiritus iſt eine ſichere Medicin/ alle zaͤhe/ grobe vnd gifftige humores, ſchnell vnd kraͤfftiglich zu zertheilen vnd außzufuͤhren.
Auch thut ſolcher Spiritus das ſeinige aͤuſſerlich/ dann er allen Brand loͤſchet/ curiret Eriſypelatem vnd Gangrænam, ſtillet die Schmertzen in podagra, Tuͤcher darinn feucht gemacht/ vnd uͤbergeſchlagen/ wann er ſchon Blaſen auffzeucht/ ſchadet nicht/ auff die Pulßader gebunden/ iſt ſehr gut in hitzigen Fiebern/ leget Geſchwulſt vnd Schmertzen/ zertheilet das geronnen Blut/ kompt zu huͤlff den verꝛenckten Gliedern/ vnd erſtarꝛeten Nerven/ nur daran gerochen/ curiret hemicraniam, vnd andere langwuͤrige Hauptkranckheiten/ dann dieſer Spititus ſolviret materiam peccantem, vnd fuͤhret ſolche durch die Naſen/ bringet das verlorne Gehoͤr/ mit einem beſonderen darzu gehoͤrigen Inſtrumentlein/ nur aͤuſſerlich auffgebunden.
Deßgleichen auch in verhaltenen Monatszeiten der Weiber/ durch ein bequem Inſtrumentlein ſpiritualiſcher weiß applicirt/ oͤffnet bald/ reiniget die Mutter/ vnd macht fruchtbar/ alſo daß man ſich uͤber ſeine ſchnelle Operation verwundern muß.
Mit gemein Waſſer vermiſchet/ vnd in den Mund gehalten/ ſtillet das Zahnweh (ſo ſcharpffe Fluͤß darein gefallen.)
Ein wenig mit einem Cliſtir geben/ toͤdet die Wuͤrm im Leib/ vnd ſtillet Colicam.
Weiters kan auch dieſer Spiritus zu vielen andern Sachen gebrauchet werden/ inſonderheit kan man damit viel herꝛliche vnd kraͤfftige Medicamenten auß den Metallen, vnd Mineralien zurichten/ davon etliche ſollen beſchrieben werden/ wie folget.
NB.
Es iſt noch eine andere Materi/ welche allenthalben gefunden wird/ vnd zu allen Zeiten/ von jedermann ohne Diſtillation vnd Koſten kan erlanget werden/ vnd eben ſo gut iſt in oberzehlten Kranckheiten/ als der diſtillirte Spiritus, vnd wann alle Menſchen ſolches wuͤſten/ wuͤrden nicht allenthalben ſo viel Krancke/ Apotheker vnd Doctores gefunden werden/ welche den Krancken zu Liebe hieher geſetzet iſt.
Was dieſes fuͤr eine Materi ſey/ darnach ſo viel ſeithero ich ſolcher gedacht/ iſt getrachtet worden/ will ich uͤmb der Krancken willen/ welchen ſie viel dienen kan/ nit laͤnger verhalten.
Wann man die jetzige Welt wol anſihet vnd betrachtet/ ſo findet man nichts anders/ als ein pur lauter verkehrt/ vnd verdorben Weſen/ vnd vom Teuffel durch Hoffart/ Eygennutz/ Ehrgeitz/ vnd andern Laſtern eingenommene boͤſe Menſchen/ welche zu allem guten Thun blind vnd la hm/ zum boͤs Thun aber ſcharpffſichtig als ein Lux oder Adler/ vnd ſchneller als ein Tiger/ welches ohne Zweiffel dem lieben vnd gerechten Gott ein Grewel iſt anzuſehen:
Vnd dannoch bilden jhn ſolche hoffaͤrtige boͤſe Menſchen eyn/ daß ſie auff einem guten Weg ſeyn/ verachten jhre Neben-Chriſten/ vnd will ein jedweder der Reichſte/ Gelaͤhrſte/ vnd Groͤſte ſeyn/ vergeſſen vnd achten gantz nicht der lieben Demuth/ darmit vns Chriſtus als ein Vorgaͤnger vnd Fuͤhrer zum ewigen Leben den Weg gewieſen hat.
Stellen vnſere Gedancken allein auff das Zeitliche/ vnd verlieren das ewige muthwilliger weiſe dardurch/ welches fuͤrwar zu beklagen iſt:
Derohalben vns Gott auch im finſtern zappeln laͤßt.
So wir aber die Ehre Gottes/ vnd Liebe gegen vnſerm Naͤchſten beſſer in acht nehmen/ ſo were gantz kein zweiffel/ das Fell fuͤr vnſeren Augen wiederumb wuͤrde weggeruckt/ daß wir die Natur beſſer erkenneten/ als wir jetzunder thun koͤnnen.
Dann allhier ſolches klaͤrlich zu ſpuͤren iſt bey dieſem Subjecto oder Medicina, welche allenthalben/ da nur Menſchen ſeyn/ haͤuffig gefunden/ vnd doch nicht erkant wird.
Gott hat nichts vergeblich erſchaffen/ welches dem Menſchen nicht dienen koͤnte/ wann wirs nur wuͤſten/ wie dann auch vnſere eygene Excrementen ſolches bezeugen/ davon dieſe herꝛliche vnd uͤberauß kraͤfftige Medicin bereytet wird/ als folget:
℞.
Deines eygenen Excrementi etliche ℔. vnd thue ſolches in einen erdenen verdeckten Hafen/ ſetze denſelben zwiſchen ein gut Kohlfewer/ vnd las denſelben ſo lang darinn ſtehen/ bis alle Feuchtigkeit/ Fettigkeit vnd Geſtanck davon verꝛochen/ vnd der Hafen mit der Materi durchauß gluͤe/ dann leg das Fewer ab/ vnd las den Hafen mir dem jenigen/ was uͤbrig darinn geblieben/ erkalten.
Nimb es auß/ wird einer gruͤnen Aſchen gleich ſeyn.
Dieſes bewahre in einem beheben Geſchirꝛ vor der Lufft/ zu ſeinem Gebrauch/ alsbald hernach folgen ſoll.
Darnach ſamble von deinem Vrin auch ein gut Theil/ vnd duͤnſte ſolchen in einem offnen Hafen uͤber dem Fewer auß/ alſo daß nur ein dicker Safft uͤberbleibet/ welchen du auch bewahren ſolſt/ bis du ſeiner vonnoͤthen haſt.
NB.
In dieſem Safft oder Liquore iſt die Krafft des Vrins vollkoͤmblich beyſammen; dann wann der Vrin noch friſch iſt/ ſo giebt er gantz kein Spiritum von ſich/ wie auch der newe vnd ſuͤſſe Moſt thut/ wann er noch nicht fermentiret; ſo aber der Vrin lang geſtanden/ vnd in ſich ſelber fermentiret/ ſo kehret er ſich uͤmb/ vnd giebet darnach in der Diſtillation einen ſtarcken Spiritum:
Welches er aber nicht thut/ wann er noch friſch iſt: darumb man ſolchen friſchen eynkochen ſoll/ auff daß er ſeine Kraͤfften behalte/ welche man dann hernach erwecken oder auffinuntern kan/ wann man ſelber will/ oder ſeiner vonnoͤthen hat.
Wie man ſolches auch bey dem newen vnd ſuͤſſen Moſt ſicht/ wann man ſolchen auff die Honigdicke eynduͤnſtet vnd bewahret/ hernach wann man will/ durch Zuthun eines gemeinen Waſſers wieder in die Fermentation bringen/ vnd zu einem guten Wein machen kan.
Folget der Gebrauch dieſer Medicin.
2. Wann du nun dieſer Medicin noͤthig haſt/ ſo nimb 1.2. oder 3. Loͤffel voll deines Calcinirten Stercoris, vnd miſche auch ſo viel deines eyngekochten Vrins darunter/ oder ſo viel/ daß auß beyden ein dick muͤßlein werde/ vnd gebrauch es/ wie gelehret.
NB.
So bald dieſe 2. Stuͤcke vntereinander gemiſchet werden/ ſo erhebt ſich das Sal volatile des Vrins mit dem Sale volatili ſtercoris, vnd penetriret uͤber die maſſen ſtarck/ thut alles/ ja mehr/ als ein gemeyner Spiritus Urinæ thun kan.
Alſo darffſtu kein Spiritum Urinæ durch die Diſtillation machen (wiewol ſolcher durch ein beſonder Handgriff nur in einem hoͤltzern Faß ohn alles Fewer in groſſer Copia ohne Koſten kan erlanget werden/ davon allbereit an andern Orthen iſt gemeldet worden/) ſondern die beyde.
Stuͤcke/ nemblich das Sal ſtercoris vnd eyngekochte Vrin/ wann ſie zuſammen gemiſchet werden/ auß eygener Krafft alſobalden jhren Spiritum von ſich geben/ welchen man ſoll zu Appliciren wiſſen oder lernen.
Moͤchte jemand ſagen:
Ey pfuy/ wer mag mit ſolchem vureinen vnd ſtinckenden Weſen uͤmbgehen/ hat man doch andere Ding/ die ſolches verꝛichten/ darmit man lieber zu thun hat/ als mit dieſem vnreinen ſubjecto.
Mein lieber/ woher weiſtu es/ daß noch andere ſubjecten feyn/ die ſolches verꝛichten was dieſe vermoͤgen?
Darzu wann ſolche ſchon weren/ ſo haſtu gleichwol dieſelbe nicht allezeit bey dir/ vnd muſt darzu Geld darfuͤr außlegen/ dieſes aber kanſtu allzeit uͤmb ſonſt die Fuͤlle haben?
Scheweſtu dich ſo ſehr vor einem ſolchen Ding/ welches von deinem eygenen.
Leib herkompt/ vnd wann man ſich ja darmit beſudelte/ durch das Waſſer wieder rein werden kan?
3. Vnd haſt keinen Abſchew von der Suͤnd/ die du taͤglich begeheſt/ vnd von dem Teuffel herkompt/ dardurch deine Seele beſudelt/ vnd vor Gott ein grewel wird?
Ach wir armen Menſchen/ was bilden wir vns doch eyn/ das wir ſeyn?
Iſt doch vnſer erſter Anfang nur Dreck/ wir leben von Dreck/ vnd muͤſſen auch endlich wieder zum Dreck werden/ da hilfft nichts vor/ wir ſind gleich klein oder gros/ die Natur behaͤlt jhr recht.
Warumb ſoll man ſeinen eygenen Miſt mehr ſchewen/ als der Ochſen/ Kuͤhen/ Schafen/ Schwein/ vnd andern Thieren/ davon vnſere Gaͤrten geduͤnget werden/ daß vnſere Leckerbislein deſto fetter vnd wolgeſchmacker werden?
Ja/ moͤchte man ſagen/ in der Erden verlieret ſolcher Miſt ſein Geſtanck/ vnd zieht vnſer Gewaͤchs/ das wir eſſen/ nur das reineſte darauß; das iſt wahr; alſo verwandelt auch das Fewer den Geſtanck deſſelben/ vnd durch die Miſchung beyder Stuͤcken gehet nur das reineſte davon/ welches wir zu vnſerer Medicin genieſſen/ wie ich allhier gelehret.
Vber dieſes/ iſt es nichts ſeltzams/ daß die ſtercora animalium alſo rohe vnd vnbereit von den alten Medicis zur Medicin gebrauchet worden/ vnd noch taͤglich gebrauchet/ vnd in den Apotheken gefunden werden.
Als der weiſſe Hundsdreck/ græcum album in den Apotheken genant/ wird er nicht gut befunden in allerley Halskranckheiten?
Der Wolffsdreck in eim vnverdaͤwlichen Magen?
Der Daubenmiſt in Calculo?
Schwalbendreck in Epilepſia?
Storchendreck in der gifftigen Peſtilentz?
Vnd noch viel andere dergleichen mehr.
Diſt illiren die Apotheker nicht ein Waſſer von Kuͤhdreck/ welches ſie allerley Bluͤmleinwaſſer nennen?
Vnd was dergleichen Dinge viel mehr ſeynd/ die ich uͤmb der kuͤrtze willen verſchweige.
Deßgleichen beweiſen auch die Stercora Animalium, vnd ſonderlich des Menſchen/ jhre Kraͤfften gantz wunderbarlich.
4. Euſſerlich an dem Menſchen/ davon ein groſſes Buch koͤndte geſchrieben werden.
Was ſeyn der thewre Cibet/ Biſem/ vnd Ambra/ welche dem Gold gleich ſchwer verkaufft werden/ anders als Excrementen der Thier?
Kan doch auß dem Marterdreck mit Spiritu Vini ein wolriechend Extractum gemachet werden/ darauß Cibet formirt wird.
Vnd wann man wolte Fleiß anwenden/ ſo were es nicht vnmoͤglich/ auch auß einem ſtinckenden Menſchen-Koth Cibet vnd Biſem zu machen.
Warumb ſchewet man dann dieſen alſo/ vnd jene nicht?
Darumb/ weilen vns ſeine Krafft nicht bekandt iſt.
Es verdreußt mich nichts mehrers/ als daß ich keine Zeit habe/ allhier ein mehrers von den Excrementis animalium zu ſchreiben/ darmit man Wunderding in Medicina thun kan/ ja mehr als mit all den frembden Wurtzeln/ Kraͤutern/ vnd andern thewren Gewaͤchſen/ welche auß Oſt-oder Weſt-Indien zu vns gebracht/ vñ ſehr thewer verkaufft werden.
Aber auff dißmal genug davon.
Auff daß der Dreck nicht zu ſehr geruͤhret/ vnd nur Feindſchafft dardurch erwecket werde.
Wiltu nun mir nicht glauben/ vnd dein Geld erſparen/ ſo ſey vnd bleib der du biſt/ es iſt dir nicht zu helffen.
Noch ein mehrers kan ich auch nicht vnterlaſſen zu beſchreiben/ wie daß man auff einen noch naͤhern Weg zu einer ſolchen Medicin/ davon oben vermeldet/ ohne Diſtillation gelangen moͤge/ wann man ja ſeine eygene Excrementen ſchewet zu gebrauchen/ vnd lieber ſein Geld außgeben will.
Nemblich alſo.
Mache dir eine Laugen von Holtzaſchen/ vnd koche dieſelbe zu einem Saltz/ vnd gebrauche ſolches an ſtatt deſſen ſo auß deinem Koth gebrand iſt/ thut eben daſſelbige/ deßgleichen thut auch ein jedweder vngeloͤſchter Kalck/ wann man kein Saltz von Laugen hat.
Am beſten aber iſt das Saltz von Weinſtein oder Weinhaͤfen gebrand.
Vnd wann du ſo viel Muͤhe deinen Vrin eynzukochen nicht thun wilt/ ſo kauffe ein Sal arnonicum, welches auch ein gekochtes Saltz auß Vrin gemachtiſt/ pulveriſiere daſſelbe beſonder/ vnd auch das Sal fixum, (es ſey gleich von welcher Aſchen gemacht als es wolle) auch beſonder/ vnd wann du ſolche gebrauchen wilſt/ ſo muſtu zuvorn alle Ding fertig haben/ dann ſo bald dieſe beyde Stuͤck zuſammen gemacht werden/ ſo fangen ſie alſobalden an zu arbeiten/ vnd geben ein uͤber die maſſen ſubtilen Spiritum von ſich/ ja immer ſo kraͤfftig/ als wann er auß dem Vrin were diſtilliret worden/ darumb du ſolche mixtur alſobalden in des Inſtrumentleins Bauch/ welches in der Mitte ſich voneinander ſchrauben laſſe/ in ein rein Tuͤchlein gebunden thun ſolſt/ vnd wieder zuſammen ſchrauben vnd Appliciren an ſolche Orth darzu es geſucht wird/ operiret wunderbarlicher Weiß/ vnd beweiſet ſeine Krafft vnd Tugend ſcheinbarlich/ in allen ſolchen Kranckheiten ſo wol innerlich als aͤuſſerlich/ davon oben bey dem gediſtillirten Spiritu Urinæ gemeldet worden/ alſo daß nicht noͤthig iſt/ wann man nicht will/ ſolchen Spiritum durch die Diſtillation zu aͤuſſerlichem Gebrauch zu bereyten/ ſondern kan dieſe mixtur immer ſo fuͤglich an deſſelben Platz gebraucher werden.
6. Alſo haſtu nun gehoͤret/ wie auß trucknen vnd gantz geringen Dingen/ durch Zuſammenmiſchung derſelben auß eygener Krafft ohne Fewer eben eine ſolche medicinaͤliſche Krafft koͤnne erwecket werden/ gleich als wann ſie durch die Diſtillation bereitet were.
In verhaltenen vnd verſtopfften Monats-Kranckheiten der Weiber/ durch welche ſehr viel troſtlos ſterben muͤſſen/ iſt dieſer Medicin auff der Welt nichts gleich gefunden/ dann wann ſie mit einem ſolchen Inſtrumentlein/ wie beygeſetzte Figur weiſet ad matricem applicirt wird/ ſo eroͤffnet ſie die verſtopffte Adern/ vnd macht dem boͤſem Gebluͤt ſeinen Gang/ dardurch der Patient alſobalden geneſet/ welches ſonſten kein Medicin/ wie gut ſie auch ſeyn moͤchte/ oben eyngenommen/ verꝛichten kan.
7. Auff dieſe Weiß koͤnnen viel ſchwere Kranckheiten der Weiber/ welche auß der Mutter jhren Vrſprung haben/ ſchnell vnd gluͤcklich curiret werden/ da ſonſten nichts dargegen helffen will/ dann ſie reinigt/ erwaͤrmet vnd oͤffnet die kalte verſtopffte Mutter/ bringt ſolche in wenig Tagen wieder zu recht/ daruͤber man ſich verwundern muß.
Dann kein Medicin in der gantzen Welt kan gefunden werden/ welche alle Weiberkranckheiten ſo gewaltig widerſteht/ als eben dieſe/ welches mich die Erfahrenheit verſichert hat.
Auff daß man aber ſolche recht wiſſe zu gebrauchen/ weilen ſo viel daran gelegen iſt/ ſo kan ich nicht vnterlaſſen etwas deutlicher darvon zu melden.
Das Inſtrumentlein ſoll bereytet ſeyn von einem harten vnd glatten Holtz/ vnd von zweyen oder dreyen Stuͤcken/ nemblich die Kugel welche eines Huͤnereyes gros/ in der Mitte ſich auff vnd zuſchrauben laſſe/ auff daß man das Tuͤchlein darinn die mixtur iſt/ wann es noͤthig/ auß-vnd eyn thun moͤge/ vnd ſoll das ober Theil der Kugel noch ein Loch haben eines Figers dick weit/ dareyn man das Roͤhrlein/ welches vngefaͤhr 8. oder 10. Daumen breit lang/ vnd inwendig hohl/ vnd forn glatt zugetraͤht ſeyn ſoll/ darein ſchrauben koͤnne.
Wann du dann ſolches gebrauchen wilſt/ ſo ſchraube die Kugel des Inſtrumentleins voneinander/ vnd lege die obenbeſchriebene mixtur der Salien in ein Tuͤchlein gebunden darein/ vnd ſchraube es wieder zu.
Lange es der Patientin/ welche ſo ſie auff dem Rucken liegt/ ſolches ſelber bis an die Kugel in die Mutter appliciren kan/ vnd alſo vngefaͤhr eine halbe Stund darinnen laſſe/ ſo wird in waͤhrender Zeit die Krafft der Medicin das Roͤhrlein des Inſtruments in die Mutter ſteigen/ dieſelbe durchgehen/ erwaͤrmen/ die Vnreinigkeit darinnen erweichen vnd reduciren/ alſo daß hernach die Natur ſolche außereiben/ vnd die Mutter von aller Vnreinigkeit ſaͤubern kan/ darauff die Geſundheit vnd Fruchtbarkeit folgen muß.
NB.
Man kan auch an ſtatt der Salien, einen ſtarcken Spiritum Urinæ in ein Schwaͤmlein imbibiren/ vnd in die Kugel legen/ verꝛichtet ſolches auch/ vnd operiret ſchier ſtaͤrcker als die Salien.
Vnd ſoll die Patientin ſolche application taͤglichs zweymal gebrauchen/ erſtlich Morgens fruͤhe ehe ſie auß dem Beth gehet/ vnd Abends wann ſie wieder zu Beth gangen iſt.
Vnd etliche Tage nacheinander wann es die Notturfft erfordert/ aber nimmer laͤnger als ein halbe Stund auff einmal.
Wann aber der Krancke ſo ſchwach were/ daß er allzeit muͤſte zu Beth liegen/ ſo kan es nicht ſchaden/ daß er auch des Mittags ſolche application gebrauche/ ſonſten aber iſt es genug Morgens vnd Abends gebrauchet.
Alſo vnd auff dieſe Weiß/ wann du recht darmit uͤmbgeheſt/ wirſtu gros Wunder ſpuͤren/ vnd gantz vnverhoffte vnd vnglaubliche Curen darmit thun koͤnnen.
NB.
Wann du es haben kanſt/ ſo laſſe dir ſolche Inſtrumenten von Silber machen/ ſeyn beſtaͤndiger/ vnd auch ſaͤuberer als von Holtz gemacht/ doch weilen ein jedwedere Fraw lieber jhr eygen Inſtrument haͤtte/ ſo kan man auch hoͤltzerne machen laſſen/ das beſte Holtz darzu iſt/ Buchsbaumen/ Hollunderbaumen/ Bieren vnd Pflaumenbaum holtz/ auch Nußbaumen laͤßt ſich ſchoͤn glatt draͤhen.
Von Kupffer kan man ſolche Inſtrumenten auch machen laſſen/ halten aber nicht lang/ dann dieſer Spiritus groſſe Gemeynſchafft darmit hat/ vnd ſolches bald durchfriſſet/ welches mir wiederfahren iſt.
NB.
Fuͤr dieſer Mediein aber ſollen ſich huͤten ſchwangere Weiber/ dann ſie treibet die Frucht ab.
CAP. LXXXIX. Durch Huͤlff des Spiritus Urinæ von Vitriolo ein blut-rothes Oleum zu diſtiliren.
SOlvir einen Vngariſchen/ oder andern guten Vitriol in gemeynem Waſſer/ vñ laſſe jhn durch ein Pappier lauffen/ darauff gieſſe von dieſem Spiritu ſo viel/ bis alle gruͤne vergangen/ das Waſſer klar vnd hell worden/ vnd ſich ein gelber Sulphur geſetzet hat/ dann gieſſe das klare oben ab/ das uͤbrige truͤbe gieſſe zuſammen in ein pappieren Trechter/ auff daß die Feuchtigkeit davon rinne/ vnd die Terra Vitrioli im Pappier bleibe/ ſolchen mache trucken/ vnd diſtillire denſelben zu einem blutroten vnd kraͤfftigen Oleo, welches alle obſtructiones des gantzen Leibes eroͤffnet/ vnd Epilepſiam radicitus curiret.
Das klare Waſſer davon der Sulphur Vitrioli geſchieden/ ad ſiccitatem laſſen abrauchen/ ſo bleibet ein Saltz zuruͤck/ welches per diſtillationem einen wunderbarlicheu Spiritum giebet/ vor der diſtillation iſt es ein Specificum Purgans, davon zu 8.10.12. bis auff 24. Grana eyngeben/ in allen Kranckheiten ſicherlich zu gebrauchen.
CAP.
XC. Tinctura Vegetabilium.
WAnn man Aromata, Semina oder Flores, damit extrahiret/ digeriret vnd diſtilliret/ ſo ſteiget die Eſſentia Herbarum mit uͤber/ in forma ein roten Oels.
CAP.
XCI. Vitriolum Veneris.
WAnn man Calcem Veneris, welcher durchauß gluͤen vnd abloͤſchen gemachet/ damit uͤbergeuſſet/ zeucht in einer Stund ein ſchoͤn blawe Farb darauß/ wann er nun ſo viel ſolviret hat/ als er kan/ den abgegoſſen/ vnd an einem kalten Orth laſſen ſchieſſen/ ſo bekompt man einen Himmelblawen Vitriol, welcher in kleinem Doſi ſtarcke Vomitus machet/ das uͤbrige/ welches nicht in einen Vitriolum gewachſen/ bleibet ein blaw Oleum, gut in ulceribus zu gebrauchen.
CAP. XCII. Tinctura Tartari Crudi.
GEmeynen rohen pulveriſirten Weinſtein/ damit in digeſtionem geſetzet/ extrahiret ein blutrote Tinctur/ ſo der Spiritus davon abſtrahiret wird/ ſo bleibet ein liebliches rotes Oleum, nicht kleiner Kraͤfften vnd Tugenden.
CAP. XCIII. Olea vel Liquores Lapidum zu machen.
AVch ſolviret dieſer Spiritus die Cryſtallen/ vnd andere Lapides, wann dieſelbe zuvorn ſolviret/ præcipitiret/ vnd in vnbegreiffliche pulveres gebracht ſeyn/ vnd bringet ſolche in Olea vnd Liquores, ſo wol in Alchymia als Medicina nuͤtzlich zu gebrauchen.
CAP. XCIV.
Alle Metalla damit zu præcipitiren.
WElches Metall in Spiritu Acido ſolviret iſt/ kan damit viel beſſer vnd reiner/ als mit Liquore Salis Tartari præbicitiret werden/ dann das Gold/ welches damit niedergeſchlagen iſt/ fulminiret viel haͤrter/ als wann es durch ein Oleum Tartari gethan were.
NB.
Wann man vnder Solutionem auri, ehe man ſolches præcipitiret/ etwas von Succo Limoniorum thut/ ſo ſchlaͤgt ſich nicht alles Gold nieder/ ſondern bleibet ein Theil deſſelben in der Solution, vnd ſchieſſen mit der Zeit viel kleiner gruͤne Steinlein/ einem gemeynen Vitriolo gleich/ purgieren in kleinem Doſi alle ſchaͤdliche humores im Menſchen.
CAP. XCV.
Oleum & Vitriolum Lunæ.
LUnam in Aqua forti ſolviret/ vnd dieſes Spiritus ſo viel hineyn goſſen/ bis es nicht mehr brauſet/ ſo ſchlaͤgt ſich ein wenig Silber davon zu Boden/ in Geſtalt eines ſchwartzen Pulvers/ das uͤbrige Silber bleibet in dem Liquore, davon die phlegma in Balneo ad cuticulam abſtrahiret/ vnd an einen kalten Ort geſtellet/ ſo wachſen weiſſe Cryſtallen darinn/ welche außgenommen vnd getrucknet/ ſeynd in Mania, Hydropiſi, Febribus, vnd andern Kranckheiten mehr eine gute Purgans/ welches Jungen vnd Alten ohne Gefahr kan gebrauchet werden.
Der uͤbrige Liquor, welcher ſich nicht Cryſtalliſiret hat/ kan mit Spiritu Vini extrahiret werden/ ſo bleiben wieder Feces zuruͤck/ vnd die Exaction wird lieblicher/ den Spiritum Vini davon abſtrahiret/ ſo bleibet ein grasgruͤner Safft/ in allen Hirn-Kranckheiten/ die geringſte Medicin mit nichten.
CAP. XCVI.
Eine rote Tinctur auß dem Antimonio, oder gemeynem Schwefel zu extrahiren.
KOche Schwefel/ oder Antimonium pulveriſatum, ſo lang in einem Lixivio Salis Tartari, bis die Laugen roth worden iſt/ darauff gieſſe dieſen Spiritum, vnd diſtillire gelinde in Balneo, ſo ſteiget eine ſchoͤne Tinctur mit dem Spiritu-Volatili uͤber/ welche Silber damit angeſtrichen/ verguͤldet/ doch nicht beſtaͤndig.
Dienet zu allen Lungen- Kranckheiten.
CAP. XCVII.
Wie man Antimonium vnd Sulphur commune zeitigen ſoll/ daß vielerley der Vegetabilien davon entſtehe.
SOlvire Antimonium oder Sulphur in Liquore Silicum vel Arenæ, coagulir die Solution in eine rothe Maſſam/ darauff ſchuͤtte einen Spiritum Urinæ, vnd las in linder Waͤrme extrahiren/ wann der Spiritus ſchoͤn roth gefaͤrbet iſt/ ſo gieß denſelben ab/ vnd einen andern darauff/ vnd las jhn auch extrahiren/ ſolches ſo offt wiederholet/ bis der Spiritus keine Tinctur mehr extrahiren will/ dann alle Extracta zuſammen goſſen/ vnd in Balneo per alembicum den Spiritum Urinæ davon abſtrahiret/ ſo dletbet ein blutroter Safft/ wann man darnach einen Spiritum Vini darauff gieſſet/ ſo extrahiret er noch eine ſchoͤnere Tinctur als die erſte/ vnd laͤßt Feces zuruͤck liegen/ ſolche Tinctur raͤucht einem Knoblauch nicht vngleich/ wann aber dieſelbe in kleiner Waͤrme 3. oder 4. Wochen digeriret wird/ ſo bekompt dieſelbe einen ſehr lieblichen Geruch/ den gelben Pflaumen oder Spillingen gleich/ ſo aber ſolche noch laͤnger ſtehen bleibet/ ſo erlanget ſie einen Geruch/ welcher dem Biſem vnd Ambra nichts bevor giebet.
Vnd nachdeme man ſolche Tinctur lang digerirt/ nachdeme ſie auch vnderſchiedliche Geruch bekommet/ vnd nicht allein wird dieſelbe an dem lieblichen Geruch vnd Geſchmack/ ſondern auch an den Kraͤfften mercklicher weiß durch das Fewer vermehret/ dann ſo viel vnd mancherley liebliche Geruͤche daran geſpuͤrt werden/ daß man ſich daruͤber verwundern muß/ welcher Vnterſchied vnd Verbeſſerung deſſelben/ nur allein auß Krafft des reinen vnd zeitigmachenden Spiritus Urinæ herkompt/ dann in demſelben kein zerſtoͤrends/ ſondern ein erhaltendes/ vnd alle Farben verhoͤhendes Fewer verborgen iſt/ davon an einem andern Orth mehrers ſoll geſchrieben werden.
NB.
Zwiſchen dem Spiritu Urinæ vnd Venere animali & minerali wird ein groſſe Sympathia geſpuͤret/ dann er das ♀ nicht allein vor allen andern Metallen liebet/ ſich gern damit vermiſchet/ vnd daſſelbe uͤber die maſſen ſchoͤn machet/ in Chymicis zu gebrauchen/ ſondern auch dardurch alſo zur Medicin bereytet wird/ daß es alle Veneriſche Schaͤden/ ſo wol in- als aͤuſſerlich zu gebrauchen/ wie ſehr dieſelbe auch in das Gebluͤt gewurtzelt ſeyn/ ohne Zuthun anderer Medicamenten/ radicitus curiret/ macht fruchtbar vnd vnfruchtbar/ nach deme es gebrauchet wird/ reiniget die Mutter/ wehret vnd vertreibet jhr Auffſteigen/ vnd befoͤrdert die verhaltene Weiber-kranckheit vor allen andern Medicamenten/ wie ſie auch Namen haben moͤgen/ keine auß genommen/ wunderbarlicher weiß.
Wann man dieſen Spiritum mit dem Volatiliſchen/ aber nicht Corꝛoſiviſchen Spiritu Vitrioli oder Salis communis vermiſchet/ ſo wird ein Saltz darauß/ deme an Fluͤſſigkeit keines vorgehet/ zu der Alchymia vnd Medicina dienſtlich.
NB.
Ein Liquor Salis Tartari vnd ein Spiritus Vini nehmen einander ohne Waſſer/ als ein medium, daß beyder Naturen theilhafftig iſt/ nicht an/ vnd ſo man einen Spiritum Urinæ darzu thut/ ſo behaͤlt er auch ſeinen beſondern Ort/ alſo daß dieſe dreyerley Feuchtigkeiten in einem Glas/ wie hart vnd offt auch dieſelbe vntereinander geſchwencket oder geſchuͤttelt werden/ dannoch keines ſich mit dem andern vermiſchet/ vnd bleibet der Liquor Salis Tartari auff dem Boden/ darauff der Spiritus Urinæ, vnd zu oberſt der Spiritus Vini ſich ſetzet/ vnd ſo man ein diſtilliret Oleum darauff ſchuͤttet/ bleibet ſolches zu alleroberſt/ alſo daß viererley in einem Glas vnvermiſchet koͤnnen behalten werden.
Ob ſchon dieſes keinen ſonderlichen Nutzen bringen kan/ ſo iſt es doch darumb angezeiget/ daß man den Vnterſchied der Geiſter erkennen lerne.
CAP. XCVIII. De Spiritu & Oleo Cornu Cervi.
HIrſchhoͤrner mit einer Saͤgen zu Stuͤcken geſchnitten/ eines Fingers lang/ davon eines auff einmal eyngetragen/ wann ſich die Spiritus geſetzet haben/ noch eins/ vnd ſo viel nach einander/ bis man Spiritus genug hat/ vnd wann das Gefaͤs voll iſt/ von den eyngetragenen Hoͤrnern/ ſo greiff mit einer Zangen hineyn/ nimb ſie alle herauß/ vnd trage andere hernach/ das thue ſo offt/ als es vonnoͤthen iſt.
Nach gethaner Diſtillation nimb den Recipienten davon/ vnd gieß einen dephlegmirten Spiritum Vini hineyn/ welcher das Sal Volatile zu ſich nimmet/ gieß alſo zugleich das Oleum mit dem Spiritu vnd Sale Volatili in ein naß gemacht filtrirꝛ-Pappier in einen Trechter/ ſo laufft der Spiritus Vini ſampt dem Spiritu Cornu Cervi, vnd Sale Volatili durch das Pappier/ vnd das rote ſchwartze Oleum bleibet zuruͤck/ muß aber bald außgegoſſen werden/ ſonſten laufft es auch hernach.
Den Spiritum mit dem Sale Volatili rectificirt man durch einen Retorten/ ſo ſteiget der beſte Spiritus vnd Sal Volatile mit dem Spiritu Vini zugleich uͤber/ vnd wann das phlegma kommen will/ ſo nimb den uͤbergangenen Spiritum ab/ auff daß die vnnuͤtze phlegma nicht darunder komme/ vnd verwahre ſolchen wol/ dann er ſehr fluͤchtig iſt/ das Oleum kan durch einen glaͤſernen Retorten mit Sale Tartari vermiſchet vnd rectificiret werden/ ſo wird es klar/ will mans ſchoͤner haben/ ſo muß mans per Spiritum ſalis rectificiren.
Das erſte aber mit Sale Tartari gethan/ iſt kraͤfftiger/ curiret Quartanam, macht ſehr ſchwitzen/ heylet alle innerliche Wunden vnd Schmertzen/ welche von Fallen, Schlagen/ oder auff andere Weiß entſtanden ſeyn moͤgen.
Davon auff einmal zu 6.8.10. bis auff 20. Tropffen in Wein eyngeben/ vnd darauff im Beth geſchwitzet/ der Spiritus iſt gar gut in allen obſtructionihus des gantzen Leibes/ von Scrup.
Semis ad Dragm.
(mit bequemen vehiculis) zu gebrauchen/ movirt urinam, treibet die verhaltene menſes der Weiber kraͤfftiglich reiniget das Gebluͤt/ vnd macht ſtarck ſchwitzen/ in peſte, morbo gallico, lepra, ſcorbuto, melancholia hypochondriaca, febribus malignis vnd dergleichen Kranckheiten/ da Schwitzens vonnoͤthen iſt.
CAP. XCIX.
Eine herꝛliche Medicin von Menſchen-Haar einen Spiritum zu machen
AVff dieſe Weiß koͤnnen auß allen Hoͤrnern/ Klawen der Thiere/ Spiritus gemacht werden/ weilen aber ſolche wegen jhres vnlieblichen Geruchs in Medicina zu gebrauchen/ geſchewet werden/ da dieſelbe doch in etlichen ſchweren Kranckheiten/ als in ſuffocatione Matricis, vnd Epilepſia das jhrige mit Verwunderung verꝛichten/ alſo mag es darbey beruhen/ doch iſt zu mercken/ daß derjenige/ welcher von Menſchenhaaren gemacht worden/ in metallicis nicht zu verwerffen iſt/ dann er den gemeynen Sulphur auffloͤſet/ vnd bringet denſelben in eine Milch welche in Blut kan gezeitiget werden/ welches jhme kein anderer Spiritus gleich thut.
Wiewol derſelbe alſo per ſe ohne addition des Schwefels in eine Rubin kan figiret werden/ ſo iſt dieſer doch beſſer/ welcher mit Sulphure iſt gezeitigt worden/ vnd wann er ſo weit durchs Fewer gebracht/ daß er ſeinen Geſtanck verloren/ vnd fix geworden iſt/ ſo kan er die Muͤhe vnd Kohlen/ welche daran gewendet/ genugſamb bezahlen.
NB.
Hieher gehoͤret der Proceß/ die Metalla Soluta uͤber gefeylet Hirſchhorn/ geſchuͤttet vnd diſtilliret.
CAP. C. De Oleo Succini.
DEr Agſtein giebet ein ſehr liebliches vnd kraͤfftiges Oleum, inſonderheit das weiſſe/ das gelbe iſt nicht ſo gut/ vnd das ſchwartze noch ſchlechter/ dann es wegen ſeiner Vnreinigkeit auch nicht wol innerlich kan gebrauchet werden/ vnd gehet zugleich auch mit uͤber ein Sal Volatile, vnd ſaͤuerlich Waſſer/ welche voneinander muͤſſen geſchieden werden/ das Waſſer hat (ſo viel mir bewuſt) wenig Krafft/ das Sal, wann es von Sale Tartari ſublimiret vnd rein gemacht wird/ iſt ein gut diureticum, in calculo, vnd podagra, ſo wol aͤuſſerlich als innerlich nuͤtzlich zu gebrauchen/ das Oleum wann es rectificiret iſt/ ſonderlich dasjenige/ welches zu erſt uͤbergehet/ nicht allein davon zu 6.8.10. bis auff 20. Tropffen/ auff einmal gegen peſtem, epilepſiam, ſuffocationem matricis vnd hemicraniam eyngenommen/ ſondern auch aͤuſſerlich gebrauchet/ als daran gerochen/ vnd vnder die Naſen geſtrichen/ eine herꝛliche vnd kraͤfftige Medicin iſt/ vnd iſt zu mercken/ wann es durch einen Spiritum Salis rectificiret iſt worden/ daß es viel klarer iſt/ als per ſe gethan ohne addition, ſo es aber mit Sale Tartari geſchicht/ wird es viel kraͤfftiger/ ob es ſchon nicht ſo hell vnd klar wird/ als durch den Spiritum Salis.
NB.
So man ſolches uͤber ein ſehr ſtarck Aqua Regis rectificiret/ nach deme es zuvorn ſchon einmal per Spiritum Salis iſt rectificiret worden/ ſo wird es ſo ſubtil/ daß es auch Martem vnd Venerem etlicher maſſen auffſolviren/ vnd in gute Medicamenten bringen kan/ vnd gehet in ſolcher zweyten Rectification nicht alles uͤber/ ſondern wird ein Theil davon durch das corꝛoſiviſch Waſſer figiret/ vnd wird dick/ einem ſchoͤnen Maſtix gleich/ welches in der Waͤrme weich iſt/ vnd ſich mit den Fingern handeln laͤßt/ als Wachs/ in der Kaͤlte aber ſo hart iſt daß mans brechen vnd pulveriſiren kan/ ſo ſchoͤn glaͤntzend an der Farb/ als Gold.
CAP. CI. De Oleo Fuliginis.
VOn Ruß/ welcher auß den Rauchfaͤngen/ da nichts anders als Holtz gebrand wird/ geſamblet iſt/ kan ein ſcharpff Sal Volatile, vnd ein hitzig Oleum diſtilliret werden.
Das Saltz iſt an Kraͤfften demjenigen/ welches von Hirſchhoͤrnern oder Succino gemacht iſt/ nicht vngleich/ vnd loͤſchet den Brand/ er komme wovon er wolle/ kraͤfftiglich/ das Oleum kan alſo ohne Rectification aͤuſſerlich in allen abſchewlichen Kraͤtzen/ wie auch zum Erbgrind auff dem Haupt/ vor allen anderen Medicinen/ fruchtbarlich gebrauchet werden.
So es aber rectificiret wird/ gleich bey dem Oleo.
Tartari, Succini, vnd Cornu Cervi gelehret iſt worden/ ſo kan es ſicher in Leib genommen/ vnd in allen Kranckheiten/ gleich als die obbeſchriebene Olea gebrauchet werden/ dann es nicht allein ſo gut/ ſondern auch zu etlichen Faͤllen kraͤfftiger befunden wird.
CAP. CII.
Wie ein gut Oel auß dem Ruß ohne Diſtillation kan gemachet werden.
KOche den Ruß mit gemeynem Waſſer/ ſo lang/ biß daſſelbe blutroth davon worden iſt/ (Vrin iſt beſſer als Waſſer) vnd ſetze ſolche Solution in einen jrꝛden-Hafen im Winter in die aller groͤſte Kaͤlte/ ſo lang bis alles in dem Pott zu einem Stuͤck gefroren/ vnd weiß worden iſt/ dann zerſchlage den Hafen vnd das Eyß/ ſo wirſtu in der Mitte deſſelben das hitzige Oleum vngefroren/ vnd fluͤſſig einem Blut gleich an der Farbe finden/ welches dem diſtillirten an Kraͤfften nicht viel bevor giebet/ doch kan es hernach auch rectificiret/ vnd in ſeinen Kraͤfften erhoͤhet werden/ wann man will/ vnd iſt zu mercken/ daß ſolche Scheydung nur in der allergroͤſten Kaͤlte geſchicht/ vnd ſonſten nicht angehen will.
CAP. CIII. De Spiritu & Oleo Mellis.
VOn Honig kan ein ſubtiler Spiritus, vnd ſaurer Eſſig gemacht werden/ nemblich/ mit zweymal ſo ſchwer reinem vnd außgegluͤetem Sand vermiſchet vnd diſtillirt/ aber noch viel beſſer mit Floribus Antimonii, welche im Erſten Theil zu machen gelehret ſeyn/ dardurch der Spiritus in ſeinen Kraͤfften vermehret/ vnd auch das uͤberlauffen verhindert wird/ vnd dann diſtilliret/ ſo gehet ein lieblicher Spiritus, ein ſcharpffer Eſſig/ vnd etwas rothen Oels zugleich uͤber/ welche muͤſſen voneinander geſchieden werden/ der Spiritus wird innerlich nach der Rectification gehrauchet/ iſt gut in allen Kranckheiten der Lungen/ macht Raum uͤmb die Bruſt/ ſtaͤrcket das Hertz/ benimmet alle obſtructiones der Leber vnd Miltzes/ ſolviret vnd treibet den Calculum, widerſtehet aller Faͤulung des Gebluͤts/ præſerviret vnd curiret peſtem, alle febres, hydropiſin, vnd noch viel andere Kranckheiten mehr/ taͤglich davon à Scrup.
j. ad Dragmam j. mit bequemen Kraͤuter-waſſern vermiſchet vnd eyngenommen/ thut das ſeinige mit groſſer Verwunderung/ der ſaure Eſſig faͤrbet die Haar vnd Naͤgel Gold-gelb/ vertreibet das Juͤcken vnd Kraͤtze der Haut/ reiniget vnd heylet alte vnd newe Wunden/ dieſelbe damit gewaſchen vnd gebadet.
Das rote Oleum iſt fuͤr ſich allein zu ſtarck zu gebrauchen/ kan mit dem ſubtilen Spiritu, welcher zu erſt iſt uͤbergangen/ vermiſchet vnd gebrauchet werden/ machet denſelben in ſeiner Tugend kraͤfftiger.
CAP. CIV. De Oleo & Spiritu Sacliari.
GLeich wie von dem Honig geſagt/ alſo wird auch von dem Zucker ein Spiritus vnd Oleum gemachet/ nemblich nur mit reinem Sand verſetzet/ oder aber (welches beſſer iſt) mit Floribus Antimonii, vnd nach der Kunſt/ immer ein Loͤffel-voll nach dem andern/ dieſer Mixtur eyngetragen/ giebt einen gelben Spiritum, vnd etwas wenig rotes Oels/ welche nach der Diſtillation in Balneo zuſammen/ ſo lang muͤſſen digerirt werden/ bis der Spiritus das Oleum zu ſich genommen hat/ vnd davon gantz roth geworden iſt/ darff nicht rectificiret werden/ ſondern kan alſo per ſe, oder mit bequemen vehiculis taͤglich gebrauchet werden/ iſt in allem demjenigen/ welcher von Honig gemachet/ an Tugenden gleich/ doch iſt dieſer von Zucker lieblicher als jener/ renoviret vnd reſtauriret das gantze Gebluͤt im Menſchen/ dann er groſſe Kraͤfften von den diaphoriſchen Floribus Antimonii empfangen hat/ vnd kan ſolcher Spiritus ohne Schew/ in allen Kranckheiten ſicherlich gebrauchet werden/ kan kein Vbel thun/ ſo wol in kaltem als hitzigem/ ſtehet der Natur gewaltig bey/ vnd thut viel gutes/ welches mancher hinder jhme nicht ſuchen oder glauben moͤchte.
Inſonderheit wann derſelbe continuirlich ein Zeitlang à Scrupul.
1. ad Dragmam j. taͤglich genommen wird/ ſo wird man ſpuͤren/ daß ich jhme ſolches Lob nicht vnwuͤrdig geben habe.
Das hinderbliebene iſt gantz ſchwartz/ kan zu gleichem Gebrauch/ ander Honig oder Zucker damit zu verſetzen/ verwahret werden/ oder aber man kan daſſelbe im Ofen des Erſten Theils wieder in Flores ſublimiren/ oder im Ofen des vierdten Theils dieſes Buchs mit Zuſatz Eyſen oder Weinſtein vnd Salpeter in einen Regulum:
Alſo daß nichts verlohren gehet.
CAP. CV.
Von Corallen vnd Zucker einen kraͤfftigen Spiritum, vnd blutrote Tinctur zu diſtilliren.
WAnn man den Zucker mit pulveriſirten roten Corallen vermiſchet vnd diſtilliret/ ſo gehet neben dem Spiritu eine blutrote Tinctur/ in Form eines ſchweren Oels uͤber/ welche mit dem Spiritu per digeſtionem in Balneo muß conjungiret werden/ iſt ſo kraͤfftig/ als immer derjenige/ welcher mit Zuſatz Antimonii Diaphoretici iſt gemacht worden/ curiret Epilepſiam von Grund auß/ bey Jungen vnd Alten beſtaͤndig/ vnd reiniget das Gebluͤt von allen Vnſauberkeiten/ dardurch die allerabſchewlichſte Kranckheit Lepra mit jhren Geſchlechten kan vertrieben werden/ vnd iſt ſeind Gebrauch alſo gleich wie oben bey dem Spiritu Sachari Antimoniato gemeldet worden.
CAP. CVI. De Spiritu Muſti.
AVß dem ſuͤſſen Moſt/ oder Weintrauben-Safft/ ſo bald er außgepreßt iſt/ muß er in Honigdicke verkocht werden/ vnd darnach mit Sand/ Corallen/ (Flores Antimonii ſeyn beſſer) vermiſchet vnd diſtilliret/ giebt eben einen ſolchen Spiritum, welcher demjenigen/ der von Honig oder Zucker diſtillirt/ gleich iſt; doch iſt dieſer etwas ſaͤurer/ als der von Honig gemacht/ vnd koͤnnen mit Honig/ Zucker/ vnd Traubenſafft etliche Metallrn im kochen ſolviret/ vnd in vnderſchiedene Medicamenten/ durch/ vnd ohne Diſtillation bereytet werden/ auff ſolche Weiß/ gleich oben bey dem Tartaro iſt gelehret worden/ dann der Honig/ Zucker vnd Traubenſafft/ nichts anders/ als ein ſuͤſſes Saltz iſt/ welches durch die fermentation in einen ſauren Tartarum mit ſaurem Zuſatz kan verwandelt werden/ in allem demjenigen gleich/ welcher auß den Weinfaſſen geſamblet wird.
Deßgleichen kan auch ein Tartarus auß Kirſchen/ Birꝛn/ Oepffeln/ Feygen/ vnd allen andern Fruͤchten/ welchen einen ſuͤſſen Safft geben/ wie auch auß allem Korn/ als Rocken/ Weitzen/ Haber/ Gerſten/ vnd dergleichen gemachet werden/ davon im dritten Theil ein mehrers.
Dann ein jedweder ſuͤſſer Safft der Vegetabilien/ ſo er durch die Fermentation uͤmbgekehret wird/ zu einem natuͤrlichen ſauren Tartaro werden kan/ vnd iſt gantz falſch/ wie etliche meynen/ daß nur in dem Wein ein ſolcher Tartarus, welcher durch taͤglichen Gebrauch mit dem nutrimento (bey denen welche Wolff hungerig ſeyn/) vngeſchieden in die Glieder gangen/ vnd daſelbſten zu einem ſteinichten Weſen worden ſeyn/ wañ ſolches wahr were/ ſo wuͤrde man in den kalten Laͤndern/ da kein Wein getruncken wird/ keine podagricos vnd calculoſos finden/ wird aber das Gegentheil taͤglich geſpuͤret.
Doch muß ich bekennen/ daß vnder allen Vegegetabilien keines mehr als der Weinſtock giebet/ vnd iſt ſolches die Vrſach die ſaͤure/ welche mit vnterlaufft/ dardurch die ſuͤſſe in einen Tartarum verwandelt wird/ dann je ſaͤurer die Weine ſeyn/ je mehr Tartarum dieſelbe von ſich geben/ vnd je ſuͤſſer/ je weniger.
Auß dieſem Diſcurs wird ein fleiſſiger Chymicus, des Weinſteins herkommen/ Natur vnd Weſen genug erlernen/ vnd auch in Manglung des Weins denſelben auß andern Vegetabilen/ genugſamb bereyten koͤnnen/ mit Honig/ Zucker oder Sapa, kan Sal commune, oder Sal Tart. diſtilliret werden/ giebt ſo ſtarcke Spiritus, daß Metallen darinn ſolviret koͤnnen werden/ zur Medicin vnd Alchymia nicht zu verwerffeu.
CAP. CVII. De Oleo Olivarum.
AVß allen außgepreßten Oelen/ als Baumoͤl/ Ruͤboͤl/ Nuͤßoͤl/ Hauff/ Leinoͤl vnd dergleichen/ kan ein ſehr penetrirend Oel diſtilliret/ vnd nicht allein aͤuſſerlich/ ſondern auch innerlich gebrauchet werden/ vnd geſchicht alſo:
Nimb ein gemeyn Toͤpffererden ohne Sand vermiſchet/ formire darauß globulos, ſo gros als Tauben- oder Huͤner-Eyer/ brenne oder gluͤe dieſelbe auß/ doch nicht zu ſtarck/ daß ſie zu einem harten Stein werden/ vnd kein Oel anziehen wollen/ vnd wann ſie niche mehr gluͤen/ aber doch ziemlich heiß ſeynd/ ſo wuͤrff dieſelbe in ein Baumoͤl/ welches das beſte dazu iſt/ dann ſo dieſelbe gluͤend/ (wie etliche pflegen zu thun) hineyn geworffen werden/ ſo wird das Oel braͤntzelt davon/ vnd las ſolche ſo lang darinn liegen/ bis dieſelbe ſich gantz voll davon getruncken haben/ welches innerhalb 2. oder 3. Stunden geſchicht.
Darnach nimb dieſelbe auch/ vnd wuͤrff davon eins oder zwey auff einmal hineyn/ in den gluͤenden Ofen/ vnd las gehen/ uͤber eine Weil trag wieder eins oder zwey hernach/ vnd thue ſolches ſo offt vnd lang/ bis du Oel genug zu haben vermeyneſt/ vnd wann vnder deſſen das Geſchirꝛ von den globulis voll iſt worden/ ſo nimb ſolche mit einer Zangen oder Loͤffel herauß/ auff daß du vnverhindert in der Diſtillation forfahren koͤnneſt/ vnd darffeſt dich nicht beſorgen/ daß auff dieſe Weiß dein Retort oder Reeipient zerſpringe/ das Oel ſich entzuͤnde vnd brand oder ander Schaden dardurch entſtehe.
Nach geſchehener Diſtillation/ nimb den Recipienten ab/ gieß das uͤbergeſtiegene Oleum in ein glaͤſern Retorten/ vnd rectificire ſolches uͤber calcionirten Alaun oder Vitriol, ſo behaͤlt der Alau die Schwaͤrtze vnd Geſtanck/ welche in der Diſtillation mit iſt uͤbergangen/ bey ſich/ vnd ſteigt alſo das Oel klar uͤber/ welches dannoch ein oder zweymal/ nach deme mans penetrirend haben will/ mit friſchem calcinirten Alaun muß rectificiret werden/ vnd allzeit was erſt uͤbergehet/ allein gefangen/ ſo bekompt man ein ſchoͤn hell vnd klar Oleum, welches uͤber die maſſen ſubtil iſt/ das aber hernach kompt iſt etwas gelb/ vnd auch ſo prnetrirend nicht als das erſte/ derenthalben nur aͤuſſerlich zu gebrauchen/ Blumen vnd Kraͤuter damit extrahirt/ giebt herꝛlich Balſama zu kalten vnd feuchten Schaͤden/ auch kan man Succinum, Maſtix/ Weyrauch/ vnd dergleichen attrahirende ſpecies ſolviren/ vnd mit Wachs vnd Colophonia zu einem Emplaſtro machen/ ſehr gut in vergifften Schaͤden vnd Beulen die Gifft herauß zu ziehen vñ bald zu heylen/ gemeynen gelben pulveriſirten Schwefel darinn ſolviret/ giebt einen blutroten Balſam/ welcher ein jedweder Scabiem, vnd andere dergleichen Vnreinigkeit der Haut bald vertreibet/ inſonderheit wann darzu addiret wird/ gereinigtes Spaniſchgruͤn/ vnd zu hitzigen Schaͤden Sacharum Saturni, welche dann gern auff linder Hitz mit ſtaͤtigem uͤmbruͤhren darinn verſchmeltzen/ vnd ſich damit vermiſchen/ iſt nicht noͤtig daß es eben in Glaͤſern geſchehe/ ſondern kan bald nur in einem Kochhafen gethan werden.
CAP. CVIII.
Uſus Olei Benedicti.
DAs erſte vnd klare iſt einer ſehr penetrirender Natur vnd Eygenſchafft/ davon etliche Tropffen mit ein wenig gebrandten Wein eyngeben/ ſtillet alſobald die Colicam, welche von verhaltenen Winden entſtanden/ deßgleichen das Auffſteigen der Mutter/ ſonderlich wann man auch etwas auff den Nabel ſchmieret/ vnd wann ein kalter Fluß auff die Nerven gefallen/ davon ſolche erſtarꝛet vnd lahm worden ſeyn/ von dieſem Oleo darauff geſtrichen/ vnd mit einer warmen Hand hineyn gerieben/ bringt dieſelbe bald wieder zu recht/ vnd derohalben wegen ſeiner ſchnellen Huͤlff die es beweiſet/ billich Oleum Sanctum mag genennet werden.
Vnd wann man in dieſem Oleo Laminas Martis oder Veneris extrahiret/ wird es hoch roth oder gruͤn an der Farb/ vnd iſt zu allen kalten vnd feuchten Schaͤden/ ſolche zu erwaͤrmen vnd zu trucknen/ das beſte Mittel/ conſumiret die uͤbrige Feuchte der Wunden vnd Glieder-ſchwaͤrn/ ſo wol auch die Gewaͤchs auff gantzer Haut/ heylet die Flechten an dem Leib/ vnd den Erbgrind auff dem Haupt/ vnd was dergleichen mehr Schaͤden/ welche von uͤbriger Feuchte vnd Kaͤlte entſtanden ſeyn.
Auch kan man Euphorbium vnd andere hitzige Gummi darinn ſolviren/ vnd gegen die groſſe Kaͤlte gebrauchen/ dann welches Glied damit wird angeſtrichen/ keine Kaͤlte ſchaden thun kan/ wie gros dieſelbe auch ſeyn moͤge.
Es koͤnnen auch dieſe Balſama, welche mit Gummi oder Sulphure gemacht ſeyn/ noch einmal per Retortam diſtilliret werden/ ſeynd in etlichen Faͤllen beſſer/ als der vndiſtillirte Balſam zu gebrauchen.
CAP CIX. De Oleo Ceræ.
ALſo vnd auff dieſe Weiß kan auch das Oleum von Wachs diſtilliret werden/ iſt dem vorigen in allem gleich zu gebrauchen/ zu allen kalten Gebrechen der Sehnen/ aber dieſes noch kraͤfftiger befunden worden iſt.
CAP.
CX. Spiritus contra Calculum.
AVß den Kernen die man in den Weintrauben findet/ wird ein ſaurer Spiritus diſtilliret/ welcher ein gewiſſes ſpecificum gegen den Nieren- vnd Blaſenſtein/ wie auch alle podagriſche Schmertzen erfunden iſt.
Nicht allein innerlich taͤglich davon gebrauchet/ ſondern auch aͤuſſerlich mit Tuͤchern auff das ſchmertzhaffte Orth geleget/ ſtillet vnd vertreibet die Schmertzen.
CAP. CXI. De Spiritu vel Oleo Sulphuris acido.
DEn Schwefel in einen ſauren Spiritum oder Oleum zu bringen/ iſt von vielen geſucht/ aber von wenigen gefunden worden/ dann bißhero der mehrertheil Laboranten denſelben mit Glaͤſern-klocken gemachet/ dardurch ſie gar wenig bekommen haben/ weilen dieſelbe bald warm worden/ vnd das Oleum nicht haben halten koͤnnen/ welches dann in Rauchweiß jhnen entflogen iſt; andere haben ſolches durch diſtilliren/ andere durch ſolviren dahin bringen wollen/ hat aber auf keine weiß gegluͤckt/ darumb daſſelbe jetziger Zeit beynahe nirgends auffrichtig gefunden wird/ dann gemeyniglich nur ein Oleum Vitrioli dafuͤr bey den Materialiſten vnd Apothekern verkaufft wird/ welches doch in Tugenden vnd Kraͤfften dem Oleo Sulphuris bey weitem nicht zu vergleichen iſt/ dann dieſes nicht allein an ſaͤure viel lieblicher/ ſondern auch an ſeinem Weſen viel kraͤfftiger befunden wird/ weilen daſſelbe dann in Medicina vnd Alchymia vielfaͤltig kan gebrauchet werden/ nemblich in allen hitzigen Kranckheiten/ den Tranck des Patienten bis auff ein annehmliche ſaͤure vermiſchet/ dardurch den vnleydlichen Durſt zubenehmen/ den Magen zu ſtaͤrcken/ Lungen vnd Leber zu exfriſchen/ auch aͤuſſerliche Kaͤlte vnd heiſſen Brand damit zu loͤſchen vnd heylen/ vnd etliche Metallen damit cryſtalliſiren/ vnd in liebliche Vitriola damit zu bringen/ welche ſo wol zur Alchymia als Medicina gebraucht werden koͤnnen.
Alſo hab ichs fuͤr gur angeſehen/ dieſelbe bereytung hieher zu ſetzen/ wiewol ſolche durch dieſen Diſtillir-Ofen nicht geſchicht/ ſondern auff einen andern weg nur mit anzuͤnden vnd verbrennen deſſelben wie folget:
Mache dir ein Oefelein mit einem Roſt/ uͤber welchem ein ſtarcker Tiegel auff zwo Stangen ſoll cyngemawret werden/ alſo daß das Fewer ſeinen Rauch nicht oben/ nebem dem Tiegel/ ſondern auf der Seyten des Ofens durch eine Roͤhren beyſeits geleitet werde/ vnd muß der Tiegel voll Schwefel geleget/ vnd mit einem Kohlfewer ohne Flamm zum brennen gebracht vnd erhalten werden/ vnd ſoll uͤber dem brennenden Sulphur ein Geſchirꝛ von guter ſteinichter Erden/ einer flachen Schuͤſſel gleich/ mit einem hohen Rand/ darinn allzeit kalt Waſſer ſeye/ accommodiret werden/ daran dann der brennende Sulphur flamm/ indeme nun derſelbe verbrennet/ ſo wird ſeine Fettigkeit conſumiret/ vnd das Sal acidum entbunden/ vnd an das kalte Geſchirꝛ ſublimiret/ daſelbſten es dann von der Lufft ſolviret/ vnd in geſtalt eines ſcharpffen Oels von dem holen Gefaͤß in das receptaculum rinnet/ welches man dann bisweilen abnehmen/ vnd auch mehr Sulphur beylegen ſoll/ auff daß der Sulphur im Tiegel allzeit brenne/ vnd mit der flamm an den kalten Helm ſchlage/ ſo wird man in wenig tagen ein groſſe Quantitaͤt Olei erlangen/ welches ſonſt per campanam in viel Wochen nicht geſchehen haͤtte koͤnnen.
NB.
Es kan auch ein ſolcher ſaurer Spiritus, oder Oleum per diſtillationem neben den Floribus erlanget werden/ alſo/ wann nemblich immer ein ſtuͤck Schwefel eines Huͤner-eyes gros nach dem andern in das gluͤende Diſtillir-gefaͤß geworffen wird/ ſo gehet neben den floribus ein ſaures Oleum zugleich in den Recipienten uͤber/ welches mit Waſſer von den Blumen muß außgezogen werden/ davon das Waſſer dann durch Extrahirung zu ſcheyden iſt/ ſo bleibet in fundo concurbitæ das Oleum, welches am Geſchmack vnd Tugenden dem vorigen gleich iſt/ kan aber bey weitem ſo viel nicht auff dieſe weiß/ als durch die obere erlanget werden/ vnd ſo man das Oleum nicht ſuchet/ kan es bey den floribus bleiben/ ſeynd wegen jhrer lieblichen ſaͤure viel annehmlicher/ als andere gemeyne zu gebrauchen.
Ende deß Andern Theils.
FURNI PHILOSOPHICI, Oder Philoſophiſcher Oefen/ Dritter Theil:
Darinnen beſchrieben wird deß Dritten Ofens Eygenſchafft/ da durch oder damit man ohne Veſic, Kolben/ oder andere Kuͤpfferne/ Zinnerne/ oder Bleyerne Inſtrumenten vielerhand Vegetabiliſche ſpiritus ardentes, extracta, olea, ſalia, vnd dergleichen:
Nur durch ein einiges von Kupffer gemachtes kleines Inſtrument/ durch Huͤlff hoͤltzerner Gefaͤſſen.
CAPUT PRIMUM.
Von Bereytung deß Kuͤpffernen Inſtruments vnd Ofens.
DAs Inſtrument wird von ſtarckem kuͤpffernen Blech geformiret; vnd ſolches folgender Geſtalt.
Es werden zwey halbe Sphæræ, oder Kugeln von ſtarckem rotem oder gelben Kupffer-blech gemacht/ vngefehr eines Menſchen-Haupt gros/ vnd beyde halbe Kugeln mit harter Solitur, vnd nicht mit Zinn zuſammen geloͤdet/ doch muß an das eine halbe Theil eine Roͤhre gemacht ſeyn/ in Form eines Kranen/ welchen man in die Wein-Faͤſſer pfleget zu ſtellen/ nemblich hinden an der Kugel weiter vnd dicker als vornen/ vnd ſolche auffs wenigſte einer Spannen lang/ vnd nach groͤſſe der Kngel muß die Roͤhre auch weit vnd eng ſeyn: Welche auch faͤſt an die halbe Kugel muß geloͤdet werden/ vnd muß die Roͤhre der Kugel wol rund ſeyn/ auff daß dieſelbige ein rund gebohrtes Loch/ wann ſolches darein geſtellet wird/ dieſer Groͤſſe vngefehr/ vorn zwey zwerg Finger weit/ gleich es einem kuͤpffernen Weinkranen zugehoͤret/ vnd keine Naͤſſe darneben herauß rinnen laſſe.
Vnd muß zu ſolcher Kugel ein beſonder Oefelein von dickem eyſernen Harniſch oder kuͤpffernen Blech gemacht/ vnd inwendig mit Stein gefuͤttert/ oder mit guter Erden beſchlagen werden/ darinn man das kuͤpfferne Inſtrument lege/ gleich wie man eine Retorte zum diſtilliren pflegt eynzurichten; Nemblich/ daß ſolches uͤber den Roͤſter oder Kohlen-loch ein oder anderthalb Spanne hoch auff zwey eyſernen Stangen ruhet/ vnd der Hals deſſelben auffs wenigſt eine Spanne vor dem Ofen außgehe/ auch muß der Ofen vnten mit einem Aſchen-Loch/ vnd oben mit einem Deckel vnd Lufftroͤhren/ (dardurch der Rauch gehen/ vnd das Fewer damit regieret werden moͤge/ gleich als beygeſetzte Figur außweiſet) formiret ſeyn/ vnd ſoll auch ſolches Oefelein vnten drey Fuͤſſe haben/ daß es faͤßt ſtehen koͤnne/ mit zwey Handhaben/ damit man daſſelbe von einem Ort zu dem andern tragen moͤge:
Dann ſolches nothwendig iſt/ weil man daſſelbige nicht allein zum diſtilliren der Spirituum ardentium durch hoͤltzerne Faͤſſer/ welche an ſtatt kuͤpfferner Veſiken genommen werden/ ſondern auch zu diſtilliren vnd digeriren in Kolben/ Phiolen/ vnd andern/ glaͤſernen/ ſteinernen/ kuͤpffernen/ zinnernen vnd dergleichen Inſtrumenten/ welche ins Balneum geſetzet werden/ wie auch zu anderen hoͤltzernen Geſchirꝛen/ darinn man Bier/ Meth/ Wein/ oder ander Getraͤnck brawen oder kochen will/ haben muß.
CAPUT II.
Von den hoͤltzern Geſchirꝛen/ welche an ſtatt kuͤpfferner Veſiken/ Balneorum vnd anderer Keſſeln gebraucht werden.
VNd erſtlich von den Faͤſſern/ welche an ſtatt kuͤpfferner Brenn-Keſſeln genommen koͤnnen werden/ darinn man allerhand Spiritus ardentes von Wein/ Bier/ Haͤfen/ Maltz/ Korn/ Maͤhl/ Wurtzeln/ Kraͤutern/ Blumen/ Samen/ vnd andern Vegetabiliſchen Dingen/ wie auch jhre Olea diſtilliren vnd machen kan.
Laſſe dir von gutem Eychen Holtz ein Faß machen/ einem andern Wein oder Bierfaß gleich/ ſolcher Groͤſſe/ als durch das kuͤpfferne Inſtrument zum Kochen kan gebraucht werden/ dann die kuͤpfferne Kugel vnd Faß/ darinnen man diſtilliren will/ muͤſſen auffeinander corꝛeſpondiren/ dann ſo das Faß groͤſſer were als es ſolte/ ſo wuͤrde gar zu viel Zeit dazu gehoͤren/ ſolches durch die Kugel ins kochen zu bringen/ vnd einen Verdruß verurſachen.
Eine groͤſſere Kugel kan wol zu einem kleinern Faß/ aber ein groͤſſer Faß nicht zu einer kleinern Kugel genommen werden.
Dann/ je groͤſſer die Kugel vnd je kleiner das Faß iſt/ deſte eher das Werck kan befoͤrdert werden.
Weil aber dieſe Invention darumb befunden/ vieler kuͤpffernen Keſſel/ Oefen/ vnd anderer Gebaͤw vnd Vnkoſten dadurch zu erſparen/ alſo iſt es nicht rathſamb/ daß man die Kugel gar zu gros mache/ darzu dann auch ein groſſer Ofen gehoͤrete/ vnd ſo leichtlich nicht von einem Orth zum andern zu verſetzen were/ (ſonderlich wann er inwendig mit Steinen belegt iſt) als wann ſie nur eben ſo gros/ als zum warm machen oder kochen des Zeugs im Faß gehoͤrig/ gemachet iſt.
Will derohalben dem kunſtliebenden Leſer die Proportione/ ſo wol der Kugel als des Faſſes/ welche zuſammen gehoͤren/ kuͤrtzlich vnd deutlich entwerffen/ darnach ein jedweder ſich in der Diſtillation zu verhalten/ vnd ſeine Inſtrumenta anzugeben wiſſe.
Vnd wird ſolches alſo verſtanden.
Ein Kugel eines gemeynen Mannes Haupt gros/ darinn vngefaͤhr/ drey oder vier Kannen gehen/ die Kanne zu vier Pfund ſchwer gerechnet/ kan gar wol ein Faß von 30.40.50.60. oder auch wol von 100. Maſſen ans kochen bringen.
Je naͤher aber 30. je baͤlder/ vnd je naͤher 100. je langſamer/ doch wann es einmal kochet/ ſo kans leichtlich/ ſo lang man will/ darinn erhalten werden.
Iſt aber mein Rath nicht/ daß man allzu ein gros Faß zu einer kleinen Kugel nehme/ dann weil es langſamb zum kochen kan gebracht werden/ verdrießlich ſeyn wuͤrde.
Iſt nicht noͤthig/ daß mans gar zu genaw ſuche/ es iſt genug/ daß man mit einem kleinen kuͤpffern Geſchirꝛ ſo viel thun kan/ als mit vnterſchiedlichen andern von vielerhand geſtalten kuͤpffernen Keſſeln.
Dann allhier viel leichter ein hoͤltzerner Brenn-keſſel/ Braw-keſſel/ oder Balneum, kan zuwegen gebracht werden/ als ſo viel Vnkoſten anzulegen zu vnterſchiedlichen kuͤpffernen Inſtrumenten ins Laboratorium gehoͤrig.
Vnd iſt dieſe Invention nicht allein gut/ die Koſten zu ſparen/ welche man ſonſten an kuͤpfferne Geſchirꝛe legen muͤſte/ ſondern es wird auch viel Raum vnd Platz damit erhalten/ alſo/ daß man ſo viel Oefen ins Laboratorium nicht bawen darff/ dann wann man allhier das eine hoͤltzerne Geſchirꝛ/ es ſey gleich ein Faß zum diſtilliren/ oder ein Balneum gebrauchet/ vnd nicht mehr vonnoͤthen hat/ ſo ſetzet man ſolches auff eine Seyte/ ſo lange bis man ſeiner wieder bedarff/ welches man aber an den eyngemawerten Keſſeln nicht thun kan; deßgleichen dienet dieſe Invention auch an ſolche Oerter/ da man keine gute Arbeiter oder Handwercks-Leuth haben kan/ kuͤpfferne Inſtrumenta zu machen/ dann man viel leichtter ein hoͤltzernes Faß/ als einen kuͤpffernen Keſſel kan machen laſſen.
Es iſt auch gut ſein Werck durch eine ſolche Kugel zu verꝛichten/ wo man etwas Secrets thun will/ daß nicht ein jedweder daruͤber lauffen koͤnne.
Dann man kan an einem Orth den Ofen mit der Kugel/ vnd an einem andern Orth oder Kammer/ (welche etwan den Ofen mit einer wand vnterſcheydet vnd abgeſchloſſen hat) ſein Balneum oder Braw-keſſel ſtehen haben:
Alſo/ daß derjenige/ welcher das Fewer ſchuͤret/ nicht ſehen kan/ was damit gethan wird/ dann man offtermal das Fewer im Nothfall durch vnachtſame Jungen oder Maͤgde muß ſchuͤren laſſen/ welche bisweilen einem auß Vnvorſichtigkeit ein Glas zerſtoſſen/ daß die Mediein darinnen verſchuͤttet wird/ daran man offe viel Koſten vnd Muͤhe gewendet/ welches allhier nicht zu befoͤrchten iſt.
Vmb dieſer oberzehlten Vrſachen willen/ iſt eine ſolche kuͤpfferne Kugel vnd hoͤltzern Geſchirꝛ bequemer/ als kuͤpfferne Keſſel zu gebrauchen.
Dieſes aber iſt auch dabey zu wiſſen/ daß eine ſolche Diſtillation durch eine kuͤpfferne Kugel etwas langſamer von ſtatten gehet/ als durch gemeyne Keſſel/ derowegen auch etwas mehr Brand erfordert/ als jene: Derohalben zu rathen/ wer die Vnkoſten thun kan/ vnd Raum genug in ſeinem laboratorio hat/ daß er zu gemeynen Dingen vnterſchiedliche Oefen vnd Keſſel habe/ denen aber die keinen geraumen Orth zum laboriren/ vnd die Koſten an die kuͤpfferne Keſſel zu legen/ entweder nicht haben oder anlegen wollen/ oder auß Mangel der Handwercks- Leute ſolche nicht koͤnnen bereyten laſſen/ iſt rathſamer ein ſolches Inſtrument zu gebrauchen/ dann ob ſchon etwas mehr Brand dazu vonnoͤthen iſt/ als zu andern/ ſo hat man hergegen wiederumb dieſen Vortheil/ daß man ſo viel Oefen vnd Keſſel nicht machen laſſen vnd vnderhalten darff/ welches dem Brand weit vorſchlagen wuͤrde/ wann beyde Modi gegeneinander in einer Wage ſolten auffgezogen werden.
Dieſen nun/ die ſolches nicht begreiffen koͤnnen/ ſtehet frey an die gewoͤhnliche Keſſel ſich zu halten/ zweiffelt mir aber nicht/ es werden einige gefunden werden/ welche den Vnterſchied in der Arbeit finden/ vnd meine Invention der andern vorziehen vnd gebrauchen wollen.
Iſt mehrentheils uͤmb der armen Laboranten/ Weinbrenner vnd Haußhalter willen geſchrieben/ welche offtermal gern etwas laboriren/ diſtilliren/ vnd brawen oder kochen wolten/ vnd ſolches wegen Mangel der Keſſel abzuſtellen gezwungen werden.
Denen viel leichter drey oder vier Pfund kupffer zu bezahlen ſeyn/ als 60. 80. oder 100. vnd auch leichter ein hoͤltzern Faß laſſen machen/ als einen Ofen bawen/ da mancher offt wenig Raum zu hat/ wolte er ſchon die Koſten daran legen/ mag derhalben ein jeder das beſte daß jhm anſtehet herauß leſen vnd folgen.
Das ich allhier beſchreibe vnd lehre/ iſt mehr den Armen als Reichen zu gefallen geſchehen; doch wolle ſich kein reicher Laborant ſchaͤmen/ ob er ſchon Raum genug in ſeinem Laboratorio hat/ vnd die Koſten an kuͤpfferne Keſſel zu wenden nicht ſchewen darff/ dieſem Weg zu folgen/ dann jedermann frey ſtehet/ zu ſeinem Vorhaben den kuͤrtzten Wege zu ſuchen/ es were dann/ daß mancher lieber auf gebahntem Weg wolte weit uͤmbgehen/ als durch einen vngebahnten leichtlicher zu ſeinem Fuͤrhaben gelangen.
Der alſo geſinnet iſt/ kan hierinn keine Huͤlff finden.
Ich fuͤr mein Perſon contentire mich darinn/ daß ich vermeynet/ daß es meinem Naͤchſten zum guten offenbahret/ es ſey nun wol oder uͤbel angelegt/ ſo iſt es gleichwol auß gutem Hertzen vnd Meynung geſchehen/ vnd bin verſichert/ daß mehr gutes als boͤſes dadurch zuwegen kan gebracht werden; Der nun ſo wol die hoͤltzerne als kuͤpfferne Inſtrumenta wird anzugeben vnd zu bereyten/ auch dieſelbe recht zu gebrauchen wiſſen/ den wird ſein Thun nicht gerewen.
CAPUT III. Folget nun weiter die Bereytung des Faſſes.
WAnn das Faß vollendet/ ſo ſetzet man ſolches an den einen Boden auff ein Geſtaͤll darzu gemacht/ vñ bohret vnten recht uͤber dem Boden ein Loch hineyn/ ſo gros/ daß des kuͤpffernen Inſtruments Hals oder Roͤhre hineyn moͤge.
Welche auch ſo man darauß diſtilliren will/ zuvorn mit einem Leinen Tuͤchlein uͤmbwunden/ darinn geſteckt/ vnd accommodiret werden muß.
Auff der andern Seyten des Faſſes wird auch ein Loch uͤber dem Boden gemacht/ darinn man ein Zapffen (oder welches beſſer iſt) einen hoͤltzernen oder kuͤpffernen Krahn ſtecken kan/ dardurch nach der Diſtillation das bleibende kan herauß gelaſſen werden.
Im obern Boden des Faſſes muß ein groſſes Loch/ vngefaͤhr einer guten Spannenweit hineyn gebohrt werden/ dadurch man den Zeug zum diſtilliren durch einen Traͤchter hineyn gieſſen koͤnne/ vnd recht vnter dem obern Boden wird auch ein Loch gebohret/ vngefaͤhr drey oder vier zwerch-Finger weit/ daran man eine Roͤhren von Kupffer einer Spannen lang faͤßt naͤglen muß/ an welche kurtze Roͤhren ein ander hoͤltzern Faß mit einem kuͤpffernen Schlangen/ dareynkalt Waſſer/ einem gemeynen Rifrigeratorio gantz gleich/ koͤnne accommodiret werden.
Welche Fugen/ nemblich der kurtzen Roͤhren des Faſſes/ dareyn der Zeug zum diſtilliren iſt/ vnd der kuͤpffernen Schlangen im Kuͤhl-faß/ ſich wol ineinander ſchlieſſen oder fuͤgen/ vnd in der Diſtillation koͤnnen verlutirt werden.
Dieſes iſt nun die Form oder Geſtalt des hoͤltzernen Faſſes oder Inſtruments/ welches man an ſtatt einer kuͤpffernen Veſit oder Brawkeſſels/ allerhand Spiritus ardentes, vnd Olea darauß zu diſtilliren/ gebrauchen kan.
Allhier moͤchte jemand eynwerffen vnd ſagen/ daß ein ſolches hoͤltzern Gefaͤß/ in der Diſtillation viel Spiritus vnd Olea verſchlucken ſolte/ weilen es nur von einem poroſiſchen Holtz/ vnd nicht von einem compacten Metall gemacht.
Deme geb ich zur Antwort/ daß ein Spiritus nicht ſuche durch ein Holtz mit gewalt zu dringen/ wann er die geringſte Oeffnung findet.
Weilen dann allhier die Roͤhren den erwaͤrmbten Spiritum durch zu laſſen/ Lufft vnd Raum genug geben kan/ alſo hat man ſich nicht zu beſorgen/ daß der Spiritus ſolche nicht finden/ ſondern durch das gantze vnd dichte Holtz zu gehen ſuchen moͤchte/ auch bleibt kein Oleum daran hangen/ dann was das heiſſe vnd ſiedende Waſſer von den Aramotibus oder Seminibus kan ſepariren vnd ledig machen/ das kan es auch weiters durch die Roͤhren vollends hinuͤber in das Refrigeratorium treiben:
Vnd gehet alſo nicht mehr verlohren/ als wann die Diſtillation in einer kuͤpffernen Veſic geſchehen were.
Vnd koͤnnen auch nach der Diſtillation die Spiritus durch dieſes hoͤltzern Gefaͤß (ſo es zuvorn rein gemacht iſt) rectificiret werden/ eben ſo wol vnd gut als in kuͤpffernen Keſſeln.
CAPUT IV.
Wie man von Holtz ein Gefaͤß zubereyten ſoll/ welches man an ſtatt eines kuͤpffernen oder bleyernen Keſſels/ zum Waſſerbad/ Glaͤſer hineyn zu ſetzen/ darinn zu diſtilliren oder digeriren/ gebrauchen kan.
LAs dir von Eychen-Holtz ein Gefaͤß zurichten/ ſo gros oder klein/ als du vonnoͤthen haſt/ nachdeme du groſſe oder kleine Glaͤſer/ viel oder wenig hineyn ſetzen wilſt/ vngefaͤhr zwey oder drey Spannen hoch/ oben etwas enger als vnten/ mit einem Abſatz/ darauff ein hoͤltzern/ kuͤpffern vnd bleyernen Deckel behaͤb ſchlieſſe/ in welchem Deckel nach Groͤſſe der Kolben/ oder anderer Glaͤſer/ die du dareyn ſetzen wilt/ die Loͤcher muͤſſen geſchnitten werden/ gleich wie man ſonſten bey einem kuͤpffernen Balneo zu thun pflegt/ vnd auch allhier in beygeſetzter Figur zu ſehen iſt/ vnd muß ein Banck oder Stuhl dazu gemacht werden/ darauff der Zucker oder Balneum ſtehet/ vngefaͤhr einer Elen hoch von der Erden/ oder ſo hoch als die kuͤpfferne Kugel in dem Oefelein lieget/ alſo daß ſich daſſelbe zu vnterſt an dem Balneo, da ein Loch ſoll gebohret ſeyn/ mit ſeiner Roͤhren in das Loch ſchicke/ daß man leichtlich beyde/ nemblich das Balneum vnd kuͤpfferne Kugel zuſammen fuͤgen/ vnd accommodiren koͤnne.
Vnd ſo man in der Eyl ein Balneum vonnoͤthen haͤtte/ oder aber ſo viel koſten (die doch klein ſeyn) an ein ſolches Gefaͤß zu machen/ nicht wenden will/ ſo kan man nur ein Wein oder Bierfaß in der Mitte voneinander ſchneiden/ vnten uͤber dem Boden ein Loch/ da die kuͤpfferne Kugel mit jhrem Hals hineyn koͤnne/ bohren/ vnd einen geloͤcherten Deckel von Holtz darauff legen/ ſo iſt das Balneum fertig.
Der aber curioſer in ſeinem Werck iſt/ kan ſolches beſonder nach ſeinem Sinn vnd Willen dazu machen laſſen/ wie es einem jedwedern geliebet.
CAP. V.
Wie man ein Geſchirꝛ von Holtz machen ſoll/ darinn man Bier/ Meth/ Eſſig/ vnd andere Getraͤnck kochen vnd brawen moͤge/ eben ſo wol vnd gut/ als were es in kuͤpffernen/ eyſernen/ oder zinnernen Keſſeln geſchehen.
LAs dir ein Gefaͤß machen/ welches etwas hoͤher als weit iſt/ oben entweder enger als vnten/ nachdem du ſolches vonnoͤthen haſt/ oder gebranchen wilſt/ vnd kan auch wol nur ein Wein- oder Bier-Faß in der Mitte voneinander geſchnitten werden/ vnd vnten uͤber dem Boden ein Loch hineyn gemacht/ darinn man des kuͤpffernen Inſtruments Roͤhren fuͤgen koͤnne/ vnd oben nur mit Brettern zugedecket/ kan alſo alle Kocherey/ ſo wol als in Keſſeln darinn fuͤglich gethan werden.
CAP. VI.
Wie man ein Gefaͤß bereyten ſoll/ darinn man gemeyne oder mineraliſche Waſſer in ſtaͤter Waͤrmbde ſo lang man will (zur Geſundheit dienſtlich ſich darinn zu baden) erhalten koͤnne.
MAn muß ein hoͤltzernen langlechten Zuber bereyten laſſen/ darinn ſich ein Menſch/ wann er darinn ſitzet/ wol ſtrecken koͤnne:
Vnd ſolches auff ein Geſtell ſetzen/ auff daß der Boden deſſelben mit der Hoͤhe dem Halſe der kuͤpffernen Kugel/ welche in dem Oefel ein liegt/ gleich komme/ welche oben bey der Diſtillation gemeldet/ vnd kan man auch einen Deckel daruͤber machen laſſen/ welcher den gantzen Zuber bedecke/ doch alſo/ daß man oben bey dem Haupt denſelben voneinander ſchieben/ vnd den Kopff (wie der Abriß zeiget) herauß behalten koͤnne.
Vnd ſo man will/ kan man hoͤltzerne Spruͤgel daruͤber machen/ auff welche man Decken legen koͤnne/ vnd alſo das Haupt nicht darinn bleibe/ ſonderlich/ wann man nur in einem warmen Schwadein/ von gemeynem oder medicinaliſchen ſuͤſſen Waſſern ſich baden wolte/ oder man kan einen dichten vnd behaͤben hohen Deckel von Holtz daruͤber machen laſſen/ daß entweder das Haupt darinn oder herauſſen bleibe/ vnd alſo trucken darinnen ſchwitze/ wie der Abriß zeiget.
CAP. VII.
Wie man die obbeſchriebene hoͤltzerne Gefaͤſſe zum diſtilliren/ kochen/ brawen/ vnd baden/ gebrauchen ſolle.
Vnd Erſtlich:
Von dem Diſtillir-Faß.
WAnn man in dem obbeſchriebeuen Diſtillir-Faß Num. 1. Spiritus ardentes, von Wein/ Meth/ vnd Bier/ Butter/ Item, von Maltz/ Korn/ Maͤhl/ Obſt/ auch allerhand/ Baum-Fruͤchten/ als Kirſchen/ Aepfel/ Biren/ Feygen/ Pflaumen/ ꝛc.
Wie auch auß allen Blumen/ Samen/ Kraͤutern/ Wurtzeln/ vnd andern vegetabiliſchen Dingen diſtilliren will/ ſo muß man ſolche zuvoren darzu bereyten/ vnd zurichten/ auff daß dieſelbigen auch jhre Spiritus in der Diſtillation von ſich geben koͤnnen.
Derenthalben es noͤthig iſt/ von eines jedwedern Gewaͤchſes Vorbereytung etwas zu ſagen/ auff daß wol vnd recht wiſſe damit uͤmbzugehen/ vnd einem jedwedern Ding ſein Recht beweiſe/ ſonſten wuͤrde man wenig Nutzen damit erlangen/ ſondern vielmehr Vnruhe vnd eytele Arbeit verꝛichten/ vnd wie das taͤgliche Spruͤchwort lautet:
Hopffen vnd Maltz velohren ſeyn.
CAP. VIII.
Vnd Erſtlich von Vorbereytung aller Haͤfen oder Mutter von Wein/ Meth/ Bier/ vnd andern Getraͤncken.
DIe Mutter/ feces, oder ſedimentum des Meths/ Biers/ oder anderer Getraͤncke/ bedoͤrffen gantz keiner Vorbereytung/ ſondern geben alſo/ wie dieſelbe an ſich ſelber ſeyn/ in der Diſtillation jhre Spiritus gar gerne von ſich:
Es were dann/ daß von ſolchen zuvor die Naͤſſigkeit/ als Wein/ Meth oder Bier/ davon gepreßt worden/ vnd ſolche gantz trocken weren/ dann iſt es noͤthig/ daß man dieſelbe wiederumb mit gemeynem Waſſer zertreibe/ vnd duͤnn mache/ auff daß ſolche in der Diſtillation nicht in dem Keſſel hangen bleiben vnd verbrennen:
Wie in der Diſtillation derſelben weiter davon gelehret wird:
Aber die Blumen/ Kraͤuter/ Wurtzeln/ Samen/ Fruͤchte/ vnd alles Obſt/ kan ohne vorhergehende præparation nicht diſtillirt werden/ ſondern muͤſſen zuvor darzu bequem gemacht werden/ als folget.
CAPUT IX.
Wie man alles Korn/ als Rocken/ Gerſten/ Habern/ Waͤytzen vnd dergleichen bereyten ſoll/ daß dieſelben der Diſtillation einen Spiritum ardentem von ſich geben.
ERſtlich muß das Korn gemaltzet werden/ gleich als wann man Bier davon brawen wolte.
Wie aber ſolches Maltz-machen geſchicht/ iſt faſt jederman bekandt/ vnd nicht noͤthig/ daß man viel davon ſchreibe/ dann gemeyniglich in ſolchen Laͤndern/ da kein Wein waͤchßt/ ſchier in allen Haͤuſern Maltz gemacht vnd Bier gebrawet wird/ alfo/ daß das Maltz machen nun keine Kunſt iſt/ vnd ſo wol bey Buͤrgern vnd Bauren viel gethan wird.
Doch iſt zu wiſſen/ daß ein groſſer Vnterſchied im Maltz-machen gefunden iſt/ dann nicht alle die lange Meſſer tragen/ gute Koͤche ſind/ nicht alle gute Wein-trincker gute Wein-ziehler ſeyn: Alſo auch im Maltz-machen zu verſtehen iſt.
Dann der mehrertheil Menſchen jhnen eynbilden/ wann ſie nur alſo thun gleich wie ſie von jhren Eltern oder Vorfahren geſehen haben/ den Sachen ſchon meynen genug gethan zu haben/ (ob ſie ſchon weit gefehlet) vnd ſonderlich ſolche Menſchen/ welche von niemanden lernen woͤllen.
Iſt derowegen noͤthig/ daß man von den Vnterſchieden des Maltzes etwas melde.
Ich muß bekennen/ daß ich niemals weder ein Maltz macher/ Bierbraͤwer/ oder Weinbrenner geweſen/ vnd auch noch zur Zeit nicht bin/ gleichwol/ ſo es eine Wettung goͤlte/ ich von dem beſten Brenner vnd Brawer uͤberwunden zu werden mich nicht foͤrchte.
Dann ich viemals mit Verwunderung angeſehen/ die Schlechtigkeit der Menſchen in jhrem Thun/ ſonderlich/ das noch deſto mehr zu verwundern/ in ſolchen Dingen/ da ſie alle Tage mit uͤmbgehen/ vnd lebten ſolche Leute etliche 100. Jahre/ wuͤrden ſie doch nicht trachten jhr Thun vnd Handwerck im geringſten zu verbeſſern/ ſondern ſeyn vnd bleiben zu frieden mit demjenigen/ welches ſie ſchon vorlaͤngſt geſehen/ vnd zu thun gewohnt waren.
Ach was fuͤr ſchlechte Leuth findet man jetziger Zeit im Gut-thun/ oder etwas guts zu erfinden/ oder das erfundene zu verbeſſern Hergegen aber im Boͤs thun vnd betriegen/ wird Tag vnd Nacht nicht gefeyert ins Werck zu ſtellen/ vnd ein Meiſter darinn zu werden:
Nun ſucht ſchier ein jedweder nur reich zu werden/ es geſchehe gleich mit Gott oder ohne Gott/ ehrlich oder vnehrlich/ haben iſt haben/ ſagt mancher/ gilt jhme gleich wie ers hat/ wann ers nur in ſeinem Sack hat/ vnd dencken ſolche Leuth nicht/ das vnrecht Gut nicht fafelt oder Wurtzel bekompt/ auch an das dritte Glied ſeiner Erben nicht gelanget/ ja auch das mit Recht gewonnene zugleich damit verſchlungen wird/ auſſerhalb der zeitlichen vnd ewigen Straffen/ die noch daruͤber zu erwarten ſtehen.
Haͤtten vnſere Voraͤltern auch alſo gethan/ vnd weren ſo vnfleiſſig im ſuchen vnd beſchreiben guter ehrlicher vnd nuͤtzlicher Kuͤnſten geweſen/ was wuͤrden wir doch nun wiſſen oder koͤnnen?
Alſo weit iſt es gekommen/ daß das gute ſich ſehr vermindert/ vnd das boͤſe vermehret hat.
CAP. X.
Vom Vnterſcheyd des Maltz machens.
DEr Vnterſcheyd vom Maltz machen/ daß eines beſſer oder wolgeſchmackter Bier oder Brandteæ ein geb/ als das ander/ beſtehet gemeiniglich mir in der Bereytung/ dann ſo ſolches nur auff die gemeine Weiſe gemachet wird/ ſo behaͤlt es ſeinen Geſchmack/ daß dann keinen lieblichen Spiritum, noch gut vnd wolgeſchmackt Bier geben kan/ welches von vielen nicht geachtet wird/ derhalben ſie auch keinen lieblichen Spiritum von Korn machen koͤnnen.
Dann was fuͤr einen Geſchmack vnd Geruch das Maltz hat/ ſolchen fuͤhret es auch mit ſich in der Diſtillation uͤber/ derhalben dann kein lieblicher vnd guter Spiritus vom Korn gemacht wird/ da es doch nicht des Korns/ ſondern vielmehr des Brenners oder Maltzmachers Schuld iſt/ dann ſo nach der Kunſt wol mit dem Maltzmachen/ anſetzen/ diſtilliren/ rectificiren verfahren wird/ das Korn einen ſehr lieblichen Spiritum von ſich giebet/ welcher in allen Tugenden/ ſo wol auch am Geruch vnd Geſchmack/ demjenigen/ welchervon Wein mutter gebrand/ wenig oder aber gar nichts bevor giebt/ ob es ſchon nicht von jederman kan gethan werden/ ſo folget darumb nicht/ daß ſolches nicht zu thun moͤglich ſeye/ daß aber ſolche Diſtillation dadurch er einem Spiritui Vini gleich werde/ auf gemeyne Weiß (gleich wie allhier gelehret wird) hergehe/ ſag ich nicht/ dann etwas ſubtiler damit muß procediret werden/ ſoll es einem guten Spiritui Vini am Geruch/ Geſchmack/ vnd andern Tugenden gleich ſeyn.
Dieſes iſt zu wiſſen/ daß ein Spiritus ardens auß allen vegetabiliſchen Dingen kan gemacht werden/ daß aber am Geruch vnd Geſchmack darunter ein Vnterſcheyd/ iſt nicht der Spiritus ſchuldig daran/ ſondern das Kraut/ Samen/ Korn oder anders/ darauß der Spiritus gemacht iſt/ welches dem Spiritui ſeinen Geſchmack/ Geruch/ vnd Kraͤffte in der Diſtillation hat mitgetheilet/ dardurch ein ſolcher Spiritus doppelter vnd nicht eynfacher Natur iſt/ ſonſten iſt ein Spiritus ardens (wann er rein von allem phlegmate geſaͤubert) er ſey gleich von welchem ſimplici gemachet/ als er wolle/ gleicher Kraͤfften in allem zu verꝛichten mit dem Spiritu Vini, ob ſchon ſolches von dem wenigern Theil erkant vnd geglaubt wird.
Daß aber ein ſimplex vor dem andern nicht mehr oder weniger lieblichen oder ſonderlichen Spiritum auff gemeyne Weiſe geben ſolte/ vermeyne ich auch nicht/ dann je lieblicher vnd wolgeſchmackter ein Wein iſt/ je lieblicher vnd wolgeſchmackter er einen Spiritum von ſich giebet/ vnd wird auch von einem jedwedern klaren Wein ein beſſerer Spiritus gemacht als von ſeiner eygenen Hefen oder Mutter/ wiewol ſie beyde in einem Faß gelegen/ ſolches Vnderſcheyds Vrſach iſt/ weilen der Wein/ klar/ lieblich vnd ohne Vnreinigkeit iſt/ derhalben auch einen lieblichen Spiritum von ſich giebt/ hergegen die Hefen allerhand Vnreinigkeiten bey ſich hat/ welche in dem ableſen/ außpreſſen/ vnd anders hineyn kommen/ davon der Spiritus (welcher an ſich ſelber ſonſten lieblich iſt) in der Diſtillation einen frembden Geruch vnd Geſchmack erlanget.
Alſo/ daß jhme mit recht derjenige/ welcher von einem reinen vnd wolgeſchmackten klaren vnd guten Wein kompt/ kan vorgezogen werden/ weil er ſimplex vnd eynfach/ hergegen aber jener auß der Mutter accidentaliter verunedelt.
Alſo muß auch von allen vegetabiliſchen Spiritibus verſtanden werden.
Dieſes habe ich ein wenig anregen muͤſſen/ nur darumb/ weil ſich viel uͤberꝛeden laſſen/ als wann ſie jhre operationes mit Spiritu frumenti ſo wol nicht verꝛichten koͤndten/ als mit Spiritu Vini, da ich doch niemals in meinen laboribus, ſo wol in extrahiren der mineralien vnd Metallen/ als vegetabilien Vnterſcheyd darinnen gefunden.
Dieſes iſt nun meine Meynung vnd Erfahrung/ der es nicht glauben oder begreiffen kan/ der mag bey ſeyner Meynung bleiben/ mit dem ich zu ſtreitten nicht geſinnet bin.
Wann es niemand Schaden thaͤte/ vnd auch noͤthig were/ koͤnte ich allhier mit wenig Worten anzeigen/ wie man auß allem Korn einen lieblichen Spiritum, dem auß Weinhefen gemacht/ gantz gleich/ ohne alles Maltzmachen/ Mahlen/ oder vorhergehende Muͤhe vnd Koſten mit groſſem Vortheil vnd Nutzen diſtilliren koͤnte/ ſoll aber auff dißmal bleiben/ vnd bis auff ein andere Zeit verſparet werden.
Dann dieſes Buͤchlein nur wegen einer beſondern Weiſe zu diſtilliren/ vnd nicht alle Secreten zu offenbahren/ gemacht wird.
Dieſes aber iſt zu wiſſen/ ſo ein lieblicher Spiritus dem Weingeiſt gleich/ von Korn oder Honig ſoll gemacht werden/ daß das Korn zuvor auff eine beſondere Weiſſe muͤſſe gemaltzet werden/ deßgleichen muß auch dem Honig ſein vnlieblicher Geſchmack zuvor benommen werden/ ehe er zur Diſtillation durch fermentiren vnd heben bereytet wird/ ſonſten wann ſolches nicht geſchehe/ wuͤrde ein gantz vnlieblicher Spiritus, gleich wie auß dem gemeynen Maltz auch geſchicht/ welcher freylich im geringſten keinem Spiritui Vini nicht vergleichen/ davon kommen.
Beſtehet derohalben die gantze Kunſt der Dinge/ auß welchen man einen lieblichen Spiritum diſtilliren will in der Vorbereytung:
Dann ein vnliebliches Weſen kan durch Kunſt/ verbeſſert vnd lieblich/ auch ein liebliches deßgleichen durch Vngeſchickligkeit verderbet/ vnd vnlieblich gemacht werden.
Welches zur Nachrichtung gemeldet ſey.
CAP XI.
Von Anſetzen des Maltzes.
WAnn nun das Maltz geſchroten/ vnd klein gemacht iſt/ ſo thue ſo viel davon als du zu diſtilliren vermeyneſt/ in ein Faß/ welches auffrecht auff einem Boden ſtehet/ oder in ein ander hoͤltzern Geſchirꝛ/ vnd gieſſe ſo viel kalt Waſſer dazu/ daß es damit wol kan befeuchtiget/ gemengt vnd zertrieben werden/ darnach gieſſe vom Warmen auch noch ſo viel dazu/ daß der Satz zimlich duͤnn davon werde/ vnd zuſammen laulecht/ vnd nicht heiß oder kalt ſeye/ dann miſche etwas jungen Biergeſt oder Haͤfel darunter/ decke das Faß mit Decken oben zu/ vnd las es alſo in der Waͤrme ſtehen/ ſo wird es bald anfangen zu heben vnd ſteigen/ darumb daß Faß nicht voll muß gemacht ſeyn/ las ſolches alſo in der Fermentation ſo lang ſtehen/ bis es nicht mehr traͤget/ ſondern ſich wieder nieder ſetzet/ welches vngefehr den dritten Tag geſchicht/ ſo ſolches geſchehen/ ſo iſt das Maltz fertig/ vnd bereytet zum diſtilliren.
CAP. XII.
Von Anſetzen des Honigs.
DEr Honig bedarff auch keiner ſonderlichen Kunſt anzuſetzen/ ſondern wird nur mit 6.7.
8. oder 10. mahl ſo viel warmen Waſſers zertrieben vnd vermengt/ vnd mit Gaͤſt angeſetzet/ gleich bey dem Maltz gelehret/ vnd zugedeckt in der Waͤrmbde alſo heben laſſen/ vnd ſo es außgehoben/ iſt er bequem zu diſtilliren.
NB.
Dieſes iſt aber zu wiſſen/ wann man den Satz zu fett von Honig lieſſe/ daß er wol etliche Wochen oder Monden zehren ſolte.
Darumb ich allhier lehre viel Waſſer dazu zu nehmen/ auff daß die Fermentation deſto eher geſchehe/ wiewol er ſonſten viel Spiritus giebt/ aber auch ſehr vngeſchmackt/ derhalben niemand rathen will/ wann er jhme ſeine Vnlieblichkeit nicht zu benehmen weiß/ daß er einen Spiritum davon diſtilliren ſolle/ dann er nichts guts davon erlangen wuͤrde.
CAP. XIII.
Von Vorbereytung der Fruͤchten/ Samen/ Blumen/ Kraͤutern/ Wurtzeln/ vnd andern vegetabiliſchen Dingen.
DIe Baum-Fruͤchte/ als Kirſchen/ Pflaumen/ Aepffel/ Biren/ Feygen/ Wachholderbeer/ Holderbeer/ Himbeer/ Maulbeer/ Brumbeer/ vnd andere dergleichen Fruͤchte/ werden mit hoͤltzern Stoͤſſeln/ in von Holtz darzu gemachten Troͤgen/ gequetſcht/ mit warm Waſſer uͤbergoſſen/ mit Geſt angeſetzet/ vnd ſeine Zeit fermentiren laſſen/ wie oben bey dem Maltz iſt gelehret worden/ die Saamen werden gemahlen/ die Blumen/ Kraͤuter/ vnd Wurtzeln klein gehackt/ vnd mit warm Waſſer vnd Geſt zur fermentation gebracht.
CAP.
XIV. Annotatio oder Anmerckung.
EHe man nun dieſe oder dergleichen obbeſchriebene/ durch die fermentation zugerichte vegetabiliſche Dinge diſtilliren will/ ſo muß man zuvorn wol zuſehen/ ob das angeſetzte Werck wol gehoben vnd gearbeitet habe/ dann bißweilen durch Vnachtſambkeit/ entweder/ daß mans zu heiß oder zu kalt angeſtellet/ oder nicht wol zugedeckt/ daß die kalte Lufft hineyn ſchlaͤgt/ dadurch das fermentiren verhindert wird/ vnd hernach in der diſtillation kein Spiritus gehen kan: Dann durch die fermentation wird der Spiritus ardens der vegetabilien entbunden/ ohne welche keiner kan gemacht werden/ auch giebt es bisweilen Hindernuͤs/ wann man zu fruͤhe oder ſpat das angeſetzte außnimpt vnd diſtilliret.
Dann ſo man zu fruͤhe anfaͤngt/ vnd die voͤllige fermentation noch nit geſchehen iſt/ ſo giebt es wenig Spiritus vñ wird die beſte Krafft offtermals von dieſer Kunſt vngeuͤbten/ als vnachtſamb hinweg fuͤr die Schwein geworffen/ welches zwar ſo groſſer Schade nicht iſt/ wanns von Korn geſchicht/ vnd die Schweine fett dadurch gemacht werden/ ſo es aber andere vegetabiliſche Dinge ſeyn/ die den Schweinen nicht zu Nutz kommen/ ſo geſchicht Schaden.
Deßgleichen/ wann man das fermentiren zu lang ſtehen/ vnd ſawer werden laͤßt ehe mans diſtillirt/ giebt es auch wenig/ wie dann ſolches gar gemeyn iſt/ daß man die angeſetzte Kraͤuter oder Blumen auß Vnverſtand zu 3.4.
5. oder mehr Wochen ſtehen laͤßt/ ehe man ſolches diſtillirt/ dadurch der meiſte theil des Spiritus ſich uͤmbkehret/ vnd zu Eſſig wird/ wiewol ſolches auch noch wol hingienge/ wann ſolche Leuth das hinderbleibende Weſen wuͤſten zu clarificiren/ vnd vollends ſawer zu machen/ ſo gieng auch nichts verlohren/ dann der Eſſig von den Blumen/ Kraͤutern/ Samen vnd Wurtzeln/ auch nicht zu verwerffen iſt.
Wird derohalben offtermals der beſte Theil auß Vngeſchicklichkeit hinweg geworffen/ vnd mehr zu beklagen/ wann ſolches in koͤſtlichen Aromatibus, oder andern lieblichen Samen vnd Kraͤutern/ als Zimmer vnd Naͤgelin/ welche thewer muͤſſen erkaufft werden/ geſchicht. Habe derenthalben allhier zur Warnung etwas davon berichten muͤſſen/ auff daß man den Sachen deſto fleiſſiger nachdencken moͤge/ vnd ſo man ja den Kopff daruͤber nicht zerbrechen will/ bey die Bauren vnd ſchlechte einfaͤltige Leuthlein in die Schul gehen/ vnd lernen wie man Spiritus diſtilliren ſoll/ welche jhr Korn vnd Maltz nicht erſt ſawer oder ſchimlicht vnd ſtinckend werden laſſen/ ehe ſie es diſtilliren/ ſondern ſo bald es auffhoͤret zu ziehen (welches vngefehr den 3. oder 4. Tag geſchicht) daß man zu diſtilliren anfange.
Es moͤchte mir aber vorgeworffen werden (weilen ich lehre/ daß man Geſt oder Hefel zuſetzen ſolle/ dadurch die vegetabilien bald zur fermentation gebracht werden) daß mein Spiritus nicht pur vnd rein fuͤr ein Kraͤuter-Geiſt koͤnte erkant werden (weilen der Haͤfel auch ſeine Spiritus von ſich giebet/ der ſoll wiſſen/ daß man ſo viel nicht zuſetzet/ daß der Kraͤuter-Geiſt dadurch koͤnte verunedelt werden/ dann ob man ſchon einer gantzen Tonnen etliche Loͤffel voll Geſt zuſetzet/ welche kaum etliche Tropffen Spiritus von ſich geben/ was kan ſo wenig Tropffen vnter ſo viel Kannen voll andern Spiritus hindern oder ſchaden? gantz nicht; Ich habe vielmal geſehen/ daß etliche/ welche mehr als andere vermeynten zu wiſſen/ vnd keine Geſt oder Haͤfel vnter jhren Kraͤuter-Geiſt haben wolten/ vnd ſetzten demſelben an ſtatt des Haͤfels/ Zucker oder Honig bey/ vermeynten alſo dadurch die fermentation zuwegen zu bringen/ vnd einen guten pur lautern reinen Spiritum zu erlangen/ vnd dachten nicht daß Zucker vnd Honig auch Spiritus von ſich geben/ wann ſie fermentirt haben/ ja ein Loͤffel voll mehr als 10. oder 20. des Haͤfels/ vnd iſt dabey zu wiſſen/ daß weder Honig noch Zucker von ſich ſelber nicht wol gehen vnd heben will/ wie ſoll er dann etwas anders zum heben helffen koͤnnen?
Welche dann auch ſolches befunden vnd geſpuͤhret/ daß jhr Zuſatz oder fermentum vntauglich geweſen/ indeme jhre Blumen vnd Kraͤuter etliche Wochen geſtanden/ ehe ſie von ſich ſelber haben ans heben gelangen koͤnnen/ ja offtermahls gantz ſauer/ ſchimlicht vnd ſtinckend worden ſeyn/ iſt allein daher kommen/ weilen ſie jhren Kraͤutern kein bequem ferment zu zuſetzen wuſten.
Ich muß bekennen/ daß etliche Baum-Fruͤchte/ welche einen fetten vnd ſuͤſſen Safft geben/ als Weintrauben/ Kirſchen/ Biren/ Aepffel/ Feygen vnd dergleichen/ keines Anſetzens mit Haͤfel bedoͤrffen/ ſondern von Natur jhr fermentum mit ſich bringen/ daß aber ſolches darumb auch bey allen magern vegetabilien/ als Blumen/ Kraͤutern vnd Wurtzeln geſchehen ſolle/ beſind ſich in der Erfahrung viel anders.
Iſt derohalben nicht allein ſehr gut/ ſondern gantz noͤthig/ daß man der fermentation mit etwas Haͤfels zu Huͤlff komme/ auff daß die Kraͤuter vnd Blumen deſto eher außziehen/ nicht ſo lang ſtehen/ vnd jhren Spiritum durch exhaliren verlieren doͤrfften.
Dieſes habe ich zu vermelden nicht vnterlaſſen koͤnnen/ hoffe daß es manchem zum beſten gereichen werde/ ſonderlich denen/ die gute Medicamenten lieben/ vnd dergleichen ardentes Spiritus darzu appliciren muͤſſen/ dann nicht allein ſolches als ein gut aqua vitæ zu vielen kalten Kranckheiten/ ſo wol aͤuſſerlich als innerlich/ wann es etwan von guten Hertzen vnd Hirn-ſtaͤrckenden Kraͤutern bereytet iſt/ alſo per ſe kan nuͤtzlich taͤglich genoſſen werden/ ſondern es koͤnnen auch derſelben Kraͤuter diſtillirte eygene Olea damit conjungiret/ vnd bey vielen ſchwachen vnd krancken Perſonen/ nicht ohne ſonderbare augenſcheinliche Huͤlffe mit Ehren gebrauchet werden.
Dieſes ſey nun von Bereytung deren vegetabiliſchen Dingen/ welche einen Spiritum ardentem von ſich geben/ genugſamb geſaget.
CAP.
XV. Folget der Modus diſtillandi in Genere.
WAnn man nun diſtilliren will/ ſo ruͤhret man die fermentirte Fruͤchte/ Blumen/ oder Kraͤuter/ mit einem Stock in dem Faß darinn ſie ſtehen/ wol durcheinander/ auf daß das duͤnnere ſich mit dem dicken Theil vermiſche/ vnd ſchoͤpffet davon in ſein hoͤltzern Diſtillir-Faß/ welches auff einem drey- oder vier-Fuß ſtehet/ darinn das kuͤpfferne Inſtrument mit dem Oefelein accommodiret ſey/ deß gleichen muß auch anff der andern ſeyten da das refrigeratorium an das diſtillir-Faß gerichtet/ mit naſſen Ochſen-blaſen/ oder nur mit Steiff fell vnd Pappier (auff daß kein Spiritus darzwiſchen außgehe) verbunden werden/ welches aͤuſſerſte Theil der Roͤhren inwendig im diſtillir- Faß mit einem kuͤpffern oder hoͤltzern Koͤrblein muß verwahret ſeyn/ damit keine Kraͤuter/ oder anders dicke Weſen durch dieſelbe zuruͤck in die Kugel komme/ ſondern nur allein das Naſſe durch das Koͤrblein hineyn ſeigern koͤnne/ vnd ſoll auch das ober-Loch/ dadurch die Kraͤuter vnd Fruͤchte eyngethan werden/ mit ſeinem dazu gehoͤrigen Zapffen/ welcher mit naſſen lemen Tuͤchern uͤmbwunden iſt/ gleich wie man den Spritzen thut/ welche zu den Weinfaͤſſern gebrauchet/ ſolche damit behaͤb zu ſchlieſſen/ nicht vergeſſen werden.
Vnd dann in Gottes Namen das Fewer ins Oefelein vnter die Kugel anmachen/ vnd jhme ſo lang Zeit laſſen/ dadurch das gantze Faß ins kochen gebracht wird/ ſo wird der Spiritus ardens ſich erheben/ in die Kuͤhlung ſteigen/ vnd ſich daſelbſt eben alſo/ als wann er durch einen kuͤpffernen Keſſel getrieben/ in einen ſubtilen Spiritum condenſiren/ vnd in ein vorgeſetzt Glas rinnen/ vnd muß man ſolche Diſtillation ſo lang continuiren/ bis kein Spiritus mehr gehet/ ſondern ein vngeſchmack phlegma kommet/ welches durch offtermals Verſuchung des außlauffenden Spiritus kan erfahren werden.
Wann ſolches geſpuͤret/ ſo laͤßt man das Fewer im Oefelein außgehen/ vnd die Kraͤuter/ oder zuruͤckgebliebene Remanentz durch den weiten Kran vnten auß dem Faß außlauffen/ vnd kan ſolches dem Viehe geben/ oder zu andern vnd beſſern Nutzen/ ſo gut ein jedweder weiß vnd gelernet hat/ angewendet werden.
Der uͤbergeſtiegene Spiritus, welcher ſchwach ſeyn wird/ kan in demſelben hoͤltzern Diſtillir-Faß/ nachdeme es zuvorn ſampt der kuͤhl-Schlang iſt ſauber vnd rein gemacht/ auff ſolche Prob/ oder ſo ſtarck als man jhn haben will/ auch rectificiret werden.
Vnd iſt zu mercken/ daß bisweilen bey dein phlegmate, wann der Spiritus davon iſt rectificirt worden/ ein fett vnd leicht Oleum gefunden wird/ welches dann von demſelben Krant oder Gewaͤchs davon der Spiritus gemacht iſt/ herkommen/ vnd erſtlich in der erſten diſtillation anß dem rauhen mit ſtarckem Fewer mit uͤbergetrieben iſt/ hernach aber in der rectification mit lindem Fewer nicht weiter mit dem Spiritu hat uͤberſteigen koͤnnen/ ſondern zuruͤck bey dem vngeſchmackten phlegma hat bleiben muͤſſen/ ſolches Oleum hat auch ſeine ſonderbare Wuͤrckung/ ſonderlich/ wann es in ein glaͤſern Kolben mit Spiritu ſalis in B. rectificirt/ vnd klar gemacht wird/ vnd erlangt man faſt von allen Kraͤutern/ Blumen/ Samen vnd Fruͤchten ein ſolches Oleum, doch von einem/ nach deme es hitziger oder kalter Natur iſt/ mehr als von einem andern.
Vnd giebt inſonderheit die Wein-mutter ſolches oͤls ein zimliche Quantitaͤt die zur Mediein nicht zu verwerffen/ dann es iſt ein wahres Oleum vini iſt/ bekompt aber ſeinen lieblichen Geſchmack erſt nach der Rectification/ ein herꝛliches cordiale, wiewol ſolches meines wiſſens bis dato noch von wenigen/ oder gar niemands iſt obſervirt worden.
Alſo iſt nun gelehrt/ wie ins gemeyn Spiritus ardentes in dem obbeſchriebenen hoͤltzern diſtillir-Gefaͤß ſollen gemacht werden.
Folget nun:
CAP. XVI.
Wie man die Olea aromatum, ſeminum, florum, herbarum, radicum lignorum, vnd dergleichen vegetabilien machen ſoll.
ERſtlich/ muͤſſen die Samen gemahlen/ die Blumen/ Kraͤuter vnd Wurtzeln klein gehacket/ die Hoͤltzer klein getraͤhet oder geraſpelt/ vnd mit ſo viel Waſſer angefuͤllet werden/ daß dieſelbe wol darinnen ſchwimmen vnd maceriren koͤnnen/ vnd noch Feuchtigkeit genug nach der Diſtillation dabey verbleiben moͤge/ auf daß dieſelbe in der diſtillation durch Mangel des Waſſers nicht verbrennen/ vnd an ſtatt eines lieblichen Oels/ ein braͤntzlendes vnd ſtinckendes erlanget werde/ doch auch nicht zu viel Waſſer/ ſondern nicht mehr/ als daß die Kraͤuter oder Blumen vnverbrennt in der Diſtillation jhr Oleum von ſich geben koͤnnen/ vnd koͤnnen die gruͤne Kraͤuter/ Blumen/ Fruͤchte/ Samen vnd Wurtzeln/ alſobalden ohne vorhergehende Macerirung mit jhren zugehoͤrigen Waſſern eyngethan vnd diſtilliret werden/ truckene Samen/ Blumen/ Kraͤuter/ Wurtzeln vnd Hoͤltzer muͤſſen zuvoren etliche Tage in dem Waſſer ſtehen/ vnd ſich erbeitzen/ ehe ſie koͤnnen diſtilliret werden/ vñ muß auch das Waſſer zu den truckenen Speciebus wol geſaltzen werden/ dadurch dieſelben erweichen/ vnd jhre Olea deſto lieber von ſich geben/ zu denen noch gruͤnen Gewaͤchſen iſt es nicht noͤtig; doch kan es auch nichts ſchaden/ dann das Waſſer kan durch Huͤlffe des Saltzes deſto heiſſer werden/ dadurch die Olea deſto lieber ſteigen/ vnd hilfft auch viel dazu/ wann man Weinſtein vnd Alaun zu thut/ welche der Diſtillation nicht wenig Befoͤrdernuͤs thun/ wann mans recht zu gebrauchen weiß.
Wann dann die ſpecies jhre Zeit in dem geſaltzenen Waſſer geſtanden/ vnd wol durchbiſſen ſeyn/ ſo thut man dieſelbe oben durch einen Traͤchter in das Diſtillir- Faß/ vnd ſchuͤrt Fewer vnter/ gleich oben bey dem Spiritu ardente gelehret worden/ ſo gehet mit dem Waſſer wann es kochet deſſelben Krauts Samens- oder Holtzes-oͤhlheruͤber/ vnd wiewol auff dieſe Weiſe/ durch Huͤlff des Saltzes vielmehr uͤbergehet/ als mit ſuͤſſem Waſſer allein/ gleich wie bishero faſt allenthalben die Olea aromatum gemacht worden ſeyn/ ſo bleibt doch noch viel zuruͤck/ welches vom Waſſer nicht hat ledig gemacht/ vñ uͤber getrieben werden koͤnnen.
Derohalben der beſte Weg iſt/ ſolche Oleo mit nutzen zu machen/ wie ich in dem erſten Tracat dieſes Buchs durch den Spiritum ſalis zu thun/ hab lehren machen/ kan derohalben nun ein jedweder denjenigen/ welcher jhme am beſten zu ſeyn duͤncket/ gebrauchen/ vnd ins Werck richten.
Wann nun die Diſtillation vollendet/ vnd kein Oleum mehr uͤbergehet/ welches man durch Abwechslung der Recipienten vernehmen kan/ ſo laͤßt man das Fewer außgehen/ vnd nimbt den außgebrandten Zeug herauß/ ſind es Samen/ Kraͤuter vnd Fruͤchte/ ſo kan man dieſelben/ weilen ſie noch warm ſeyn (ſo man wil) mit Geſt anſtellen vnd fermentiren laſſen/ vnd hernach noch einen Spiritum darauß diſtilliren/ doch giebts ſo viel nicht/ als wann jhr Oleum noch dabey were/ dann ein jedweder Spirit. ardens viel Olei in ſich hat/ von welches Natur vnd Weſen hernach etwas mehrers ſoll gehandelt werden/ vnd muß auch bey den vegetabilien davon jhr Oel diſtilliret/ vnd einen Spiritum hernach geben ſoll/ kein Saltz ſeyn/ dann das Saltz verhindert die fermentation/ ohn welche kein Spirit. ardens werden kan.
Das uͤbergeſtiegene Waſſer mit dem Oel ſetzet man hin an ein laulichten Orth/ ſo lang bis ſich das Oel oben auffſetzet/ welches man durch ein ſpitziges Scheyde-Glas/ welches Geſtalt im fuͤnfften Theil zu finden/ kan davon ſeparirt werden/ doch ſetzen ſich auch etlich Olea zu Boden/ vnd ſchwimmen nicht auf dem Waſſer/ welche gleicher maſſen durch obgemeldtes Glas koͤnnen geſchieden/ vnd zum Gebrauch bewahret werden; wie man ſolche Olea lange Zeit/ ſchoͤn klar vnd lauter ohne zaͤh werden/ bewahren ſoll/ findeſtu im fuͤnfften Theil/ vnd wann ſie durch Laͤnge der Zeit ſind zaͤhe worden/ wie dieſelben wiederumb ſollen klar gemacht werden/ iſt im erſten Theil zu finden/ vnd nicht noͤthig/ weiters allhier davon zu ſchreiben.
CAP. XVII.
Wie man die diſtillirte Olea in Balſama coaguliren ſolle.
DIe Olea aromatum in Balſama zu bringen/ iſt ſchon vorlaͤngſt bekant geweſen/ vnd im Schwange gangen/ vnd hats immer einer beſſer als der ander wiſſen wollen/ iſt aber alles nichts anders als ein recht ſchmierwerck bis auff den heutigen Tag zu geblieben:
Haben gantz nicht in Leib zu nehmen gedienet/ ſondern nur allein zum Geruch/ das Hirn vnd Hertz dadurch zu ſtaͤrcken/ koͤnnen gebraucht werden.
Der Weg ſolche Olea hart zu machen/ daß dieſelben in zinnern/ ſilbern vnd helffenbeynen gedraͤhten Buͤchslein bey ſich zu tragen/ iſt mancherley/ etliche haben nur die Olea mit jungen Laͤmmerfett in der Waͤrme zuſammen geſchmaͤltzt/ vnd ein Salbe darauß gemacht/ ſolches auch mit beſondern Farben gefaͤrbet/ als die Olea von gruͤnen Kraͤntern gemacht/ als Roßmarin/ Majoran/ Lavendel/ Rauten/ Salbey/ vnd andere dergleichen haben ſie mit Spaniſchgruͤn gefaͤrbet/ welches doch dem Hirn vnd Hertzen ein ſchaͤdlich Gifft iſt/ was alſo das eine als das Oel gut gemacht/ das ander als Spaniſchgruͤn wiederumb verderbet hat.
Die Balſama von ligno Rodio vnd Cinamomo, haben ſie mit dem vergifften Mercurial-Gifft Zinnober/ roth gefaͤrbet.
Etliche aber/ welche den Sachen beſſer nach gedacht/ haben die Olea mit extrahirten Farben der Kraͤuter gefaͤrbet/ welche Balſama zwar beſſer vnd ſicher genug zu gebrauchen weren/ wolten ſich aber gleichwol nicht lang halten/ ſondern wurden zaͤhe vnd garſtig am Geruch/ darumb ſie endlich weiß Wachs/ die Olea damit zn haͤrten/ gebraucht haben/ welches zwar nicht ſo garſtig oder alt-riechend/ gleichwol in kurtzer Zeit zaͤhe wird/ alſo wann man dieſelbe auff die Hand geſtrichen/ ſich ſolche gewelgert/ vnd wegen des Wachſes nicht eyngehen wollen.
Auffs letzte hat man noch ein beſſers erfunden/ vnd die Olea mit einem außgepreßten Oleo nucis muſcatæ, davon zuvor die Farb vnd Geruch mit S. V. extrahiret war/ welches ſie matrem balſamorum nenneten/ gehaͤrtet.
Welche Kunſt die Apotheker lange Zeit ſehr geheimb gehalten/ bis daß endlich dieſelbe gemeyn worden/ vnd nun zur Zeit auff ſolche Weiſe faſt in allen Apotheken alſo zubereytet werden/ wiewol dieſer modus dem vorigen fuͤrzuziehen/ ſo iſt doch auch nichts beſtaͤndiges daran/ weilen kein Saltz dabey iſt/ vnd mit der Zeit auch riechicht werden.
Wiewol ich ſolche darumb nicht will veracht haben/ dann weren ſie beſſer zu machen bekant geweſen/ ſie weren beſſer gemacht worden/ niemand kan mehr geben als er hat/ oder mehr thun als er kan/ das iſt allen Menſchen verbotten.
Derohalben diejenige nicht allein entſchuldigt/ die ſolche mit dem Hammel-fett/ Wachs/ vnd Muſcaten-Oel haben zugerichtet/ ſondern auch noch lobens werth ſind/ weilen ſie das jenige was ſie gehabt/ geben haben.
Weilen aber ſolche oberzehlte Balſama in Leib zu nehmen vntuͤchtig/ vnd aͤuſſerlich zu gebrauchen fertig vnd ſchmirig ſeyn/ iſt den Sachen weiters nachgedacht vnd gut erfunden/ daß man die Olea mit jhren eygenen fixen ſalien coagulire/ welche dann nicht allein nicht rautzig oder zaͤh werden/ ſondern ſich in Wein/ Bier/ Waſſer/ vnd andern liquoribus ſolviren/ zertreiben/ oder vermiſchen laſſen/ derohalben nicht allein gut in Leib zu nehmen/ ſondern auch beſſer als die vorigen uͤmb Geruchs willen anzuſtreichen/ welche ſo man will/ wieder mit Waſſer abwaͤſchen kan/ vnd machen ſolche Balſama nicht allein die Haut wolriechend/ ſondern auch wegen jhres fixen Saltzes/ welches naturam ſalis Tart. hat/ ſchoͤn/ rein/ weiß vnd ſauber.
Derohalben ſehr gut/ in rein Waſſer ſolvirt/ vnd das Haupt/ Haar vnd Angeſicht damit gewaͤſchen/ machet nicht allein ſolches rein/ ſondern ſtaͤrcket/ wegen deſſelben Geruchs/ das Hirn trefflich:
Welches man mit keinem fetten vnd oͤhlichten Balſam thun kan.
Iſt derohalben dieſer modus den andern weit vorzuziehen.
Doch einem jedwedern ſeine Meynung gelaſſen/ dann ich wol weiß/ daß newe Dinge nicht ſo leichtlich von jederman angenommen werden/ ſonderlich/ wann dieſelben etwas frembd vorkommen/ vnd nicht alſobalden koͤnnen. begriffen werden/ zweiffelt mir aber nicht/ die Zeit die alles aͤndert/ werde ſolches gut zu ſeyn confirmiren.
CAP. XVIII.
Vnd iſt die Bereytung alſo.
NImb das Reſiduum, davon der Spirit. ardens iſt diſtillirt worden/ auß dein diſtillir-Faß/ preſſe in einem haͤnffen-Sack das Waſſer davon/ vnd helffe jhm/ daß ein guter ſawrer vnd lieblicher Eſſig darauß werde/ wann du Roſen diſt lliret haſt/ ſo wird ein Roſen-Eſſig darauß den man auff der Speyſe in der Haußhaltung verbrauchen kan/ das truckene nimb auß dem Sack/ las ſolches in einem Hafners Ofen zu einer weiſſen Aſchen brennen/ vnd gieſſe die phlegma, daron der Spiritus ardens ſepariret/ darauff/ ziehe das Saltz damit auß der Aſchen/ verkoche in einem Erden-verglaſurten Hafen die Feuchtigkeit von dem Saltz/ ſolches gluͤe in einem ſaubern Tiegel lind auß/ ſo wird ſolches gantz weiß/ ſchmaͤcket auff der Zungen als ein Sal Tartari, uͤber welches du etlich malen den abgezogenen Spiritum ardentem abſtrahiren ſolt/ doch allezeit nach der Abſtrahirung das Saltz wieder außgegluͤet/ ſo wird auff ſolche Weiſe der Spiritus ardens ſo ſtarck von ſeinem eygenen ſale fixo, daß er ſein eygen Oel/ ſo es darauff goſſen/ alſobalden zu ſich nimpt/ ſich damit vermiſchet/ alſo/ daß ſolches nit in dem Spirit. kan erkennet werden/ ſondern immer ſo klar/ als er zuvor war/ bleibet/ wañ ſolches geſchehen/ ſo gluͤe das fixe ſal noch einmal im Tiegel wol auß/ vnd ſolvire ſo viel mit ſeiner eygenen phlegmate, als zum Oel zu coaguliren noͤthig iſt/ thue alſo ſolche ſolution/ mit ſampt dem Spiritu ardente, der mit dem Oel zuvoren vermiſchet in eine phiol mit einem langen Halſe/ ſetze dieſelbe in ein Balneum, vnd las die miytur zuſammen kochen/ doch oben das Glas wol bewahret/ daß der Spiritus ardens nicht verꝛieche/ ſo wird in kurtzer Zeit/ oder wenig Stunden die mixtur einander annehmen/ vnd weiß als Milch werden.
Wann ſolches geſchehen/ ſo las das Glas erkalten/ ſo hat ſich der S. vnd Olea mit jhrem Sal conjungiret/ alſo/ daß keins vor dem andern zu erkennen iſt/ welches man in einen glaſierten weiten Mund gieſſen ſoll/ ſo wird es in der Kälte geſtehen als eine ſchneeweiſſe Salbe welche ſich ſchmieren laͤßt/ vnd im Waſſer zergehet/ raͤucht uͤber die maſſen wol/ kan auch bequemlich in Leib genommen werden/ vnd aͤuſſerlich zum Anſtrich/ die Haut ſchoͤn/ weiß/ zart/ vnd wolriechend damit zu machen/ vnd fuͤr Weibsbilder vnd groſſe Herꝛen ein lieblicher vnd geſunder Balſam: vnd ſeynd alſo die drey principia des Gewaͤchſes geſcheyden/ vereinigt/ vnd wieder zuſammen geſetzet/ darinn die Krafft/ Geruch/ vnd Geſchmack des Gewaͤchſes erfunden.
NB.
So man aber dem Balſam eine Farb geben will/ kan man mit dem Sp. V. auß vegetabilien ſolche extrahiren/ vnd mit laſſen coaguliren.
Vnd koͤnnen alſo auff dieſe Weiſe auß allen Kraͤutern/ Blumen/ oder andern Gewaͤchſen die Spir. ol. vnd Salia geben/ ſolvirliche/ wolriechende Balſama, ohne Zuthun frembder Dingen/ gemacht werden/ welche meines beduͤnckens nicht vnannehmlich ſeyn ſolten.
Weilen aber allhier gelehrt/ auß Roſen einen wolriechenden Balſam zu machen/ vnd doch die Roſen wenig Oel geben/ ohne welches kein Balſam kan gemacht werden/ ſo iſt zu wiſſen/ daß die Roſen-blaͤtter freylich wenig/ oder ſchier gar kein Oel geben/ ſolches aber zu erlangen/ muß man die Blaͤtter nicht allein/ ſondern die Knoͤpff daran die Blaͤtter geſtanden/ mitnehmen/ dann das Gelbe ſo daran iſt/ hat das Oel/ vnd nicht die Blaͤtter/ derohalben man ſolche nicht wegwerffen ſoll/ wann man ein Oel davon haben wil/ dieſes ſey nun geſagt von meiner Bereytung der Balſamen/ von welchen/ ſo ſie wol gemacht/ ich viel halte/ vnd verachte gleichwol die andern/ welche ohne Saltz gemacht ſeyn/ auch nicht/ wer nun etwas beſſers hat/ der gebs auch herauß/ vnd tadele nichts bis daß ers zuvor kennet.
Will hiemit vnter einem Proceß alſo begriffen haben/ wie man auß den vegetabilien in einem hoͤltzernen Geſchirꝛ kraͤfftlge Spir. ard. vnd Olea diſtilliren ſoll.
Vnd wie dieſelben durch Huͤlff jhres eygenen Saltzes wiederumb zuſammen conjungiret oder vermiſchet werden.
Ich haͤtte wol etwas von weiterm Nutzen vnd Gebrauch des Sp. V. vnd der wolriechenden vegetabiliſchen Oliteten melden ſollen/ weilen aber jhre Tugenden von vnterſchiedlichen weitlaͤufftig beſchrieben/ habe ichs fuͤr vnnoͤthig geacht/ ſolches zu wiederholen/ ſondern nur von einer jedwedern Arbeit ein einigen Proceß zu beſchreiben vorgenommen.
Darnach man ſich in andern genug wird wiſſen zu richten.
CAP.
XIX. Folget nun wie man das zweyte hoͤltzerne Geſchirꝛ/ welches an ſtatt eines kuͤpffernen oder bleyernen Keſſels/ Kolben darinn zu ſetzen/ vnd darauß zu diſtilliren/ vnd auch zum digeriren/ extrahiren vnd figiren gebrauchen koͤnne.
WAnn dieſes Geſchirꝛ zugerichtet/ wie es oben fol. 13. zu thun gelehret iſt/ ſo darff man nichts weiters darzu/ als daß man das Oefelein mit der Kugel daran accommodire/ vnd das Waſſer darinn ſo heiß als man will/ durch Regierung des Fewers im Oefelein mache/ vnd in welchem Grad als man will erhalte/ vnd kan alſo darinnen alles/ das ſonſten in eim andern Balneo gethan wird/ auch gemacht werden/ iſt derohalben im geringſten kein Vnterſcheyd darinnen/ als daß dieſes Geſchirꝛ von Holtz/ vnd andere von Kupffer/ Bley/ oder Eyſen gemacht ſeyn/ vnd daß man zu dieſem eben daſſelbige Oefelein vnd kuͤpffern Inſtrument/ welches oben zu der Diſtillation iſt gebraucht worden/ auch gebrauchen kan/ iſt derohalben nit noͤthig/ daß man etwas darinn zu machen lehre/ weilen allenthalben kein gemeynere Diſtillation/ als ein Waſſerbad gefunden wird/ ſoll derohalben auff dißmal bey dem Gebrauch des kuͤpffernen Inſtruments verbletben.
Gleichwol hab ichs fuͤr gut angeſehen/ etliche Vnbekandte zur Medicin ſehr dienſtliche Extracten darinn lehren zu machen/ welche ſo ſie wol zu bereytet/ in den mehrentheil Kranckheiten groſſe vnd vnverhoffte Huͤlffe beweiſen koͤnnen.
CAPUT XX. Vnd erſtlich vom Extracto Vomitivo.
REcipe zu einer unc.
Florum Antimonii, 2. unc. Tartari purgati, vnd 6. unc. Sacch.
Candi, vnd gemeyn Regenwaſſer 2. ℔ thue dieſe ſpecies zuſammen in eine ſtarcke glaͤſern Phiol/ vnd ſetze dieſelbe in das Balneum, vnd las alſo angehen vnd ſtarck kochen 10. oder 12. Stunden lang/ dann las das Balneum kalt werden/ nimb dein Glas herauß/ vnd gieſſe was darinn gekocht hat/ in einen Traͤchter/ darinn filtrir Pappier liege/ vnd las alſo das duͤnne oder naſſe dadurch lauffen/ welches etwas roͤtlicht ſeyn wird/ vnd keinen andern geſchmack/ als ein gezuckert Waſſer/ doch etwas ſaͤuerlich/ haben wird/ das uͤbrige/ welches nicht durch das Pappier laufft/ wirff hinweg/ vnd nimme das durchgelauffene/ gieſſe es in ein klein glaͤſern Koͤlblein/ laſſe im linden Balneo alle Feuchtigkeit davon gehen/ ſo bleibet auff dem Boden des Koͤlbleins ein Honig-dicker brauner Safft/ gieſſe ſolchen in ein Phiol mit eim langen Halſe/ vnd 1. Pfund des beſten Spir. V. darauff/ ſetze das Glas mit dem Extract vnd Spir. V. in das Balneum, vnd las ſolches vngefaͤhr in zimlicher Waͤrmbde 8. oder 16. Stunden ſtehen/ ſo geſchicht wieder eine Scheydung/ vnd der Spir. V. nimpt das beſte vnd reineſte auß dem extracto an ſich/ vnd laͤßt vie feces liegen/ welche ſo das Glas mit dem extracto erkaltet/ durch Filtrirung eines doppelten grawen Pappiers von der Tinctur muͤſſen geſchieden werden/ die Tinctur welche ſchoͤn roth ſeyn wird/ thue in ein glaͤſern Koͤlblein/ vnd abſtrahire in lindem Baln. den Sp. V. beynahe allen davon/ ſo bleibt zuruͤck in dem Koͤlblein ein lieblicher/ ſuͤſſer/ vnd gantz annehmlicher Safft/ ſolchen nimb auß/ vnd verwahre denſelben als das allerbeſte vomitivum in vielen Krancken/ da alle purgantia nichts thun wollen/ iſt ein koͤſtlicher Schatz.
Dañ dieſe Medicin gantz lind operirt/ vñ kan gantz ohne Gefahr kleinen Kindern von einem halben Jahr ohne Schew/ wie auch alten Leuthen eyngeben werden/ purgiret alle humores, zeucht alle boͤſe Feuchtigkeit auß dem Gebluͤt vnd Schnen/ oͤffnet die verſtopffte Leber/ Lung/ Miltz vnd Nieren/ dadurch viel ſchwere Kranckheiten koͤnnen curiret werden/ in Summa/ vnter allen vomitivis ich keins gefunden/ welches im geringſten dieſem were gleich geweſen/ dann es ohne ſonderbare Beſchwerung das ſeinige bald verꝛichtet.
Doſis von 1. 2. 3. 4. bis auff 20. oder 30. Tropffen nach Gelegenheit des Alters vnd Kranckheit/ mit Wein/ Bier/ oder nur alſo per ſe eyngeben/ faͤngt in einer viertel Stund an zu operiren/ vnd iſt in 1. oder 2. Stunden alles gethall/ macht bisweilen gantz kein erbrechen/ ſondern wuͤrcket nur vnter ſich/ dazu man auch helffen kan wann man will/ nemblich daß man zuvorn ein Cliſtier nur von warm geſaltzen Waſſer mit 2. oder 3. Eßloͤffel voll Baumoͤl warm ſetze/ vnd alſobald die Medicin darauff nehme/ ſo macht das Cliſtier einen Weg vnter ſich/ vnd operirt alſo das Vomitivum gar ſelten uͤberſich/ vnd kan der Patient auch nach dem eynnehmen ein warm gebaͤhte ſchnitte Brod fuͤr den Mund nehmen/ hilfft ſolches auch zuruͤck halten/ daß es vnter ſich wuͤrcket/ wiewol viel beſſer were/ daß man der Medicin jhren eygenen Willen/ vnd vor ſich ſelber einen Weg ſuchen lieſſe/ dann das vomiren vielen heſſer bekompt als per ſeceſſum purgiren/ iſt fuͤr den/ welcher das vomiren nicht vertragen kan/ vnd gleichwol per eſſentiam Antimonii purgiren wolte/ welches bey mir das beſte/ ſicherſte vnd lieblichſte purgans vnter allen die mir jemals bekant geweſen/ erfunden worden/ dann es den Leib fuͤr allen andern purgantibus durchſuchet/ ſaͤubert/ vnd von vielen verborgenen Kranckheiten reiniget/ welches allen vegetabiliſchen purgantibus jhme nachzuthun vnmoͤglich iſt:
Dann bey dem Antimon. hat man auch noch dieſes vor andern/ daß es keinen ſchaden dem Leib zufuͤgt wie andere purgantia, welche/ wann ſolche zu gering geben werden/ liegen bleiben/ vnd nicht operiren/ dann ob ſchon dieſes entweder/ wegen Schwachheit des Doſis oder hartbeweglicher Natur des Patienten/ keine vomitus oder ſedes machet/ ſo iſt es doch dem Leibe nicht ſchaͤdlich/ ſondern thut gleichwol noch das ſeinige/ entweder per ſudorem oder urinam, alſo/ daß der Uſus eines wolbereyteten Antimonii nimmer ohne Frucht abgehet.
Hergegen aber die vegetabiliſche purgantia, ſo dieſelbe zu ſchwach geben werden/ vnd liegen bleiben/ ob ſchon nicht allzeit der Leib davon auffſchſwillt/ vnd ſichtliche Kranckheiten vervrſachet/ dannoch vnſichtlich demſelben ſchaden zugefuͤget wird/ dieſes aber nicht allem kein Schaden/ ſondern vnſichtbarlich dem Leibe zum beſten ſeine Wuͤrckung verꝛichtet/ iſt derohalben gar ein groſſer Vnterſcheyd vnter mineral: vnd vegetabiliſchen Purganten.
Dieſe werden in gantz kleinen vnd lieblichem Doſi, den Krancken fuͤglich zu jhrem frommen ohne Widerwillen vnd Ekel beygebracht/ jene aber mit gantzen Potten voll mit groſſem Vnluſt/ vnd vielmals groſſem Nachtheil des Krancken mit Gewalt eyngeſchwaͤlgert.
Daß auch ſolcher Widerwillen/ den ſie gegen eynnehmen ſo groſſe Becher voll vnlieblicher Getraͤncke ertragen muͤſſen/ jhnen nicht offtermals vielmehr Schaden/ vnd Kranckheit/ als der Tranck ſelber zufuͤgen ſolte/ kan man leichtlich ermeſſen.
Es were zu wuͤntſchen uͤmb der armen Krancken willen/ daß einmal die Zeit kaͤme/ daß ſolche Sudel-Koͤcherey abgeſchafft/ vnd lieblieche Extracta vegetabilium, vnd gute Eſſentiæ mineralium dargegen geſtellet wuͤrden.
CAP. XXI.
Ein Extractum purgans zu machen.
REcipe Rad.
Helleb. nigri zu rechter Zeit geſamblet/ vnd in der Lufft getrucknet/ 1. Pf. Rad.
Mechoacæ Jalappæ ana unc. iiij. Cinnam. ſem. aniſi, fænic.
ana unc. j. Croci Britannici dr. j.
Dieſe ſpecies mache zu einem Pulver/ vnd uͤbergieſſe dieſelbe in einem glaͤſern hohen Kolben/ mit einem guten dephlegmirten Spir. V. ſetze einen blinden Helm darauff/ vnd digerire ſolche in lidem Baln. ſo lang/ bis der Spir. V. ſich daruͤber hoch roth gefaͤrbet hat/ ſolchen gieſſe ab/ vnd einen andern darauff/ las ſolchen auch ſo lang damit digeriren/ bis er gefaͤrbet iſt/ dann auch ab/ vnd wieder friſchen darauff gegoſſen vnd extrahiren laſſen/ ſo lang bis der Spir. V. ſich nicht mehr daran faͤrben will/ welches gemeynlich zu dreymalen geſchicht/ ſolche gefaͤrbte Spirit. muͤſſen filtrirt/ vnd zuſammen in ein glaͤſern Kolben in einem Balneo von der Tinctur gantz lind abſtrahiret werden/ ſo bleibet am Boden des Kolbens ein Honig-dicker/ braun-ſchwartzer lieblicher Safft/ welchen man alſo warm auß dem Kolben nehmen/ vnd zum Gebrauch in einem reinem Glaſe verwahren kan.
Der Spir. V. welcher von dem Extracto iſt abſtrahiret worden/ kan zn dergleichen Gebrauch bewahret werden.
Das Extractum kan à gr. 3. 6. 9. 12. bis auff drag.
j. nach Gelegenheit der Perſon vnd Alters/ mit Zucker vermiſcht vnd eyngenommen werden/ hat keinen vnangenehmen Geſchmack/ vnd purgiret gar lind/ iſt auch kein Gefahr dabey zu foͤrchten/ wann der Doſis nit zu ſtarck geben wird.
Vnd ſo man dieſes Extractum in forma pillular. haben will/ kan man unc. j. Aloës Lucidæ, vnd unc. ſem. Diagrid. pulveriſati, warm darunter miſchen in ein maſſam pillul. redigiren/ vnd zum Gebrauch bewahren/ davon die Doſis à gran. j. ad ſcr. j. purgiret auch ſehr wol alle uͤberfluͤſſige humores auß dem Leibe/ aber bey weitem dem auß dem Antimonio gemachten Extracto nicht gleich.
Hab dieſes nur darumb (welches bey mir noch eines von den beſten auß vegetabiliſchen purgirenden Dingen gemachtes Extractum gehalten wird/) zu Huͤlff vnd Dienſte denjenigen die ſich von den mineralien ſchewen/ vnd kein vomiren vertragen koͤnnen/ hieher geſetzet.
CAP. XXII.
Ein Schweiß-treibend Extractum zu machen.
REcipe Lign. ſaſſafras, ſalſa parillæ ana unc. vj. zinzib.
Galangæ, Zeduariæ ana unc. iij.
pip. longi, Cerdam.
Cubeb.
ana unc. j. Cinam. macis.
ana unc. ſemis.
Croci Britan. nucum M. Caryophyl. ana dragm.
j. die Hoͤltzer geraſpelt/ die Wurtzeln vnd Aromata pulverſirt/ muͤſſen mit Spiritu V. im Baln. gleich oben bey dem Extracto purgante gelehret/ extrahiret/ vnd in einen Honig-dicken Safft per abſtractionem Spirit. V. gebracht werden.
Solcher wird zum Gebrauch bewahret/ welcher in peſte, febribus, ſcorbuto, lepra, morbo Gallico, vnd andern von vnreinem Gebluͤt entſtandenen Kranckheiten/ da Schwitzens vonnoͤthen iſt/ à ſcr. ad dragm.
j. mit bequemen vehiculis gebrauchet/ befoͤrdert den Schweiß gewaltig/ treibt die gifftige vnd ſchaͤdliche Duͤnſte von dem Hertzen/ vnd macht ein rein Gebluͤt.
Dieſes ſudorificum vegetabile thut das ſeinige genugſamb/ wiewol es den ſubtilen Spiritibus mineralium, davon im andern Tractat gehandelt/ nicht zu vergleichen/ deßgleichen thun auch die animaliſche ſudorifera, als caro viperina, vnd ſal aranearum, & Bufonum fixum das jhrige auff eine beſondere Weiſe/ will aber ein jedweder ſein eygen Meiſter ſeyn/ vnd das ſeine allein verꝛichten:
Deßgleichen ſchicken ſich auch nicht die mineraliſche/ als Bezoart: minerale, antimon: diaphor. merc.
vnd aur. diaphor. bey die vegetabiliſche animaliſche ſudorifera.
CAP. XXIII. Extractum Diureticum.
REcipe Seminis ſaxifragiæ, carvi, fænic. petroſel. urticæ ana unc. iij. Rad.
Glycyrthizæ, lappæ majoris, ana unc. j. pulveris millepedum unc. ſemis.
Dieſe Wurtzeln vnd Samen zerſtoſſen/ muͤſſen mit Sp. jun. nach der Kunſt extrahiret/ vnd zu dem Extracto hernach weiter gethan werden folgende ſtuͤck. R.
Salis ſuccini, fuliginis, urinæ, ana unc. ſemis, Nitri purgati unc. j. dieſe Stuͤck muͤſſen pulveriſirt/ vnter das Extractum gemiſchet/ vnd znm Gebrauch bewahret werden.
Doſis? ſcr. ad dragm.
ij. in aqua petroſel. fæniculi oder dergleichen.
Dieſes Extractum treibet urinam, oͤffnet die ureteres, oder Harn-gaͤng/ reiniget die Nieren vnd Blaſen von allem Schleim/ davon ſich der ſchmertzhaffte Tartarus coaguliret vnd generiret/ wann es bey Zeiten gebraucht wird/ ſonſten iſt auch nicht boͤs ein reiner Sp. ſalis, darinn ſilices oder Cryſtallen ſolvirt ſeyn.
Deßgleichen ſeynd noch beſſer die ſalia, welche auß den Herbis nephriticis per expreſſionem & cryſtalliſationem, vnd nicht per calcinationem gemacht ſeyn/ deren Beſchreibung aber hieher nicht gehoͤret/ ſondern an einem andern bequemern Ort hernach geſchehen ſoll.
CAP. XXIV. Extractum Somniferum.
REcipe Opii Thebaici, unc. iiij. Sp. Salis unc. ij. Tartari purgati unc. j.
Miſche dieſe 3. Stuͤcke zuſammen/ vnd las ſolche in eim glaͤſern Geſchirꝛ im linden Balneo Tag vnd Nacht wol zuſammen erbeitzen/ ſo wird der Sp. ſalis mit dem Tart. das opium auffſchlieſſen/ auch muͤrb vnd zum extrahiren bequem machen/ auff ſolches opium gieſſe lib. ſemis des beſten Spir. V. ſetze ſolches zu extrahiren in ein laulicht Baln. den tingirten Spir. V. gieß ab/ vnd einen andern darauff/ las ſolchen auch faͤrben/ ſolche extracta oder gefaͤrbte Spirit. thu zuſammen in ein glaͤſern Kolben/ vnd thu auch weiters dazu drag.
ij. Croci optimi, dr. j. olei cariophyl. vnd abſtrahire in Baln. allen Sp. V. davon/ ſo bleibt in fundo des Koͤlblins ein ſchwartz dicker Safft/ welchen man außnehmen/ vnd in einem reinen glaͤſernen Geſchirꝛ verwahren ſoll.
Doſis à gran. j. ad 5. vel 6. den Alten/ den Kindern aber ⅙ oder ⅛ eines Grans auff einmal/ dienet in allen hitzigen Kranckheiten ohne Schew zu gebrauchen/ macht einen ruͤhigen vnd milden Schlaff/ ſtillet die ſo wol aͤuſſerlich als innerliche ſchmertzen/ treibet den Schweiß dabey kraͤfftiglich.
Inſonderheit iſt dieſe Mediein ein offt bewaͤhrtes Stuͤck bey allen newgebohrnen Kinderkranckheit/ die ein Genus Epilepſiæ iſt:
Dann ſo bald man jhnen/ ſo es an denſelben geſpuͤret wird/ nur ein ⅛ eines Granes/ mit ein wenig Wein zertrieben/ oder Mutter-Milch eyngiebet/ ſo faugen ſie alſobalden an zu ruhen/ vnd einen guten Schlaff zu thun/ darbey der Schweiß nicht auſſen bleibt/ durch welchen viel boͤſes auß dem Leibe kompt/ vnterdeſſen erheben ſie ſich/ fangen an zu eſſen vnd trincken/ vnd wird hinfoͤrder dergleichen nicht mehr an jhnen geſpuͤret/ vnd wann ja ſchon ſich ſolche ſymptomata uͤber etliche Tage wieder mercken lieſſen/ kan man ſolchen Doſin noch einmal geben/ dadurch die ſchwache Kinder uͤber die maſſen geſtaͤrcket/ vnd zu recht gebracht werden/ welche ſonſten ohne Huͤlff dahin ſterben muͤſſen/ deren ich viel mit dieſer Medicin naͤchſt Gott erhalten habe.
Weiters iſt auch der Sp. Volatilis vitrioli, aluminis, Antimonii, vnd andere mineralien/ ein kraͤfftige vnd ſchnellwuͤrckende Ruhe-machende Medicin.
Deme neben dem Sulphure vitrioli narcotico, welcher auß dem Sp. volatili gefaͤllet meines wiſſens nichts bevor gehet/ davon im andern Tractat gehandelt worden. cap. 4. & 5.
CAPUT XXV. Extractum Cordiale.
REcipe Roſar. rubearum unc. iiij. Lilior. conval. unc. ij. flor. borrag. roriſm. ſalv.
ana unc. j. Cinnam. electi, Ligni aloes ana unc. ij. Cariopyllor. macis, nucis muſcatæ, Galang.
Cardam. minoris, ana unc. ſemis, raſuræ eboris, cornu cervi ana unc. j. Croci Britan. dragm.
j. Kraͤen-aͤuglein dragm.
j. Hirſchbrunſt dragm.
j. ſemis.
Dieſe ſpecies muͤſſen klein pulveriſirt/ vnd mit Spir. V. die Tinctur im Baln. darauß extrahiret werden/ davon man den Sp. V. wieder bis auff die gebuͤhrliche dicke abſtrahiren muß/ vnd das Extractum behalten.
Kan fuͤglich in allen Ohnmachten vnd Schwachheiten des Leibes wann kein Hitz vorhanden gebraucht werden/ doſis à gran. 3. 6. 9. bis auff Scr. j. mit bequemen vehiculis offt geben/ erquicket die Geiſter/ ſtaͤrcket das Hertz/ Hirn/ vnd andere Glieder des Leibes kraͤfftiglich.
Doch muß ich bekennen/ wann die metalliſche Eſſentien, inſonderheit des Goldes damit vereiniget werden/ vielmehr Krafft darinn geſpuͤret wird/ gleich oben im erſten Tractat de Auri ol. dulci zu finden iſt.
CAP. XXVI. De Extracto Odorifero.
AVß den Vegetabilien ein liebliches oder wolriechendes Extract zu machen/ iſt nicht noͤthig viel davon zu ſchreiben/ weilen kurtz oben gelehret/ wie man auß wolriechenden Kraͤutern/ Blumen vnd Samen/ ein Oel diſtilliren ſoll/ welches dann des Krauts beſte vnd lieblichſte eſſentia iſt/ durch welches Geruch/ Hirn vnd Hertz ſehr geſtaͤrcket wird/ vnd koͤnnen dieſelben/ wann ſie zuvorn in Balſama coaguliret/ fuͤglich bey ſich getragen werden. Koͤnnen derohalben meines erachtens nicht wol exttacta, die beſſer an Geruch weren/ als die diſtillirte olea, auß den vegetabilien gemacht werden.
Es ſey dann daß man diejenigen extracta, welche mit dem Sp. V. auß den aromatib. gezogen mit metalliſchen ſolutionibus conjungire vnd digerire/ alsdann ſepariret ſich auß dem Extracto ein ſehr wolriechendes Oel/ welches deme/ das per diſtillationem gemacht/ im geringſten nichts bevor giebt/ ja auch noch lieblicher vnd kraͤfftiger erfunden wird/ weilen zugleich auch die ſpiritualiſche Krafft des Metalls/ ſonderlich von Gold vñ Silber/ welches in dem menſtruo acido ſolvirt/ dem Ol. aromatum mitgetheilet wird.
Weiter kan auch ein jedweder Ol. vegetabile durch den Spirit. urinæ oder Salis armoniaci in ſeiner Krafft vnd lieblichen Geruch exaltiret werden/ ja nicht allein ſolche Olea die zuvoren ſchon wolriechend/ ſondern auch diejenigen/ an denen gantz kein Geruch geſpuͤret wird/ ſo ſie jhre Zeit mit dem Sp. urinæ digeriren/ erlangen ſie einen lieblichen Geruch/ vñ was noch mehr iſt/ kan ein jedweder mineraliſcher oder metalliſcher Sulph. an deme doch ſein Geruch hart verſchloſſen iſt/ dadurch eroͤffnet/ vnd in eine liebliche vnd wolriechende eſſentiam durch lange Zeit digeriren/ gebracht werden/ dann durch die urinoſiſche Geiſter werden die Sulph. am Geruch vnd Farb erhoͤhet/ durch acida hergegen gereiniget/ aber am Geruch vnd Farb veraͤndert.
Zibet vnd Biſem erlangen jhren ſtarcken vnd lieblichen Geruch durch der Katzen ſubtileſten urin-Geiſt/ durch welchen ein beſondere Fettigkeit in jhren Leibern alſo digeriret/ vnd in eine ſolche wolriechende Materi gebracht wird.
Dieſes ſey nun genug von den Extractis geſagt/ ſie haͤtten wol koͤnnen vnbeſchrieben bleiben/ weilen ſchon vnzehliche Buͤcher vol ſolcher extracten hin vnd wieder in allen Sprachen beſchrieben/ gefunden werden/ ſeynd aber nur darumb hieher geſetzt/ auff daß dieſes dritte Tractaͤtlein neben Eroͤffnung der vnbekanten diſtillir-Kunſt auch nicht gar ohne etliche Medicamenten erfunden wuͤrde.
CAP. XXVII.
Von den Baͤdern.
OBen im 16. Blat iſt ein Zuber beſchrieben/ darinn man baden koͤnne.
In welchem man nicht allein mit dem gantzen Leibe doch ohne den Kopff in warmen/ gemeynen oder medicinaliſchen vnd mineraliſchen Waſſern ſitzen koͤnne/ ſondern auch ohne Waſſer/ nemblich/ daß das Geſchirꝛ nur mit warmen Duͤnſten/ ſie ſeyen gleich von ſuͤſſen oder mineraliſchen Waſſern/ koͤnne erwaͤrmet werden/ welche Baͤder/ dann ein jedweder der ſolche noͤthig in ſeinem eygenen Hauſe zurichten vnd gebrauchen kan/ dadurch eben ſo wol ſolche Kranckheiten/ gleich ſonſten in den wild-Baͤdern koͤnnen vertrieben vnd genaͤſen werden/ alſo/ daß man die Krancken ſo weit nicht uͤber Land mit groſſem Koſten zu den Wild-Baͤdern fuͤhren doͤrffe/ ſondern eben daſſelbe in jhrem Hauß gantz gemaͤchlich vnd ruͤhlich verꝛichten/ darneben jhren Geſchaͤfften abwarten/ bey jhren Weib vnd Kindern bleiben koͤnnen; dann mancher die Baͤder wol noͤthig haͤtte/ wolte auch dieſelbe gern gebrauchen/ aber offtermals ſein Stand vnd Beruff einen ſolchen weiten Weg in frembde Laͤnder den Baͤdern nach zuziehen/ Weib vnd Kind/ ja gantze Haußhaltung mit groſſem Koſten zuruͤck zu ſetzen/ vnd ſein Ampt vnd Beruff zu verſaͤumen nit zulaſſen will.
Weilen dann vnlaugbar/ daß durch die mineraliſche Baͤder viel ſchwere/ von allen Medicis verlaſſene Kranckheiten offtermals gluͤcklich vertrieben werden.
Alſo hab ich meinem Naͤchſten zu lieb vnd beſten dieſes Inſtrument/ mit Bereytung der mineraliſchen Waſſern offenbaren wollen:
Zweiffele nicht/ es werde manchem wol bekommen/ vnd viel Gntes damit außgerichtet werden.
Will derohalben auffs einfaͤltigſt vnd kuͤrtzeſte vnterweiſen/ wie man die mineraliſche Waſſer/ wie auch nur gemeyne ſuͤſſe Waſſer zurichten/ vnd in dieſem Bad-kaſten gebrauchen ſolle.
Vnd erſtlich:
CAP. XXVIII. Von ſuͤſſen oder gemeynen Baͤdern.
ANbelangend die gemeyne vnd fuͤſſe Baͤder/ koͤnnen dieſelbe gar leicht ins Werck geſtellet werden/ vnd darff man wenig Kunſt darzu:
Dann man ſchoͤpffet das Bade-geſchirꝛ ſo weit als es noͤthig/ voll Fließ- oder in Manglung deſſen Regen-waſſer/ laͤßt das Fewer angehen/ ſo wird daſſelbe durch die kuͤpfferne Kugel erwaͤrmbt/ wann es dann ſo warm iſt/ daß man ſolches wol erleyden kan/ ſo ſitzet der Patient hineyn/ leget den Deckel darauff/ auff daß der warme Schwadem darinn bleibe/ vnd auch keine kalte Lufft an den Leib ſchlage/ leget oben ein rein Tuch uͤmb den Hals/ da der Deckel zuſammen ſchleußt/ daß kein Dunſt vom warmen Waſſer herauß moͤge/ vnd ſitzet 1. 2. 3. Stund darinn/ oder ſo lang es der Patient vertragen kan/ vnd ſolches zu der Kranckheit noͤthig iſt/ vnter deſſen muß das Bad allezeit in rechter Waͤrmbde durch die kuͤpfferne Kugel erhalten werden.
Vnd ſo der Patient in waͤrendem baden Durſt bekaͤme/ muß man demſelben ſeinen eygenen/ zu ſeiner Kranckheit diſtillirten Tranck reichen/ davon ich allhier nicht viel ſchreiben werde/ dann ich willens/ ins kuͤnfftige ein eygen Buͤchlein vom Baden an Tag kommen zu laſſen/ vnd allhier nur den Uſum des kuͤpffernen Inſtruments beſchreiben/ damit die Baͤder fuͤglich gewaͤrmet/ vnd in ſolcher Waͤrmbde als es noͤthig ſeine Zeit bequemlich koͤnnen erhalten werden.
Soll gleichwol von etlichen Baͤdern/ vnd jhren vnterſchiedenen Wuͤrckungen/ auff das wenigſte weilen nicht vollkoͤmblich allhier in dieſem Tractaͤtlein davon gehandelt wird/ kuͤrtzlicher Vnterꝛicht geſchehen.
CAP. XXIX.
Von Natur/ Art vnd Eygenſchafften der Warmen Baͤder.
ES iſt zu wiſſen/ daß der mehrentheil heilſamer Waſſer/ welche in Teutſchland/ vnd andern Laͤndern zum Baden gebrauchet werden/ ſie kommen gleich kalt oder warm auß der Erden/ ein ſpiritual. ſulphuriſche Saͤure/ vnd doch nicht eynerley/ ſondern immer eines ſaͤurer/ geiſtreicher vnd ſulphuriſcher als das ander mit ſich fuͤhren/ in welcher ſpiritualiſcher ſulphuriſcher ſaure die Krafft vnd Wuͤrckung des Waſſers beſtehet/ vnd wann ſolchem Waſſer durch Exhalirung der ſubtilen Geiſter der Geſchmack vnd Geruch entgangen/ ſo iſt daſſelbe auch alſobalden ſeiner Kraͤfften beraubet/ wiewol auch Waſſer gefunden werden/ welche nicht allein mit einem ſpiritualiſchen Sulphure, ſondern auch mit einem corporaliſchen/ mit Vitriolo oder alumine vermiſchtem Minerall oder Metall/ imprægniret ſeyen/ deren Krafft dann nicht allein in ſpiritualitate, ſondern auch corporalitate beſtehet/ dieſe Imprægnirung nun von nichts anders/ als von den mineraliſchen Gaͤngen/ dadurch das Gemeyne ſuͤſſe Waſſer ſeinen Lauff genommen/ jhren Vrſprung vnd Herkommen hat:
Deßgleichen find man auch heilſame Baͤder/ welcher Krafft vnd Tugend weder in eim ſpiritualiſchen Sulph. noch corporaliſchen Metall vnd Sale, ſondern allein in eim ſpiritualiſchen Sale, mit einer ſubtilen/ doch fixen/ terꝛeſtritaͤt vermiſchet/ beſtehet/ welche Waſſer dann nicht gleich wie die oben benante durch metalliſche Gaͤnge/ ſondern vielmehr durch das centraliſche Fewer außgebrandte kalckſteinig Gebuͤrg/ davon ſie zugleich die Waͤrme/ ſubtile Saͤure/ vnd vngeſchmackte terreſtritatem erlanget/ jhren Lauff nehmen.
Daß nun ſolches wahr ſeye/ wird niemand/ welcher Erkaͤntnuͤs der fluͤchtigen vnd fixen Salien/ Mineralien vnd Metallen traͤget/ laͤugnen koͤnnen/ welches ich wol dentlicher vnd weitlaͤufftiger mit vielen greifflichen vnd beweißlichen Vmbſtaͤnden darthun koͤnte/ wills aber auff dißmal die Gelegenheit nicht leyden/ ſondern ſoll hernach/ wann Gott will/ in eim beſonderm Tractaͤtlein/ wie oben geſetzet/ vollkoͤmblich geſchehen.
Will derowegen allhier nur Anleytung geben/ wie man auß den bekandten Salien/ Mineralien vnd Metallen dergleichen Baͤder durch Kunſt/ welche den obgemeldten nicht allein in allen Tugenden vnd Kraͤfften gantz gleich ſondern auch noch etlicher maſſen kraͤfftiger vnd durchdringender/ ohne groſſe Muͤhe vnd Arbeit leichtlich erlangen koͤnne/ vnd in ſeinem eygenen Hauß gemaͤchlich vnd fuͤglich/ zur Abwendung vieler Kranckheiten/ vnd Wiederbringung der verlohrnen Geſundheit brauchen koͤnne:
Vnd ob ich ſchon ins kuͤnfftige in einem beſondern Tractaͤtlein/ von Herkommen vnd Vrſprung der Warmen- Baͤder/ ſampt jhrem Nutzen vnd Gebrauch weitlaͤufftig zu handeln vorgenommen/ kan ich gleichwol allhier nicht uͤmbgehen etwas weniges/ doch gruͤndliches davon zu melden/ vnd ſonderlich darumb/ weilen ſo viel Gelaͤhrte vnderſchiedene opiniones was die Vrſach derſelben ſey/ doch mehrentheil vngruͤndlich/ an Tag geben/ auch meine/ auß der Natur vnd experientia gegruͤndete Meynung hieher zu ſetzen.
Den Vrſprung vnd Herkommen nun ſo wol der volatiliſchen vnd corporaliſchen Saͤure als der Waͤrme der mineraliſchen Waſſer anbelangend/ ſo iſt dieſes zu mercken/ daß die Waͤrme vnd Kraͤfften derſelben nicht nur einen Vrſprung haben/ dann/ ſo dieſes were/ muͤſten ſie auch nur mit einerley wuͤrckung begabet ſeyn/ welches aber nicht befunden wird/ weilen die taͤgliche Erfahrung vns viel ein anders weiſet vnd lehret.
Dann genugſamb bewuſt iſt/ daß dieſes Badwaſſer vielen Kranckheiten dienſtlich vnd nuͤtzlich/ hergegen andern ſchaͤdlich erfunden werde/ welches nur allein die vnterſchiedliche Krafft/ Eygenſchafft vnd Wuͤrckung der Waſſer/ nach deme dieſelbe mit mineraliſchen Kraͤfften geſchwaͤngert ſeyn/ verurſachet.
Vnd kuͤrtzlich davon zu reden/ ſo nehmen die ſuͤſſe Waſſer in dem Gebuͤrg jhre Waͤrme/ Krafft vnd Eygenſchafft von etlichen Metallen vnd mineralien/ deren dann mancherley in der Erden gefunden/ welche von Natur mit einem ſcharpffen Saltzgeiſt begabet/ als da ſeynd vielerley ſpecies vnd Geſchlechte der Mareaſiten vnd Schwefelkiß/ die zum theil auch Eyſen vñ Kupffer halten/ vnd bisweilen auch Silber/ Gold vnd andere Metallen/ auch alle vitrioliſche vnd alauniſche Bergarten/ welche von den alten Bergleuthen Miſii, Karii, Chalcitis, Melanteria vnd Pyrites genennet worden/ welche theils Gangweiß als Metallen/ theils zertheilet in fetter Letten/ in runder Geſtalt kleinen vnd groſſen Stuͤcken gefunden wird/ wann nun ein ſuͤſſes Waſſer ſeinen Lauff uͤber ein ſolchen Schwefel vnd Saltzhaltenden Bergart nimmet/ vnd ſolche befeuchtet/ ſo bekompt der Saltzgeiſt ein vehiculum vnd Huͤlffe die Bergart anzugreiffen vnd zu ſolviren/ vnd in ſolcher Solvirung erwaͤrmet ſich das Waſſer/ gleich als wann es uͤber einem vngeloͤſchten Kalckſtein ſtuͤnde/ oder ein Waſſer mit Spir. ſalis oder vitrioli vermiſcht/ auff ein Eyſen oder ander Metall geſchuͤttet were/ vnd friſſet alſo von Tag zu Tag im durchlauffen etwas von der Bergart/ vnd fuͤhret ſolches mit ſich an den Tag/ nach deme nun die Bergart von Natur vnd Eygenſchafften geweſen/ ſolche Kraͤffte das Waſſer mit ſich fuͤhret/ dahero ſo mancherley Art der Baͤder oder Waſſer/ weilen ſo mancherley Bergarten in der Erden/ davon die Waſſer erwaͤrmet/ gefunden werden.
Der nun dieſes nicht glauben kan/ der nehme ein Stuͤck von dergleichen Bergarten/ vnd lege ſolches in ein naßgemachtes Tuch/ las ſolches ein wenig liegen/ ſo wird er befinden/ daß ſolcher Stein ſich von dem Waſſer entzuͤnden/ vnd ſo heiß werden wird/ als haͤtte er im Fewer gelegen/ alſo daß man ſolchen nicht fuͤr Hitze in der Hand wird halten koͤnnen/ auch das Waſſer darauff kochen moͤchte/ ſo lang bis der Stein gantz als ein gemeyner Kalckſtein zerfallen/ vnd von dem Waſſer verzehret iſt.
Dieſe meine Meynung vom Vrſprung der Warmen Baͤder/ habe ich kuͤrtzlich hieher ſetzen woͤllen/ bin aber ins kuͤnfftige/ wann GOTT will/ ſolche deutlicher vnd klaͤrlicher zu beſchreiben geſinnet/ wiewol dem Krancken nicht ſo viel daran gelegen/ wo ſolche Waſſer jhren Vrſprung vnd Kraͤffte hergenommen/ wann ſie nur dieſelbe haben/ vnd zu jhrer Kranckheit zu gebrauchen wiſſen/ im uͤbrigen moͤgen ſich die Philoſophi oder Naturkuͤndiger ſchleppen vnd zancken/ gleichwol keiner den Grund beſſer treffen wird/ als ein wolverſuchter Chymicus, der die Natur der Bergarten/ Metallen vnd Salien/ durch langer Zeit Vbung genugſam erler net vnd erfahren hat.
CAP.
XXX. Vnd erſtlich von den Sulphuriſchen mit einer ſubtilen Saͤure/ vermiſchten Waſſern vnd Baͤdern.
OBen in dem 2. Tractat habe ich gelehret/ wie man auß Sale communi, vitriolo, alumine, nitro, ſulphure, antimonio, vnd dergleichen Salien/ Mineralien vnd Metallen/ auff vnterſchiedliche Weiſe vnd Wege/ einen gantz fluͤchtigen/ ſubtilen/ vnd penetrirlichen Sp. Sulph. zubereyten ſolle/ deſſen Kraͤffte/ innerlich zu gebrauchen/ auch etlicher maſſen beſchrieben.
Nun ſoll allhier vnterwieſen werden/ wie man ſolche Spir.
zun Baͤdern gebrauchen koͤnne.
Weilen dann genug bewuſt/ da man ſchon allbereit etwas vermeldet/ daß die krafft etlicher Baͤder/ in der volatilitaͤt der ſubtilen Saltz-vnd Schwefelgeiſter/ vnd nicht in dem gemeynen vngeſchmackten Waſſer beſtehe/ vnd doch gleichwol ſolcher penetrirliche vnd erwaͤrmende mineraliſche Geiſt ohne gemeyn vnd ſuͤſſe Waſſer dem Menſchen zur Geſundheit Baͤderweiß zu gebrauchen/ wegen ſeiner allzu hitzigen vnd verzehrenden Natur vñ Eygenſchafft die er alſo per ſe ohne Waſſer erweiſen wuͤrde/ nicht allein nicht gut/ ſondern gantz ſchaͤdlich ſeyn ſolte/ alſo hat Gott der Allmaͤchtige ſeine Vaͤtterliche vnd Goͤttliche Vorſorge vnd Liebe gegen vns (leyder vnwuͤrdig-vnd vndanckbaren Menſchen) zu offenbaren vnd bekant zu machen/ wie ſie nemblich der Menſch vertragen/ vnd zu Abwendung ſeiner Schwachheit gebrauchen moͤge/ zurichten laſſen/ welche kuͤnſtliche Natur als eine Dienerin Gottes/ deſſen willen ſie gehorſamblich/ vnd vnauffhoͤrlich vollbringet/ vnd noch taͤglich/ vns allerhand diſtillationes, transmutationes, vnd generationes zu machen lehret vnd vnterweiſet.
Von dieſem Lehrmeiſter wir auch alle vnſer Kunſt vnd Wiſſenſchafft/ ſo wir anders gruͤndlich- vnd vnfehlbaren Vnterꝛicht ſuchen/ gleichſamb auß einem groſſen vnauß-leßlichen Buch/ welches durch die Hand Gottes gemachet/ voll groſſer Wunder mit ſeinem Finger geſchrieben/ ſuchen vnd hernehmen muͤſſen.
Vnd gehet ſolche Lehr vnd Wiſſenſchafft viel ſicherer als derer Zeugen/ welche durch lauter vngruͤndlich/ eytel/ verfuͤhriſch vnd vnnuͤtz Geſchwaͤtze jhre vermeynte Philoſophy erlanget.
Meyneſtu daß man uͤmb 100. Thaler die wahre Philoſoph. erkauffen koͤnne?
Wie kan einer vrtheilen von etwas das in der Erde verborgen iſt/ vnd nicht geſehen wird/ der doch dasjenige/ das am Tag vor ſeinen Augen liegt/ nicht kennet/ vnd auch ſolches nicht will kennen/ ja ſich ſchaͤmet daſſelbe erkennen zu lernen.
Wiewol wuͤrd es ſtehen/ wann die Wiſſenſchafft dem Namen gleich were? der das Fewer nicht kennet/ wie kan er wiſſen/ was dadurch gemacht oder zerbrochen wird.
Durch das Fewer werden vns viel Dinge offenbar/ dadurch wir gleichſamb als in einem Spiegel die verborgenſte Dinge erkennen lernen.
Des Fewers Krafft weiſet vns deutlich/ wie alle Waſſer/ Salia, mineralia vnd Metallen/ neben andern vnzaͤhlichen Gewaͤchſen in der Erden durch das aſtraliſche vnd centraliſche Fewer per reflexionem generiret werden.
Vnd ohne Erkaͤntnuͤs des Fewers bleibt die gantze Natur verhuͤllet/ verdecket vnd zugeſchloſſen.
Das Fewer (davon alle wahre Philoſophi allzeit viel gehalten) iſt ein Schluͤſſel zu den allergroͤſten Geheimnuſſen/ vnd mit einem Wort zu ſagen/ wer das Fewer nicht kennt/ der kennt auch die Natur vnd jhre Fruͤchten nicht/ ſondern weiß nicht mehr/ als was er geleſen vnd gehoͤret/ da doch das Sprichwort lautet:
Von hoͤren ſagen laͤugt man gern/ auch ſo man nichts weiß/ ſo hat muß man jederman glauben/ er rede gleich die Warheit oder Vnwarheit/ dann er keinen Vuterſcheyd darinn.
Was weiſtu/ der du ſo leichtlich im finſtern glaubeſt ob dein Lehrmeiſter auß der Experientz/ oder Leſung anderer Buͤcher geſchrieben habe?
Oder ob ſeine Schrifften durch viel verloffene Zeiten/ vnd vielem nachſchreiben nicht corꝛumpiret vnd veraͤndert ſeyn?
Oder ob du auch die Meynung ſolcher Schrifften recht verſteheſt?
Darumb viel beſſer iſt/ wiſſen als meynen.
Durch das meynen werden viel verfuͤhret/ durch glauben vnd nichts wiſſen wird mancher redlich beſchiſſen.
Es wolte mancher gern etwas koͤnnen vnd geſehen ſeyn/ wanns nichts koſtete/ weilen aber die Kohlen ſo ſchwartz/ vnd die eyſerne Zaugen ſo ruͤſtig ſeyn/ nimbt mancher lieber eine Zitter oder Fidel in die Haͤnde/ vnd lernet ein Taͤntzlein darauff ſpielen/ als daß er ſolte ſeine Hand in die Kohlen ſtecken/ dadurch etwas zu erlernen/ vnd koͤnnen ſolche Leute dem Juͤngling/ beym Matth. am 19. Cap. verglichen werden/ welcher wol gern die Warheit von Chriſto gelernet haͤtte/ wolte aber in Muͤhe vnd Arbeit Chriſto nicht folgen/ ſondern lieber ſein Reichthumb vnd gute Tage behalten/ blieb alſo der er war.
Es kompt nimmer von einem hoffaͤrtigen Pfawen/ oder ſchwaͤtzhafften Papegeyen anders als ein vnannemblich bey Tag vnd Nacht verdrießliches ruffen vnd ſchreyen.
Wie manches klein vnd vnachtſam Voͤgelein aber erfrewet hingegen mit ſeinem lieblichen vnd hellen Stimmlein die zuhoͤrer?
Iſt alſo Jammer vnd zu beklagen/ daß der Menſchen Sinne alſo verkehret ſeyn/ vnd mehr der eyteln Welt mit jhrem ſchaͤdlichen vnd vergaͤnglichen Geſchmuͤck ſo leichtfertig anhangen/ als ernſthafft-ehrlichen Tugenden vnd Kuͤnſten nachtrachten.
Da doch nichts edlers/ lieblichers vnd nuͤtzlichers (naͤchſt dem ſeeligmachenden Wort Gottes/ dadurch Gottes Wille im Dienſte ſeines Naͤchſten erfuͤllet) als guter Kuͤnſte Wiſſenſchafft/ kan erfunden werden.
Dieſes hab ich uͤmb der Jugend willen geſchrieben/ ſolche zu erinnern/ daß ſie doch ſo vnachtſam jhre Jugend in uͤppigen Dingen nicht alſo verſchlieſſen/ ſondern in dem Fewer zu ſuchen/ ohne welches man zur wahren Erkantnuͤs natuͤrlicher Din gen nicht gelangen kan/ ſich nicht ſchaͤmen oder verdrieſſen laſſen wollen.
Zweiffelt mir nicht/ ob es ſchon in der Jugend hart eyngehet/ gleichwol im Alter/ wann der Verſtand kompt/ euch die Muͤhe nicht gerewen werde.
CAP. XXXI. Folget die Bereytung oder Miſchung der mineraliſchen vnd metalliſchen ſubtilen geſaltzenen Geiſter mit dem gemeynen ſuͤſſen Waſſer.
ANbelangend das Gewicht oder Maſſe der ſubtilen Schwefelgeiſter/ welche man dem ſuͤſſen Waſſer zuſetzen/ vnd jhme damit die Natur vnd Eygenſchafft eines natuͤrlichen Wildbalds zu geben vermoͤge/ iſt es alſo damit beſchaffen/ vnd muß alſo verſtanden werden/ weilen ſolche Geiſter oben im andern Tractat auff vnterſchiedliche Weiſe zu machen gelehret ſeyn/ vnd immer einer kraͤfftiger vnd ſtaͤrcker als der ander erfunden/ alſo iſt das Gewicht ſo eygentlich nicht zu ſetzen/ ſondern muß ſich nach Staͤrcke vnd Guͤte der Geiſter vnd Conſtitution des Patienten/ welcher darinn baden ſoll/ gerichtet werden/ vnd erſtlich vnter ein Badwanne voll ſuͤß Waſſer/ nur ein oder 2. ℔. Spir. miſchen/ vnd den Patienten darinn zu baden/ ſeine Krafft empfinden laſſen/ iſt es zu ſchwach/ kan mans den folgenden Tag verſtaͤrcken/ iſt es zu ſtarck/ verſchwaͤchen/ davon in meiner Badekunſt weitlaͤufftiger ſoll gehandelt werden.
Dieſes aber iſt allhier zu mercken/ daß man die Baͤder erſtlich zimlich ſchwach/ dann etwas ſtaͤrcker/ vnd je laͤnger je ſtaͤrcker machen ſoll/ ſo kan ſich die Natur des Patienten deſto beſſer darinn ſchicken/ vnd ſolches allgemach gewohnen zu vertragen/ vnd von erſt den Krancken ſo ſtarck damit nicht antaſten/ welches nicht allein nichts gutes/ ſondern auch mehr Schwachheit verurſachen wuͤrde/ derohalben in Nutzung deſſelben guter Verſtaͤndnus gebraucht werden/ will derohalben dem guͤnſtigen Leſer meine Badkunſt recommendiren/ darinn er genugſamb Vnterꝛicht von allem dazu noͤtig/ finden wird/ vnd allhier mit kurtzen Worten nur den Gebrauch der kuͤpffernen Kugel/ die Baͤder damit warm zu machen/ erklaͤren/ daß ſich der Patient mit dieſem wenigen ſo lang/ bis ein mehrers folget/ behelffen moͤge.
CAP. XXXII.
Wie man die koͤſtliche Schwefelbaͤder brauchen ſoll.
ACcommodire dein Oefelein mit der kuͤpffernen Kugel an die Badewanne/ wie oben vermeldet/ vnd ſchuͤtte ſo viel gemeyn ſuͤß Waſſer dareyn als noͤthig/ las ſolches durch die Kugel warm werden/ wann das Waſſer auff ſolche Waͤrmbde (als der Patient vertragen kan) kommen iſt/ ſo las denſelben hineyn ſitzen/ vnd ſchuͤtte ſo viel deines zugerichteten Schwefelgeiſtes hineyn zu dem ſuͤſſen Waſſer/ als du vermeyneſt genug zu ſeyn/ mache deinen Badkaſten allenthalben genaw zu/ daß der Spir. volatil. nicht verrieche/ vnd las alſo durch Erhaltung des Waſſers in bequemer Waͤrme den Patienten ſeine Zeit darinn ſitzen.
Vnd muß allzeit ſo offt man baden will/ friſch Waſſer vnd auch andere Spir. genommen werden.
Dieſes iſt der eygentliche Gebrauch der kuͤpffernen Kugel zu den Baͤder waͤrmen/ ſie ſeyen gleich von gemeynem/ ſuͤſſen vnd gekraͤuterten/ oder von der Natur/ oder kunſtbereyteten Schwefelwaſſern/ ſo giebt die taͤgliche Erfahrung/ daß viel vnleydliche langwierigen Kranckheiten dadurch gluͤcklich abgewendet werden.
Sey derohalben allhier in dieſem Tractaͤtlein genug vom Gebrauch des kůpffernen Inſtruments zu den naſſen Baͤdern gehandelt.
CAP. XXXIII. Folget nun wie man ſolche Kugel zu den truckenen Baͤdern/ welche den naſſen in vielen Kranckheiten nicht allein gleich/ ſondern auch denſelben/ wegen jhrer beweißlichen Kraͤfften/ ſehr weit ſind vorzuziehen/ gebrauchen ſoll.
ES haͤtte wol dieſe Beſchreibung der truckenen Baͤder/ bis in den beſondern Tractat/ da weitlaͤufftig davon gehandelt wird/ koͤnnen auffgeſchoben werden/ weilen aber leichtlich ein Hindernuͤs moͤchte fuͤrfallen/ daß daſſelbe offterwehnte Tractaͤtlein vielleicht ſo bald noch nicht herauß kommen moͤchte/ vnd ich doch allbereyt ſchon etwas von Baͤdern gemeldet/ als hab ich allhier kuͤrtzlich von denen nicht allein ſubtilen vnd truckenen Schwefel/ ſondern auch von andern vegetabiliſchen vnd animaliſchen medicinaliſchen durchdringenden Geiſtern vnd jhrem Gebrauch/ inſonderheit weilen dieſelbe viel bequemer als die naſſen in den mehrentheils Kranckheiten zu gebrauchen ſeyn/ etwas Vnterꝛicht zu thun/ nicht vnterlaſſen koͤnnen.
So man dann ohne Waſſer als trucken durch ſubtile Spir. ſchwitzen will/ ſo muß der Kaſten darnach gemacht ſeyn/ alſo daß der Patient fein gemaͤchlich dariñ auff einer durchloͤcherten Blancke ſitze welches man hoch vnd niedrig/ nach dem man will/ (wie auch die Bretlein/ darauff die Arm vnd Fuͤſſe ruhen (richten koͤnne.
Vnd muß der Kaſten neben der groſſen Thuͤr/ dadurch man eyngehet/ auch zu vnterſt ein klein Thuͤrlein haben/ dadurch man eine Lampe mit Sp. V. oder nur eine Teſt mit Holtzkolen/ den Kaſten damit zu erwaͤrmen/ hineyn ſetzen koͤnne/ wann nun der Kaſten durch die Kolen wol erwaͤrmet/ ſo ſetzet man den Patienten hineyn/ macht allenthalben rings herumb dichte zu/ vnd accom̃odiret das kuͤpfferne Inſtrument mit ſeinem Oefelein vnten an den Kaſten/ legt ein wenig Fewer darunter/ daß der Spir. volat. erwaͤrme/ ſo gehet er als ein ſubtiler vnd penetrirlicher Dunſt in den Kaſten an den Patienten/ weilen aber dieſer Spiritus ſo viel nicht geben kan/ daß der Kaſten dadurch in ſtaͤter Waͤrmbde koͤnte erhalten werden/ ſo muß man allezeit entweder eine Lampe mit Sp. V. oder eine Teſt mit Holtzkohlen (die beſten ſeyn von Wachholderſtauden oder Weinreben/ jhre Wurtzeln ſind noch beſſer/ welcher Kohlen lang dauren/ vnd in dem Kaſten wegen des duͤnſtigen Spir. nicht außgehen) darinn ſtehen laſſen/ auff daß der Patient nicht erkalte/ vnd der Spir. deſto beſſer den Leib penetriren koͤnne/ die Lampe zum Spir. V. aber muß ein Tocht haben/ von dem allerfeineſten vnd zarteſten Golddrat welcher nimmer verbrennet/ ſondern allzeit in ſeinem Weſen bleibet/ davon in der Schwitz- vnd Badkunſt ein mehrers zu ſehen.
In waͤhrender Zeit durch dringet/ durchſuchet vnd erwaͤrmet der Spir. volat. alle Glieder des gantzen Leibs/ vnd thut des ſeinige in etlichen Kranckheiten viel beſſer/ als wann er mit Waſſer vermiſcht iſt.
Wann dann der Patient ſeine Zeit darinn geſeſſen/ vnd genugſam darinn geſchwitzet hat/ ſo laͤßt man jhn außgehen/ vnd legt denſelben in ein warm gemacht Beth/ darinn er fein gemaͤchlich folgends außſchwitzen kan.
Vnd ehe man in den Kaſten ſitzet/ kan ein Doſis deſſelben Spir. volatilis auch innerlich gebraucht werden/ kompt dem aͤnſſer lichen zu Huͤlff ſeine Operation deſto baͤlder zuverꝛichten.
Vnd koͤnnen alſo ohne Waſſer zum ſchwitzen vnd baden nicht allein alle Sulphuriſche Spir. volat. der Salien/ Mineralten vnd Metallen/ ſondern auch viel er vegetabilien/ als ſeminis ſynapi, naſturtii hortenſis, Tart. crudi, wie auch der animalien/ als cornu Cervi, urinæ, ſalis armoniaci, vnd dergleichen mehr mit groſſen vnglaublichen Nutzen/ wegen jhrer ſchnellen Operation/ in vielen gantz verlaſſenen Schwachheiten vnd vnheilbaren Kranckheiten gluͤcklich vnd ſicherlich gebrauchet werden.
Vnd werden bey obgedachten Spir. vnterſchiedliche Wuͤrckungen gefunden/ dann diejenige/ welche anß den Salien/ Mineralien vnd Metallen gemacht werden/ gantz eine andere Natur haben/ als diejenigen/ der vegetabilien oder animalien.
Weilen dieſe in einem ſulphuriſchen vnd fewrigen/ jene aber in einem mercurialiſchen vnd luͤfftigen Weſen beſtehen/ vnd auch beyde Geſchlechte beſonderlich muͤſſen gebraucht werden.
Dann in etlichen Kranckheiten die ſulphuriſche/ mineraliſche/ in andern aber die vegetabiliſche vnd animaliſche den Preiß behalten/ darinn ſo wol die Kranckheit/ als die Natur der Baͤder muß erkant werden/ daß nicht widerwaͤrtige Naturen/ dadurch mehr uͤbels als gutes entſtehen moͤchte/ gegen einander gebranchet werden.
Dann faſt alle Wildbaͤder/ wie auch alle Spir. volat. der Salien/ Mineralien vnd Metallen eines ſubtilen/ durchdringenden/ erwaͤrmenden vnd truckenenden ſchwefelhafftigen Saltzgeiſt/ jene aber der vegetabil. vnd animalien einer ſubtilen durchdringenden/ warmen/ eroͤffnenden/ zertheilenden vnd duͤnn machenden urinoſiſchen oder nitroſiſchen Fluͤchtigkeit/ welche den obern entgegen ſeyn; wie zu ſehen/ wann man einen Spirit. volat. ſulphureum, er ſey gleich auß vitriol, gemeyn Saltz/ Alaun/ oder Mineral.
vnd Metallen gemacht/ zu einem wol rectificirten Spir. urinæ, oder Saliarmon. ſchuͤttet/ daß alſobalden einer den andern wird toͤden/ vnd ſeine volatilitaͤt vnd durchdringende Krafft benehmen/ alſo/ daß auß beyden den aller durch dringenſten vnd ſubtileſten Geiſtern/ doch zweyer widerwaͤrtigen Naturen/ ein Saltz ohne Geruch/ vnd Empfindlichkeit einiger Kraͤfften/ werden wird/ dahero zu ſehen/ daß nicht alle ſubtile Geiſter gleicher Natur vnd Weſens ſeyn/ vnd zu gleichen Kranckheiten koͤnnen gebraucht werden/ darumb derjenige/ der mit Geiſtern uͤmbgehen will/ ſich wol fuͤrſehen muß/ was er thue/ weilen groſſe Gewalt vnd Krafft dahinder ſtecket/ auff daß er nicht einen Feind fuͤr einem Freund gebrauche/ ſondern derſelben Natur/ Krafft vnd Weſen zuvor wol erfahre/ ehe er ſolche zur Mediein gebrauche.
Moͤchte jemand fragen/ wo iſt dann beyder ſpirituum groſſe Krafft in einem Augenblick hinkommen?
Iſt ſolche in dem zuſammen gieſſen in jhrem fechten vnd ſtreiten verꝛaucht vnd außgedunſtet?
Nein/ gantz nicht/ jhre Krafft iſt nicht hinweg geflogen/ ſondern hat ſich auß der Geiſtlichkeit in ein Corporalitaͤt verwandelt/ vnd iſt alſo auß dem allerꝛeineſten/ mineraliſchen ſulph. vnd aller fluͤchtigſten vnd durchdringenſten animaliſchen Mercurio, ein wunderbarlich corporaliſch Saltz worden/ welches man wol aquilam philoſophicam nennen moͤchte.
Weilen es mit linder Hitze als ein Saltz auffſteiget.
Darinn groſſe Geheimnuͤſſen verborgen ſtecken/ in deme die Metallen/ vnd ſonderlich das Gold wunderbarlicher Weiſe damit kan anatomiret/ vnd ſolches auch allein fuͤr ſich ohne Metall in eine uͤberauß traͤfftige Mediein kan gezeitiget werden/ davon allhier nicht mehrers dienet zu ſchreiben/ iſt nur darumb etwas davon gemeldet worden/ auff daß man der Geiſter Natur wol in acht nehmen/ vnd erkennen lerne/ daß dieſelbe/ ob ſie ſchon einen andern Leib annehmen/ dannoch fuͤr keine Toͤdung/ ſondern vielmehr fuͤr eine Verbeſſerung derſelben ſolten geachtet werden.
Dieſes ſey nun genug geſagt/ wie man mit den Geiſtern alſo trucken ohne Waſſer ſchwitzen/ vnd viel Kranckheiten vertreiben koͤnne/ zu welcher Kranckheit aber ein jedweder Geiſt diene/ wird der guͤnſtige Leſer in einem beſondern Tractat/ wie vielmal erwehnet/ hernacher geliebts Gott finden.
Doch ſo viel kuͤrtzlich zu wiſſen/ daß die ſulphuriſchen Spir. ſie ſeyn gleich auß den Salien/ Mineralien/ oder Metallen gemacht/ gegen alle Verſtopffung der innerlichen Glider/ als Miltz/ Lungen vnd Leber/ Vnd Erkaltung der Sehnen vor andern zu preiſen ſeyn/ weilen ſie gewaltig erwaͤrmen/ erweichen/ zertheilen/ außtreiben vnd reinigen/ derenthalben in Contracturis, Paralyſi, Epilepſia, Scorbuto, Melancholia Hypochondriaca, morbo Gallico, Scabie, vnd andern fiſtulirten vnd uͤmbſichfreſſenden ulceribus, wie ſie auch Namen haben/ eine trefliche Medicin vnd Huͤlffe iſt.
Die andere Art aber/ welche auß dem Tartaro.
Corn.
Cerv. ſal. armon. urina, vnd dergleichen gemacht/ iſt auch zimblicher warmer Natur/ doch nicht alſo trucken/ ſondern neben der Waͤrmbde einer penetrirender/ erweichender/ zertheilender/ ledigmachender vnd auß fuͤhrender Eygenſchafft/ derentwegen er auch in allen obſtructionibus der innerlichen Theilen des Leibes/ wie auch der aͤuſſerlichen Theilen mit Verwunderung wuͤrcket/ dann er die poros der Haut/ vor allen andern Dingen eroͤffnet vnd erweichet/ den Schweiß mit Gewalt befoͤrdert/ deßgleichen erweichet vnd eroͤffnet er auch die Hæmorrhoides, vnd verhaltene menſes der Weiber/ bey Alten vnd Iungen/ reiniget vnd erwaͤrmet die Mutter/ giebt Vrſach zur Fruchtbarkeit/ erwaͤrmet/ reiniget/ vnd entlediget das erkalte vnd verꝛoͤtzte Hirn/ macht ein guten Verſtand vnd Gedaͤchtnuͤs.
Doch ſollen ſich dafuͤr huͤten ſchwangere Weiber/ vnd diejenigen/ welche ein offene Haut haben/ dieſe vnd dergleichen noch vielmehr guter Tugenden koͤnnen mit Warheit dieſem Spir. zugeſchrieben werden/ welche allhier uͤmb der Kuͤrtze willen vngemeidet bleiben- Dieſe zwey oberzehlte Weiſe zu baden/ nemblich/ daß man mit dem gantzen Leib in ein warm Waſſer/ welches mit ſubtilen Geiſtern imprægniret iſt/ ſitze/ vnd darinn ſeine Zeit verbleibe vnd ſchwitze/ oder aber/ daß die Geiſter durch das obbeſchriebene Inſtrument in eim trucknen Kaſten an den Patienten getrieben werden/ welche dann den Leib durchgehen/ vnd jhre Operation eben ſo wol vnd auch wol beſſer vollbringen/ als vnter Waſſer gemiſcht/ ſeynd die geringſte Mittel vnd Wege nicht/ die verlohrne Geſundheit widederumb zu erlangen/ dieweil vnglaubliche Dinge damit außgerichtet werden.
Weilen aber dieſe Spir. davon Meldung geſchehen/ vnd zun Baͤdern gebraucht/ in den gemeynen Apotheken nicht gefunden werden/ vnd auch nicht ein jedweder nach Lehre meines zweyten Tractats ſolche zu bereyten vermag vnd kan; alſo offenbare ich hiemit/ daß noch ein andere mineraliſche Materi geſunden werde/ welche man nicht diſtilliren doͤrffe/ ſondern dieſelbe nur in das kuͤpfferne Inſtrument lege/ ſo gehet von eygener Krafft ohne Fewer eben ein ſolcher ſulphuriſcher/ penetrirender Spiritus haͤuffig in den Schwitzkaſten/ uͤmb den Patienten/ gleicher Natur vnd Kraͤfften/ denen/ welche oben im andern Tractat auß den Salien/ Metallen vnd Mineralien zu machen gelehret ſeyn/ vnd wuͤrcket in allem ſo wol vnd kraͤfftig/ daß ſich daruͤber zu verwundern iſt.
Deßgleichen hat die Natur vns auch noch eine ander materi bereytet/ welche allenthalben gefunden/ vnd ebener maſſen nur alſo wie ſie iſt in das Inſtrument gethan/ einen ſolchen Spir. ohne Fewer/ auß eygener Krafft gern vnd willig von ſich giebet/ gleicher Krafft vnd Wuͤrckung/ als dieſer vom Tartaro crudo, ſal. armon. fuligine, urina, vnd dergleichen/ welche oben im andern Tractat zu machen gelehret ſeyn/ vnd thut dasjenige eben ſo kraͤfftig/ als jener welcher durch viel Muͤhe vnd Koſten durch die diſtillation erlanget iſt. Koͤnnen alſo dieſe zwey vnterſchiedliche Materien genugſamb alles zum baden vnd ſchwitzen verꝛichten/ was oberzehlten/ ſo wol ſulphuriſchen/ mineraliſchen/ als mercurialiſchen/ animaliſchen Spiritibus zu thun moͤglich iſt.
Was aber dieſes fuͤr materialia ſeyn/ welche man ſo leichtlich ohne Koſten erlangen/ vnd ſo viel gutes in allen Kranckheiten damit verꝛichten koͤnne/ ſolte wol jederman gern wiſſen wollen/ welches ich auch gern den Frommen goͤnnete/ weilen aber der groͤſſere Hauff allzeit vndanckbar/ vnd ſolcher groſſen Mediein vnwuͤrdig erfunden wird/ alſo finde ich nicht rathſam die Perlin fuͤr die Schweine zu werffen/ die Frommen aber/ denen es Gott goͤnnet/ werden ſolche Materi auß meinen andern Schrifften leichtlich erlernen vnd finden koͤnnen.
CAP. XXXIV. Folget nun wie man in einem hoͤltzern Zuber oder Faß/ in Mangel eines Keſſels/ allerhand Dinge kochen/ Bier/ Meth/ vnd Eſſig brawen koͤnne.
ALlhier findet ſich eine Materi/ davon ſehr viel zu ſagen were/ wiewol allenthalben Leue gefunden werden/ welche auß Korn Maltz/ vnd auß Maltz hernach Bier vnd Eſſig brawen/ dannoch ſo gemeyn es auch bey jedermann iſt/ were noch viel daran zu verbeſſern/ weilen aber mein Vorhaben allhier nicht iſt/ ſolche Dinge zu lehren/ ſo bleibt es nur bey dem Gebrauch des Inſtruments/ ein jedweder/ der kein Keſſel hat/ kan jhm gleichwol noch dieſe Invention zu nutz machen/ vnd ſolches durch eine ſolche kuͤpfferne Kugel mit eim Faß verꝛichten/ gleich oben bey andern operationibus gelehret/ vnd ſein Bier ſo gut machen/ als er gelehrnet hat vnd gewohnet iſt.
Weiters koͤndte ich allhie manchem mit wenig Worten zu ſehr nuͤtzlichen vnd ſchoͤnen Kuͤnſten helffen/ wie man nemblich dem Honig ſeinen Geſchmack vnd uͤbelen Geruch durch ein Niederſchlag benehmen/ vnd hernach einen lieblichen Spir. deme/ welcher/ auß Wein gebrandt nicht weichende/ machen koͤnte/ deßgleichen/ wie ein guter wolgeſchmackter/ lieblicher/ klarer/ vnd waͤrhafftiger Wein/ dem beſten Malvaſier gleich/ darauß koͤnne zugerichtet werden.
Item/ wie man nach ſeiner Laͤuterung denſelben kan machen anſchieſſen vnd candiſiren/ ſo lieblich vnd gut am Geſchmack als Zucker.
Item/ wie man ſeine ſuͤſſe koͤnne uͤmbkehren/ vnd zu Weinſtein machen/ deme in allem gleich/ welcher in den Weinfaſſen gewachſen iſt.
Item/ wie man auß allen Baumfruͤchten/ als Kirſchen/ Biren/ Aepffeln vnd dergleichen einen waͤhrhafften vnd viel-Jahr-beſtaͤndigen/ guten vnd wolſchmaͤckenden Wein/ welcher von deme auß Trauben gemachtem Wein an Geſchmack/ Farb/ Tugend vnd Kraͤfften nicht vnterſchieden iſt/ machen koͤnne.
Deßgleichen auß den vnzeitigen ſauren Trauben/ welche in kalten Landen/ oder ſonſt bey kaltem Wetter gewachſen/ vnd nicht reyff genug ſind/ durch Verwandlung jhrer ſaͤure in ein ſuͤſſe/ die beſte Wein darauß zu machen welche dem Rheiniſchen im geringſten nichts bevor geben.
Auch wie man von Sauerampffer/ vnd andern vegetabilien einen ſchoͤnen Weinſtein/ des beſten Rheiniſchen Geſchmacks/ in Farb/ Tugenden/ vnd allen Proben gantz gleich/ in groſſer copia mit ſehr kleinen Koſten machen koͤnne.
Item/ wie man auß Korn ohne Maltzmachen oder mahlen/ einen Brandewein/ klaren vnd lieblichen Eſſig dem Rheiniſchen gleich machen koͤnne:
Deßgleichen auß dem gemahlnen Korn oder Maͤhl einen guten Spir. diſtilliren/ vnd das Maͤhl noch gut vnd wolgeſchmackig/ geſund Brod gebe.
Dieſe vnd dergleichen noch viel ſchoͤne vnd nuͤtzliche Veraͤnderung vnd Verbeſſerung der Gewaͤchſen/ dadurch viel Nutzen zu ſchaffen/ koͤnten ſich hieher wol ſchicken/ weilen aber nicht gut iſt alles auff einmal gemeyn zu machen/ vnd das Buch gegen meinen Willen viel zu gros werden wuͤrde/ ſo wollen wir es jetzuuder bey der Anregung/ daß ſolche vnd dergleichen bishero noch vnbekandte ſchoͤne Wiſſenſchafften der Natur moͤglich ſeyn/ beruhen laſſen/ vnd dieſen Dritten Theil hiemit beſchlieſſen, Hoffentlich/ ſo klein es auch iſt/ derſelbe noch manchem zu ſeinem Vorhaben dienen werde.
GOTT dem Herren befohlen.
Ende des Dritten Theils.
FURNI PHILOSOPHICI, Oder Philoſophiſcher Oefen/ Vierdter Theil:
Darinnen beſchrieben wird des Vierdten Ofens Eygenſchafft/ mit welchem man alle Berg-arten/ Mineralia vnd Metallen/ auff eine viel naͤhere vnd beſſere Weiſe/ als bishero bekant geweſen/ probieren/ vnd jhren Halt finden:
Deßgleichen auch/ wie man ein Metall von dem andern durch den Guß kuͤnſtlich ſepariren vnd ſcheiden/ vnd ſonſten vielerley kuͤnſtliche Arbeit durchs Schmeltzen verrichten koͤnne.
CAPUT PRIMUM.
Von Bereytung des Ofens.
DEr Ofen kan ſo gros oder klein gemacht werden/ als man wil/ nachdeme man auf einmal viel oder wenig darinn ſchmeltzen will/ oder nachdem man ſolchen zu ſeinem Werck gros oder klein vonnoͤthen hat: Wann der Ofen inwendig eines Werckſchuchs weit iſt/ ſo kan man einen Tiegel dareyn ſetzen/ der vngefaͤhr 4. 5. oder 6. Marck haͤlt:
So man aber groͤſſere Tiegel wolte eynſetzen/ muͤſte auch der Ofen deſto groͤſſer oder weiter darzu gemacht werden.
Vnd muß derſelbe von guten Fewer-beſtaͤndigen Steinen vnd Luto viereckicht auffgeſetzt werden/ von der Erden 1. oder 2. Fuß hoch/ ehe man den Roͤſter leget/ welcher alſo gemacht ſeyn muß/ daß man denſelben/ wann er von uͤbergelauffenen Tiegeln/ Schlacken/ oder anderm Vnrath/ welcher mit den Kohlen hineyn kommen/ moͤge reinigen:
Oder/ er ſoll gemacht ſeyn/ gleich dieſer oben im Erſten Theil/ erſtlich zwo dicke Stangen zwerchs in dem Ofen faͤſt eyngemawret/ mit Faltzen geſchnitten/ dareyn andere 5. 6. oder 7. kleinere/ nemblich in den Faltzen faͤſt vnd vnbeweglich liegen koͤnnen/ welche/ ſo ſie verſchlacket vnd verſtopffet/ koͤnnen bewegt/ oder außgenommen werden/ vnd ſoll auch vnter dem Roͤſter/ am vorder-Theil des Ofens/ auff dem Boden ein Loch gelaſſen werden/ vngefehr einer kleinen Spannen weit vnd hoch/ mit einer Thuͤr von Eyſen oder Kupffer/ welche man beheb/ wann es vonnoͤthen iſt/ ſchlieſſen koͤnne/ vnd auff einer oder andern Seyten recht vnter dem Roͤſter auch eines/ dadurch man den Wind eynlaſſen/ vnd durch ein Regiſter/ welches man auff- vnd zu ſchieben kan/ das Fewer regieren moͤge.
Deßgleichen ſoll auch ein Loch einer zwerchen-hand breyt uͤber dem Roͤſter gemacht ſeyn/ dardurch man den Tiegel auß- vnd eynſetzen/ deßgleichen Kohlen eyntragen koͤnne/ vnd ſolches nach Groͤſſe des Ofens proportioniret/ als nemblich/ wann der Ofen inwendig eines Werckſchuchs weit iſt/ ſo muß das Kohlen-loch eines halben Werckſchuchs weit/ vnd beynah eines gantzen hoch ſeyn/ auff daß man deſto fuͤglicher den Tiegel auß vnd eynſetzen/ deßgleichen mit einer Schuͤpp die Kohlen eynwerffen koͤnne/ vnd ſoll fuͤr daſſelbige Loch ein Fewer-beſtaͤndige/ ſteinerne oder eyſerne mit gutem luto beſchlagene Thuͤr gemacht werden/ welche man beheb vnd dicht zuſchlieſſen moͤge/ auff daß wann der Tiegel in der Glut ſtehet/ das Fewer kein Lufft dardurch nehmen moͤge/ ſondern ſolche auß dem Neben-Loch vnter dem Roͤſter allein zu ſich ziehen muͤſſe; vnd muß der Ofen ober dem Kohlenloch noch ein gute Spannen hoch hoͤher auffgemawret werden/ daruͤber ein Gewoͤlb mit einem runden Loch/ vngefehr einen dritten Theil ſo weit als der Ofen iſt/ durch welches die Flamm vnd Rauch ſpielen moͤge/ vnd ſo man mit groſſer Gewalt ſchmeltzen will/ kan man auff das Loch ein Roͤhre von ſtarckem Eyſenblech gemacht ſetzen/ vngefehr 5. 6. 8. oder 12. Schuch hoch/ vnd je ſtaͤrcker das Fewer brennen/ vnd Hitz geben ſoll/ je hoͤher ſoll auch die Roͤhren ſeyn:
Vnd ſo man will/ kan man uͤber das Gewoͤlb 1. 2. oder 3. Kammern mit jhren Thuͤren/ die man ſchlieſſen kan/ auffeinander bawen/ auff daß ſich die Flamm darinnen fange/ vnd zu gut komme/ in welchen Kammern man nach Gelegenheit vnterſchiedliche operationes verꝛichten kan; welche Kammern auch vnterſchiedliche gradus des Fewershaben; dann die vnterſte wird ſo heiß/ daß man darinnen leichtfluͤſſige Metallen/ Mineralien vnd Salien im Fluß halten kan; deßgleichen kan man darinn cimentiren/ calciniren/ vnd reverberiren.
Auch kan man ſeine Tiegel/ vnd andere nothduͤrfftige erdene Geſchirꝛ/ die man ſelbſten von guter Erden gemachet/ (wie im Fuͤnfften Theil gelehret wird) darinn brennen/ glaſiren/ backen/ auch kan man im fall der Noth darinn abtreiben/ verblaſen/ vnd roͤſten.
In der andern Kammer/ welche etwas weniger Hitze hat/ als die Erſte/ kan man auch Ertz vnd Bergarten roͤſten; die Calces Metallorum, als Bley/ Zinn/ Eyſen/ vnd Kupffer/ welche man zu den Wercken vonnoͤthen hat/ darinn bereyten vnd zurichten:
Auch kan man Tartarum crudum, vnd andere vegetabiliſche Dinge (jhr Saltz darauß zu ziehen/ welches zu den laboribus Chymicis nicht zu entrathen:) Deßgleichen die Hoͤrner vnd Beiner/ welche man zu den Capellen braucht/ wie auch geſchleimte Holtz-aſchen: darinnen calciniren/ vnd zum Gebrauch bereyten.
In der Dritten Kammer/ welche viel lindere Hitze hat/ als die Zweyte/ koͤnnen die zubereyte Tiegel/ Ciment-Buͤchſen/ Deckel/ vnd andere Inſtrumenten/ die man von guter Erden zum Gebrauch hat zugerichtet/ fein wol durchauß truckenen/ vnd zum brennen/ ſo in der Erſten Kammer geſchicht/ vorbereyten/ vnd was ſonſten mehr nothduͤrfftige Dinge vorfallen/ in dieſen 3. Kammern wol verꝛichten/ alſo daß man kein beſonder Fewer derentwegen anmachen/ vnd viel Kohlen verbrennen doͤrffe.
Vnd weiters/ ſo dieſer Ofen auffs allerſtaͤrckſte treiben vnd ſchmeltzen ſolle/ ſo muß man ein langen Windfang oder Canal vnten an das Lufftloch/ da das Regiſter an iſt/ accommodiren/ auff daß das Fewer ſeine Lufft auß der weite vnd ferne her zu holen gezwungen ſey.
Dann je ferner das Fewer ſeine Lufft muß holen/ vnd je hoͤher es auch ſpielen muß/ ehe es einen Außgang oder Lufft wieder findet/ je ſtaͤrcker es ſchmeltzen vnd Hitz geben kan: Derentwegen vnten der lange Windfang/ vnd oben die hohe Roͤhren vonnoͤthen.
Vnd ſo man eine gelegene Kammer hat/ in welcher neben deſſen Schornſtein noch ein anderer von vnten herauff gehet/ ſo kan man den Ofen vnter den ober Schornſtein ſetzen/ vnd ein Loch durch die Mauer brechen/ ein Regiſter daran accommodiren/ dardurch das Fewer ſeine Lufft auß der tieffe des Neben-Schornſteins holen muͤſſe/ alſo darff man keines beſondern Windfangs/ vnd thut man nur in der vnter Kammern eine Thuͤr oder Fenſter auff/ auff daß die Lufft in den Schornſtein gehen moͤge/ ſo zieht das Fewer den Wind auß dem Neben- Schornſtein alſo kraͤfftig zu ſich/ daß ſich darob hoͤchlich zuverwundern iſt/ vnd jhme kein Balg gleich thut/ alſo/ daß auch der Ofen/ ſo er nicht von Fewer beſtaͤndiger Erden gemacht were/ dahin ſchmeltzen wuͤrde/ wie dann offtermals die beſte Tiegel/ ſo dieſelbe lang in dem groſſen Fewer ſtehen/ nicht beſtehen/ ſondern zuſammen fallen vnd ſchmeltzen/ derentwegen das Regiſter ordiniret/ auf daß man das Fewer damit regieren/ vnd ſo viel oder wenig/ als man ſelber will/ Hitze geben koͤnne.
Dieſer Ofen nun/ ſo ſchlecht er im erſten vorkompt/ iſt/ naͤchſt Gott/ das einige Mittel/ dardurch ich alle meine beſte Wiſſenſchafften erlangt habe.
Dann zuvor hab ich mich von Jugend auff bey andern vnd hernach bey mir ſelber/ elendiglich mit den kurtzen gemeynen Windoͤfen vnd Blasbaͤlgen marteln vnd quaͤlen muͤſſen/ welches mir nicht wenig an meiner Geſundheit geſchadet/ indeme man ſich vor dem Stanbe vnd gifftigen Rauch gantz nicht bewahren/ oder huͤten kan; allhier aber darff man ſich gantz vnd gar nicht allein keines gifftigen Geſtancks/ Rauchs/ vnd Staubs/ ſondern auch keiner vnleydlichen Hitze befoͤrchten:
Dann dieſer Ofen im geringſten keinen Rauch/ als oben hinauß von ſich giebet/ ja ziehet auch ſo ſtarck an ſich/ wann man die Thuͤr auffthut/ Tiegel auß vnd eynſetzet/ oder Kohlen hineyn wirfft/ daß auch ein ander Rauch/ wann er ſchon ein halbe Ehlen von dem Ofen were/ mit Gewalt durch des Fewers Krafft wird zu ſich gezogen/ vnd weilen das Fewer ſo kraͤfftig an ſich ziehet/ ſo behaͤlt es auch ſein eygen Hitze bey ſich/ alſo daß man ſich nicht dabey verbrennet/ doch iſt vonnoͤthen/ daß man einen dreyfachen leinen naſſen Handſchuh an dieſe Hand ziehe/ mit welcher man die Zange halte/ vnd in die andere einen Schirm von Holtz/ dardurch man in das Fewer ſihet/ ſein Geſicht vor dem hellen Glantz zu bewahren/ nehme/ ſonſten hat man ſich darbey weiter fuͤr gifftigen Duͤnſten der Kohlen/ vnd ſolches Zeugs/ den man ſchmeltzet/ wie auch keiner Hitze im geringſten nicht zubefahren/ welches fuͤrwar einem Laboranten ein groſſe Wolthat iſt.
Ich bekenne rund auß/ ſo ich dieſen Ofen nicht gefunden haͤtte/ den ich auch uͤber 4. Jahr noch nicht gehabt/ ich haͤtte die gantze Alchymiam mit all jhrer muͤhſeligen Arbeit/ Geſtanck vnd Sudelen/ mit groſſem Verdruß vnd Schaden auffgeben/ dann ich allbereyt ſo viel Jahr lang mit allerhand gefaͤhrlichem Schmierwerck/ vnd verdrießlicher Kocherey/ mein Leben in Muͤh/ Arbeit/ Wachen vnd Geſtanck/ vnd vielen Sorgen zugebracht/ alſo/ daß es mir ein Grewel war/ vnd die Haar zu Berge ſtunden/ wañ ich in mein Laboratoriũ gienge/ vnd ſo vielerhand Materialien vnd Species in Pappiren/ Schachteln/ vnd Geſchirꝛen/ wie auch ſo mancherley gantze vnd gebrochene erdene/ glaͤſerne/ kuͤpfferne/ vnd eyſerne Inſtrumenten/ da liegen ſahe/ daß ich mich auch vielmals vngluͤcklich achtete/ weilen ich mich in ein ſolche elende Sclaverey begeben hatte/ ſonderlich auch darumb/ weilen ich klaͤrlich ſahe vnd merckte/ daß jhrer baͤlder 100. durch die Alchymiam verduͤrben/ als einer (deren ich auch einer war) damit nawlich ſeine Koſt gewinnen koͤnte:
Solcher beweglicher vrſachen halben ich mir gaͤntzlich fuͤrgenommen/ weiters damit nicht mehr uͤmbzugehen/ ſondern mich an die Medicin vnd Chirurgiam, da ich niemalen vngluͤcklich geweſen/ zu halten/ vnd mein Nahrung hinfuͤrder/ ſo gut ich konte/ darinn zu ſuchen:
Da ich aber nach gutem Rathſchluß/ ſolches ins Werck zu ſtellen gedachte/ vnd alle Bruͤllen von Potten/ Glaͤſern/ vnd allerhand Inſtrumenten/ meynte hinweg zu werffen/ fand en ſich vnter andern auch noch etliche gebrochene Tiegel/ darinn Gold vnd Silber geſchmoltzen ware/ vnd noch voller Koͤrner hiengen/ welche ich zuſammen laſe/ vnd neben anderm Kretz vnd Zuſammen-fegſel fuͤrname zu ſchmeltzen/ vnd zurecht zu bringen:
Da ich aber allbereyt mein Blasbaͤlge ſchon verkaufft hatte/ vnd mir vnmoͤglich auff andere Weg vnd Weiſe ſolchen hartfluͤſſigen Zeug zu ſchmeltzen/ gedachte ich den Sachen beſſer nach/ vnd fande alſo dieſen Ofen/ bawet ſolchen alſobalden auff/ vnd probiret denſelben/ vnd fand jhn ſo kraͤfftig vñ gut/ daß ich wiederumb ein Muth ſchoͤpffte/ vnd einen andern Sinn vnd Meynung bekam:
In dem ich ſpuͤrete/ wie leichtlich vnd compendiosè man das ſchmeltzen damit verꝛichten koͤnte/ fienge derohalben wieder an zu ſuchen vnd ſchmeltzen/ vnd fand von Tag zu Tag je laͤnger je mehr ſchoͤne Secreten vnd Heimlichkeiten der Natur/ welche mich nicht wenig erfreweten/ lieſſe alſo nicht ab/ vnd ſuchte ſo lang/ bis daß mir Gott endlich die Augen auffthaͤt/ vnd zeygte/ woran ich ſo lange Zeit vergeblich gearbeitet hatte; merckte gleichwol ſo viel dabey/ wann ich zuvor ſchon mehrers gewuſt haͤtte/ gleichwol ohne dieſen Ofen ſchwerlich haͤtte zurecht kommen koͤnnen: Hab alſo hinfuͤrter durch die Gnade Gottes/ mit Huͤlff dieſes Ofens von Tag zu Tag mehr vnd mehr gefunden/ dafuͤr ich dem Allmaͤchtigen vnd guͤtigen Gott all mein Lebenlang ſchuldigen Danck erzeigen/ vnd auch meinem Naͤheſten ſolche herr;- lich Invention des Ofens trewlich zu communiciren nicht vnterlaſſen ſoll.
Nun will ichs einem jedweder/ der im Fewer kuͤnſtelt/ heimbſtellen/ vnd vrtheilen laſſen/ ob nicht dieſer Ofer viel bequemer ſey zu allem ſchmeltzen/ als ein gemeyner Wind-Ofen oder Blasbalg?
Dann ſo du etwas hartfluͤſſiges in eim Wind-Ofen ſchmeltzen wilt/ wie lang muß ſolches ſtehen ehe es in Fluß kompt?
Wie viel Zeit vnd Kohlen koſtet es?
So du dann fuͤr dem Geblaͤs ſchmeltzeſt/ muſtu allzeit jemand bey dir haben/ der dir ſolchen ziehe/ vnd muſt allzeit ſorgen/ daß der Tiegel von dem Wind/ wann jhme die Kohlen entgangen/ zerbreche/ vnd dein Gut ins Fewer lauffe:
Auch blaſen ſich die Tiegel leichtlich uͤmb/ oder faͤllt der Deckel ab/ vnd Vnreinigkeit in den Tiegel/ wiewol ſo viel nicht angelegen iſt/ wann Metallen geſchmoltzen werden/ daß Kohlen in den Tiegel fallen/ ſo man aber Salia vnd Mineralien ſchmeitzet/ ohne welche die Metallen im Guß keine Verbeſſerung erlangen/ leyden ſie keine Kohlen/ ſondern lauffen dann uͤber/ vnd giebt groſſe Hindernuͤs/ welches allhier in dieſem Ofen nicht zu foͤrchten/ dann der Wind von vnten auff rings uͤmb den Tiegel gehet/ vnd kan man auch allzeit darzu ſehen/ weilen dieſelbe ſo tieff nicht mit Kohlen doͤrffen begraben ſeyn/ gleich wie bey den gemeynen Wind-Oefen/ vnd fuͤr dem Geblaͤs geſchehen muß: Allhier aber kan dem Zeug ſchmeltzen/ wann der Tiegel ſchon nur halb in den Kohlen ſtehet/ vnd der Deckel frey vnd vnbedeckt iſt/ vnd darff man auch keines Gehuͤlffens/ der den Blasbalg ziehet/ ſondern man regieret das Fewer mit dem Regiſter/ giebet ſolchen Grad/ als man ſelber haben will/ gleich als wann man ſolches in einem Sack haͤtte/ vnd ſo viel darauß nehmen koͤnte/ als man bedarff.
Will derhalben dieſen Ofen allen denjenigen/ die jhr Gluͤck im Fewer ſuchen/ hoch commendiret haben/ daß ſie danſelben wol auffbawen/ daß er ſtarck blaſe/ vnd mit dem Regiſter recht verſehen/ auff daß das Fewer behoͤrlich moͤge regiert werden/ ſo bin ich verſichert/ daß viel guts damit werde außgerichtet/ vnd manchen damit auff die Bein geholffen werden.
CAP. II.
Wie man allerhand Ertz vnd Berg-arten probiren/ in jhren Halt finden ſoll.
ERtz vnd Bergwerck zu probiren iſt nun allenthalben bekant genug/ derohalben nicht noͤthig etwas weiters davon zu ſchreiben/ weilen allbereyt vor langer zeit vnterſchiedliche beruͤhmbte Bergleuthe vnd Probierer/ als Georgius Agricola, Lazarus Ercker/ vnd andere mehr/ deutlich vnd außfuͤhrlich genug davon geſchrieben/ an welcher Schrifften ich den guͤnſtigen leſer will gewieſen haben.
Sonderlich hat der weitberuͤmbte Lazarus Ercker/ ein ſchoͤn Buch laſſen außgehen/ welches ſehr deutlich vom vnterſcheyd der wilden vnd milden Ertzen ſolche zu probiren lehret/ alſo daß das geringſte nichts daran zu tadeln iſt: gleichwol findet ſich in der Prob/ daß er vnd ſeine Vorfahren noch nicht alles gewuſt haben/ oder wol gewuſt/ vnd nicht haben ſchreiben/ oder gemeyn machen wollen.
Deme ſey nun wie jhm wolle/ ſo findet ſich in der That/ daß das beſte noch vnbeſchrieben iſt/ vnd villeicht auch ſo bald/ wegen der vndanckbaren Welt/ nicht wird beſchrieben werden.
Wiewol die fuͤrnehmſte vnd warhaffte Philoſophi eynhellig melden/ daß die vnvollkommene Metallen/ als Bley/ Zinn/ Eyſen/ Kupffer/ vnd Queckſilber in jhrem innerſten gut Silber vnd Gold ſeyn/ gleichwol ſolches ſchier von nieman bishero geglaubt/ oder die Warheit in der That alſo durch Vnachtſſambkeit vnd Vngeſchickligkeit gefunden worden/ ſondern hat ſich ein jedweder mit demjenigen benuͤgen laſſen/ was er von ſeinen Vorfahren gehoͤret vnd geſehen; Nemblich/ wenn nichts auff der Capellen mit dem Bley geblieben/ fuͤr vnhaͤltig geachtet; da doch die Capellen prob fuͤr das rechte Examen der Metallen/ (welche bishero ſchier von jedermann darfuͤr gehalten worden/) der Philoſophorum nicht/ ſondern nur der Bergleuthen vnd gemeynen Probirern jhr Prob iſt/ welches mir viel Philoſophi werden Zeugnus geben/ als Iſaacus Hollandus, vnd fuͤrnemblich Paracelſus an vielen Orthen/ da er von den Metallen ſchreibet/ ſonderlich in ſeinem Buͤchlein/ daß er Vexationem Alchymiſtarum nennet/ in welchem die gantze gruͤndliche Eygenſchafft aller Metallen/ vnd jhrer Verbeſſerung deutlich genug beſchrieben iſt:
Ob nun ſchon ein jedweder ſolches nicht verſtehet/ ſchadet nicht/ es ſoll ſo gemeyn auch nicht werden/ ſo ſchlecht vnd gering auch die Kunſt iſt/ welcher außdruͤcklich meldet/ daß die gemeyne Metallen/ durch Ablegung jhrer Vureinigkeit viel gut Silber vnd Gold halten:
Wie aber ſolche Ablegung vnd Saͤuberung der gemeynen Metallen geſchehe/ ſagt er nicht/ ſondern ruͤhmet vnd lobt das Bley ſehr/ als einen Meiſter ſolches zu verꝛichten/ dahero allzeit von den vnverſuchten Alchymiſten geglaubt/ daß es nur das gemeyne Bley ſey/ vnd ſein Waſſer nicht gekennet/ (durch welches er doch nicht allein andere Metallen/ ſondern auch ſich ſelber waͤſchet vnd reiniget) haben gemeynt/ wann ſie Zinn/ Eyſen/ oder Kupffer mit Bley auff einer Capellen laſſen abgehen/ daß ſolches die rechte Waſchung were/ vnd nicht gemercket/ daß jhr Bley kein Gemeynſchafft mit Zinn vnd Eyſen in ſtarckem Fewer leydet/ ſondern dieſelbe alſo ſchwartz vnd vnſauber/ ohn einige Verbeſſerung wieder von ſich ſtoͤßt/ wie jederman wol bewuſt iſt.
Dieſes aber kan das gemeyne Bley/ wann Ertz oder Berg-arten/ die vollkommen Silber vnd Gold halten/ auff was Weiſe es auch ſey/ jhme zugeſetzet/ vnd im Fewer eynverleibet werden/ es mit derſelben Vnreinigkeit auff der Capellen eyngehet/ vnd laͤßt das Silber vnd Gold allein zuruͤck auff der Capellen ſitzen/ welches die Bergleuth abgetrieben heiſſen:
Vnd geſchicht ſolches auff dieſe Weiſe; weilen Silber vnd Gold von Natur von jhrem Sulphure ſuperfluo gewaſchen/ vnd gereinigt ſeyn/ alſo daß dieſelben auch hinfuͤrter ſich nicht wieder mit den vnvollkommenen Metallen/ (welche noch voller vnreinen vnd vnzeitigen groben Sulphuris ſtecken/) radicaliter vermiſchen wollen/ zwar mit denſelben ſich gern vnterſchmeltzen vnd mengen laſſen; ſo bald aber hernach ſolche mixtur in das Fewer kompt/ ſo arbeit der verbrennliche Sulphur der gemeynen Metallen/ in ſeinem eygenen Queckſilber/ macht ſolchen zu einer Schlacken/ welche Schlacken ſo die mixtur auff guten Capellen ſteht/ weil ſie ſich von dem Metall ſcheydet/ in die poroſe materi der Capellen ſchlucket vnd eyngehet/ welches anff einem beſtaͤndigen von guter Etden gemachten Treibſcherben nicht geſchicht/ ſondern/ ob ſich dieſelbe ſchon von dem Metall ſcheydet/ gleichwol in die Erden nicht gehet/ ſondern darauff als ein bruͤchig oder Schlack-weſen ſtehen bleibt; auff der Capellen aber/ weilen ſolche von lucker-Holtz oder Beinaſchen gemacht/ leichtlich eyngehen kan:
Gehet derohalben allgemach ſo viel das Fewer zu Glett oder Schlacken macht/ in die Capellen/ ſo lang vnd viel bis alles Bley/ das bey dem Silber oder Gold war/ mit den andern vnvollkommenen Metallen/ welche ſich damit vereynigen/ zu Schlacken worden/ ſich in die Capellen verkrochen hat/ vnd das fein Silber vnd Gold allein ſitzen bleibt.
Dann dieſe Natur hat das Bley/ wann es in einem flachen Geſchirꝛ oben Hitz befindet/ vnd vnten Kalt ſtehet/ daß es alles zu Glett wird/ geſchicht ſolches auff guter Compacter Erden/ ſo bleibt der Glett ſtehen/ vnd wird endlich zu einem gelben durchſichtigen Vitro, wann kein andere Metallen dabey ſeyn:
So aber andere Metallen als Kupffer/ Eyſen oder Zinn dabey ſeyn/ ſo faͤrbet ſich auch das Vitrum davon/ vnd wird gruͤn/ roth/ ſchwartz vnd weiß/ nachdem des Metalls viel oder wenig dabey geweſen.
So aber ſolches geſchicht auff einer Capellen/ die von lucker Aſchen gemacht iſt/ ſo findet die Schlacken oder.
Glett poros, darinn ſie gehet/ ſo lang bis alles Bley eyngangen/ welches daſſelbe nit gethan haͤtte/ ſondern wol darauff were ſtehen blieben/ wann es nit zu Glett worden were.
Iſt alſo das Abtreiben nichts anders/ als ein Verwandlung des Bleys mit ſeinem vnvollkommenen Zuſatz in ein Schlacken/ welche in die Capellen gehet/ vnd das Silber vnd Gold/ welches zu keiner Schlacken/ wegen ſeiner reinen Natur/ hat werden koͤnnen/ ſauber vnd fein zuruͤck bleibt.
Dieſer Vnterꝛicht moͤchte manchem vnnoͤtig zu ſeyn vorkommen/ weilen das Abtreiben allbereyt uͤberall gemeyn vnd bekant iſt; der ſoll wiſſen/ daß er nicht vnnoͤthig/ ſondern ſehr noͤthig iſt zu wiſſen:
Dann der mehrertheil die mit Abtreiben uͤmbgehen/ nicht wiſſen wie es hergehe mit dem Abtreiben/ ſondern vermeynen das Bley lauffe alſo corporaliſch mit dem Kupffer vnd anderm Zuſatz in die Capellen/ weilen es ſich wieder corporaliſch darauß ſchmeltzen laͤßt/ vnd nit in einer Glettgeſtalt außkompt:
Es iſt zwar auch nicht noͤthig ſolchen Leuten viel Vnterꝛicht davon zu thun/ weilen ſie ſolchen zu jhrem Werck nicht vonnoͤthen haben/ ſondern nur jhr Arbeit ohne Nachdencken hinweg thun/ als ein ander Handwerck; Iſt aber nur denen zu lieb geſchrieben/ welche keinen fleiß ſparen die Natur zu durchſuchen/ vnd nach einem Philoſophiſchen Abtreiben trachten/ den Vnterſcheyd bey der Arbeit auß dieſem Diſcurs zu erlernen.
Was aber nun das Ander bisher doͤch vngemeyne (davon Meldung geſchehen) fuͤr ein Abtreiben ſey/ dardurch vielmehr Silber vnd Gold erhalten wird/ als durch bekandte vnd gemeyne Weiſe/ gehoͤret noch nicht jederman zu wiſſen/ vnd gemeyn zu ſeyn/ iſt genug daß man Anleytung darzu habe/ daß ſolches der Kunſt moͤglich ſey:
Doch ſo viel zur Nachrichtung ſoll ich nicht verhalten/ wann du Zinn/ Eyſen/ oder Kupffer dahin bringen kanſt/ daß dieſelbe ſich mit dem Waſſer des Saturni radicaliter vniren/ vnd die Gewalt des Fewers miteinander außſtehen koͤnnen/ ſo wird das Bley ein Scheydung machen/ das Gold vnd Silber auß obgedachten imperfecten Metallen zu ſich nehmen/ vnd auff der Capellen hernach reichlich zuruͤck laſſen/ ſonſten wirſtu wenig oder gar nichts auß jhnen bringen/ dann ob du ſchon dieſelbe mit Bley/ nach Lehr der Probierer/ anſiedeſt/ vnd verſchlackeſt/ ſo richteſtu doch nichts damit auß/ dann Zinn vnd Eyſen/ welche ſehr Gold- vnd Silberꝛeich ſeyn/ bleiben nicht bey dem Bley in ſtarckem Fewer/ ſondern ſetzen ſich wegen jhres zu viel habenden Sulphurs oben auff/ als ein Haut oder Schlacken/ gleich wie ein Fettigkeit auf gemeynem Waſſer/ vnd giebt keine Scheydung/ doch außgenommen ſolches Zinn oder Eyſen/ welches im erſten Schmeltzen auß der minera Lunæ vnd Solis kommen iſt.
Alſo macht bisweilen ein Laborant vngefehr ein gute Prob/ in deme er vnwiſſend einen guten Weg trifft; weilen es aber ohne Verſtand iſt hergangen/ vnd ſeines Thuns kein Rationes geben kan/ ſo will es hernach alſo nit mehr angehen/ ſondern bleibet damit ſtecken.
Wann die Chymici oder andere die mit Abtreiben ümbgehen/ den Sachen ein wenig nachdaͤchten/ inſonderheit die Vrſach ſuchten/ warumb jhr Bley/ welches einmal abgetrieben/ ſein Silber zuruͤck gelaſſen/ vnd wieder auß der Capellen geſchmeltzet iſt/ noch Silber halte/ ſie wuͤrden leichtlich auff einen guten Grund gelangen; ſo lang man aber ſolcher Vrſach vnwiſſend bleibt/ ſo lang man nichts guts auß den vnvollkommenen Metallen zu hoffen hat.
Dieſes ſey nun von eim beſondern bishero noch gantz geheimen probieren/ vnd Abtreiben der Metallen geſagt.
Das gemeyne/ welches allenthalben im Schwang gehet/ anbelangend/ iſt nicht noͤthig etwas davon zu melden/ weilen Lazarus Ercker ſolches außfuͤhrlich genug beſchrieben hat.
Weiters iſt noch ein Weg ohne Bley die Ertz vnd Berg-arten zu verſuchen/ was fuͤr Metall ſie fuͤhren; nemblich/ mit Venediſchen/ oder ſonſt fluͤſſigem Glas/ in deme man des Ertzes oder Berg-art 1. oder 2. Granen klein pulveriſirt/ vnd vnter 1. Loth klein gepulvert Glas miſchet/ ſolches in eim verdeckten Tiegel ſchmeltzt vnd außgeußt/ ſo wird das Glas die Berg-art gantz vnd gar zu ſich nehmen/ auffſolviren/ vnd ſich davon faͤrben/ an welcher Farb man erkennen kan/ was die Berg-art oder Ertz fuͤr ein Metall halte/ darnach man ferner ſein probieren mit dem Bley anſtellen kan/ wann man nemblich zuvor weiß/ was darinn iſt.
Vnd dienet dieſe Vor-probe ſehr wol auff die allerwildeſte Berg-arten/ als Blutſtein/ Schmirgel/ Granaten/ ſchwartz vnd rothen Talck/ ꝛc. welche offtermals viel Silber vnd Gold halten/ vnd gleichwol nicht ins Bley gehen wolle/ derohaben manche Bergart die ſehr reich am Gold iſt/ hinweg geworffen/ vnd nicht geachtet wird/ weilen ſolche nicht probirt kan werden: Wann man aber verſichert iſt/ durch ein ſolche Vor-prob/ was darinnen ſey/ ſo darff man deſto kuͤhner hernach ſuchen/ ſolche zurecht zu bringen.
Vnd ſeynd dieſes die Farben:
Wird das Glas Meergruͤn davon/ ſo iſt nur Kupffer darinn:
Wird es Grasgruͤn/ ſo iſt Kupffer vnd Eyſen zugleich darinn:
Wird es Roſtgelb davon/ ſo haͤlt der Stein Eyſen:
Wird es Bleichgelb/ ſo haͤlt es Zinn:
So aber Goldgelb oder Rubinroth/ Silber:
Blaw oder Saphirfarb/ fein Gold: Sinaragdenfarb/ Gold vnd Silber zugleich: Ametiſtenfarb/ Gold/ Silber/ Kupffer vnd Eyſen zugleich.
Vber dieſe Farben bekompt bisweilen das Glas noch andere Farben/ nach dem vnterſchiedliche Metallen/ des einen mehr als des andern/ in der Bergart iſt/ welches durch Vbung muß erlernet/ vnd ſein probieren hernach mit dem Bley angeſtellet werden.
Auch koͤnnen Vorproben mit Salpeter/ ſo wol auff allerley Ertz vnd Bergarten/ als Metallen gemacht werden; Vnd giebt ſonderlich Zinn/ Eyſen/ vnd Kupffer reichlich/ daß aber hernach ſolches in dem Bley nichts geben will/ folget nicht/ als wann nichts darinn were/ ſondern zeiget klaͤrlich an/ daß das gemeyne Bley der rechte Probmeiſter der Metallen nicht ſey; dann ſo ers were/ wuͤrde er in groſſem dasjenige was in kleinem darinn gefunden wird herauß bringen koͤnnen; Vnd geſchicht die Prob alſo:
Man machet ein mixtur von 1. Theil guten Sulphur:
2. Theilen reinen Weinſtein/ vnd 4. Theilen wol gelaͤuterten Salpeter/ von welcher unc. j. man dragm.
j. kleiu gepulveriſirt Ertz oder Metall miſchet/ thut ſolches zuſammen in einen Tiegel/ ſtecket ein gluͤend Eyſen oder Kohlen dareyn/ ſo entzuͤnd ſich die mixtur, vnd giebt ein gewaltig ſchnell vnd heiß Fewer/ dardurch das Ertz oder Metall zu Schlacken wird; Was aber nicht zu Schlacken wird/ muß wieder mit ſolcher mixtur gebrand werden/ bis alles verzehret iſt; ſolche Schlacken oder Saltz/ darinn das Ertz oder Metall vezehret iſt/ muß man in einem ſtarcken Tiegel ſo lang flieſſen laſſen/ bis ein Vitrum darauß wird/ ſolches außgoſſen/ ſo find ſich ein klein Korn Gold oder Silber/ welches das Ertz oder Metall hat von ſich geben/ vnd ſo du nun recht damit uͤmbgēheſt/ vnd triffſt/ wirſt du deinen Luſt daran ſchen/ doch keinen Nutzen daran haben/ in dem ſolche Arbeit in groſſem nicht zu thun iſt/ auch der Salpeter zu koͤſtlich darzu faͤllet/ iſt nur darumb angezeigt/ auff daß man ſehe/ daß beynahe alles Zinn/ Eyſen vnd Kupffer/ Gold halte/ ob es ſchon keines auff der Capellen giebt mit Abtreiben.
Vnd darff jhm niemand eynbilden/ als wann dieſe Arbeit ein Tranſmutation were/ gantz nicht/ es iſt nur ein außbringen vnd ſcheyden/ darnach man ſeine Rechnung auff andere Weiſe außzubringen machen kan.
Wol muß man ſich vorſehen/ daß man dieſe mixtur nicht mit dem Tiegel auff Kohlen ſetze/ vnd verpuffe/ ſondern von oben anzuͤnde/ ſonſten wuͤrde ſie ſchlagen als ein aurum fulminans, vnd Gefahr darbey ſeyn.
Sonſten kan man auch leichtfluͤſſige Ertz mit nach folgender mixtur probieren vnd auch capellieren. ℞. 1. Theil Saͤggeſpaͤhn von duͤrꝛem Linden-Holtz.
2. Theil Schwefel/ vnd acht oder neun Theil reinen Salpeter/ mach ſtratum ſupra ſtratum in eim Tiegel/ nimb zu eylff oder zwoͤlff Theil dieſer mixtur, tin Theil klein gerieben Ertzes/ zuͤnde es an/ ſo fleußt das Ertz zuſammen in ein Korn/ wann es nicht gar zu vnrein iſt/ ſo verzehret dieſes ſchnelle Fewer das vnreine/ vnd laͤßt das Silber oder Gold fein liegen.
Ob nun ſchon dieſe Prob keinen Nutzen bringt/ ſo bringt ſie doch auch keinen Schaden/ vnd iſt nicht vergeblich hieher geſetzt/ ſondern hat ſeine Betendung vnd Anleytung zu andern Dingen.
CAP. III.
Vom ſchmeltzen der Ertz vnd Metallen.
DIe Ertz vnd Metallen in groſſem zu ſchmeltzen/ vnd zu gut zu machen/ gehoͤret hieher nicht/ dann ſolche Arbeit in dieſem Ofen nicht kan gethan werden/ ſondern iſt bey andern in jhren Berg-Buͤchern weitlaͤufftig beſchrieben worden.
CAP. IV.
Vom ſcheyden der Metallen.
DAs ſcheyden der Metallen iſt ein alte vnd ſehr nuͤtzliche ſchoͤne Kunſt/ dardurch ein Metall von dem andern kuͤnſtlich geſcheyden wird:
Vnd geſchicht ſolche Scheydung gemeyniglich auff viererley Weiſe vnd Wege; als durch Aqua-fort, Cimenta, Guß mit Schwefel vnd Bley/ vnd auch durch Antimonium:
Welche viererley Weiſe vnd Wege der kunſtreiche Probierer vnd Bergmann Lazarus Ercker/ ſchoͤn vnd wol mit allen Vmbſtaͤnden beſchrieben hat/ welche Beſchreibung im geringſten nicht zu ſchelten/ vnd auch wenig zu verbeſſern iſt/ ob ſchon noch einige noͤtige Handgriff darzu koͤnten geſetzt werden/ ſo iſts doch ſo viel nicht/ daß man ſolche Beſchreibung/ welche an ſich ſelber deutlich genug iſt/ wiederholen/ vnd auß einem alten Buch ein newes machen ſolte.
Vnd beſtehet ſolche Scheydung nur allein in den dreyen fuͤrnembſten Metallen/ als Gold/ Silber/ vnd Kupffer.
In Scheydung anderer Metallen hat er nichts ſonderliches gedacht.
Auch werden nur die zween modi von den 4. als dieſe/ durch ſtarck Waſſer vnd Cimenten/ mehrentheils gebraucht/ weilen ſolche am leichteſten zu thun ſeyn; Die andern 2. als durch den Guß mit Sulphur vnd Bley/ wie auch mit Antimonio werden wenig gethan/ welches zu verwundern iſt/ da doch die Metallen viel leichter als durch Aq. F. oder Cimentiren dardurch koͤnnen geſcheyden werden/ weil darfuͤr gehalten wird/ als wann der Schwefel vnd Antimonium rauben ſolte/ da es doch nur dem Scheyder an Geſchickligkeit mangelt/ welcher den Schwefel vnd Antimonium nicht kennet/ dahero auch dieſelben nicht zu regieren weiß/ muß alſo der vnſchuldige Schwefel vnd Antimonium vrſach ſeyn/ daß ſolche compendiosè Scheydung vnterlaſſen bleibet.
Doch muß ich auch bekennen/ daß ohne dieſen Ofen ich ſelber nicht gern darmit ſcheyden wolte:
Dann es nicht fehlet/ wann man allzeit mit der Naſen bey ſolchem Geſtanck des Schwefels vnd Antimonii ſeyn muß/ (welches dañ in den gemeynen Windoͤfen/ vnd auch vor dem Geblaͤs nicht anders ſeyn kan) welcher mit dem Athem attrahirt wird/ mit der Zeit nichts guts geben kan/ weilen Lung vnd Leber/ wie auch das Hirn vnd Hertz mercklich dadurch beſchaͤdiget wird: Iſt derohalben kein Wunder/ daß dieſe beyde modi ſeynd geſchewet worden/ vnd noch auff dieſen Tag gehaſſet werden/ auch darumb/ weilen ſie etwas mehr Fleiß vnd Wiſſenſchafft erfordern/ als die zween erſte Wege.
Nun aber/ weilen dieſer Ofen an Tag kommen/ in welchem man ohne Gefahr des Geſtancks vnd gifftigen Rauchs gemaͤchlich ſchmeltzen kan/ trag ich kein zweyffel/ dieſe 2. letzte modi werden hinfoͤrder (weilen ſie die nuͤtzlichſten ſeyn) den erſten vorgezogen/ vnd mehr gebrauchet werden/ als vor dieſem geſchehen iſt.
Dann wer das Antimonium recht kennet/ vnd mit jhme weiß uͤmbzugehen/ der kan nicht allein das Gold von ſeinen Zuſatzen leichtlich mit kleinem Koſten in kurtzer zeit damit/ ohne allen Verluſt deſſelben/ geſchwind rein vnd fein machen/ ſondern kan auch das verguͤlde Silber nuͤtzlich vnd compendiosè damit viel beſſer/ als durch Schwefel/ Bley/ vnd ander Zuſaͤtze/ in groſſer Menge/ ohn einigen Verluſt des Golds vnd Silber ſcheyden:
Vnd iſt dieſes die nuͤtzlichſte Scheydung des Goldes vom Silber im Guß/ die mir bekant iſt/ weilen anders keine Koſten angeleget werden/ als an Kohlen/ dann das Antimonium bezahlet ſich ſelber/ weilen keines gefunden/ daß nicht ſo viel Gold bey ſich fuͤhret/ als es koſtet/ welches Gold dann dem Scheyder zu Nutzen kompt/ vnd dadurch alſo ſich ſelber bezahlet/ vnd liegt nur allein daran/ wie man das Antimonium wieder von dem Gold vnd Silber bringe/ dann ſolches nicht durch verblaſen (wie bishero im Brauch geweſen/) ſondern durch eine Seygerung geſchehen muß/ alſo daß das Antimonium behalten/ vnd wieder zu dergleichen Arbeit koͤnne gebraucht/ vnd nicht hinweg geblaſen werden/ welchs niemand zu nutzen kompt.
Wie aber ſolche Seygerung zugehet/ wird ſein Stelle bekommen.
Vber dieſe 4. erzehlte Wege/ iſt noch ein anderer/ Gold/ Silber vnd Kupffer ohne Guß voneinander zu ſcheyden/ welcher noch niemalen an Tag kommen/ vnd die vorigen alle weit uͤbertrifft/ uͤber die maſſen nuͤtzlich vnd foͤrderlich/ vnd ſolches nur mit Sp. Sal. nitroſo.
Nemblich/ daß man einen Spiritum Salis rectificatum, welchen man mit wenig Koſten in copia, durch mein 1. vnd 2. Ofen zurichten kan/ mit gemeynem Salpeter/ den man darinn zergehen laͤßt/ ſtaͤrcke/ vnd das Gold dabey Silber vnd Kupffer iſt/ granulirt hineyn legen/ vnd in einen Kolben auff einem warmen Sand ſolviren laſſen/ ſo ſolvirt ſich das Gold vnd Kupffer/ vnd das Silber bleibt liegen/ die ſolution geuſt man ab von dem Silberkalck/ vnd thut einen guͤldiſchen Niederſchlag darzu/ vnd laͤßt es miteinander auffkochen/ ſo geſchicht ein ſcheydung/ vnd faͤllt alles Gold pur vnd rein/ als gefeylet oder gemahlen/ ſo ſchoͤn von Farb vnd Glantz/ daß man damit ſchreiben vnd mahlen koͤnte/ vnd das Kupffer bleibt bey dem Waſſer/ welches/ ſo man will/ auch auß dem Waſſer ſcheyden kan/ doch iſts beſſer/ daß man das Aqua Reg. davon ziehe/ vnd zu dergleichen Arbeit wieder gebrauche:
Das niedergefallene Gold nimpt man auß/ waͤſchet ſolches mit gemeynem Waſſer ab/ vnd macht daſſelbe trocken/ gehet ihme im ſchmeltzen gantz nichts ab/ vnd iſt das feineſte vnd ſchoͤnſte Gold/ das immer zu machen iſt:
Dann kein Gold ſo fein durch Aq. fort in der Quart kan gemacht werden/ vnd auch kein feiners durch Antimonium.
Iſt alſo dieſer modus vor all den andern hoch zu preyſen/ vnd nicht allein darumb/ weil er nicht viel koſtet/ ſondern auch darumb/ weil kem groſſe Muͤh vnd Zeit darzu erfordert wird/ vnd das ſchoͤnſte Gold davon kompt; deßgleichen auß andern ſcheyden nicht kommen kan.
Den Silberkalch aber/ welcher in dem Scheydkolben iſt liegen blieben/ nimb herauß/ fuͤß jhn ab/ vnd mach jhn trucken/ vnd las in einem Tiegel ein wenig Salis Tartari flieſſen/ wirff mit einem Loͤffel immer ein wenig von dieſem Silberkalch hineyn/ ſo wird das Silber alſobalden in ein corpus gehen/ vnd nichts verlohren werden; Auch kan es nicht ſchaden/ daß man denſelben alſobald er auß dem Kolben genommen/ alſo naß mit Lixivio Salis Tartari kochet/ vnd die Feuchtigkeit davon laͤßt duͤnſten/ das trockene hernach in einem Tiegel ſchmeltzet/ geht auch gantz nichts verlohren.
Ohne dieſes Mittel aber laͤßt ſich ein ſolcher Silberkalch/ der im Aq. Reg. geweſen/ fuͤr ſich allein nicht ſchmeltzen/ ſondern giebt ein bruͤchige maſſam, einem weißgelben Horn gleich/ derentwegen ſie auch von den Chymicis Luna cornua genennet wird/ daran auch von vielen gekuͤnſtelt worden/ wie ſolche ohne verluſt wieder in ein corpus zu bringen/ welches allhie deutlich vnterwieſen wird:
Vnd ſo man keinen Spiritum Salis hat/ kan man ein gemeyn Aq. reg. von Aq. fort.
vnd Sale Armoniaco gemacht/ nehmen/ thut gleich viel/ koſtet aber dreymahl mehr als mit Spir.
Salis nitroſo gethan.
Vnd iſt auch dieſer Weg den andern weit vorzuziehen/ weil er zu allem Gold/ wie hoch oder gering es ſey/ kan gebraucht werden/ wann nur des Goldes mehr als des Silbers iſt/ auff daß das Aq. reg. angreiffen vnd ſolviren kan.
Auff daß man aber wol mercke vnd gewahr werde/ wie vortheilhafftig dieſes ſcheyden gegen andere ſey/ ſo will ichs dem Kunſtſuchenden ein wenig entwerffen.
Wiltu durch die Quart mit Aq. fort. ſcheyden/ ſo muſtu zuvorn fein Silber machen/ welches du dem Gold zuſetzeſt/ nemblich 2. oder 3. Theil fein Silber gegen 1. Theil vnſauber Gold/ vnd haſtu erſtlich die Muͤh vnd Koſten das Silber fein zu brennen/ mit dem Gold zuſammen zu ſchmeltzen vnd granuliren/ darnach die menge des Aqua fort. anzuwenden/ vnd ſo viel Silber auffzuloͤſen/ zu faͤllen/ abzuſuͤſſen/ vnd zu ſchmeltzen/ vnd gleichwol auch das Gold abzuſuͤſſen/ zu trucknen/ vnd ſchmeltzen/ wie viel Muͤhe/ Arbeit vnd Koſten erfordert dieſes ſcheyden/ mehr als das meynige?
Wiltu durch Cimenten das Gold fein machen/ ſo haſtu die Muͤhe zu granuliren/ vnd Koſten der Cimentbuͤchſen/ vnd in einem grad continuirlichen/ langdaurigen Fewers/ welches viel Zeit vnd Kohlen bedarff/ vnd kan auch auff einmal nicht fein außkommen/ ſondern muß bisweilen zum 2. vnd 3. mahl/ nach dem es vnſauber/ vnd duͤnn granulirt iſt/ wieder auffs new angeſetzt vnd eimentirt werden.
Vberſchlage nun was fuͤr Zeit/ Muͤhe/ vnd Koſten ein ſolches ſcheyden erfordere?
Wiltu ſolches mit Schwefel vnd Antimonio thun/ welches zwar ein guter Weg iſt/ vnd nicht viel koſtet/ wann du das Gold vom Antimonio ohne verblaſen wieder ſepariren kanſt/ doch dreymahl mehr Wercks vnd Muͤhe finden wirſt/ bis du all dein Gold vnd Silber wieder auß den Schlacken/ oder Blackmal/ wie es die Scheyder nennen/ des Antimon. herauß geſeygert vnd zu gut gemacht wirſt haben.
Sihe nun/ vnd uͤberlege es/ welches dir am bēſten zu thun anſtehet/ dardurch du dein Gold am geſchwindeſten vnd leichteſten rein vnd fein macheſt; Ich zweyfle nicht/ du wirſt dieſen Weg den andern weit vorziehen vnd gebrauchen.
Auch giebt dieſe Weiſe ein ſehr groſſen Vortheil im verguͤlden Silber zu ſcheyden/ indeme man daſſelbe nicht darff fein brennen/ ſondern nur granuliren vnd mit Waſſer ſcheyden/ wann das Kupffer/ welches bey dem Silber iſt/ ſchon etwas raubet/ ſo kan es doch leichtlich mit dieſem Saltz gefaͤllet werden.
Auch giebts eine ſchoͤne Scheydung auff vergůld Silber/ das Gold mit obgemeldtem Spir. ſalis nitroſo abzukochen/ vnd hernach mit dieſem Niederſchlag gefaͤllt/ iſt ein ſauber vnd gantz nuͤtzlich vnd leicht Werck.
Vnd uͤber dieſe nuͤtzliche Scheydungen/ ſo kan auß einem gemeynen kuͤpffertgen Silber damit Gold gefaͤllet werden.
Zum verguͤldten Silber aber im Guß das Gold davon zu ſcheyden/ iſt meines wiſſens kein leichterer vnd geringkoͤſtiger Weg/ als mit Schwefel oder Antimonio, ſo man die rechte Handlung davon hat/ damit man dann in wenig Zeit ein groſſe Quantitaͤt kan ſcheyden vnd zu recht bringen.
Kanſtu aber mit dem Antimonio oder Schwefel nicht wol uͤmbgehen/ dazu ſonſten dieſer Ofen ſehr dienen kan/ ſo las ſie zu frieden/ vnd bleibe bey dem gebraͤuchlichſten/ das du gewohnet biſt/ auff daß du mir hernach/ wann es nicht gelingen will/ keine ſchuld gebeſt/ daß ich dich/ der ichs doch gut vnd zum beſten gemeynet/ nicht wol vnterꝛichtet haͤtte.
CAP. V.
Vom ſcheyden der geringen Metallen.
WIe man Zinn von Bley/ vnd Kupffer von Eyſen ſcheyden ſoll/ daß beyde Metallen erhalten werden/ iſt bishero noch von niemand beſchrieben worden/ vnd wegen jhrer verbrennlichen Natur/ bey mir fuͤr vnmoͤglich gehalten/ welches auch die Muͤhe nicht bezahlen wuͤrde/ weilen es geringſchaͤtzige Metallen ſeyn/ wann man viel Vnkoſten/ als Fewer vnd Arbeit daran wenden ſolte/ derowegen nicht viel davon zu ſchreiben iſt.
Wie man aber das Silber vnd Gold vom Zinn/ deſſen es gemeynlich zimlich viel hålt/ ohne verluſt deſſelben ſcheyden koͤnne/ iſt von vielen darnach getrachtet/ aber dem wenigern Theyl gelungen; Gleichwol wann man ſeine Natur vnd Eygenſchafft betrachtet/ die moͤgligkeit zu finden iſt.
Wiewol ich nun ſolches niemalen in groſſem gethan/ aber in kleinem den Niederſchlag verſuchet/ las ich mir vorſtehen/ daß es in groſſem mit viel Centnern zugleich mit groſſem profit vnd nutzen koͤnte practicirt werden/ indeme man daſſelbe in einem beſondern Ofen/ der alſo zugerichtet/ wann das Silber vnd Gold darinn in groſſer hitz mit Bley vnd Halbkopff niedergeſchlagen/ durch den ſtich ſo tieff ablaſſen koͤnte/ als noͤtig waͤre/ alſo daß vngefehr von 10. Theylen 1. Theil zuruͤck in dem Ofen bliebe/ welchen zehenden Theil man auch beſonder durch den ſtich aufffangen vnd zu ruͤck legen/ vnd in demſelben Ofen wieder auffs new Zinn niederſchlagen/ vnd durch den ſtich ablaſſen bis auff den Koͤnig/ welcher Koͤnig dann wieder beſonder zu dem Erſten muͤſte abgeſtochen werden/ vnd ſolche Arbeit ſo lang continuirt/ bis man der Koͤnige ſo viel haͤtte/ daß man den Ofen davon koͤnte voll ſetzen/ ſolche Koͤnige dann allein auffs new wieder niederſchlagen/ ſo kaͤme das Silber vnd Gold in die enge/ welches man dann hernach leichtlich von dem uͤbrigen Zinn koͤnte rein machen vnd ſcheyden:
Alſo auff dieſe weiſe meyne ich ſolte man ein nuͤtzlich Werck anſtellen koͤnnen/ vnd verliehret das Zinn wenig an ſeinem Gewicht/ verbrennet ſich nur etwas zu Zinn-aſchen/ vnd raucht etwas hinweg; Daß aber Bley vnd Halbkopff darzu kompt/ ſchadet dem Zinn auch nichts/ weilen doch ſonſten dem Zinn/ Bley/ wann es verarbeytet wird/ zugeſetzet/ vnd der Halbkopff ſich gantz vnd gar wieder davon ſeparirt:
Vnd ſo man noch beſſer thun wolte/ koͤnte man alte Kandeln vnd Schuͤſſeln/ die ſchon Bley bey ſich haͤtten/ an ſtatt new Zinn nehmen/ vnd mit Halbkopff allein niederſchlagen/ vnd das Silber vnd Gold davon ſcheyden; das uͤbrige weil es kein alteration durch das niederſchlagen empfaͤngt/ hernach wieder verkauffen oder verarbeiten laſſen/ welches nach meinem erachten keinen geringen nutzen bringen wuͤrde.
CAP. VI.
Was von der Verbeſſerung der Metallen zu halten ſey.
DIeſes iſt ein harter Knopff/ welcher mit keinem ſtumpfigen Pfriemen kan auffgeloͤſet werden/ indeme ſo viel vnd mancherley opiniones vor viel hundert Jahren geweſen/ vnd noch taͤglich ſeyn/ alſo daß der mehrentheils Menſchen/ hindan geſetzt aller Glaubwuͤrdigen Philoſophorum einhelliger Bezeug- vnd Bekraͤfftigung der Warheit/ gleichwol ſolches auff den heutigen Tag nicht glauben oder zuſtehen koͤnnen/ ſonderlich aber darumb/ weilen allenthalben genug am Tag iſt/ daß allzeit hundert die darnach ſuchen/ eher verderben/ als einer damit fortkompt/ iſt derhalben auch niemand zu verdencken/ ein zweyffel in ein Ding zu ſetzen/ da ſo wenig Apparentz der Warheit geſpuͤret wird: Dieſem ſey nun wie jhm wolle/ ſo weiſt vns die Experientz/ daß ſolches der Natur vnd Kunſt moͤglich zu thun ſey/ ob ſchon ſolches ſelten getroffen wird.
Wie plump vnd vngereymbt wuͤrde es ſtehen wann jemand halsſtarꝛig darauff halten/ vnd verbleiben wolte/ daß kein Himmel oder Hoͤlle waͤre/ weilen er ſolche nicht geſehen?
Moͤchte jemand antworten vnd ſagen/ ſolches haͤtten wir vrſach zu glauben/ weil es vns von Gott durch die Propheten vnd Apoſteln iſt geoffenbahret worden/ dieſes aber nur durch die Philoſophos, welche mehrentheils vnglaubige Heyden geweſen/ denen man alſo nicht ſchuldig zu glauben waͤre.
Ob ſchon der mehrentheyl/ die davon geſchrieben/ Heyden ſeynd geweſen/ (wiewol vnter den Chriſten auch viel treffliche Maͤnner deßgleichen gethan haben/) ſo ſeynd ſie vnd jhre Schrifften/ welche von der Seligkeit nicht handeln/ darumb nicht zu verachten; Waͤre jhnen Chriſtus geprediget worden/ villeicht haͤtten ſie Ihn angenommen/ weilen auß jhren Schrifften genugſamb blicket/ daß ſie Gottsfoͤrchtige fromme Maͤnner geweſen/ welche/ ob ſie ſchon Chriſtum mit dem Mund nicht bekant/ gleichwol ſeinen Willen mit Werck vnd That vollbracht/ vnd wir/ die wir Chriſtum genug kennen wollen/ verlaͤugnen denſelben mir der That.
Dann nicht alle/ die ſprechen Herr/ Herr/ werden eyngehen in das Reich Gottes/ ſondern die den Willen meines Watters thun/ ſagt Chriſtus.
Wann ſie boͤſe Menſchen geweſen waͤren/ warumb ſolten ſie ſo viel Muͤh vnd Arbeit auff ſich genommen haben/ jhren neben Naͤheſten zum beſten/ ſo ſchoͤne Buͤcher die zur Zucht vnd Ehrbarkeit vermahnen/ geſchrieben haben?
Haͤtten ſie nicht ſolche Muͤhe ſparen koͤnnen/ vnd jhr Leben mit vnnuͤtzem ſchlampampen/ gleich wie jetziger Zeit der mehrertheil derjenigen thut/ welche vns zum guten Leben vnd Wandel vermahnen ſolten/ zubringen koͤnnen?
Welches aber auß jhren Schrifften nicht zu mercken/ daß ſie ſolche heylloſe Leuth geweſen ſeyn.
Was ſolte dieſelbe darzu bewegt haben/ mit Vnwarheit vnd Luͤgen jhre Nachkoͤmlinge zu verfuhren/ vnd in ſchaden zu bringen. da ſie doch keinen nutzen oder gewinn davon geſucht haben?
Indeme ſie ſolches nicht vonnoͤthen gehabt/ ſondern mehrentheils Koͤnige/ Fuͤrſten/ vnd andere Herꝛen/ denen kein Reichthumb gemangelt/ geweſen ſeyn.
Darzu ſeynd vnter vns Chriſten ſo viel fuͤrnehme groſſe Standsperſohnen/ darunter auch Biſchoͤffe/ Prælaten vnd andere canoniſirte Geiſtlichen/ als Thomas de Aquino, Albertus Magnus, Lullius, Arnoldus, Rogerius Baccho, Baſilius, vnd dergleichen vnzaͤhliche viel Gottsfoͤchtige Maͤnner geweſen/ welche die Kunſt alle zum hoͤchſten bethewret/ vnd wahr zu ſeyn geſchrieben haben:
Was ſolte doch dieſe Leuth darzu bewegt haben/ durch jhr ſchreiben die Menſchen auff ein Irꝛweg zu bringen? die doch viel zu from darzu geweſen.
Vnd wann ſchon von fuͤrnehmen Leuthen keine Schrifften davon waͤren/ ſo findet man doch lebendige Zeugnuͤs/ daß die Kunſt kein Fabel/ ſondern ein pur lautere Warheit iſt.
Dann ich wol glaube/ daß noch bey vnſern Zeiten Leuth gefunden werden/ die mehr wiſſen als ſie ſagen/ vnd ſolche dinge ſtill bleiben/ vnd nicht viel davon geſungen wird.
Wer wolte auch ſo vnfuͤrſichtig ſeyn/ wann er etwas haͤtte/ vnd andern ſich offenbahren?
Indeme man fuͤr die Belohnung nur Vngunſt vnd Haß/ ſo man damit nicht herauß wolte/ auff ſich laden wuͤrde?
Darff. ſich derhalben niemand daran kehren/ vnd die Kunſt darumb vnwarhafftig achten/ weilen ſolche nicht gemeyn iſt.
Moͤchte jemand fragen:
Warumb ſteheſtu der Kunſt alſo fuͤr?
Haſtu dann auch jemahlen etwas warhafftiges darinn geſehen oder gefunden?
Deme geb ich zur Antwort/ daß ich zwar niemahlen im geringſten keine projection zur Verbeſſerung der Metallen/ oder einige andere transmutation derſelben geſehen/ viel weniger ſelber gethan habe.
Gleichwol weiß ich/ vnd bin verſichert/ daß ſolches wahr iſt/ vnd wahr ſeyn muß/ indeme ich nicht nur eins/ ſondern vielmahl durch huͤlff des Fewers/ mit eim Metall auß dem andern/ welches kein Gold vnd Silber auff der Capellen ließ/ gut/ vnd in allen Proben beſtaͤndig Gold vnd Silber gebracht haben:
Welches zwar alſo nicht zu verſtehen/ als wann ein vnvollkommen Metall das ander ſolte zu Gold vnd Silber machen koͤnnen/ da es doch ſelber nur koht vnd dreck iſt in ſeinem aͤuſſerſten/ gegen das Gold zu rechnen/ wie wolte es dann ein ander gemeyn vnd gering Metall verbeſſern koͤnnen? ſondern alſo muß verſtanden werden:
Gleich wie ein Waſſer/ oder Safft ver Vegetabilien ein anders/ ſo ſie zuſammen gekocht/ reinigen kan/ gleich als wann man Zucker/ Honig/ oder ander Safft eines Kraus/ mit gemeyn Waſſer auffkochet/ vnd mit Eyerweiß laͤutert vnd reiniget/ daß der vegetabiliſche Safft ſchoͤn klar vnd ſauber dardurch werde; Alſo kan vnd muß es auch mit den Mineraliſchen Saͤfften vnd Metallen geſchehen/ wann wir nur wuͤſten/ was fuͤr Waſſer/ vnd was fuͤr ein Eyerweiß wir jhnen zuſetzen ſolten/ die die vnſauberen Metallen/ in welchen jhr Gold vnd Silber/ gleich als in einer ſchwartzen Huͤlſſen gefangen vnd verborgen liegt/ genugſamb reinigen vnd waſchen koͤnnen? daß dieſelbe jhr vnſichtlich Gold vnd Silber herauß geben muͤſſen/ welches dann eygentlich kein Gold vnd Silber gemacht iſt/ ſondern nur daſſelbe auß dem dreck herauß geſucht.
Moͤchte jemand fragen/ wie iſt es dann moͤglich/ daß von Zinn/ Eyſen/ Kupffer vnd Bley durch waſchen/ wie du es nenneſt/ Gold vnd Silber kan gebracht werden/ da dieſelben doch in dem beſten Examen der Capellen/ wie es in gemeyn gehalten wird/ nichts vn ſich geben?
Demſelben iſt allbereyt oben bey dem probieren geantwortet/ vnd geſagt/ daß die Prob auff den Capellen die beſte Prob nicht ſey/ auff alle Wetallen/ darff derowegen allhier keiner weytern Beantwortung/ ſondern will den Kunſtbegierigen an Paracelſi Vexirbuch der Alchymiſten gewieſen haben/ da er finden wird/ daß noch ein andere Waſchung oder Reinigung der Metallen ſeyn muͤſſe/ von welcher die Bergleuth noch nichts wiſſen.
Zu fernerm Vnterꝛicht ſo mercke diß Exempel: Wann ein Bergmann ein Kupffer Ertz antrifft/ vnd ſolches will zu recht bringen/ ſo braucht er ſeine Kunſt vnd Wiſſenſchafft/ die er von ſeinen Vorfahren erlernet/ auffs beſte als er kan/ ſolches zu recht/ vnd in ein Metalliſche Form vnd Geſtalt zu bringen/ bricht erſtlich daſſelbe zu ſtuͤcken/ vnd roͤſtet es/ auff daß der hinderliche grobe Schwefel zum theil davon komme/ darnach ſchmeltzet er ein Stein darauß/ wie ſie es nennen/ weiters laͤſſet er den Stein wieder durchs Fewer gehen/ vnd ziehet ſolchem durch Bley ſein bey ſich habendes Gold vnd Silber herauß/ darnach macht er ſchwartz/ vnd endlich gar roth/ vnd gut Kupffer davon/ welches ſein letztes Werck iſt/ weilen daſſelbe geſchmeidig zu verarbeyten vnd zu verkauffen bereyt iſt.
Hernach kompt der Kuͤnſtler/ vnd macht noch ein Scheydung/ davon dann Gold vnd Silber außkompt/ von welcher allhie anregung geſchehen/ die bishero noch von wenigen gepracticiret vnd gefunden iſt worden.
Auch ſagt obgedachter Paracelſus in demſelben Buͤchlein/ daß Gott der Allmaͤchtige etlichen Menſchen viel einen naͤhern vnd beſſern Weg gezeiget habe/ wie man Gold vnd Silber ohn alles Bergwerck bawen/ allein durch kuͤnſtliche Seygerung auß den vnvollkommenen Metallen/ als Eyſen/ Kupffer/ Zinn/ vnd Bley/ erlangen koͤnne/ den Weg aber ſolches zu thun/ beſchreibet er nicht von Wort zu Wort/ ſondern ſagt/ daß er denſelben in den 7. Regeln/ da er von der Metallen Natur vnd Weſen ſchreibet/ genugſam gezeiget habe/ darauß es derjenige/ deme es Gott goͤnnet/ erlernen kan.
Dieſe Saͤuber- vnd Waſchung der vnreinen Metallen/ halte ich fuͤr die leichteſte vnd bekanteſte Verbeſſerung derſelben/ weilen ichs ſelber in kleinen Proben darinn gemacht habe.
Nun zweyfle ich auch nicht/ Gott werde durch die Natur manchem Kuͤnſtler noch mehr Wege gezeigt haben/ dadurch die geringeren Metallen zu verbeſſeru ſeyn:
Als zum Exempel: Gleich wie man ein vnſauber Erdgewaͤchs durch die Diſtillation reinigen vnd ſaͤubern kan/ daß es nach Ablegung ſeiner ſchwaͤrtze vnd Vnſauberkeit einen newen/ klaren/ vnd ſchoͤnglaͤntzenden Leib bekommet:
Als/ wann man ein gemeyn braun oder ſchwartz vnd vnanſehnlich Succinum oder Agſtein durch einen Retorten diſtillirt/ ſo macht das Fewer eine Scheydung/ die vnnuͤtze Waͤſſerigkeit Scheydet ſich auff eine/ vnd das brennende Oleum, deßgleichen auch das Sal volatile auff ein andere ſeyten/ vnd das allervnreineſte bleibet zuruͤck/ als ein tode Erde im Retorten:
Nun iſt in ſo kurtzer Zeit/ vnd wenig Muͤhe vnd Arbeit der Diſtillation ſchon ein groſſe Enderung vnd Verbeſſerung geſchehen/ wiewol das Oleum noch ſchwartz/ ſtinckend/ vnd vnſauber iſt; Wann man aber daſſelbe mit eim reinmachenden Waſſer/ als Spir.
Salis, wiederumb auffs new in einer reinen glaͤſernen Retorten diſtillirt/ ſo macht der Spir.
Salis wieder eine Scheydung/ vnd gehet das Oleum nach hinterlaſſung ſeiner ſchwaͤrtze vnd geſtanck/ viel klaͤrer uͤber/ als es zuvorn war/ welches dann/ ſo es vonnoͤthen/ noch einmahl mit friſchem Spir.
Salis kan rectificirt werden/ ſo lang/ bis es ſo ſchoͤn vnd helle/ als ein klar Waſſer/ vnd ſo lieblich am Geruch/ als Ambra vnd Biſam worden iſt: welche Veraͤnderung aber auß einer harten materi ein weyche vnd fluͤſſige gemacht hat/ die der erſten an Form/ Geſtalt/ auch Namen gantz vngleich/ (mancher ſagen moͤchte/) welches wahr iſt/ aber ſolche fluͤſſige materi oder Oleum iſt wol wieder durch Kunſt in die haͤrte zu bringen/ alſo/ daß ſie den Namen des vorigen Dings/ darauß ſie gemacht iſt/ wiederumb erlange; nemblich wann man ſolches duͤnne Oleum, welches auff die hoͤchſte Reynigung durch die Diſtillation gebracht worden/ mit rein vnd friſchem Spir.
Salis in ein Glas thut/ vnd zuſammen digerirt/ ſo erlange das duͤnne Oleum wieder ſo viel Saltz auß dem Spir.
Salis, als jhme zu ſeiner Haͤrtung vnd Coagulation vonnoͤthen iſt/ vnd wird wieder hart/ als ein ander Succinum, aber ſo ſchoͤn vnd durchſichtig an Farb/ daß ſich darob zu verwundern/ daß ein ſolche ſchoͤne materi, in einem ſo ſchwartzen Weſen verborgen iſt/ welcher 1. Loth mehr werth iſt/ als des ſchwartzen etliche Pfund/ aber kaum der 8. oder 10. theyl des ſchwartzen Succini am Gewicht/ welcher Abgang dann nichts anders als Vnreinigkeit geweſen iſt.
Alſo vnd auff gleiche weiſe/ ſolten villeicht auch wol vnſaubere ſchwartze Metallen koͤnnen gereyniget/ vnd zur Verbeſſerung gebracht werden/ wann wir nur wuͤſten/ wie man erſtlich durch die Diſtillation oder Sublimation jhre ſchwaͤrtze vnd Vnſauberkeit davon/ vnd hernach das zarte Weſen oder Blum derſelben wiederumb haͤrten/ vnd in ein metalliſche Geſtalt bringen ſolte.
Was fuͤr ſchoͤne Metallen ſolten wol darauß werden?
Wann aber jemand ſagen woͤchte/ wie daß es vnmoͤglich waͤre/ die Metallen gleich als die Vegetabilien durch die Diſtillation zu reinigen/ der ſehe vnd betrachte den Ofen im Erſten Theyl dieſes Buchs/ welcher nicht den Bauren/ Birn darinn zu braten/ ſondern den Chymicis die Metallen dardurch zu veraͤndern/ beſchrieben iſt.
Gleich wie nun oben in beyden Exempeln die Verbeſſerung der Metallen einfaͤltig iſt fuͤrgetragen/ alſo iſt es auch moͤglich durch ein fermentation die kleine Metallen zu reinigen.
Dann gleich wie ein junger Heffel oder Geſt/ wann er einen ſuͤſſen außgekochten oder gepreßten vegetabiliſchen Safft wird zugeſetzt/ denſelben auffgehen vnd heben macht/ nach welcher Hebung oder fermentation hernach der Safft ein wehrhafftige Natur vnd Verbeſſerung erlanget/ weilen dardurch die Vnreinigkeit des Gewaͤchſes geſchieden wird/ wie bey dem Wein/ Bier/ Meth vnd andern Getraͤncken zu ſehen/ welche Beſtaͤndigkeit ſie aber allein durch das jaͤren/ dardurch ſich der Safft gelaͤutert vnd verbeſſert hat/ erlanget haben/ vnd jhnen zuvorn vnmoͤglich geweſen waͤre/ gegen die Elementen zu beſtehen/ ſondern haͤtten in wenig Tagen verſchimlen/ ſtinckend werden/ vnd verderben muͤſſen/ da ſie doch nun viel Jahre vnverdorben beſtehen koͤnnen: Alſo wann wir auff die Metailen ein bequaͤme fermentation finden koͤnten/ wuͤrden dieſelben gleichermaſſen gereinigt/ vnd zur Beſtaͤndigkeit verwandelt koͤnnen werden/ alſo daß ſolche hernach ſo leichtlich nicht wuͤrden roſten oder ſchimlich werden/ ſondern gegen Fewer vnd Waſſer beſtehen koͤnnen; wann ſie nemblichen zuvor Waſſer vnd Fewer haben außgeſtanden: Alſo muſte erſtlich die Welt mit Waſſer vntergehen/ foͤrterhin aber ſoll dieſelbe mit Fewer verzehret/ vnd wir oder vnſere Leiber nicht weniger alſo putrificiren vnd zuvorn verweſen muͤſſen/ vnd durchs Fewer diſtillirt vnd clarificirt werden/ ehe wir Gottes Angeſicht zu beſehen/ bequaͤm vnd wuͤrdig werden.
Dieſes ſey von der Metalliſchen fermentation geſagt/ dardurch dieſelben geſchieden vnd verbeſſert werden koͤnnen.
Die Metallen werden auch geſchieden/ gereinigt vnd zur Verbeſſerung gebracht/ als bey der Milch zu ſehen/ wann ſolche lang ſtehet in natuͤrlicher Waͤrme/ daß ſich das beſte/ als der Room/ darinn die Butter ſtecket/ oben auff ſetzet/ vnd ſich von dem Kaͤſe vnd Molcken ſcheydet/ vnd je waͤrmer die Milch ſtehet/ je baͤlder ſolche Scheydung geſchicht: Alſo auch mit der Metallen Scheydung bewandt/ wann nemblich dieſelbe in behoͤrliche Waͤrme geſetzt werden/ daß ſie alſo per ſe, vnd ohne zuthun anderer dingen (doch daß es Metallen ſeyn/ die in ein Milch geſtalt oder Kurꝛ zuvorn gebracht ſeyen) mit der Zeit eine Scheydung geben/ vnd das reineſte ſich von dem vnreinen ſcheydet/ vnd alſo ein reicher Schatz dardurch offenbaret wird.
Vnd gleich wie die Milch im Winter in der Kaͤlte/ ohne zugethane Waͤrme/ ſich nicht gerne ſcheydet/ ſondern lang ſtehen muß: Alſo auch die Metallen thun/ wann jhnen nicht mit Fewer geholffen wird/ gleich wie bey dem Eyſen zu ſehen/ daß in langer Zeit in der Erden ſolches ohne zuthun menſchlicher Hülff in Gold gezeitiget wird.
Dann vielmahl Eyſen-Ertz gefunden/ darinn aͤderderlein von gutem gedigenen Gold geſehen werden/ alſo durchwachſen/ daß es eine luſt zu ſehen iſt/ welche Goldaͤderlein ſich durch die centraliſche Waͤrme/ von dem groͤberen jrꝛdiſchen vnzeitigen Sulphure geſchieden haben.
Vnd wird gemeyniglich bey ſolchem Eyſen-Ertz kein Vitriol gefunden/ indeme ſolcher durch ſein contrarium allbereyt geſchieden/ vnd in ein Beſſerung iſt verwandelt worden.
Zu ſolcher Scheydung aber in der Erden die Natur ein ſehr lange Zeit haben muß/ welches die Kunſt in kurtzer Zeit verꝛichten kan/ gleich als man mit der Milch thut/ wann man bald Butter im Winter davon haben will/ ſetzet man ſolche an ein warmen Ort/ ſo giebt ſie jhren Room bald von ſich/ vnd ſo man ſolches noch baͤlder verꝛichten will/ ſo gebraucht man einen Niederſchlag darzu/ mit acidis, davon das Sal urinoſum in der Milch getoͤdet vnd die principia geſchieden werden/ alſo daß die Butter/ vnd das dickere als der Kaͤſe auff ein ſeyten/ vnd das duͤnnere/ als Molcken/ auff ein andere ſeyten weichet/ daß alſo in einer Viertelſtund im kochen ſolche Scheydung geſchehen kan/ welches ſonſten ohne zuthun der ſaͤure in etlichen Wochen kaum haͤtte geſchehen koͤnnen.
Kan nun das bey den vegetabiliſchen vnd animaliſchen Dingen geſchehen/ warumb ſolte ſolches nicht auch bey den mineraliſchen geſchehen koͤnnen?
Warrumb ſolte nicht Gold vnd Silber in Bley/ Zinn/ Eyſen vnd Kupffer ſeyn/ ob man ſchon keines darinn ſehen kan?
Solten die kleine Metallen nicht eben ſo wol etwas guts bey ſich haben/ als die Vegetabilia vnd Animalia, da ſie doch viel beſtaͤndiger gegen jhnen zu rechnen ſeyn?
Worauß will man beweiſen/ daß Bley/ Zinn/ Eyſen vnd Kupffer zu ſolcher perfection kommen ſeyn/ als die Natur gewolt?
Die Natur ſuchet allzeit jhre Kinder zur perfection zu bringen/ vnd die geringe Metallen ſeynd nicht perfect:
Warumb ſolte man der Natur nicht zu huͤlffe kommen/ vnd dieſelbe verbeſſern koͤnnen?
Dieſes aber muß wol obſervirt werden/ was bey den Metallen die Theilen zuſammen halte/ auff daß man wiſſe/ wie ſolches Band koͤnne auffgeloͤſet/ vnd die partes zertrennet werden.
Allhier bey der Milch haͤlt ein Sal urinoſum (beſſer kan ichs nicht verdeutſchen) die Butter/ Kaͤſe vnd Waſſer zuſammen/ welches mit ſaͤure/ als ſeinem contrario, muß getoͤdet werden/ auff daß die Scheydung folge; Bey dem Eyſen aber haͤlt ein vitrioliſch Saltz die Theilen zuſammen/ welches mit ſeinem contrario, ſcilicet Sale nitroſo, vel urinoſo, muß getoͤdet werden/ auff daß die Scheydung folge.
Wer derhalben dem Eyſen ſein uͤbriges Saltz nehmen kan/ es geſchehe gleich via humida vel ſicca, der wird ein gereinigt Eyſen finden/ welches der Roſt ſo bald hernach nicht wird verzehren koͤnnen.
Auch hat das bloſſe Fewer ohn alles zuthun in Verwandlung der Metallen mehr Krafft als man meynet/ wird doch durchs Fewer auß Eyſen/ Stahl/ vnd hinwieder auß Stahl/ Eyſen/ nach dem man damit procedirt.
Weiſt vns doch die taͤgliche Erfahrung/ daß durchs Fewer mancherley Veraͤnderung vnd Verbeſſerungen geſchehen/ warumb ſolte dann ſolches nicht auch in den Metallen/ nach guter Erkaͤntnuͤs der Naturen/ vnd huͤlff eines fleiſſigen vnd guten Chymici geſchehen koͤnnen?
Wer ſolte glauben/ daß in einem Ey ein lebendiger Vogel mit aller ſeiner geſtalt; oder in eim vnanſehnlichen Samen ein Kraut mit Stengel/ ſchoͤnen Blumen vnd Farben/ wie auch lieblichem Geruch (wanns nicht ſo bekant vnd gemeyn waͤre) ſolte verborgen ſeyn?
Warumb ſolten nicht auch die metalla embryonata, welche jhre Vollkommenheit noch nicht erlanget/ durch Kunſt vnd Huͤlff des Fewers koͤnnen gezeitiget werden?
Wird doch ein vnreiffer ſaurer Apffel vnd Birn/ durch der Sonnen Waͤrme/ in eine liebliche vnd wolgeſchmackte Frucht gezeitiget?
Welches etliche vnverdroſſene Leuth gemercket/ dergleichen operationes ins Werck geſtellet/ vnd befunden/ daß etliche Metallen/ wann ſie noch nicht durchs Fewers gewalt zerſtoͤret ſeyn/ durch ein linde vnd bequaͤme Waͤrme an jhrem Halt/ ſehr koͤnnen verꝛeichert werden/ alſo/ daß auch nach ſolcher digeſtion im ſchmeltzen/ noch einmal ſo viel Gold oder Silber erlanget wird/ als ſonſten durch gemeyne weiſe des ſchmeltzens hat koͤnnen außgebracht werden:
Ja/ was noch mehr iſt/ hab ich geſehen/ daß ein gemeyn Bley-Ertz/ auff ſolche weiſe iſt digerirt worden/ daß es hernach nicht allein reichlicher am Silber/ ſondern auch zimlich an Gold geſchuͤttet hat/ da doch zuvorn im geringſten kein Gold in der gemeynen Prob darinn zu finden war.
Vnd laͤſſet ſich ſolche Arbeit auch im groſſen thun/ vnd mit vielen Centnern zugleich eynſetzen vnd digeriren/ welches denen die Bley-Bergwerck haben vnd bawen koͤnnen/ keinen geringen Nutzen bringen wuͤrde/ wann ſie ſolches wuͤſten ins Werck zu ſtellen.
Doch iſt dieſes dabey zu wiſſen/ daß ſich nicht ein jeder Bley-Ertz mit Gold verreichert/ doch aber alle mit Silber/ welches diejenigen erfahren/ die es verſuchen werden.
Dieſer vnd dergleichen Arbeyten ſeynd ſehr viel in der Natur/ welches ein Vnverſtaͤndiger/ deme nichts durch die Hand gangen/ nicht wol glauben vnd begreiffen kan.
Ach daß wir Menſchen doch beſſer vnd fleiſſiger in dem groſſen Buch/ welches Gott der Allmaͤchtige mit ſeiner Hand auff die vier groſſe Blaͤtter der Elementen geſchrieben hat/ ſtudirten vnd ſuchten/ wir wuͤrden viel Wunderwerck vnd Geheimnuͤſſe darinn finden/ doch nicht durch muͤſſig gehen/ ſondern durch ſchweiß des Angeſichts wird Kunſt vnd Gut erlanget/ vnd heiſſet billich/ ora & labora.
Auch koͤnnen die Metallen veraͤndert werden durch ein gradation, welche einem Propf- oder Impfwerck der Baͤum kan verglichen werden.
Dann/ wie jederman bewuſt iſt/ daß man ein klein Zweiglein oder nur ein Aug von einem fruchtbaren Baum/ einem wilden Baum eynverleibet/ daß der wilde Baum gantz vnd gar keine wilde/ ſondern hinfoͤrter gute vnd wolgeſchmacke Fruͤchten/ nachdeme man darauff Geimpffet hat/ herfuͤr bringt:
Wie bey dem Eyſen zu ſehen/ wann daſſelbe mit einem Spir. acido, darinn ein fermentum tingens Vener. iſt/ durch die Solution zu Kupffer wird/ vnd ohne zweyffel Kupffer zu Silber/ vnd Silber zu Gold/ wann man den Weg wuͤſte/ durch appropriirte fermenta jhme zu helffen.
Iſt auch ſolch transmutation einer digeſtion gleich/ als wann ein Pferd oder Ochs Gras iſſet/ vnd digerirt/ auß welchem digeſto die Natur Ochſen vnd Pferden Fleiſch machet/ vnd in des Menſchen Magen das Ochſenfleiſch zu Menſchenfleiſch digeriret wird.
Es kan auch das beſſere theil von dem geringern geſchieden werden/ durch attrahirung gleicher Naturen/ gleich als wann man einem ſchwefelhaltigen Metall im ſchmeltzen Eyſen zuſchlaͤget/ ſo friſt ſich der Schwefel an dē Eyſen (mit welchem er groͤſſer gemeynſchafft hat/ vnd jhm mehr Liebe zutraͤgt/ als mit demjenigen Metall er gebohren iſt) vnd laͤſſet alſo ſein Metall reiner fallen/ dann es ſonſten ohne zuthun Eyſens haͤtte thun koͤnnen/ wie bey dem ſchwefelhaͤltigen Bley-Ertz zu ſehen/ welchem man im ſchmeltzen Eyſen zuſetzet/ daß das Metall geſchmeidig/ vnd nicht ſchwartz vnd bruͤchig herauß kompt.
Wann man dann wuͤſte/ was man weiters dem geſchmeidigen Metall ſolte im fluß zuſetzen/ daß der uͤbrige vnnuͤtze vnd verbrennliche Sulphur auch geſchieden wuͤrde/ ſo muͤſte ohne zweiffel das Metall noch reiner dardurch werden/ als es zuvorn geweſen iſt:
Weilen wir aber ſolches nicht zu thun wiſſen/ ſo bleiben die Metallen wie ſie ſeyn/ vnd werden nichts verbeſſert.
Vnd hat Gott der Allmaͤchtige/ gleich wie in all ſeinen wercken/ auch allhier gar wol gethan/ daß Er ſolche Wiſſenſchafft vns verborgen haͤlt; dann/ ſo ſolches zu thun bekant waͤre/ wuͤrden die Geitzigen alles Bley/ Eyſen/ Kupffer vnd Zinn auffkauffen/ das Gold vnd Silber herauß zu ziehen/ vnd den armen Handwercksleuthen vnd Bawren ſolche Metallen/ jhre Werckzeug darauß zu machen/ gar zu thewer vnd uͤbel zu bekommen ſeyn: welches aber Gott nicht haben will/ daß alle Metallen ſolten verwůſtet/ vnd in Gold verwandelt werden.
Gleich wie nun ein Gleichnuͤs geben iſt bey dem ſchmeltzen etlicher Metallen/ daß jhr ſuperfluum Sulphur benommen/ vnd der beſte vnd reineſte Theil derſelben erhalten kan werden; Alſo iſt es auch moͤglich den reinern theil von dem vnreinern/ durch ſeines gleichen/ attrahirender weiſe herauß zu bringen/ alſo daß ſich gleich zu ſeinem gleichen/ dem beſſern Theil geſellet/ vnd das vnreineſte zuruͤck/ als ein heteroneum, geſtoſſen wird/ wie ſolches ſo wol viâ humidâ als viâ ſiccâ koͤnte demonſtrirt werden.
Als ein Exempel im naſſen Wege zu ſchen:
Wann man ein vnrein Gold oder Silber in ſeinem menſtruo ſolvirt/ vnd gemeyn Mercur. dareyn thut/ vntereinander ſchuͤttelt vnd kochet/ ſo ziehet der Mercur. das Gold oder Silber/ welches zuvor gantz vnrein vnd vnſichtlich in dem Waſſer/ mit vieler terreſtritaͤt vermiſcht war/ gantz ſchoͤn/ rein/ vnd ſauber zu ſich/ alſo daß ein geſchwinde Scheydung gemacht wird/ vnd thut der gemeyne Mercur. ſolches auch auff truckene weiſe/ indem man ein Gold- oder Silberhaltige Erden mit ſawrem Waſſer anfeuchtet/ vnd zuſammen ſo lang reibet/ bis der Mercur. das beſſer Theil darauß gezogen hat/ von welchem Mercur. hernach die taube Erde mit gemeyn Waſſer abgewaſchen/ vnd der Mercur. wann er getrucknet/ durch ein Leder von dem Gold oder Silber/ welches er zu ſich genommen hatte/ kan geſchieden werden:
Vnd hat der Mercur. ſolche Eygenſchafft/ daß er allzeit auß der Erden nur ein Metall/ vnd auch das beſte auff einmahl herauß zeucht/ vnd ſo daſſelbe herauß gezogen/ auch endlich das ſchlechtere zu ſich nimmet:
Als zum Exempel: Wann in einer Erden Gold/ Silber/ Kupffer vnd Eyſen waͤre/ ſo wuͤrde der Mercur. erſtlich nur das Gold allein zu ſich nehmen/ vnd hernach das.
Silber/ dann das Kupffer/ vnd das Eyſengantz vngern/ wegen ſeiner Vnreinigkeit: Zinn vnd Bley aber auch gern; am allerliebſten aber das Gold/ wegen ſeiner Reinigkeit/ an welcher es dem Mercur. fuͤr ander Metallen am gleicheſten iſt.
CAP. VII.
Ein andere Demonſtration im Truckenen Wege.
SEtze vnter eine Muffel eine gute Capellen/ mit Bley zu treiben/ vnd ſetze auch darzu ein Korn Gold/ ſo gantz fein iſt/ doch daß du daſſelbige zuvor wol waͤgeſt/ vnd das Gewicht behalteſt; Las alſo das Gold mit dem Bley auff der Capellen blicken/ ſo wird dein Bley in die Capellen gehen/ vnd das Gold bleichgelb darauff ſtehen bleiben; welche bleiche dann nichts anders verurſacht/ als das Silber/ welches das Gold im treiben auß dem Bley gezogen hat.
Moͤchteſtu villeicht ſagen:
Das glaub vnd weiß ich wol/ daß das Gold mit Bley abgetrieben/ nothwendig ſchwerer vnd bleicher herauß kommen muß/ weilen das Bley Silber haͤlt/ vnd ſolches im abtreiben zuruͤck bey dem Gold bleibt/ dardurch es ſein Gewicht vnd bleiche Farb erlanget?
Darauff ich antworte/ daß es zwar nicht ohne ſey/ daß das Bley im abtreiben auff der Capellen etwas Silber laſſe/ welches dann/ ſo Gold dabey abgetrieben wird/ ſich damit vermiſchet/ vnd ſolches ſo wol an Farb aͤndert/ als am Gewicht vermehret.
Gleichwol weißt das Gewicht auß/ vnd bezeuget/ daß mehr Silber zuruͤck bey dem Gold bleibt/ wann das Bley darmit abgehet/ als wann daſſelbe allein wird abgetrieben.
Darauß zu beweiſen/ daß das Gold ſeines gleichen im Fewer auß andern Metallen zu ſich ziehet/ vnd mercklich davon vermehret wird/ wie es dann ſolches auch im naſſen Weg thut/ indem man Gold in ſeinem menſtruo ſolvirt/ vnd Kupffer dabey zugleich ſolviret vnd digeriret/ daß ein gut theil Golds vom Kupffer durch das Gold zu ſich gezogen/ vnd vom uͤbrigen Kupffer geſchieden wird:
Ob nun ſchon ſolche Arbeit keinen groſſen nutzen bringt/ ſo wird doch die Moͤgligkeit darinn geſpuͤret.
Wer aber ein ſolch menſtruum wuͤſte/ dardurch das Gold in ſeiner zu ſich ziehenden Krafft vnd Natur vermehret/ vnd das Kupffer darinn krafftlos koͤnte gemacht werden/ daß es deſto leichter ſein einverleibtes Gold zu laſſen gezwungen wuͤrde/ dem folte villeicht noch wol ſeine Muͤhe koͤnnen bezahlet werden; vnd noch viel beſſer/ wann man Gold vnd Kupffer in einem mineraliſchen truckenen Waſſer im Fewer durcheinander ſchmeltzte/ wuͤrde ſich das Gold von dem Kupffer vermehren koͤnnen/ vnd Paracelſi Wort nicht vergeblich geſprochen ſeyn/ da er ſchreibet:
Wann die Metallen im ſtarcken Fewer durcheinander geſchmoltzen/ vnd auff ſeine Zeit darinn verharꝛen/ daß die vnvollkommene vergehen vnd zu nicht werden/ vnd vollkommene an jhrer ſtatt bleiben ſollen.
Welches ohne zweyffel/ ſo recht damit verfahren/ dem Kuͤnſtler kein geringen nutzen bringen wuͤrde.
Dann ich ſelber mit Warheit ſagen kan/ daß ich mehr als einmal durch Mart. die Lun. habe wollen compact machen/ vnd mir mein Gold auß dem Eyſen einen Zuwachs/ gutes beſtaͤndiges Goldes/ an ſtatt Lun. fixę, die ich ſuchte/ geben hat.
Vnd kompt bisweilen einem Kuͤnſtler etwas guts in die Hand/ das er nicht verſtehet/ oder merckt/ wie allhie bey der.
Luna fixa gemeldet/ darumb man allzeit wol in acht nehmen ſoll/ wann man mit den Metallen uͤmbgehet/ vnd etwan einen Zuwachs findet/ wovon derſelbe komme; dann der mehrentheil Laboranten nicht anders meynen/ wann ſie bisweilen die Lunam durch Martem, Blutſtein/ Magneten/ Schmirgel/ Galmey/ rothen Talck/ Granaten/ Antimon.
Auripigment.
Sulphur, Silices vnd andere dergleichen Bergarten/ in welchen vnzeitig/ vnd auch zeitig/ fluͤchtig vnd fix Gold verborgen iſt/ lange Zeit gemartert haben/ vnd dieſelbe in der Prob Gold giebt/ daß daſſelbe Gold durch huͤlff ſolcher Bergarten auß der Lun. worden ſey/ welches aber nicht iſt/ ſondern die Luna hat ſolches auß den Bergarten/ in welchen es fluͤchtig vnd vnſichtig lag/ herauß gezogen/ fix vnd corporaliſch gemacht.
Doch will ich nicht wiederſtreitten/ daß auß einer jedwedern Luna (die doch ſelber in jhrem innerſten dem Gold nicht ſehr vngleich iſt) nicht ſolte Gold durch die gerechte Kunſt der Alchymia koͤnnen gezogen werden:
Aber durch Cimentiren mit obgedachten Mineralien im geringſten nicht; Vnd iſt ſolches Gold nicht auß der Luna, ſondern auß den Bergarten in die Lunam durch ſolche Arbeit gebracht worden.
Dieſe Arbeit/ die bisweilen nicht ohne nutzen/ iſt zuvergleichen einem Samen/ den man in ein vnfoͤrmliche Erden leget/ dariun verfaulen laͤſſet/ welcher auß angeborner Natur ſeines gleichen auß der Erden zeucht/ vnd hundertfaͤltig dardurch vermehret wird.
Es muß aber ſolche Metalliſche Erden auch mit bequaͤmen Mineraliſchen Waſſern befeuchtet werden/ vnd wann die Feuchtigkeit mit der Zeit durch das ſtarcke Fewer wird verzehret vnd außgetrocknet/ wiederumb mit friſchem oder newem Waſſer erquicket/ welches die Philoſophi inceriren nennen/ wann ſolches nicht geſchehe/ wuͤrde die Erden krafftlos/ vnd zur Frucht fortbringung vntuͤchtig werden; vnd ſoll ein ſolches Waſſer auch die Natur haben/ daß es mit der Erden zu einer Fettigkeit werde/ vnd Waſſer vnd Erden einander gern annehmen vnd behalten/ gleich wie zu ſehen/ wann man auff einen magern Sand/ nur ein gemeyn Regenwaſſer wolte gieſſen/ vnd darinn Saͤen/ ſo wuͤrde ein kleine Sonnenhitz das Waſſer bald von dem Sand außziehen/ vnd der Same in dem Sand verbrennen muͤſſen/ vnd keine Vermehrung oder Wachsthumb darauff folgen koͤnnen:
So aber Kuͤh- oder Schaafmiſt mit dem Sand vermiſchet werden/ ſo koͤnte das Waſſer in demſelben ein Haltung haben/ vnd die Sonne ſo leichtlich nicht außtrockenen; Alſo vnd auff ſolche weiſe muß dein Waſſer vnd Erden auch beyſammen gehalten werden/ daß der Same nicht darinn verbrenne:
Vnd wann ſolche Arbeit wol gethan wird/ ſo gehet es nicht leer ab/ dem Laboranten werden ſeine Muͤhe vnd Kohlen wol bezalet.
Es erfordert aber ein ſolch Werck einen ſonderbahren Fleiß vnd gute Auffſicht/ auff daß die Erde allezeit in bequaͤmer Hitze vnd Naͤſſe erhalten werde.
Dann zu viel Waſſer vertraͤncket das Erdreich/ vnd zu wenig/ hindert die action oder Wachsthumb.
Vnd iſt ein ſolche Arbeit eine von meinen beſten/ die mir bekant ſeyn/ auß den geringern Metallen gut vnd beſtaͤndig Gold vnd Silber zu bringen/ erſordert aber ſehr gute Gefaͤß/ darinn der Samen mit der Erden vnd Waſſer ſeine Zeit in bequaͤmer hitze koͤnne erhalten werde.
Ich zweifle auch nicht/ es ſolte ſich ein ſolche Arbeit auch im groſſen (wiewolen ichs niemalen verſucht) thun laſſen:
Vnd glaube/ daß die geringere Metallen/ vnd ſonderlich der Saturnus, welcher ſich vor all anderen Metallen darzu bequaͤmet/ ſich nicht allein auff ſolche weiſe im Gold vnd Silber/ ſondern villeicht auch in eine Medicin zeitigen laſſe:
Giebt derhalben einem Chymico kein geringe Frewd/ wann jhm Gott der Allmaͤchtige ein ſolch Philoſophiſches Werck auß Gnaden ſehen laͤſſet.
Derohalben wol zu zuſehen/ wann man ſo viel erlanget/ wie man ſolches anlege.
Dann was Gott bisweilen einem giebet/ will Er darumb nicht/ daß jederman auch wiſſen vnd haben ſoll; dann mir ſelber wiederfahren iſt/ daß ich ein nuͤtzliches Werck gefunden/ vnd ſolches nicht fuͤr mich allein behalten/ ſondern einem andern auch habe zeigen wollen/ daß ich hernach ſolches nicht allein jenem nicht habe weiſen/ ſondern auch ſelber hernach niemalen thun koͤnnen.
Dahero auch mancher nicht vnbillich bedencken traͤgt/ von etwas nuͤtzliches zu ſchreiben:
Dann theils alſo beſchaffen/ wann ſie nur alles/ was jhr Naͤheſter hat/ zu ſich reiſſen/ vnd ohne Muͤh/ Arbeit vnd Koſten groſſe Heimlichkeiten von andern erlangen koͤnten/ im geringſten ſolches zuthun ſich nicht ſcheweten:
Dahero beſſer geſchwiegen/ vnd einen andern ſelber ſuchen laſſen/ ſo wird man erfahren/ was es fuͤr Muͤhe/ Sorg/ Koſten/ vnd beſchwerliche Arbeit etwas guts zu erfinden/ erfordert/ vnd hernach ſo vnverſchambt von andern wichtige Sachen/ fuͤr ein Danckhab/ ſo leichtlich nicht begehren doͤrffen.
Will derohalben auch hiemit jedermaͤnniglich/ ſo wol gros als geringe Stands- Perſonen/ welchen dieſes mein Schreiben zu leſen moͤchte fuͤrkommen/ zum allerhoͤchſten gebaͤten haben/ daß ſie mich doch mit vielem ſchreiben/ fragen vnd begehren/ wollen zu frieden laſſen/ vnd mir mein gut thun nicht zur Vnruhe machen/ ſondern mit demjenigen/ was ich jederman/ dems Gott goͤnnen wird/ zur guten Nachrichtung geſchrieben habe/ zu frieden ſeyn.
Dann mir nicht moͤglich waͤre/ wann ich auch ſonſt anders nichts zu thun haͤtte/ daß ich jederman auff ſeine Fragen antworten/ vnd ſeinem begehren genug thun koͤnte.
Es wolle jhm auch niemand eynbilden/ als wann ich guͤldene Berge beſaͤſſe/ vnd andern ſolche auch verheiſſen wolte; gantz nicht:
Dann was ich allhie geſchrieben/ iſt nur darumb geſchehen/ auff daß die Natur etlicher maſſen durch dieſe meine Diſcurſen von Veraͤnderung der geringen Metallen in beſſere/ doch nur in kleinem/ entdecket wuͤrde.
Dann ich niemalen dergleichen Dinge/ im groſſen/ davon Nutzen kommen moͤchte/ verſuchet/ oder gepracticiret habe/ ſondern nur allein in kleinen Tiegelen die Warheit vnd moͤglichkeit zu ſehen/ ſolche Arbeit ohne Nutzen gethan habe/ vnd auch nur zu dem Ende davon geſchrieben/ auff daß man ſehen moͤge/ daß auß den geringern Metallen/ beſſere zu bringen/ der wahren Kunſt zu thun moͤglich ſey.
Wer aber Zeit vnd Gelegenheit (deren ich bishero noch gemangelt) ſolche Arbeit im groſſen anzuſtellen haben kan/ dem iſt es nicht gewehret zu verſuchen/ ob Nutzen damit zu erlangen.
Ich fuͤr mein Perſon muß ſo lang zufrieden ſeyn/ bis mir Gott einmal in einen bequemen Orth/ ſolche Dinge im groſſen zu verſuchen/ obs gelingen wolte/ Nutzen damit zu thun/ meine ſaure vnd vielfaͤltige ſchwere Arbeiten vnd Koſten/ die ich viel Jahr her daran gewendet/ einmal zu genieſſen/ vnd wiederumb ein Ergetzlichkeit dargegen zu haben/ helffen moͤchte.
Auff ein andere Weiſe werden die Metallen verwandelt von einer Geſtalt in die andere/ nemblich durch einen tingirenden Metalliſchen Geiſt/ wie bey dem auro fulminante zu ſehen/ wann ſolches auff einem remen pallirten Metalliſchen Blech einen Blitz oder Schlag thut/ ein guͤldiſche Tinctur in ſolchem Augenblick ſich in das Metall dringot/ vnd ſolches zu Gold tingirt/ ohne Verletzung deſſelben/ vnd ſo zu etlich malen/ auff demſelben Orth das aurum fulminans ſchlaͤgt/ ſo gehet vnd dringet die guͤldiſche Tinetur tieff hineyn in das Blech/ alſo das es den Strich haͤlt.
Deßgleichen geſchicht auch im naſſen Weg/ wann man nemblich von nitro, vnd etlichen Mineralien/ einen gradirenden Spiritum diſtillirt/ dareyn laminas Metallorum leget/ daß dieſelbe darvon alſo penetrirt werden/ vnd ein andere Geſtalt erlangen/ nachdeme der Spiritus geweſen iſt:
Vnd ſo jemand meynen moͤchte/ daß ein ſolche gradation im Schlage-Gold auff andere Metallen/ kein wahre Verwandlung were/ ſondern nur ein Anſtrich/ der kan die Gewißheit erfahren/ wann er etlich mal ein Schlag-Gold darauff fulminiren laͤßt/ ſo wird er ſehen/ daß das Metall nicht nur oben auff verguͤldet/ ſondern tieff hineyn gradiret iſt.
Dergleichen auch wird man gewiß der Warheit/ welche durch ein naſſen Spiritum geſchicht/ wann man ſolche Metallen/ die darinn gradiret/ auff die Prob ſetzet.
Allhier wird klaͤrlich geſehen/ was die Metallen eins in das ander wuͤrcken koͤnnen/ wann ſie Geiſtlich gemachet ſeyn.
Dann/ ein Geiſt iſt ein wunderlich Ding/ hat groſſe Gewalt/ welches ein Vngeuͤbter im Fewer nicht glauben kan.
Vnd bezeugen ſolche Gradirung der Metallen/ auß einem geringen in ein hoͤhers/ nicht allein die aͤltere vnd juͤngere Philoſophi, ſondern auch die Bergleuth/ welches ſie auß taͤglicher Erfahrung wahrgenommen/ daß die Mineraliſche Duͤnſte oder Spiritus in andere Metallen eyngehen/ vnd dieſelben in ein ander vnd beſſer Metall verwandeln/ wie bey Lazaro Ercker zu ſehen/ da er außdruͤcklich bezeuget/ daß das Eyſen in natuͤrlich Kupffer verwandelt werde/ in gruͤnen geſaltzenen Waſſern/ vnd daß er geſehen habe in einer Gruben/ daß die Fartheſpen/ Thonnaͤgel/ vnd ander Eyſenwerck mit der Zeit alſo von einem Kupffer-Geiſt ſeynd penetrirt/ vnd zu einem beſtaͤndigen guten Kupffer worden.
Ich verlaͤugne nicht/ daß die Metalliſche Solutiones auff etlichen Metallen ſich anſchlagen/ dieſelben verguͤlden/ verſilbern/ vnd verkuͤpffern/ aber darumb nicht gradiren; Wie dann bekant genug iſt/ wann man Eyſen in ein Vitrioliſch Waſſer legt/ ſolches von dem Vitriol-Waſſer nicht zu Kupffer wird/ ſondern nur das Kupffer auß dem Vitriol zu ſich ziehet; davon allhier nicht diſputiret wird/ ſondern angezeyget/ daß es moͤglich ſey/ die Metallen durch einen durchdringenden tingirenden Geiſt zuveraͤndern:
Darumb ich noch einmal ſage/ daß den Metalliſchen Geiſtern ſehr viel zu thun moͤglich ſey/ darvon allhier nicht mehr zu ſchreiben.
Man ſehe an ein Erde/ wie grob vnd vnkraͤfftig dieſelbe ſey/ vnd darneben auch ein Waſſer/ wie hell vnd klar/ auch gewaltſamb/ vnd noch reiner vnd gewaltiger die Lufft ſey/ welche auß dem Waſſer/ vnd das Waſſer auß der Erden entſprungen; kan das Waſſer bisweilen nicht gantze Laͤnder uͤberſchwaͤmmen/ Staͤdt vnd Doͤrffer hinweg fuͤhren/ vnd die Lufft nicht allein ſtarcke Haͤuſer uͤmbwerffen/ ſondern auch wann dieſelben in der Hoͤlen der Erden/ ſo ſie nicht auß kan/ auff viel Meilwegs lang den Erdboden ſchuͤtteln/ bewegen/ vnd bißweilen gantze Staͤdte vnd groſſe Berge uͤbern Hauffen werffen/ vnd viel Menſchen dardurch verderben/ vnd alles natuͤrlicher weiſe:
Aber vielmehr Schaden thut der Wind/ welcher durch Kunſt mit dem Nitro gemachet wird/ welches im geringſten keinen Beweis bedarff.
Geſchicht nun ſolcher Gewalt durch die groͤbere Elementen/ wie viel ſie auch Macht vnd Gewalt haben/ dannoch jhnen nicht moͤglich iſt/ ohne Verletzung durch ein Compact-Metall/ will geſchweigen harten Stein vnd Glas zu gehen/ welches aber dem Fewergeiſt zu thun nicht ſchwer iſt.
Weilen dann bekant genug daß die Krafft der Sonnen oder Fewers/ durch alle Metallen vnd allerhaͤrteſte Stein vnd Glaͤſer/ wegen ſeiner ſubtilen Durchdringenheit vnverhindert/ vnd vngezwungen gern durchgehet; Warumb ſolte dann auch nicht ein ſubtiler Metalliſcher durchdringender Spiritus in der Hitze/ durch Gewalt des Fewers/ die aller compacteſte corpora penetriren/ verbeſſern/ vnd in ein ander Geſtalt bringen koͤnnen?
Wie allhier bey dem auro fulminanti vnd gradir-Waſſern zu ſehen iſt.
Derohalben gantz nicht zu zweiffeln/ daß nicht ein Mineraliſche tingirende Krafft/ ſo wol in naſſer als truckener Geſtalt/ die harte Metallen in beſſere zu veraͤndern Macht habe.
Es koͤnnen die Metallen auch gereiniget werden auff ſolche Weiſe/ wie man den gemeynen Tartarum, Vitriolum, vnd andere Salia reiniget/ nemblich mit Zuthun viel Waſſers.
Dann genugſamb bekant iſt/ daß man durch ſolviren vnd coaguliren mit einer groſſen Quantitaͤt Waſſers/ den gruͤnen Vitriolum, alſo von ſeinem Zuſatz/ nemblich Eyſen vnd Kupffer reinigen kan/ daß er gantz bleibet/ vnd als ein Alaun anzuſehen iſt/ welche Reinigung dann nichts anders iſt als ein Scheydung des Metalls von dem Sale, indeme man ſehr viel Waſſers zuthut/ dardurch das Sal geſchwaͤchet/ vnd nothhalben ſein bey ſich habendes Metall/ in Geſtalt eines Schlams muß fallen laſſen/ vnd iſt ſolcher Schlam nicht vnnuͤtz oder vntuͤchtig/ ſondern der beſte Theil des Vitriols/ nemblich Eyſen/ Kupffer vnd Schwefel/ dardurch das weiſſe Saltz gruͤn worden war.
Wie dann nun durch eine ſolche Scheydung auß dem Vitriol koͤnnen Metall gemacht werden/ die in einem hoͤhern Grad der Perfection zu rechnen ſeyn/ als Salia; Alſo auch mit den Metallen geſchicht/ auß welchen das beſſere vnd perfecteſte Theil von dem geringern gefaͤllt/ vnd geſchieden wird.
Mit dem Tartaro aber geſchicht die Reinigung zwar auch durch viel Waſſers/ aber ſein beſtes Theil faͤllt nicht davon/ gleich wie bey dem Vitriolo ſondern der geringſte Theil deſſelben faͤllt vnd ſcheydet ſich davon/ dardurch der Tartarus vnrein vnd ſchwartz worden war.
Mercke wol auff dis Exempel.
Es kan der gemeyne Weinſtein/ wie er auß den Faͤſſern kompt/ durch etlichmal ſolviren vnd coaguliren mit ſo viel Waſſers/ daß nur der Weinſtein darinn zergehet/ ſchoͤn/ hell/ klar vnd weiß gemachet werden/ weilen allezeit/ vnd ein jedwederer Solution mit reinem Waſſer/ derſelbige je laͤnger je weiſſer vnd ſchoͤner wird/ alſo/ daß auch nicht allein ein weiſſer/ ſondern auch ein jedweder haͤßlicher/ roter Weinſtein/ in ſchoͤne durchſichtige Cryſtallen kan gebracht werden/ vnd ſonderlich behend durch ein Niederſchlag.
Vnd iſt der Schlamm/ welcher das ſchoͤne weiſſe Saltz dunckel vnd vnſauber gemacht hat/ nichts anders/ als ein vngeſchmack/ vnkraͤfftig/ hoͤltzicht Weſen/ welches ſich mit dem anſchieſſen oder coagultren des Tartari in den Weinfaͤſſern damit vermiſchet/ vnd nun durch Solvirung deſſelben wieder davon geſchieden hat.
Dieſe Gleichnuͤs nun dieſer beyden Salien/ nemblich Vitrioli vnd Tartari, iſt nicht uͤmb ſonſt/ ſondern darumb gegeben/ auff daß man den Vnterſcheyd der Faͤllung darauß erkennen lerne.
Dann bey etlichen Metallen ſcheydet ſich das geringere Theil von dem beſſern/ vnd das beſſere bleibt; bey etlichen ſcheydet ſich das beſſere/ vnd faͤllt zu Boden/ vnd das geringere bleibt/ nach dem das beſſere oder geringere die Oberhand hat; dann bey dem Vitriol iſt das beſſere Theil/ nemblich Eyſen/ vnd Kupffer das wenigſte/ vnd faͤllt zu Boden/ geſchieden von dem mehrern vnd geringern Theil des Saltzes:
Bey dem Tartaro ſcheydet ſich das geringe vnd mindere von dem mehrern vnd beſſern Theil/ vnd das mehrer vnd beſſer Theil bleibet ſchoͤn/ hell/ ſauber vnd klar.
Alſo auch mit den Metallen geſchicht.
Darumb ein jedweder/ der ſich darinn bemuͤhen will/ wol zuſehen ſoll/ was er ſcheyde/ ob der beſſer vnd geringer Theil des Metalls fallen oder geſchieden ſoll werden; ohne ſolche Erkaͤntnus iſt es beſſer vnterwegen bleiben laſſen/ als vnnuͤtze vnd verlorne Arbeit gethan.
Vnd wolle ſich auch jederman huͤten/ der etwas in ſolcher Arbeit vermeynt zu erlangen/ daß er ja im geringſten keine corꝛofiviſche Waſſer/ ſie haben gleich Namen wie ſie wollen/ als Aq. fort. Aq. reg. Sp. Salis, Vitrioli, Aluminis, Aceti, vnd dergleichen zu ſeiner Solution nehme/ welche im geringſten nichts guts koͤnnen außrichten/ ſondern alles bis in den Grund hineyn verderben/ vnd dieſen Worten Glauben vnd Gehoͤr geben:
Auß Metaller/ durch Metallen/ vnd mit Metallen werden gute vnd beſtaͤndige Metallen.
Auch werden die Metallen gereiniget/ gezeitiget/ vnd jhr guts vom boͤſen geſchieden/ durch das nitrum, dardurch das Sulphur ſuperfluum comburens von dem puro verbrennet vnd conſummiret wird.
Alle dieſe erzehlte verbeſſerungen der Metallen geſchehen nur particulariter.
Dann ein jedweder Medicina particularis, ſo wol auff Menſchen als Metallen/ macht ſeine Scheydung vnd Verbeſſerung durch Ablegung des ſuperflui.
Ein univerſalis Medicina aber hergegen thut ſein Verbeſſerung durch Staͤrckung vnd Augmentirung des ſo wol animaliſchen als mineraliſchen humidi radicalis, welches hernach ſelber auß eygener Krafft ſeine widerwaͤrtige Theilen von ſich werffen kan.
Moͤchte jemand ſagen: Du giebſt wol gleichnuſſe genug/ lehreſt aber nicht wie man thun ſoll?
Ich hab genug gelehret/ ja mehr als du glaubeſt/ ob du es ſchon nicht alſo nach deinem Willen verſteheſt/ ſo weiß ich gewiß/ daß nach meinem Tod/ wañ mein Leib verweſen iſt/ erſt meine Lehre wird angenehm werden/ vnd geſpuͤhret/ daß ich nicht eytele Ehre vnd vergaͤngliche Dinge/ ſondern allein meinem Naͤchſten auß ſchuldiger Pflicht/ ſo viel mir zugelaſſen/ damit zu dienen vnd helffen/ geſucht habe.
Daß aber jemand meynen moͤchte/ weilen ich ſo freygebig im ſchreiben bin/ viel von mir zu erforſchen/ oder erfahren/ der ſoll wiſſen/ daß ſolches zwar auß guter Meynung/ gleichwol aber nicht darumb geſchehen iſt mehr Muͤh vnd Arbeit auff mich zu laden/ dann es mir nicht moͤglich were/ einem jedwedern auff ſein Schreiben zu antworten/ vñ alle Menſchen reich zu machen/ der ich doch ſelber nicht reich bin/ auch Reichthumb niemalen geſucht/ vnd auch nimmermehr ſuchen werde.
Dann ob ich ſchon dieſer Dingen wie gemeldet/ auß Gnaden Gottes/ Erkaͤntnuͤs habe/ vnd in kleinem gute Proben darinn gefunden/ ſo hab ich doch ſolche Dinge noch bishero niemalen in groſſem angeſtellt vnd practiciret/ reich damit zu werden/ ſondern mich allzeit mit demjenigen begnuͤgen laſſen/ damit mich Vnwuͤrdigen Gott der Allmaͤchtige verſorget hat.
Will auch einen jedwedern er ſey wer er wolle/ keinen außgenommen/ hiemit trewlich gewarnet haben/ wann jhme Gott der Herꝛ etwas zeiget/ daß er ja nicht dardurch hofffaͤrtig/ vndanckbar/ vnd ein Vergeſſer Gottes Genaden werde/ ſondern dem Allmaͤchtigen reichen Geber/ ohne vnterlas an ſeinen Gliedern den beduͤrfftigen beyſpringe/ vnd nach Vermoͤgen helffe/ auff daß jhme ſein Gut nicht zur Verdamnus/ ſondern zur Seligkeit dienen moͤge Auch las dich nicht verdrieſſen/ vnd kehre dich nicht daran/ wann du uͤmb dasjenig das dir Gott giebt/ geneydet vnd gehaſſet wirſt/ es iſt der boͤſen Welt Brauch/ der Geitzige vnd Hoffaͤrtige goͤnnet niemand nichts guts als jhme ſelber/ der doch gedencken ſolte/ daß er auch nichts auff die Welt gebracht habe/ vnd wieder ſo viel mit darvon nehmen werde.
Sihe du nur zu/ daß du wol Haußhalteſt/ mit demjenigen das dir Gott beſcheret/ vnd daſſelbige recht vnd wol anlegeſt:
Thue recht vnd ſchewe niemand.
Dieſes ſey nun genug von der Particular-Verbeſſerung der Metallen geſagt/ ſo viel ich Erkaͤntnus davon trage.
Anbelangend aber das Univerſale, davon ſo viel geſagt vnd geſchrieben wird/ kan ich nicht wol davon vrtheilen/ dieweilen ich kein Prob davon geſehen hab/ ſo viel aber vermercke ich in andern geringen Veraͤnderungen der Metallen daß ſolches in der Natur ſeyn muͤſſe/ ob ſchon ich oder du ſolches nit wiſſen/ ſo muͤſſen wir doch zufrieden ſeyn mit demjenigen/ das vns Gott giebet; Vielleicht iſt es dem Menſchen nicht allezeit nutz zur Seligkeit gar zu viel wiſſen/ dann gemeynlich viel wiſſen vnd viel haben macht hoffaͤrtig/ vnd Hoffart bringt zum Teuffel/ der denſelben auch erdacht hat/ darvor vns GOTT behuͤten wolle.
CAP. VIII.
Was von dem Lapide Philoſ. zu halten.
WEilen ſchon vor 1000.
Jahren her/ ſehr viel Hocherfahrne/ ſo wol Juͤdiſche/ Haͤydniſche/ als Chriſtliche kuͤnſtliche Maͤnner/ daß ein ſolch Philoſophiſche Medicin/ Menſchen vnd Metallen dardurch auff die hoͤchſte Geſundheit zu bringen/ durch des Menſchen Gefchickligkeit vnd Kunſt zu machen moͤglich ſey/ nicht allein geglaubt/ ſondern auch mit vielen greifflichen vnd beweißlichen rationibus klaͤrlich dargethan vnd bekraͤfftiget haben/ davon vnzaͤhliche viel Buͤcher in allerhand Sprachen/ ſo wol warhaffte als verfaͤlſchte/ auff den heutigen Tag/ allenthalben zu finden: Alſo iſt es nicht noͤtig/ daß von mir etwas weiters davon geſchrieben werde/ vnd auch darumb/ weilen mir dergleichen Werck gantz vnbekant iſt/ ob ich zwar von vielen offtermals gehoͤret/ wie daß hie vnd dort bisweilen ſich einer gefunden/ der vnvollkommene Metallen/ vnd inſonderheit das Bley in beſtaͤndig Gold/ durch die Projection einer zugerichten Medicin/ ſolle verwandelt haben; So hab ich doch ſolche Diſcurſen allzeit in jhrem Werth bletben laſſen/ vnd mich niemalen hoch darumb bekuͤmmert oder bemuͤhet/ ein ſolch groſſes Werck vnter die Haͤnde zu nehmen/ vnd zu verfertigen; vnd hat mich nicht allein davon abgeſtrecket die Menge ſo vieler/ ſo wol der Gelaͤhrten als Vngelaͤhrten/ vnter hohen vnd niedern Stands-Perſonen/ vngluͤcklicher Außgang vnd Verderben in ſolcher hohen Kunſt: Sondern habe mir auch niemalen eynbilden koͤnuen/ daß ein ſolche kraͤfftige vnd wunderthaͤtige Medicin (wie derſelben zugeſchrieben) in rerum natura zu finden were; wiewolen mir vielmalen in meinen laboribus wunderbarliche Sachen vnd Anleytungen in ſolchem Werck ſeynd begegnet/ gleichwolen/ wegen Manglung der Zeit vnd Gelegenheit/ niemalen vnter die Haͤnde zu nehmen vnterſtehen doͤrfſen/ ſo lang vnd viel bis mir ohngefehr das Gluͤck/ indeme ich etwas anders vnd geringers geſuchet/ den Glauben in die Hand geben/ vnd ſolches moͤglich zu ſeyn bewieſen.
Dann ich viel Zeit/ Muͤh vnd Koſten von vielen Jahren her dem Gold ſeine Tinctur vnd Animam zu extrahiren/ (weilen ein gute Medicin darauß zu machen) angewendet habe/ vnd auch endlich ſo weit gebracht/ daß es mir gelungen/ vnd geſehen/ wann dem Gold ſein beſtes Theil entzogen/ daß das uͤbrige hinfoͤrder kein Gold mehr iſt/ vnd im geringſten das Fewer/ wie zu vorn/ nicht mehr beſtehen kan:
Darauß ich dann gemuthmaſſet/ wann man ſolche außgezogene Krafft des Goldes wieder in ein Fewer-beſtaͤndiges Weſen bringen koͤnte/ daß es nicht wol fehlen muͤſte/ hernach wieder ein geringer Metall damit in Gold zu verwandeln; welches aber zu verſuchen/ dieſer mein gegenwaͤrtiger Zuſtand in der Frembde nicht hat zulaſſen wollen/ derowegen ohne meinen Willen/ wiewol ich uͤmb obgemeldter Vrſachen vnd Anleytung/ einen ſonderlichen Luſt vnd Muth darzu bekommen/ die Hand gleichwol davon hab laſſen muͤſſen:
Vnd darneben auch wieder zuruͤck gedacht/ wann ich mich erinnert/ daß die Philoſophi ſchreiben ein ſolche Medicin nicht auß dem gemeynen/ ſon dern auß einem beſondern Gold muͤſte bereytet werden. Hab hernach aber einen Acetum Philoſophorum auff gemeyn roth Kupffer goſſen/ zu verſuchen/ ob es auch ein Tinctur darauß ziehen wolte/ welches dann auch geſchehen/ alſo daß beynah alles Kupffer als ein weiſſe Erden durch Digerirung ſich von der Tinctur geſchieden hat/ welche Erden ich wieder in ein corpus zu ſchmeltzen verſucht habe/ aber im geringſten nicht moͤglich geweſen/ ſondern als ein tode Erden ohne Fluß iſt liegen blieben.
Darauß ich abermal im Glauben bin geſtaͤrcket worden/ daß ein ſolche Medicin koͤnte bereytet werden.
Vnd ob ich ſchon in ſolcher Arbeit nicht bin fortgefahren/ vnd vernommen/ was darauß werden moͤchte/ ſo zweyfle ich doch nicht/ wann man den Sachen fleiſſig nachdaͤchte/ vnd das Werck in die Haͤnde nehme/ daß nicht auffs wenigſt ein gute Medicin auff Menſchen/ wo nicht auff Metallen/ ſolte koͤnnen darauß gemacht werden.
Beſtehet nun das Leben/ Schoͤne/ Fluß vnd Guͤtigkeit der Metallen in einer ſo kleinen Quantitaͤt/ ja kaum in dem 100. Theil des Gewichts/ vñ das uͤbrige/ ſo jhme dieſes entzogen/ kein Metall mehr/ ſondern ein krafftloſe vnfluͤſſige tode Erden bleibet:
Wer wolte zweyffeln/ daß ſolche außgezogene Krafft vnd Leben des Metalls/ wann es zuvor wieder corporaliſch vnd fix gemacht wuͤrde/ nicht wieder ein Metalliſch corpus ſolte wollen annehmen/ vnd in ein beſſers verwandeln?
Ich fuͤr mein Perſon bilde mir nun gaͤntzlich eyn/ vnd glaube faͤſtiglich/ wegen oberzehlten beweglichen Vrſachen/ daß ein ſolche Medicin/ auß mineraliſchen vnd metalliſchen Dingen/ dardurch die geringere Metallen im Fluß/ in beſſere tranſmutiret/ koͤnte durch Kunſt gemacht werden.
(Es wolle jhme niemand eynbilden/ als wann ich allhie auff das Gold oder Kupffer wolte gewieſen haben/ weilen ich erzehle/ wie es mir damit ergangen; gantz nicht.
Dann ich wol weiß/ daß noch andere ſubjecta gefunden werden/ die voller Tinctur ſeyn/ vnd ſich gern handlen laſſen.)
Vnd ob es ſchon ſo gemeyn nicht iſt/ vnd gar ſelten darzu gelangen wird/ ſo iſt es doch nicht der Natur vnd Kunſt/ ſondern vnſerer Vngeſchicklichkeit/ ſchaͤndlichen teuffeliſchen Geitz vnd Hoffart/ wie auch boͤſem/ vnbusfertigem/ Gottloſen Leben/ die Vrſach vnd Schuld ſolcher Verhindernus zu zulegen.
Vnd darff jhm niemand eynbilden/ daß er dergleichen Dinge wuͤrdig ſey/ ſo lang er auff boͤſem Wege wandelt/ GOTT vnd ſein Wort verachtet/ ſeinen Naͤchſten haſſet/ vnd jhme ſelber viel zurechnet.
Sagt mancher/ das kompt auff vnſer Leben vnd Wandel nicht an; Eſt iſt ein Werck der Kunſt vnd Natnr:
Die Haͤyden haben doch ſolche Wiſſenſchafft gehabt/ die vns in Frombkeit nicht gleich geweſen/ weilen ſie von dem wahren Gott nichts gewuſt haben: Ergò, ſo kan mir mein boͤs thun vnd laſſen/ nicht hinderlich oder befoͤrderlich darzu ſeyn/ ſondern beſtehet allein ſolche Kunſt im Wiſſen vnd Erkaͤntnus der Sachen?
O du armer vnd blinder Menſch/ wie biſtu auff einem ſo boͤſen Wege!
Meyneſtu daß dieſe Haͤydniſche Philoſophi den wahren Gott nicht ſolten gekaͤnnt haben?
Ja gewiß/ vnd ohne zweyffel beſſer als du/ ob jhnen ſchon Chriſtus nicht iſt geprediget worden/ ſo haben ſie jhn doch auß ſeinen Wercken in der Natur erkant/ vnd jhr Leben/ Wandel vnd Thun darnach angeſtellet/ vnd ſolche hohe Gaben Gottes erlanget/ bewahret/ wol angeleget/ vnd nicht mißhraucht/ ſondern jhrem Naͤchſten mit guter Lehr vnd Vnterricht gedienet vnd geholffen: Du aber/ der du dich beſſer zu ſeyn vermeyneſt/ als dein Naͤchſter/ jhn verachteſt/ ſeinen Splitter ſiheſt/ vnd deines groſſen Balcken im Auge nicht gewahr wirſt/ in Geitz/ Hoffart/ Haß/ Neyd/ Wolluſt/ vnd andern Vntugenden dein Leben zubringeſt/ meynſtu daß Gott nicht ein Aug darauff habe/ vnd dich in deinem Vorhaben verhindern koͤnne?
Gott weiß wol daß den geitzigen/ hoffaͤrtigen/ falſchen Chriſten ſo viel nicht gebuͤhret.
Darumb ein jedweder/ der ein ſolch hohes Werck ſuchet/ zuvorn wol zuſehe/ vnd ſich pruͤfe/ mit was Haͤnden er ſolches angreiffe.
Dann gewiß vnd wahr iſt/ daß der Gottloſe/ ob er ſchon noch ſo ſehr laͤufft/ nimmermehr darzu gelangen wird/ dann es ein Gabe Gottes/ vnd nicht der Menſchen iſt.
Alſo haſtu meine Meynung verſtanden/ was ich von der univerſal Mediein halte/ vnd hat mich darzu beweget/ dasjenige/ was ich im Gold/ Kupffer/ vnd auch andern Mineralien vnd Metallen geſehen hab.
Will es aber fuͤr kein Evangelium gehalten haben/ dann ein Menſch leichtlich trꝛen kan/ vnd jhme etwas eynbilden/ das nicht iſt noch werden kan.
Derowegen nichts gewiſſes davon zu halten/ bis daß inans vom Anfang bis zum Ende vollkoͤmlich außgewuͤrcket habe/ vnd dannoch nicht verſichert iſt/ daß er dasjenige/ ſo er einmal gethan/ wieder thun koͤnne.
Dann es bisweilen gar wunderbarlich in ſolchen Dingen hergehet/ daß man einmal auff einem guten Wege iſt/ hernach wieder ſolchen verlieret/ vnd auch nimmer wieder finden kan; welches ohne Zweyffel mir nicht allein/ ſondern noch vielen alſo wiederfahren iſt.
Derentwegen man nicht zu fruͤhe uͤber etwas/ daß ſich wol anſehen laͤßt/ gloriiren ſoll/ dann gar leichtlich ein Hindernus eynfallen kan/ welches alle geſchoͤpffte Hoffnung auff einmal in Brunnen ſencket.
Vnd iſt das allerbeſte/ daß man Gott/ neben fleiſſiger Arbeit/ embſig anruffe vnd bitte/ daß er zu vnſerm Thun vnd Beruff ſeinen zeitlichen Segen vnd Gedeyen geben wolle/ daß wirs allhier wol gebrauchen vnd anlegen/ vnd hernacher einmal zur Ergetzligkeit all vnſerer vielfaltig gehabten Sorg/ Müh/ Arbeit vnd Vnruhe/ mildiglich/ ohn all vnſern Verdienſt/ auß lauter Gnad vnd Barmhertzigkeit/ die ewige Ruh vnd Seligkeit verleyhen wolle/ Amen.
CAP.
IX.
Ob die Mineralia, oder kleinere Metallen/ als Antimonium, Arſenicum, Auripigmentum, Koboltum, Zincum, Sulphur, vnd dergleichen/ auch zu Metallen werden/ vnd was fuͤr Metallen ſie geben?
VNter den Chymicis iſt ein lange Zeit hero viel diſputirens geweſen/ ob dieſe vorgeſetzte Mineralien auch auß denſelben principiis, davon die Metallen generirt/ jhren Vrſprung haben/ vnd auch vnter die Metalliſche Geſchlechter moͤgen gezehlet werden/ darinn ſie dann auff den heutigen Tag noch nicht einig ſeyn/ weilen der eine ſolches darfuͤr haͤlt vnd annimpt/ der ander dargegen verwirfft/ alſo/ daß ein junger angehender Liebhaber der Chymiæ nicht wiſſen kan/ welchem Hauffen er beyfallen ſoll.
Weil aber ſolche erkaͤntnus vnd Wiſſenſchafft nicht wenig zur Verbeſſerung der Metallen dienet/ ſo hab ich nicht vnterlaſſen koͤnnen meine Meynung/ welche auff die Experientz gegruͤndet/ allhier zu entdecken/ vnd hoffe vielen auß dem Traum damit zu helffen.
Diejenige die darfuͤr halten/ daß ſolche Mineralien auß einem andern Grund herkommen/ als die Metallen/ iſt zu verwundern/ auß was ſchlechtem Fundament ſie ſolches behaupten wollen; indeme ſie ſagen/ haͤtten Metallen darauß ſollen werden/ warumb iſt es dann nicht geſchehen/ vnd geſchicht noch nicht?
Indeme man befindet/ daß ſolche allezeit Mineralia bleiben/ vnd keine Metallen darauß werden?
Dieſe ſollen wiſſen/ daß es mit dem wachſen der Metallen viel ein ander Gelegenheit hat/ als mit dem wachſen der Vegetabilien/ die in einer kleinen Zeit wachſen/ vnd auch wieder vergehen:
Welches mit den Metallen hergegen nicht geſchicht/ oder geſchehen kan/ dann alles was lang beſtaͤndig ſeyn ſoll/ auch langſamb zur Beſtaͤndigkeit gelangen muß/ laut des Sprichworts: Quod citò fit, citò perit.
Vnd geſchicht ſolches nicht allein bey den Vegetabilien vnd Metallen/ ſondern auch bey den Animalien.
Gleich wie bey etlichen Kraͤutern zu ſehen/ die in einem halben Jahr zu jhrer hoͤchſten Volkommenheit kommen/ vnd auch wiederumb deſto baͤlder vergehen.
Diejenigen aber welche mehr Zeit zu jhrer Perfection bedoͤrffen/ deſto laͤnger hernach auch weren koͤnnen.
Ein Schwamm auß einem faulen Holtz kan in 1. oder 2. Naͤchten gros werden/ vnd auch wieder in ſo kleiner Zeit vergehen; welches ein Eychen-Baum nicht thun wird.
Ein Ochs oder Pferd kan in 2. oder 3. Jahren ſeine vollkommene Groͤſſe erlangen/ lebet aber ſelten laͤnger als 20. oder 24. Jahr/ hergegen ein Menſch wol 24. Jahr vonnoͤthen hat/ ehe er ſeine Staͤrcke vnd Groͤſſe erlanget/ vnd auch wol 60.80. oder 100. Jahr hernach wieder leben kan.
Alſo auch mit den Metallen muß verſtanden werden/ welche viel hundert oder tauſend Jahr weren koͤnnen/ conſequenter auch ein lange Zeit zu jhrer Vollkommenheit haben vonnoͤthen gehabt.
Weilen dann die Metallen ſo lange Zeit zu jhrem wachſen erforderen/ vnd kein Menſch/ ob er ſchon etliche hundert Jahr lebete/ jhren Anfang vnd Ende ſehen kan/ ſo iſt auch nicht zu widerſtreitten/ dieſelbe ehe ſie Metallen worden/ zuvorn Miner. geweſen ſeyn.
Inſonberheit/ weilen allzeit bey den Gaͤngen der Metallen/ ſonderlich/ wann ſolche nicht gedigen vnd fein ſeyn/ auch Mineralien gefunden werden/ wie auch die Bergleuth/ wann ſie Mineralien antreffen/ gute Hoffnung zu Metallen haben/ vnd dieſelbe ein Mantel oder Decke der Metallen nennen/ wie dann ſelten Mineralien ohne Metallen oder Metallen ohne Mineralien gefunden werden/ vnd auch niemalen Mineralien angetroffen/ die nicht etwas/ es ſey ſo wenig oder viel es wolle/ beſtaͤndiges Gold vnd Silber bey ſich fuͤhren vnd halten/ dahero die Mineralien recht vnd wol fuͤr ein vnzeitige Geburt der Metallen zu halten ſeyn/ weilen offenbahr genug iſt/ daß ſolche Mineralien durch ſonderbare Handgriffe mit Fewer dahin koͤnnen gebracht werden/ daß dieſelbe hernach ein zimliche Quantitaͤt Silber oder Gold im ſchmeltzen von ſich geben.
Wann dann ſolche Mineralien auß keiner metalliſchen Wurtzel herſproͤſſen/ wie ſolten dann Metallen darauß koͤnnen gebracht werden?
Weilen auß einem jungen Kind kein Ochs/ oder auß einem jungen Kalb kein Menſch werden kan/ ſondern allzeit gleich ſeines gleichen herfuͤr bringet.
Iſt derohalben gruͤndlich darfuͤr zu halten/ daß obgenandte Miner alien gegen die Metallen nicht anders als vnzeitige Fruͤchten zu achten/ welche jhr vollkommene Reyffe noch nicht erlanget/ vnd jhr vnnuͤtze Terꝛeſtritaͤt noch nicht von ſich geleget haben.
Dann wann ein Ey nicht zum Vogel prædeſtiniret/ vnd ſolcher Natur theilhafftig were/ wie ſolte durch die Waͤrme ein Vogel darauß koͤnnen gebruͤtet werden?
Alſo auch wann die Mineralien keiner metalliſchen Natur theilhafftig weren/ wie ſolten Metallen darauß durchs Fewers huͤlffe koͤnnen gezeitiget werden?
Moͤchte mancher ſagen/ daß er dergleichen Prob (wie nemblich auß den geringen Miner alien vnd Metallen gute Metallen gebracht werden) niemalen geſehen habe/ derohalben auch nicht glauben koͤnne.
Der ſol wiſſen/ daß viel Dinge in der Natur/ welche dem mehrentheil noch vnbekant ſeyn vnd frembd fuͤrkommen.
Thut derohalben derjenig nicht allein ſehr thoͤricht/ ſondern auch gantz vnrecht/ daß er etwas verlaͤugnet daß er nicht verſtehet/ weiß/ oder kan.
Zeigt vns doch die taͤgliche Erfahrung in der Alchymia, daß durch wegnehmung des uͤbrigen Sulphurs/ es geſchehe auff was weiſe vnd wege es immer wolle/ (deren vnterſchiedliche im Brauch) ſo wol die Mineralien als geringe Metallen augenſcheinlich in einen hoͤhern grad der Vollkommenheit verſetzet werden.
Warumb ſolte dann das Hertz nicht glauben/ vnd der Mund ſprechen/ was die Augen ſehen?
Bezeuge vnd bethewre derohalben auß gegruͤndter Experientz/ daß faſt auß allen Mineralien vnd geringern Metallen beſtaͤndige Metallen/ als Gold vnd Silber/ durch die vnverfaͤlſchte Kuſt der Alchymia, doch auß einem mehr vnd weniger/ auch leichter vnd ſchwerlicher/ als auß dem andern/ zu bringen ſey.
Dann eſt iſt nimmer die Nacht ſo finſter/ es iſt noch ein wenig Liecht oder Schein darunter verborgen/ welche durch ein Speculum concavum darauß kan colligiret/ vnd in die Enge zuſammen gebracht werden/ vnd iſt kein Element ſo rein/ es iſt der andern Elementen etwas theilhafftig/ auch kein Ding ſo boͤſe/ es iſt noch etwas gutes darinn.
Et è contra.
Gleich wie nun auß der Lufft die verborgene Sonnenſtrahlen koͤnnen colligiret werden/ alſo koͤnnen auch auß den imperfecten Metallen vnd Miner perfectè Metallen/ welche weit darinn zertheilet vnd verſtrewet ſeyn/ durch das Fewer vnd Geſchickligkeit eines geuͤbten Kuͤnſtlers (wann nemblich dieſelbe mit jhrem behoͤrlichen ſolvente vnd mineraliſchen Waſſern oyngeſetzet/ vnd durch die Hitze des Fewers die partes homogeneæ conjungiret vnd behalten/ vnd die partes heterogeneæ abgeworffen vnd geſchieden) zuſammen getrieben/ vnd herauß gebracht werden.
Alſo/ daß es nicht/ noͤtig mit groſſer Gefahr ſeines Lebens nach Oſt- oder Weſt- Indien zu lauffen/ Gold vnd Silber in den new-gefundenen Inſuln zu ſuchen/ vnd zu holen/ ſondern es koͤnte allhier bey vns in Deutſchland/ wann Gott der Allmaͤchtige einmal ſeinen Zorn fallen laſſen/ vnd die wolverdiente/ ſchroͤckliche/ vnd verderbliche/ lang erlittene Ruthe des Kriegs-weſens wegnehmen/ vnd ein gewuͤnſchten vnd beſtaͤndigen Frieden auß Gnaden verleyhen wolte/ viel Gold vnd Silber ohne Bergwerck bawen erhalten werden/ weilen allenthalben genug alt Zinn/ Kupffer/ Eyſen/ vnd Bley gefunden/ darinnen die Bergleuth ohne jhr Wiſſen einen Schatz gelaſſen.
Soll ſich derohalben niemand arm ſchaͤtzen vnd klagen/ daß er nichts habe/ der allein hat zu klagen/ ja iſt aͤrmer als arm/ ob er ſchon Reichthumb beſitzet (welches er doch leichtlich durch widerwaͤrtiges Gluͤck mit dem Ruͤcken anzuſehen/ kan gezwungen werden) wann er Gott in ſeinen Creaturen vnd Wercken nicht kennet/ liebet/ vnd dafuͤr dancket.
Was iſt bey dem gemeynen Mann veraͤchtlicher vnd vnachtſamer als Bley vnd alt Eyſen?
Welche doch ſo hoch bey denen/ die ſie kennen/ geachtet werden/ indeme ſie bequaͤm ſeyn zu gebrauchen/ wann man mit mineraliſchem Eyerweiß ♃ vnd ♀ waſchen will:
Wie aber ſolches Waſchwerck hergehe/ iſt dem vngeuͤbtem vnd vnerfahrnen im Fewer uͤbel zu bedeuten; doch ſoll durch Gleichnuſſen etlicher maſſen entdecket werden.
Sihe an den Antimonium, wie ſchwartz vnd vnrein er iſt/ wann er auß der Erden kompt:
So er aber durch die Bergleuthe auß der minera geſchmeltzet/ vnd von ſeinem vnnuͤtzen Berg/ wie es andere nennen (welcher doch jhme zu Nutz von der Natur/ zu Huͤlff ſeiner Reinigung geben iſt/ laut des Sprichworts:
Deus & natura nihil faciunt fruſtra,) geſaͤubert iſt/ ſo erlanget er alſobalden ein beſſer Corpus, welches den Metallen ſchon gleicher ſihet/ als die Minera, ſo man aber hernach ſolches Corpus oder Antimonium weiters mit Sale Tartari ſchmeltzet/ ſo toͤdet das Sal Tartari den vnzeitigen vnd verbrennlichen Schwefel/ vnd macht denſelben von dem reineſten Mercurialiſchen Theil des Antimonii ledig/ vnd zu einer Schlacken/ alſo/ daß im ſchmeltzen abermal eine Scheydung geſchicht/ vnd ein Theil deſſelben ſchoͤn weiß/ doch bruͤchig zu grund/ vnd das leichteſte Theil/ als der verbrennliche Sulphur mit dem Sale Tart. oben auff ſitzet/ welche/ wann ſie nach der Außgieſſung in ein Gießbukel erkaltet/ durch ein Schlag mit einem Hammer voneinander koͤnnen ſepariret werden/ welchen die Chymici einen Koͤ nig nennen.
Solcher Koͤnig iſt abermal viel ſchoͤner/ als der erſte Guß auß der rohen Minera; vnd iſt dieſes die Reinigung des Antimonii, ſo bey den Chymicis im Brauch vnd bekant iſt.
So man aber noch etwas weiters wuͤſte zuzuſetzen/ daß noch ein Reinigung zum drittenmal geſchehe/ ſo koͤnte es nicht fehlen/ es wuͤrde der Koͤnig davon nicht allein ſchoͤner vnd weiſſer/ ſondern auch geſchmeidiger/ compacter/ vnd fixer ſeyn.
Iſt es moͤglich geweſen auß dem ſchwartzen Antimonin einen weiſſen regulum zu machen/ warumb ſolte es auch nicht moͤglich ſeyn auß ſolchem Regul. ein geſchmeidig Metall zu machen?
CAP. X.
Noch auff ein andere Weiſe den uͤbrigen Sulphur von dem Antimonio zu ſcheyden.
MIſche zu einem Theil pulveriſirten Antimonii, 1. halben Theil Salpeter/ vnd zuͤnde ſolche mixtur mit einer gluͤenden Kohlen an/ ſo brennet der Sulphur Antimonii mit dem Salpeter hinweg/ vnd wird ein braune maſſa darauß/ welche/ ſo dieſelbe in eim guten Tiegel ein Stund mit ſtarckem Fewer ſchmeltzet/ einen Koͤnig dem vorigen/ welcher mit Sale Tartari gemacht iſt/ gantz gleich giebt/ doch nicht ſo viel.
Deßgleichen kan auch ein Scheydung mit gleichem Gewicht Antimonii, Tartari crudi, vñ nitri, zuſammen gemiſcht/ vnd angezuͤnd/ vnd geſchmoltzen/ gemachet werden/ iſt auch eben gut.
Weiters kan noch auff ein andere Weiſe auß dem Antimonio ein Scheydung gemacht werden/ alſo/ daß man kleine Stuͤcklein Eyſen 1. Theil in ein ſtarcken Tiegel thut/ vnd in eim Wind-Ofen ſtarck gluͤen laͤſſet/ darnach 2. Theil Antimonii darzu gethan/ vnd wol fluͤſſen laͤſſet/ ſo greifft der uͤbrige verbrennliche Sulphur Antimonii lieber in das Eyſen/ als in ein ſulphuriſch Metall/ vermiſchet ſich damit/ vnd laͤßt alſo ſeinen reinen ☿ vnd Sulphur oder regulum fallen/ welches vngefaͤhr die Helffte/ ſo viel/ als des Antimonii geweſen ſeyn wird.
Dieſe viererley Weiſe vnd Wege/ den anzuͤndlichen Sulphur von dem Antimonio zu ſcheyden/ ſeynd gemeyn vnd bekant genug/ habe ſolche nicht hieher geſchrieben/ als wann es eine groſſe Kunſt were ſolches zu thun/ oder andere ſolches lehren wollen/ gantz nicht/ iſt nur geſchehen/ auff daß man ſaͤhe/ auff was Weiſe vnd Wege ſich die ſulphuriſche Mineralien reinigen vnd verbeſſern.
Welche zwar noch ein kleine Verbeſſerung iſt/ doch der Weg vnd Anfang darzu gezeyget/ vnd nicht allein zu dem Antimonio, ſondern auch zu dieſen beyden/ Arſenico vnd Auripigmento, wiewol Arſenic.
vnd Auripigment. ſich alſo mit dem Salpeter/ Weinſtein vnd Eyſen nicht geben wollen/ ſondern ſeynd zu fluͤchtig/ muß derohalben in verſchloſſen Tiegeln mit Oel/ oder andern fetten Dingen geſchehen/ geben auch nun ſolchen Koͤnig als das Antimonium.
Dieſe Koͤnige geben dem ♃ eine Haͤrte/ guten Klang vnd Dichtigkeit.
Wann vnter 1. Pf. 1. oder 2. Loth geſchmoltzen wird/ guten Haußrath davon zu machen/ vnd geben in der Seygerung gut vnd beſtaͤndig Gold.
Gleich wie nun allhier angezeigt vnd gelehret/ ein gemeyne Saͤuberung des Antimonii, alſo muß auch verſtanden werden/ mit allen andern Mineralien vnd vnvollkommenen Metallen/ als Wißmuth/ Zinck/ Gallmay/ ♄/ ♃/ ♂ vnd ♀ ſolche von jhrem zu viel habenden Sulphur zu reinigen vnd waſchen/ alſo/ daß beſtaͤndige Metallen/ als Gold vnd Silber/ mit Nutzen darauß koͤnnen gebracht werden.
Will hiemit das Metalliſche Waſch-werck beſchlieſſen/ vnd den Chymicis das nitrum, Tartarum, Silices, vnd Bley befohlen haben/ ich weiß/ wer dieſe 4. kennen lernet/ jhme hernach ſeine Muͤhe/ Arbeit vnd Koſten/ die er an die Alchymia gewendet/ nicht vnbezahlt bleiben werden.
Dieſes aber iſt zu beklagen/ vnd zum Werck ein groſſe Hindernus/ daß man nicht allenthalben gute vnd beſtaͤndige Erden/ die in den ♄ vnd Salia halten kan/ findet/ dann ohne dem alten ♄ iſt wenig oder gar nichts/ meines wiſſens/ in Seygerung vnd Reinigung der Metallen zu thun.
Wolle derhalben ein jedweder/ der etwas in dieſem Dinge zu thun geſinnet iſt/ fuͤrs erſte uͤmb gute Erde uͤmbſehen/ welche den ♄ 24. Stunden halten kan/ darnach Jovem uͤmb Rath fragen/ was Vulcanus mit ♂ machen ſoll/ der jhm dann ſagen wird/ wie viel er leyden muß/ ehe er die Cron erlanget.
CAP. XI. De Tinctura Solis & Antimonii.
WEilen man bisweilen/ ſo man aͤuſſerlich mit probieren vnd ſchmeltzen uͤmbgeher/ einen boͤſen mineraliſchen Dunſt (wiewol es bey meinem Schmeltz-Ofen nicht geſchehen kan) mit dem Athem hinderſich in den Leib ziehet/ vnd leichtlich ein Alteration dardurch erlanget/ ſo will ich dem fleiſſigen Laboranten hieher ein gute Medicin beſchreiben/ die er im Nothfall/ ſo wol præſervativè als curativè, gebrauchen kan.
Nemblich auß dem Gold vnd Antimonio einen durchſichtigen Rubin-roten vnd Fewer beſtaͤndigen/ ſolvirlichen Stein zu machen.
Vnd geſchicht alſo:
℞.
Ein Loht fein Gold/ ſolvire daſſelbe in aq. reg. vnd præcipitire ſolches mit liquore Silicum, wie oben im 2. Theil zu finden/ ſuͤſſe den Calcem ab/ vnd mach jhn trucken/ ſo iſt er zu dieſem Werck bereytet.
Darnach nimb klein pulveriſirten regul.
Martis, wie kurtz oben bey den Mineralien zu machen iſt gelehret/ vnd miſche 3. Theilen reinen Salpeter darunter/ ſetze dieſe mixtur in einem Tiegel zwiſchen gluͤende Kohlen/ doch nicht gar zu heiß/ bis der Tiegel allgemach ergluͤet/ dann gieb ſtarck Schmeltz-Fewer/ ſo wird ein Purpur-farbe maſſa auß dem reg. Ant. vnd nitro werden/ die nimbauß/ las erkalten/ pulveriſire dieſelbe klein/ vnd miſche zu 3. oder 4. Theilen derſelben 1. Theil oben bereytes Gold-kalchs/ ſetze dieſelbe in obbeſchriebenen Wind Ofen/ in eim guten bedeckten Tiegel/ vnd las die maſſam zuſammen ſchmeltzen wie ein Metall/ ſo wird das nitrum antimoniatum dem Goldkalck im ſchmeltzen zu ſich nehmen/ ſolviren/ vnd ein Ametiſten-farbige maſſa darauß werden/ dieſe las ſo lang im Fewer ſtehen vnd flieſſen/ bis die gantze maſſa ſchoͤndurchfichtig als ein Rubin worden iſt/ welches man kan erfahren/ wann man bisweilen mir einem krummen reinen Drath in den Tiegel greifft/ vnd ein wenig von der maſſa herauß nimbt.
Vnd wann mitlerweil die maſſa dick vnd vnfluͤſſig wuͤrde/ ſo muß man ein ſtuͤcklein Salis nitri, oder Tart. darzu werffen/ dardurch die maſſa wieder einen Fluß erlanget/ vnd muß ſolches ſo offt/ als es noͤthig iſt/ geſchehen.
Wann nun deine maſſa auff die hoͤchſte Rubin-roͤthe kommen iſt/ ſo geuß dieſelbe alſo heiß auß in einen reinen kuͤpffernen Moͤrſel/ vnd las erkalten/ ſo wird dieſelbe in Farb/ Geſtalt/ vnd Anſehen einem Orientaliſchen Rubin gantz gleich ſeyn.
Welche man alſo warm pulveriſiren muß/ die ſonſten die Lufft an ſich ziehet vnd feucht wird/ vnd in einer Phiol mit Spiritu Vini ſeine Tinctur herauß ziehen/ ſo bleibt das Gold mit dem Antimonio als ein natuͤrlicher Schneeweiſſer zarter Talck liegen/ welches man mit rein Waſſer auß dem Glas ſchwencken/ abſuͤſſen/ vnd truckneu kan:
Giebt mit ſtarckem Fewer ein gelb vitrum, vnd wird kein Gold darinn geſehen/ welches gleichwol mit huͤlff Eyſen-feylig vnd Kupffer kan darauß niedergeſchlagen oder gefaͤllet werden/ auß welchem ♂ vnd ♀ das ☉ ſeine Farbe wieder erlanget/ doch nicht mit Nutzen/ ſondern zimlichem Abgang.
Der Spir.
Vini tinctus wird von der Tinct. abſtrahiret/ ſo hat man eine kraͤfftige Medicin/ die in vielen ſchweren Kranckheiten zu gebrauchen iſt.
Ob allhier jemand meynen wolre/ daß dieſe beſchriebene Medicin oder Tinctura Solis nicht perſe were/ ſondern auch zugleich die Tinctura Salis nitri vel Tart. welcher darzu gebrauchet/ mit vnter were/ der ſoll wiſſen/ das des nitri ſo viel nicht darzu kompt/ vnd wann ſchon die Tinctura Salis nitrivel Tartari mit darzu kaͤme/ was koͤnte ſie darbey fuͤr Schaden bringen/ weilen dieſelbe fuͤr ſich allein ein gute Medicin iſt.
Vnd halt ich gaͤntzlich darfuͤr/ daß dieſe Tinctura ☉ viel beſſer ſey/ als diejenige/ welche im 2. Theil zu machen ſind gelehret worden.
Es kan auch dieſer Rubin alſo fuͤr ſich allein/ mit bequemen vehiculis, gebrauchet werden/ iſt an ſich ſelber ein kraͤfftige Medicin/ oder man kan denſelben an ein feuchte Lufft legen/ vnd in einen rothen liquorem flieſſen laſſen/ iſt nicht geringer zur Medicin als die Tinctura ſelbſten.
Dann allhier das Gold vnd reineſte Theil des Antimonii, ohn alle corꝛoſiviſche Waſſer/ in ein potabilitaͤt gebracht ſeyn.
Es iſt zu verwundern/ daß die Salia im ſchmeltzen ſolche Macht haben/ die Metallen zu zerſtoͤren/ zu verbeſſern/ vnd in ein ander Geſtalt zu verwandlen.
Dann mir einmal ein wunderlicher caſus wiederfahren/ da ich dieſen Rubin machen wolte/ indem ich neben dieſem Tiegel/ da das Gold mit dem zugerichten regulo Antimonii ſtunde/ noch 2. andere Tiegel mit beſondern Metallen ſtehen hatte/ (welches in dieſem Ofen leichtlich vnd wol geſchehen kan/ daß man 3.4. oder mehr Tiegel neben einander ſetzet/ vnd mit einem Fewer regieren kan/ welches ſonſten in andern Windoͤfen/ oder fuͤr dem Geblaͤs vnmoͤglich zu thun iſt/) vnd ich ein beſonder Saltz in einen der Tiegel/ der neben dem Gold ſtunde/ vermeynet zu werffen/ aber ich jrꝛete/ vnd ſolches in den Tiegel/ da das Gold innen war/ thaͤte/ welches Saltz alſobalden ein fermentation vnd ſtreiten in dem Tiegel vervrſachte/ alſo daß derſelbe mit dem Zeug wolte uͤberlauffen/ da ich ſolches gewahr wurde/ auch alſobalden ſolchen mit der Zange ergriffe/ auß dem Ofen nahme/ vnd außgoſſe/ vnd mir wol eynbilden konte/ daß der Rubin durch das Saltz/ welche ohne meinen Willen darzu kommen/ wuͤrde verdorben ſeyn/ derohalben ich nur das Gold ſuchte zu ſalviren/ da ich aber das Weſen außgoſſen/ befande ich die gantze maſſam Blutroth/ oder viel ſchoͤner als der Rubin ſelber geweſen/ vnd ſahe nach dem Gold/ fande aber keins/ ſondern ſteckten hin vnd her in den Salien kleine weiſſe Koͤrner/ an Farb vnd geſtalt einem gemeynem Saturno gleich/ ſolche davon zu ſcheyden/ weilen ſie ſo klein waren/ konte nicht wol anders ſeyn/ als die Salien mit Waſſer zu ſolviren/ nachdem ſolches geſchehen/ blieben die Koͤrner allein von der Blut-roten Solution geſchieden am Boden des Glaſes liegen/ die ich herauß nam/ vnd ſolche zuſammen in ein Stuͤck zu ſchmeltzen vermeynte/ ſolche in einen newen Tiegel thaͤt/ vnd in den Ofen ſetzte/ mit ſeinem Deckel/ da ich aber darnach ſahe/ ob es geſchmoltzen moͤchte ſeyn/ fande ich meinen Tiegel leer/ vnd war alles Gold un Rauch hinweg gangen/ behalben etwas wenigs hieng noch oben uͤmb den Tiegel vnd Deckel/ welches ich abkehrte da er kalt worden/ vnd in einem kleinen reinen Tieglein wieder in den Ofen ſetzte/ zu ſehen was darauß werden wolte/ ſo bald dieſelbe Koͤrnlein die Hitze empfunden/ flogen ſie ſchnell mit allen Theilen dahin/ gleich als ein Arſenicum, vnd ließ auch nicht den geringſten flecken oder maal in dem Tiegel/ alſo war ich meines Goldes quitt. Vnd nahm die rothe Solution, abſirahirte das 🜄 von den Salien, vnd fand ein Blutrothes Saltz/ ſetzte daſſelbe in ein ſchoͤnen reinen Tiegel in den Ofen/ zu verſuchen/ ob noch etwas corporaliſch durchs ſchmeltzen herauß kommen wolte/ da ich aber daſſelbe außgoß/ befand ich/ daß alle Tinctur vnd roͤthe auch hinweg geraucht/ vnd nur die bloſſe weiſſe Salien noch im Tiegel geblieben waren/ daruͤber ich mich hoͤchlich verwunderte/ vnd noch taͤglich/ wann ich daran gedencke/ nicht genug verwundern kan/ daß mein gantzes corpus auri, ſo wol die Tinctur als remanentz, durch ſolches Saltz ſo fluͤchtig worden war.
Habe hernach mit fleiß dieſelbe Arbeit wieder verſucht vnd eyngeſetzet/ iſt mir aber nicht alſo wiederfahren wie erſt/ ſondern hat zwar eine aͤnderung gemachet/ aber das Gold iſt ſo fluͤchtig nicht worden/ gieb deme die ſchuld/ weilen ich nicht eygentlich gewuſt das Gewicht dieſes Saltzes/ welches dareyn vngefaͤhr kommen war.
Vnd haben mich bewegt dieſe Hiſtorie hieher zu ſetzen/ dieſe 2. Vrſachen/ erſtlich/ daß ein Laborant ſehen moͤge/ wie leichtlich an einem kleinen ding etwas koͤnne uͤberſehen werden/ dardurch der gantze Proceß verlohren werde.
Zum andern auch zur Verſicherung der Philoſophorum Schrifften/ welche ſchreiben/ daß das Gold durch Kunſt wiederumb zuruͤck in ein geringern Grad dem ♄ gleich koͤnne gebracht werden/ welches mir bey dieſer Arbeit wiederfahren iſt/ vnd ſolle viel ſchwerer ſeyn/ das Gold zu zerſtoͤren/ vnd einem geringern Metall gleich zu machen/ als ein gering Metall in Gold zu verwandeln.
Welches mich auch erfrewet/ vnd in meinem Hertzen gut thut/ daß ich ſolche Prob mit meinen Augen geſehen/ vnd mit meinen Haͤnden getaſtet habe/ davon die vermeynte Philoſophi nichts hoͤren wollen/ ja groſſe Buͤcher dargegen ſchreiben/ vnd weiß nicht auß was Halsſtarꝛigkeit ſtand halten wollen/ daß das Gold vnmoͤglich zu zerſtoͤren/ oder auß ſeiner Natur zu bringen ſey/ welches doch ein pur lautere Luͤgen iſt.
Dann ich das Gegentheil (wanns die Noth erforderte) nicht nur auff einerley/ ſondern auff vnterſchiedliche weiſe darthun koͤnte.
Ich weiß nicht was ſolche Leut dahin dringet/ ein ding zu verachten vnd haſſen/ welches ſie doch im geringſten nicht kennen:
Ich fuͤr mein Perſon/ was ich nicht weiß vnd verſtehe/ das las ich vngeurtheilet/ vnd in ſeinem werth bleiben.
Wie koͤnnen ſolche Leut mit Warheit die Veraͤnderungen der Metallen verlaͤugnen/ da ſie doch jhr Lebens-zeit kein Kohlen oder Zang in den Haͤnden gehabt/ ſolches zu verſuchen?
Ich muß bekennen/ die uͤmblauffende Gold-kaͤfer/ die im geringſten nichts wiſſen oder koͤnnen/ der wahren Alchymia keinen geringen Schandfleck anhaͤncken (indeme ſie hier vnd dort die Leut beliegen vnd betriegen) vnd Gold wollen machen lehren/ da ſie doch ſelber in Armuth leben/ wann ſie nicht vngefehr einen leicht-glaubenden Reichen/ der des Geldes zu viel hat/ vnd etwas ſonderliches auß jhnen zu erfahren vermeynet/ antreffen/ vnd das Maul-Futter/ vnd Kleyder alſo erſchnappen/ offtermalen mit ſchmalen Bislein vor lieb nehmen muͤſten/ wiewol deren zum theil auff geitziger Leut Beutel/ als geſchilderte Papegeyen/ mit koͤſtlichen Kleydern praͤchtig vnd hochmuͤthig hereyn traben/ ſolche Land-laͤuffer man billich haſſen/ meyden vnd vertreiben ſolte; hergegen aber die vnſchuldige vnd Koͤnigliche Kunſt Alchymiam darumb nicht verachten.
Es iſt ein ſehr groſſe Thorheit/ damit etliche Geldbegierige Lent gleichſamb bezaubert ſeyn/ vnd alles das ſie haben/ auff ein vngegruͤndte Hoffnung bald reicher zu werden/ herauß geben vnd anlegen/ vnd wann es nicht gluͤcket/ hernacher ſelber mangel leyden muͤſſen/ mit ſolchen man (wann es auß Geitz geſchicht) kein mitleyden haben ſolte.
Bisweilen aber ſuchet mancher durch die Alchymiam Reichthumb zu erlangen/ nicht eygentlich uͤmbs Geitzes willen/ ſondern vielmehr daß er die Haͤnde beſſer ruͤhren/ vnd die Natur deſto fuͤglicher ergruͤnden moͤchte/ ſolchen Leuten nun iſt deſto weniger zu verargen/ wann ſie von loſen Buben betrogen/ vnd uͤmb das jhrige gebracht werden.
Doch iſt es auch ein groſſe Vnbedachtſamkeit/ ſich weiters zu entbloͤſſen/ als man leyden kan.
CAP. XII.
Noch ein ander gute Tinctur vnd Medicin auß dem Golde.
SOlvire Gold in aq.reg. vnd præcipitire daſſelbe mit liquore Silicum, wann alles Gold gefallen/ ſo geuß deſſelben liquoris noch ein Theil darzu/ vnd ſetze das gefaͤllte Gold mit dem liquore Silicum in ein Sand/ vnd las etliche Stunden kochen/ ſo wird der liquor Sil. die Tinctur auß dem gefaͤllten Gold extrahiren/ vnd hoch Purpur davon werden/ darauff geuß Regenwaſſer/ vnd las es ſampt dem Purpur-farben liquore noch einmahl auffkochen/ ſo werden die Silices davon fallen/ vnd die Tinctur wird viel ſchoͤner vnd hoͤher in dem Sale Tart. bleiben/ von welcher Tinctur das 🜄 per abſtractionem auff die truckne muß geſchieden werden/ ſo bleibet ein uͤber die maſſen ſchoͤn Purpurfarbes Saltz/ auß welchem ein Blutrothe Tinctur per Spir.
Vini kan extrahirt werden/ die einem Auro potabili wenig bevor giebt.
Vnd iſt zu wiſſen/ daß in dieſem Purpurfarben Saltz viel verborgen ſtecket/ davon viel koͤnte geſchrieben werden/ wils aber jetzunder die gelegenheit nicht leyden/ ſondern iſt auff dismal genug/ daß ich Anleytung geben/ vnd den Weg gezeiget habe/ wie das Gold ſoll uͤmbgewendet/ vnd zerſtoͤret werden/ dann ſolches Purpurfarbes Gold-Saltz hernach durch ein kleine Arbeit/ ja kuͤrtzer als in einer Stunden lang/ alſo kan verbeſſert/ ja in ein miraculum naturæ verwandelt werden.
Daruͤber ſich zum hoͤchſten zu verwundern iſt/ vnd allen veraͤchtern der gerechten Alchymiæ die Maͤuler koͤnnen geſtopfft werden/ darfuͤr wir Gott hoch zu loben vnd dancken ſchuldig ſeyn.
CAP. XIII. De Speculis.
IN meinem Tractaͤtlein de Auro potabili, hab ich Meldung gethan/ daß nicht allein die vngreiffliche hitze des Fewers/ ſondern auch die ſubtilen Sonnenſtrahlen in ein corporaliſch vnd greiffliches Weſen/ durch beſondere ſubjecten, dareyn ſie geſamblet/ koͤnnen gefangen vnd greifflich gemacht werden.
Vnd darbey auch eines metalliſchen Speculi concavi gedacht habe; vnd denſelben aber nit jederman gieſſen/ polliren/ vnd verfertigen kan/ ſo will ich derſelben Bereytung/ wie ich am beſten gefunden/ hieher ſetzen.
Vnd geſchicht alſo:
Erſtlich muͤſſen gute Formen gemacht werden von gutem Haar-laim/ wie hernach im Fuͤnfften Theil ſoll gelehret werden/ in ſolcher Form vnd geſtalt/ als man den Spiegel haben will/ vnd iſt das fuͤrnembſte gethan/ wann die Form nach dem Cireul recht geſchnitten iſt/ dann ſo ſolches nicht iſt/ ſo iſt er zu ſolchem Werck vntuͤchtig/ weilen er ſeine radios nicht wol zuſammen in die enge ſamlet/ vnd von ſich wirfft/ welches alles auff die Form ankompt/ ob dieſelbe wol oder uͤbel gemacht ſey.
Dann ein Spiegel gieſſen vnd pallieren iſt keine kunſt/ kaus ein jedweder Glockengieſſer thun/ aber einen guten Spiegel formen/ auß gutem Zeug oder mixtur gieſſen vnd wol pallieren/ halt ich fuͤr eine Kunſt.
Anbelangend zum erſten die Formen/ wie ſolche nach dem Circkel ſollen gemacht werdẽ/ auß freyer Hand mit einem außgeſchnittenen ſcharpffen Eyſen/ damit dieſelben nach rechter proportion geſchnitten/ iſt mit ſo wenig Worten nicht zu beteuden.
Will derohalben den guͤnſtigen Leſer an ſolche Auctores, die weitlaͤufftig davon ſchreiben/ als Archimedem, Johannem Baptiſtam Portam vnd andere/ gewieſen haben.
Wer aber dieſelben Scribenten nicht hat/ oder nicht verſtehen kan/ der ſehe daß er eine Kngel bekomme/ die wol vnd corꝛect gedrehet ſey/ vnd forme ſeinen Spiegel daruͤber/ alſo/ erſtlich mache eine mixtur von Maͤhl vnd geſiebter Holtzaſchen/ vnd waͤlgere dieſelbe mit einem runden Holtz zwiſchen 2. gleich-dicke ſchmale Hoͤltzer/ gleich wie man einen Teig von Maͤhl vnd Butter waͤlgert/ Paſteten vnd Tarten darauß zu machen/ vnd muͤſſen die Hoͤltzer/ darauff du waͤlgerſt/ eben ſo dick oder ein wenig dicker ſeyn/ als der Spiegel/ den du gieſſen wilt/ ſeyn ſoll Darnach ſetze einen Circkel darauff/ vnd zeichne dir ein ſtuͤck ab/ ſo gros vnd breit du einen Spiegel haben wilt/ vnd ſchneid mit einem Meſſer ſolchen herauß/ vnd lege jhn auff die Kugel/ welches die Gieſſer einen Dicken nennen/ beſtrewe denſelben auß einem Sieb oder Tuͤchlein mit vngeloͤſchtein Kalck/ vnd lege darnach den zugerichten Haar-laim vngefehr 2. zwerch Finger dick daruͤber/ vnd ſo das ſtuͤck gros iſt/ muͤſſen kleine Eyſen oder Drat Creutzweiſe dareyn geleget werden/ welche die Form halten/ daß dieſelbe ſich nicht biege oder breche.
Wann nun das eine Theil der Form auff der Kugel an der Soñ/ oder anderm Fewerwarmen orth etwas erhartet vnd trucken worden iſt/ ſo nimbt man daſſelbe mit dem Dicken von der Kugel ab/ leget es auff eine hoͤle/ darauff es allenthalben fein wol ruhe/ mit dem Dicken uͤberſich/ ſtrewet daruͤber auß einem Tuͤchlein/ wie oben geſagt/ gepulverten Kalck oder Kohlen-geſtieb/ vnd machet das ander Theil der Formen auch darauff/ ſetzet dieſelbe an die Sonne oder zum Fewer/ daß dieſelbe fein langſam trucken werde/ vnd nicht reiſſe/ wann ſolche trucken/ ſo nimb beyde Theilen der Formen voneinander/ vnd den Dicken herauß/ ſetze beyde ſtuͤck der Formen mit dem innerſten Theil gegeneinander/ doch daß auffs wenigſte ein gute zwerch Hand darzwiſchen moͤge/ vnd lege erſtlich nur ein wenig lebendige Kohlen darzwiſchen/ auff daß die Form gantz trucken werde/ wann ſie noch nicht were/ darnach mehr tode darzu/ vnd je laͤnger je mehr/ bis uͤber die Formen hin/ vnd las dieſelbe auff der glatten ſeytten wol ergluͤen/ wann aber die Form gros vnd dick were/ ſo kan ein Fewer-dieſelbe nicht genug brennen/ ſondern muͤſſen mehr Kohlen beygelegt werden/ ſo lang bis die Form inwendig auff der glatten ſeytten weiß gluͤe/ darnach las das Fewer allgemach außgehen/ vnd die Form erkalten/ doch nicht gantz/ ſondern nur ſo weit daß man dieſelbe antaſten koͤnne/ vnd ſtreich rein geſiebte Aſchen mit 🜄 angefeucht/ mit einem zarten Pinſel behend daruͤber/ welche Aſchen die kleinen loͤcher vnd riſſe/ da die Haar außgebrennt ſeyn/ wieder dicht zumachet/ vnd die Form glatt davon wird/ darnach lege beyde ſeytten/ wann ein Inguß dareyn geſchnitten/ fein ſauber/ auff daß nichts vnreines hineyn falle/ wieder auffeinander/ vnd binde dieſelbe fein gemachſam mit ♀ oder ♂ Drat zuſammen/ vnd ſchmiere mit Haar-laim ring uͤmb die Form die oͤffnung/ da dieſelbe zuſammen treffen/ wol zu/ vnd ſetze einen Inguß oder erdenen Trichter darauff/ vnd darnach die Form in truckenen Sand bis oben zu/ vnd vnterdeſſen du die Form brenneſt/ vnd zurichteſt/ muſtu deine mixtur oder Metall eynſetzen vnd ſchmeltzen laſſen/ auff daß der Guß in die noch warme Form geſchehe/ wann nun das Metall wol gefloſſen/ vnd treibet/ ſo wirff ein Tuͤchlein durch Wachs gezogen dareyn/ indeme ſolches brennet/ ſo geuß vnter derſelben Flamm das Metall in die warme Form/ vnd ſihe zu/ daß keine Kohlen oder etwas anders in dem Ofen in den Tiegel gefallen/ vnd das gieſſen verhindere/ oder mit dem Metall in die Form komme/ vnd den Spiegel verderbe.
Wann nun der Spiegel goſſen/ ſo las denſelben erkalten in der Form/ wann der Zeug im kalt werden nicht ſchwindet; ſo es aber ein ſolche mixtur were/ die im kalt werden ſchwinde/ vnd kleiner wuͤrde/ ſo muß man den Spiegel nach dem Guß alſobalden auß der Form nehmen/ vnd mit einem Erden oder Eyſen warm Gefaͤs bald zudecken/ vnd darunter erkalten laſſen/ welcher ſonſten/ wann er beginne kalt zu werden vnd ſchwinden wolte/ vnd wegen der Form nicht koͤnte/ zu ſtuͤcken ſpringen wuͤrde.
Was dieſes aber fuͤr Metallen ſeyn/ die nach dem Guß kleiner werden vnd ſchwinden/ wirſtu hernach hoͤren.
Dieſes gieſſen iſt nun der gemeyne Weg/ Formen zu machen/ der ſich die Kupffergieſſer auch gebrauchen/ vnd die Spiegel wol auff ſolche weiſe koͤnnen gegoſſen werden/ wann man nur etwas darinn geuͤbet iſt.
Sonſten ſeynd noch andere Weg zu gieſſen/ als daß man ein Patron von Holtz oder Bley mache/ alſo wie der Spiegel ſeyn ſolle/ vnd dieſelbe Patron in ein Gieß-ſand von Spaat/ Ziegelmaͤhl vnd anderer zarten Erden forme/ gleich wie die Kupffer-Gieſſer im brauch haben/ laͤſſet ſich aber nicht mit groſen ſtuͤcken thun/ ſondern koͤnnen nur kleine Ding auff dieſe weiſe goſſen werden/ derohalben nicht mehr davon zu ſagen noͤtig iſt.
Die dritte weiſe zu formen/ (welche die beſte/ doch aber hergegen/ wann man nicht darinn geuͤbet iſt/ am ſchwerlichſten zu treffen iſt/) geſchicht alſo: Mache von Wachs einen Teig/ oder Patron durch waͤlgern zwiſchen zweyen Hoͤltzern/ gleich oben bey den erſten formen geſagt/ vnd lege dieſelbe auff die Kugel/ daß ſich das waͤchſene Blat darnach forme/ vnd las an einem kalten ort erharten/ nimb dieſelbe ab/ vnd ſtreich mit einem zarten Pinſel nachfolgende mixtur darauff/ vnd las im Schatten trucknen/ darnach lege von Haar-laim ein oder zwey zwerch Fingers dick ein Kleyd rings uͤmb die waͤchſene Patron herumb/ vnd las auch trucknen/ ſo iſt die Form bereyt vnd fertig; das Wachs wieder herauß zu bringen/ thue jhm alſo/ ſchneide mit einem Meſſer in die erdene Form ein rund loch eines Fingers dick/ bis auff das Wachs/ vnd ſtelle darnach die Form/ wann ſie zuvorn wol trucken iſt/ bey ein Kohlfewer/ mit dem loch vnterſich/ ſo wird das Wachs darinn ſchmeltzen/ vnd zu dem loch herauß lauffen/ in welche Form/ die nicht darff gebrand werden/ aber noch warm iſt/ du dein Metall gieſſen ſolt/ faͤllt gar fein vnd wol darinn/ muß aber der zarte Anſtrich auff das Wachs wol bereytet ſeyn/ daß er/ wann das Wachs außgeſchmeltzet wird/ nicht abfalle/ vnd mit herauß lauffe/ vnd das Wachs in die erdene Form dringe/ vnd ſolche vntuͤchtig zu gieſſen mache.
Vnd wird der Anſtrich alſo zugerichtet.
Brenne ein wolgeſchleimbten Laim in einem Hafners Ofen auff die roͤthe/ darnach pulveriſire denſelben/ vnd ſchleime das feineſte mit Waſſer davon/ alſo daß du ein gantz zart vnd vnbegreifflich Pulver erlangeſt/ ſolches mach trucken/ vnd brenne daſſelbe noch einmal in einem Hafners Ofen ſehr ſtarck/ vnd nimbs auß/ reib ſolches mit Regenwaſſer vnd ſublimirten Salmiac auff einem Reibſtein wol an/ gleich wie die Mahler jhre Farben anreiben/ in ſolcher dicke/ daß man darmit mahlen koͤnte/ ſo iſt die mixtur bereytet.
Der Salmiac haͤlt das zarte Pulver beyſammen/ vnd machet daß es mit dem Wachs nicht außlauffe.
Der zarte Anſtrich oder gebrandte Erden giebt einen glatten vnd reinen Guß.
CAP.
XIV. Folget nun die mixtur oder Metall/ davon man die Spiegel geuſſet.
ES werden zu den Spiegeln vnterſchiedliche ja vielerhand mixturen vnd Metallen gebrauchet/ iſt aber immer eine beſſer als die andere/ dann je haͤrter dieſelbe mixtur iſt/ je beſſer die Spiegel werden/ dann je haͤrter ein Metall oder Glas/ je beſſer vnd reiner es ſich ſchleiffen vnd pollieren laͤſſet.
Vnd iſt nicht genug/ daß die mixtur hart vnd glaſicht/ ſondern auch auff dem ſtrich weiß ſey/ dann ſo die mixtur roth iſt/ welches von zu viel Kupffer/ oder ſchwartz/ von zu viel Eyſen/ oder dunckel von zu viel Zinn kompt/ ſo giebt es keine natuͤrliche repræſentation, ſondern aͤndert die Farben vnd Geſtalten nach ſeiner eygen Farb/ als wann zu viel Kupffer bey iſt/ ſo giebt er alle ding viel roͤther als ſie von Natur ſeyn/ vnd ſo von andern zu verſtehen/ welches dann nicht taug/ muß derohalben das Metall ſehr weiß ſeyn/ wann es natuͤrlich weiſen ſoll.
Doch wann die Spiegel nur zum brennen/ anzuͤnden/ oder anderm gebrauch ſollen gebraucht werden/ ſo iſt nichts daran gelegen wie die Farb/ ſondern genug daß der Zeug nur hart ſey/ vnd ſich wol pollieren laſſe.
Will derohalben eine Mixtur, welche ich vnter allen fuͤr die beſte befunden hab/ hieher ſetzen.
Nimb duͤnn geſchlagen roth Kupfferblech ſo viel du wilt/ in kleine ſtuͤcke geſchnitten 1. Theil/ darzu ¼ theil weiſſen Arſenici, mach die Blech naß mit liquore Salis Tartari, vnd mach mit dem gepulverten Arſenicum vnd Kupfferblech immer ein leg vmb die andere/ oder ſtrewe den Arſenic. uͤber die Kupfferblech/ ſo lang bis der Tiegel voll ſey/ darnach geuß Leinoͤhl darzu/ daß das Kupffer mit dem Arſenico bedecket ſey:
Vnd lutire einen Deckel beheb auff den Tiegel/ las das lutum trucken werden/ vnd ſetze denſelben in ein Sand-Capell/ daß nur das oberſte vom Deckel herauß ſehe/ mach allgemach ein klein Fewerlein darauff/ vnd je laͤnger je groͤſſer/ ſo lang bis der Sand ſo heiß werde/ daß alles Oel davon rauchen koͤnne/ ſo wird vnterdeſſen das Oel an dem Kupffer einen reinen grund machen/ vnd den Arſen. halten/ daß er alſo in die ♀ blech eyngehe/ gleich wie ein Oel in ein trucken Leder/ oder ſetze den Tiegel mit dem Arſenico, Oel vnd Kupffer vnter einen Roſter/ vnd lege Fewer auff den Roſter allgemach/ bis das Oel mit dem Arſenic.
bey dem ♀ koche/ vnd allgemach verꝛauche/ las darnach erkalten/ vnd brich den Tiegel auff/ ſo wirſtu das ♀ finden von allerhand Farben/ inſonderheit wann du an ſtatt arſenici, auripigmentum genommen haſt/ vnd auffgeſchwollen/ oder noch dreymal ſo dick/ als es zuvorn geweſen/ vnd gantz bruͤchig oder friabel ſeyn/ ſolches ♀ nimb 1. Theil/ vnd 2. Theil Meſſing/ ſchmeltz dieſe beyde mit ſchnellem Fewer zuſammen/ alſo daß mit erſt der Meſſing flieſſe/ darnach das bruͤchig Kupffer darzu gethan/ vnd zuſammen flieſſe vnd außgoſſen werde/ ſo haſtu ein Metall/ welches ſo hart iſt/ daß mans mit keiner Feylen arbeiten kan/ vnd iſt doch nicht ſehr bruͤchig/ ſondern wie ein gehaͤrter Stahl/ darauß man viel Dinge gieſſen/ vnd an ſtate ſtaͤhleren Inſtrumenten gebrauchen kan.
Dieſes harten Metalls nimb 3. Theil/ vnd 1. Theil gut fein Zinn/ darunter kein Bley iſt/ gieſſe beyde zuſammen/ ſo iſt dein Zeug oder Metall fertig/ Spiegel davon zu gieſſen:
Dieſer Zeug iſt ein ſehr hart vnd weiſſes Metall/ giebt ſehr ſchoͤne vnd gute Spiegel.
Wer aber ſo viel Wercks vnd Arbeit nicht thun will/ der gieſſe ſeine Spiegel von 3. Theilen roth Kupffer/ vnd 1. Theil fein Zinn/ vnd ein halb Theil weiſſen Arſenic. giebt auch gute Spiegel/ brechen aber bald/ ſo wol im gieſſen als in der Pollierung/ darumb man deſto fuͤrſichtiger damit uͤmbgehen muß/ wann ſie gantz bleiben ſollen.
Allhier muß ich etwas notabels oder denckwuͤrdiges vermelden/ welches vielleicht noch wenige obſerviret haben/ vnd doch eines fleiſſigen nachdenckens wol wuͤrdig.
Nemblich dieſes: Zu verwundern iſt es/ daß der mehrentheil Menſchen vnd diejenigen noch/ die ſonderlich viel vermeynen zu wiſſen/ ſo falſch vnd vnwarhafftig von der Metallen Eygenſchafften halten vnd meynen.
Oben im Andern Theil dieſes Buchs/ da ich von den ſubtilen Spiritibus geſchrieben/ allbereyt etwas Meldung geſchehen iſt/ daß die Metallen jhre poros haben/ weilen Zeugnuͤs vorhanden/ daß ſolche ſubtile Spiritus, als Cornu Cervi, Tartari, Fuliginis, Capillorum, wie auch bisweilen die ſulphuriſche Spirit. der Mineraliſchen Saltzen durch Zinnerne Gefaͤſen hinſchlucken vnd verꝛauchen/ welches aber nit ein jedweder alſobalden im erſten anſehen begreiffen/ vnd glauben kan:
Solche nun in jhrem ſchwachẽ Glauben zu ſtaͤrcken/ wird dieſer Diſcurs verꝛichten.
Geuß von rothem Kupffer zwey Kugeln/ vnd von feinem Zinn/ da kein Bley bey iſt/ auch zwey Kugeln in dieſelbe Form/ da die von Kupffer eyngegoſſen ſeyn worden/ vnd wiege dieſe vier Kugeln/ nemblich die zwey von Kupffer/ vnd zwey von Zinn zuſammen/ vnd mercke wol das Gewicht: Darnach ſchmeltze dieſe vier Kugeln in einem Tiegel zuſammen/ auff daß aber nicht viel vom Zinn hinweg rauche/ ſo las mit erſt die kuͤpfferne ſchmeltzen/ vnd wirff die zinnerne hernach/ vnd geuß wieder Kugeln in dieſelbe Form davon/ ſo werden keine vier mehr an der Zahl herauß kommen/ ſondern nicht wol drey/ vnd werden dieſe drey Kugeln eben ſo viel woͤgen/ was zuvorn die vier gewogen haben.
Sage mir nun/ wann die Metallen keine poros haben/ wovon die Veraͤnderung der groͤſſe ſey herkommen?
Vnd dieſes iſt zu wiſſen/ daß alle Metallen noch poros haben/ doch eins mehr als das ander/ Gold am wenigſten/ darnach Silber/ nach dem Silber Queckſilber/ nach dem Queckſilber Bley/ dann Kupffer/ darnach Eyſen/ vnd endlich Zinn/ welches am allermeiſten poros hat.
Wann wir nun ſo kuͤnſtlich weren/ vnd die Metallen uͤmbwenden/ zerſtoͤren/ vnd zu nichts/ vnd auß ſolchem nichts hernach wieder ein ichts oder etwas machen koͤnten/ ſo wuͤrden die Metallen hinfuͤrter ſo poroſe nicht mehr ſeyn.
Gleich wie ein Kind/ wann man jhme ſeinen Willen laͤſſet/ vnd nicht zuͤchtiget/ das boͤſe ab/ vnd das gute anwehnet/ ſo bleibt es zu allen Dingen vntuͤchtig/ hergegen ſo es vnter der Ruthen ſtreng gehalten/ zuͤchtig/ ehrbar/ gelehrt/ vnd tugendſam wird: Alſo auch mit den Metallen/ wann dieſelben alſo bleiben/ wie ſie auß der Erden kommen/ vnd nicht wol geſotten/ gebraten/ vnd gehechelt werden/ ſo bleiben ſie vnfix/ ſo aber dieſelbe verbrochen/ zerſtoͤret/ corꝛumpiret/ vnd wiederumb regeneriret werden/ ſo ſind ſie viel edler als ſie vor der Zerſtoͤrung waren.
Wie auch vnſere Leiber einmal muͤſſen vergehen/ vnd wiederumb aufferſtehen vnd clarificiret werden/ ehe ſie Gottes Angeſicht werden anſchawen koͤnnen.
Darumb Paracelſus ſehr wol ſaget/ Wann es moͤglich were/ daß man den Metallen in einer Stunden jhren Leib hundert mal nehme/ ſo koͤnnen ſie doch nicht ohne Leiber ſeyn/ ſondern nehmen wieder ein andere newe vnd beſſere geſtalt an ſich/ als ſie vor der Zerſtoͤrung hatten:
Vnd iſt wol geſagt:
Unius corruptio alterius generatio; weilen des einen Vngluͤck (ſcilicet corporis ſulphurei ſuperflui abſterben/) des andern Gluͤck/ (ſcilicet animæ mercurialis reſurrectio) iſt.
Dann ohne Zerſtoͤrung kan keine wahre Verbeſſerung der Metallen geſchehen.
Derohalben dahin muß getrachtet werden/ wie die Metallen auß jhrer geſtalt in ein vngeſtalt/ oder vnanſehnlich/ vnachtſam Weſen gebracht werden/ auß welchem verderbten Metall hernach durch Abſcheydung des vnnuͤtzen/ vnd ſchaͤdlichen terꝛeſtriſchen verbrennlichen Sulphuris ein reine Mercurialiſche Form herfuͤr gehe.
Davon ein mehrers bey den Amauſis.
CAP. XV.
Von Pollierung vnd Glattmachung der Spiegel.
WAnn ein Spiegel ſchon noch ſo wol gegoſſen/ vnd nach rechter Proportion formiret iſt/ vnd nicht wol polliert wird/ ſo iſt er keiner Wuͤrde/ dann in dem ſchleiffen jhme leichtlich an einem ort mehr als am andern kan genommen werden/ dardurch der Spiegel verdorben iſt.
Sollen derohalben dieſelbe an einem Rad/ wie es die Zinn- oder Kupffer-Gieſſer gebrauchen/ erſtlich mit einem ſcharpffen Sandſtein das groͤbſte laſſen ablauffen/ darnach einen reinern Schleiff- oder Wetzſtein mit Waſſer daran halten/ bis er ſchoͤn vnd wol geſchliffen iſt.
Dann von dem Rad abgenommen/ denſelben uͤberzwerch auff einem kleinen hoͤltzern mit Leder beſchlagenen Raͤdlein/ darauff klein pulveriſirter Schmirgel geſtrichen/ ſo lang laſſen gegen halten/ bis alle die kleine ritzlein/ die er im uͤmblauffen an dem Dreh-ſtuhl bekommen/ gantz vnd gar nicht mehr geſehen werden/ ſondern einen Zwerch-ſtrich oder Fadem erlanget hat.
Darnach ſoll man noch ein ander Raͤdlein mit Leder beſchlagen/ darauff ein rein-geſchleimbter Blutſtein vnd Zinn-Aſchen geſtrichen iſt/ haben/ vnd den Spiegel ſo lang dem erſten Faden nach daran halten/ bis er ſchoͤn vnd glantz genug iſt.
Vnd muͤſſen ſolche Spiegel fuͤr feuchter Lufft/ davon ſie anlauffen/ wie auch fuͤr allerhand Athem/ behuͤtet vnd verwahret werden/ vnd ſo er ja angelauffen iſt/ nicht mit einem jedwedern woͤlln oder leinen Tuch/ ſondern mit einem reinen Bocken- oder Hirſch-Leder/ darauff ein wenig reiner Zinn/ Aſchen geſtrichen ſey/ auch nicht Creutzweiſe hin vnd her/ ſondern allzeit nur einen Strich uͤberzwerch/ gleich als er iſt pollieret worden/ abſtreichen vnd wieder ſchoͤn machen.
Auch koͤnnen ſolche Specula concava mit einem ſtuͤck Bley/ welches darnach gegoſſen/ mit Schmirgel vnd Waſſer geſchliffen/ vnd hernach mit einem reinern Schmirgel auff Bley/ vnd endlich mit Blutſtein vnd Zinn-aſchen glaͤntzicht gemacht werden.
Deßgleichen auch nur mit Schleiff- vnd Wetz-ſteinen/ alſo daß man erſtlich einen groben/ vnd je laͤnger je zaͤrtern Stein nehme/ vnd zuletzt mit Zinn-Aſchen den Glantz geben.
Deßgleichen kan man das aͤuſſer Theil des Spiegels/ oder partem convexam auch ſchleiffen vnd pollieren/ giebt kleine Geſichter/ vnd wirfft die Strahlen voneinander/ oder verſpreytet dieſelbe/ hingegen der innere oder hole Theil ſamblet vnd gros machet/ auch die Geſtalt herauß wirfft.
Dieſes ſey nun geſagt/ wie man ein Speculum concavum, damit man die Sonnen-Strahlen ſamblet/ gieſſen/ ſchleiffen vnd pollieren ſoll.
Wiewol von obbeſchriebener Mixtur auch andere Geſtalten der Spiegel koͤnnen gemachet werden/ welche wunderliche Geſichter geben/ vnd auch ſonderliche Dinge darmit koͤnnen zuwege gebracht werden/ als da ſeyn Cylindrica, Pyramidalia, Parabolica, vnd andere Sectiones derſelben/ gehoͤret aber hieher nicht/ wiewol ich ſonſten/ wanns die Gelegenheit haͤtte leyden wollen/ gute Anleytung ſolche zu machen haͤtte geben koͤnnen/ dann ich nicht wenig Zeit vnd Koſten/ ſolcher Bereytung vnd Gebrauch zu ergruͤnden/ angeleget habe; Iſt aber vnter allen keiner/ welcher zu mehr handlungen kan gebrauchet werden/ als eben dieſer/ den ich allhier zu machen gelehret habe/ doch muß ſolcher auffs wenigſte zwey oder drey Spannen im Diametro haben/ wann man etwas fruchtbarliches damit ſoll außrichten/ wiewol einer von einer oder zwey Spannen auch viel radios ſamblet/ alſo daß man auch Zinn vnd Bley darmit in der Sonnen ſchmeltzen kan/ wann er gut iſt/ doch je groͤſſer je beſſer.
Vnd ſollen auch ſolche Specula concava zu dieſem Werck nicht tieff ſeyn/ auff daß jhre radii deſto weiter vom Spiegel fallen/ vnd bequaͤm ſeyn/ etwas darmit außzurichten/ als vngefehr der zwantzigſte Theil einer Kugel/ oder auch wol der dreyſſigſte Theil noch beſſer/ wann du nur den Schnitt/ daran das meyſte Meiſterſtuͤck gelegen iſt/ wol vnd corꝛect zu machen weiſſeſt.
CAP. XVI. De Amauſis, oder Metalliſchen Glaͤſern.
WAs anbelanget die Metalliſche Glaͤſer/ weilen dieſelbe auch zur Alchymia vnd Schmeltz-Kunſt gehoͤren/ vnd auch kein geringe Anleytung zu der Metallen Verbeſſerung zeigen/ auch ſchon vor langer Zeit von den fuͤrnembſten Philoſophis hoch vnd herꝛlich gehalten ſeyn.
Alſo hab ich nicht vnterlaſſen wollen/ weilen dieſelbe ſonderlich leicht in dieſem Ofen koͤnnen gemachet werden/ etwas davon zu ſchreiben/ vnd iſt alſo damit beſchaffen.
Die Alten/ vnſere Vorfahren/ haben ohne zweyffel ſolche Metalliſche Glaͤſer vngefehr/ indeme ſie calcinirte Corpora haben reduciren wollen/ vnd im ſtarcken Fewer ein Glas darauß worden iſt/ gefunden/ wie dann der mehrentheil Secreten ohne ſuchen an Tag kommen/ indeme man etwas vermeynet zu machen/ vnd ſolches mißlinget/ vnd vngefehr etwas beſſers oder boͤſers darauß wird: Alſo vermeyne ich auch/ daß die Amauſen gefunden ſeyn.
Es ſeye jhm nun wie jhm wolle/ ſo iſt es an deme/ daß vns ſolche Glaͤſer viel gutes offenbaret haben/ dann Iſaacus Hollandus außdruͤcklich meldet vnd ſaget/ Wann die Metallen zu Glaͤſern gemacht/ vnd wieder reducirt werden/ daß die Reduction viel edler vnd beſſer ſey/ als das Metall geweſen/ davon das Glas gemachet ſey:
Vnd ſaget/ daß Gold ein Tinctur gebe: Silber/ Gold: Kupffer/ Silber: vnd conſequenter eines jedwedern Metalls Glas ein beſſer vnd beſtaͤndiger Metall gebe/ wann es die Glaſen-geſtalt verlaſſe/ vnd wieder eine Metalliſche annehme.
Welches auch die Experientz wahr zu ſeyn bezeuget/ wiewol ich noch ſo viel nicht darinn gethan habe/ ſo iſt mir gleichwol kundbar/ daß die Metallen/ wann ſie zu einer toden Aſchen gemacht/ vnd die Aſchen zu einem durchſichtigen Glas/ vnd das Glas wieder zu einem Metall rechtmaͤſſig reducirt wird/ ohne nutzen ſolches nicht geſchicht/ wiewol ein Metall auff ſolche manier beſſer als das ander ſich geben will.
Vnd iſt aber darbey zu wiſſen/ daß es keine gemeyne Glaͤſer oder Amauſæ, gleich wie dieſe bey den Goldſchmieden gefunden werden/ jhre Arbeit als Ringe vnd andere Kleinoder damit zu verziehren/ ſeyn muͤſſen:
Dann jene mit Zuſatz eines fluͤſſigen von Sand gemachten Glaſes/ dieſe aber durch Metalliſche Saͤffte zu Glaſen gemacht werden.
Wiewol ich nicht laͤngne/ daß ein gemeyn Venediſch/ oder ander fluͤſſig Glas/ etliche Metallen/ als Kupffer vnd Zinn zu reinigen Macht haben/ aber bey weitem nicht alſo gleich wie die Metalliſche Saͤffte thun.
Ich will nicht laͤugnen/ ſondern rund auß bekennen/ daß ich mehr als zwantzig Proben auff ſolche Arbeit gut befunden/ daß aber ſolches auch im groſſen ſich thun laſſe/ kan ich nicht wiſſen/ indeme ich niemalen ſolches verſuchet/ auch zweyffele/ daß Geſchirꝛe ſo gut koͤnnen gemacht werden/ die ein fluͤſſig Vitrum ſein behoͤrliche Zeit ohne durchbohren derſelben außhalten koͤnten/ dann ich viel Muͤhe vnd Arbeit ſolche Gefaͤs zu machen angewendet/ habe ſie aber bishero noch nicht finden koͤnnen.
Wer zeit vnd gelegenheit hat/ kan ſich darinn uͤben/ es iſt gewiß/ ſo er die rechte Handlung davon findet/ nicht wenig Frewde dardurch erlangen wird.
Dann ſo viel ich ſehe vnd ſpuͤhre/ wann man nur beſtaͤndige Tiegel darzu finden wuͤrde/ ein groſſes ſolte damit koͤnnen gewonnen werden.
Vnd hat ſolche Verbeſſerung der Metallen ſeine greiffliche Vrſachen/ indeme das Metall mit Fewer zu Aſchen gebrand wird/ ſich viel ſeines verderblichen Schwefels anzuͤndet vnd verbrennet/ (wie bey dem Bley/ Zinn/ vnd Kupffer augenſcheinlich geſpuͤret vnd geſehen wird/ daß im vmbruͤhren allzeit ohn vnterlas kleine Flaͤmmlein Fewer auffgehen/ verloͤſchen/ vnd wieder andere kommen.)
Indeme nun hernach derſelbe Metalliſche Kalck mit ſtarckem Fewer reduciret wird/ ſo findet ſich durch kleine huͤlff eines Fluſſes das beſſere ſchwereſte Theil auff dem Boden/ vnd das leichtere geringſte hebet ſich uͤberſich/ vnd bleibt ein Schlacke oder Vitrum.
Dardurch alſo ein Scheydung des Metalls geſchicht nur blos beneficio ignis, welches der im Fewer Vnerfahrne jhme nicht haͤtte traͤumen laſſen.
Sihe diß Exempel des verguͤlden Silbers/ wann ſolches durch den Guß ſoll geſchieden werden/ muß es nicht erſt durch den Sulphur commune gleichſamb zerſtoͤret/ vnd nach Verliehrung ſeiner Metalliſchen Geſtalt/ zu einer ſchwartzen Schlacken werden/ ehe es im Guß ſein bey ſich habendes Gold will fallen laſſen:
Alſo vnd auff dieſe weiſe koͤnnen auch andere Metallen/ als Silber vom Kupffer/ vnd Kupffer von Eyſen voneinander geſchieden werden.
Deßgleichen ſihe an das Antimonium crudum, wie ſchwartz vnd dunckel iſt daſſelbe/ ſo aber ſolches durch Fewer zu einer grawen Aſchen verbrand/ vnd mit ſtarckem Fewer geſchmoltzen wird/ ſo ſcheydet ſich der reineſte Theil deſſelben von dem vnreinen/ vnd ſetzet ſich ſchoͤn weiß vnd fauber dem Silber gleich zu Boden/ das vnreineſte giebt ein Vitrum oder Schlacken/ welche Scheydung ohne zuvorhergehende aͤſcherung (ob ſchon das Antimonium lange Zeit im Guß geſtanden) nicht haͤtte geſchehen koͤnnen.
Siheſt du nun/ was das Fewer allein in den Metallen fuͤr aͤnderung machen kan/ glaube derohalben faͤſtiglich/ ſo du dem Fewer auch wuͤrdeſt zu huͤlff kommen/ deine Muͤhe vnd Arbeit nicht vnbelohnt bleiben wuͤrde.
Kanſt dich derohalben darinn uͤben/ findeſt allhier Anleytung genug darzu/ deßgleichen wird dir dieſer Schmeltz-Ofen darbey trewliche Huͤlffe leyſten/ dann ohne dieſen Ofen es vnmoͤglich iſt/ mit dergleichen Arbeiten koͤnnen zu rechte kommen/ wie dich die Erfahrung beſſer lehren/ vnd meine Wort bezeugen/ vnd bekraͤfftigen wird.
Weilen allhier nur der Amauſen zu Verbeſſerung der Metallen gedacht worden/ kan ich gleichwol nicht vnterlaſſen/ auch etwas der andern Amauſen oder gefaͤrbten Glaͤſern zu gedencken/ welche zur Zierat gebrauchet/ vnd ſolche Edelgeſtein genennet werden.
Ob nun ſchon dieſer Glaͤſer Bereytung vnd derſelben Beſchreibung nicht viel nutzen bringen moͤchte; ſo iſt es doch ein ſehr ſchoͤne vnd luſtige Arbeit.
Vnd mir auch nicht vnwiſſend/ daß ſo wol hohe als nieder Stands-Perſonen ſolche Wiſſenſchafft lang geſuchet/ vnd noch lieben vnd ſuchen/ nicht etwas nutzliches darinn zu finden/ ſondern nur recreationis gratia ſich darinn geuͤbet/ aber bishero noch nicht auff den rechten Weg gelangen koͤnnen:
Da doch in vnterſchiedlichen Sprachen ſolche Kunſt weitlaͤufftig iſt beſchrieben vnd an Tag geben.
Vnd hat nur daran gemangelt/ daß ſie den Cryſtall oder Kießling nicht haben wiſſen fluͤſſig zu machen/ vnd ſeine behoͤrliche Faben zu geben/ ſondern haben ſich gehudelt mit dem Bley Glas von 1. Theil Cryſtall oder Kießling/ vnd drey oder vier Theilen Minie oder Bleyweiß gemacht/ da doch ſolche Glaͤſer gantz nichts taugen/ dann dieſelbe nicht allein ſehr weych ſeyn/ vnd ſich nit pollieren laſſen/ ſondern ſeynd auch ſchwer/ weilen ſie von Bley gemacht ſeyn/ vnd kan kein Farb als gelb allein vnd gruͤn wol darmit gemacht werden/ dann ein jedweder Vitrum, das von Kießling oder Cryſtall mit Minie oder Bleyweiß per ſe, ohne andere zugethane Farben geſchmeltzet wird/ eine gelbe Farb/ die das Bley giebet/ empfaͤnget/ ſolche gelbe dann/ die allzeit darbey iſt/ viel hindert/ vnd andere Farben veraͤndert/ die jhme zugeſetzet werden.
Kan alſo auff ſolche weiſe kein guter Stein von Bley vnd Kießling gemacht werden/ wie viel Fleiß vnd Koſten man auch daran wenden wolte.
Dieſe Bley-Glaͤſer aber koͤnnen mit Zuſatz Venetiſchem Glas/ Zinn-Aſchen vnd Farben in ſolche Amauſen geſchmeitzet werden/ die die Goldſchmiede zu jhrem amauſiren des Goldes zu gebrauchen pflegen/ ſonſten weiß ich wenig gutes darmit zu ſchaffen.
Will derohalben beſchreiben/ wie man auß Kießling oder Cryſtall allein/ ohne Bleyweiß oder Minie/ mit Zuſatz Metalliſcher Farben/ Steine ſchmeltzen ſoll/ die an Farbe vnd ſchoͤne den natuͤrlichen nicht allein gleich ſeyn/ ſondern auch dieſelbe uͤbertreffen:
Doch nicht haͤrter als ein Glas/ dann ob ſchon der Cryſtall etwas haͤrter iſt als ein Glas/ ſo verliehret er doch ein theil ſeiner haͤrte im ſchmeltzen/ vnd wird einem Glas gleich/ doch noch ſo hart/ daß man in ein ander Glas darmit ſchneiden kan/ vnd laſſen ſich ſehr wol ſchneiden vnd pollieren/ alſo daß dieſelbe den Orientaliſchen/ behalben die haͤrte die jhnen mangelt/ im geringſten nichts bevor geben/ vnd koͤnnen nicht allein Steine auff allerhand Art vnd Geſtalt/ Gold/ Silber/ wie auch andere Metalliſche Arbeit/ auch Holtzwerck vnd Gemaͤhlde damit ſchoͤn gezieret werden/ ſondern man kan auß derſelben maſſa allerhand Gefaͤß/ als Saltzfaͤſſer/ Meſſerhaͤfften/ kleine Becher/ vnd dergleichen gieſſen vnd ſchneiden/ auch kan man Bildnuͤſſe/ Antiquitaͤten vnd dergleichen Raritaͤten von Stein/ Silber/ Gold oder anderm Geſchmeid fein nachgieſſen oder drucken/ alſo daß man anders nicht ſehen kan/ als were es von dem allerkuͤnſtlichſten Meiſter von freyer Hand auß einem ſtuͤck Edelgeſtein geſchnitten vnd bereytet/ welches dem Anſchawenden kein geringe delectation giebt.
Vnd werden dieſelbe alſo bereytet: Erſtlich/ muſtu ſchoͤne weiſſe Cryſtallen oder Kießlingſteine/ die keine rothe/ ſchwartze oder anderer Farben/ Aderen haben/ ſondern durchauß ſchoͤn weiß ſeyn/ in Baͤchen oder Sanden ſuchen/ vnd in einem verdeckten Tiegel wol außgluͤen/ vnd alſo gluͤend in ein kalt Waſſer werffen/ ſo verſchricken dieſelbe/ werden muͤrb/ vnd laſſen ſich hernach gern pulveriſiren vnd klein machen/ dann wann dieſelbe nicht erſt gegluͤet vnd geloͤſcht weren/ ſo wuͤrden ſie im pulveriſiren viel Schaden vnd Hindernuͤs bringen/ indeme dieſelbe/ wann ſie ſo hart weren/ von dem Moͤrſel durchſtoſſen etwas abreiben/ vnd dardurch verunreiniget wuͤrden/ iſt derohalben viel daran gelegen/ wann man etwas ſchoͤnes machen will/ daß man ſauber darmit uͤmbgehe.
Zu ſolchen pulveriſirten Kießligen ſoltu gleiches Gewicht reines Salis Tartari miſchen/ vnd zum gebrauch bewahren/ vnd ſoll auch das Sal Tartari nicht in kuͤpffern vnd eyſern Keſſeln/ welches auch Hindernuͤs bringen wuͤrde/ ſondern in erdenen verglaſirten Geſchirꝛen gemach et werden.
Wann du nun ſolche maſſam zu Edelgeſteinen ſchmeltzen wilt/ ſo muſtu zuvorn ein ſolche Farbe/ die du haben wilt/ darunter miſchen/ vnd hernach in ein guten Tiegel/ der doch die helffte nicht voll ſeyn ſoll/ wol verdecket/ ſo lang in der groͤſten Glut ſtehen laſſen/ bis alles Sal Tartari von dem Kießling verꝛauchet/ vnd der Kießling mit der Farb zu einem fluͤſſigen Weſen einem Glas gleich worden iſt.
Vnd ſolſt auch in wehrendem ſchmeltzen bisweilen mit einem reinen eyſern Drat in den Tiegel greiffen/ ein wenig von der maſſa, welche an dem Drat hangen bleibet/ herauß nehmen/ vnd beſehen/ ob dieſelbe genug geſtanden/ vnd keine Blaͤslein vnd Sandkoͤrnlein mehr darinn zu ſpuͤhren/ ſondern ſich geſetzet/ vnd dicht zuſammen gefloſſen ſey.
Wann ſolches geſchehen/ alſobalden außnehmen/ vnd den Tiegel ſampt dem gefloſſenen Stein darinn vnter einem gluͤenden erdenen oder eyſern Geſchirꝛ laſſen erkalten/ dann ſo ſolches nicht geſchehe/ ſo wuͤrde die maſſa in viel kleine ſtuͤcke in dem Tiegel zerſpringen/ vnd hernach nicht tauglich ſeyn/ etwas groſſes darauß zu ſchneiden/ auch darff man die gefloſſene maſſam nicht außgieſſen/ welche anders wieder Lufft fangen/ vnd blaͤſicht werden wuͤrde/ ſo man aber nichts darauß zu ſchneiden geſinnet/ ſondern darauß Bildnuͤſſe vnd Pfenninge nachgieſſen wolte/ ſo iſt nicht noͤthig/ daß man ſolche in dem Tiegel erkalten laſſe/ ſondern kan dieſelbe/ wann ſie in dem Fewer ſeine gaͤhre erlanget/ alſo heiß außgieſſen in einen reinen kuͤpffern Moͤrſel/ ſo bleibet nichts an dem Tiegel hangen/ ſondern wird alles ohne Abgang erhalten.
Dieſe außgegoſſene maſſam, kan man/ ſo man will hernach pulveriſiren/ oder nur in kleine Stuͤcklein brechen/ vnd darauß gieſſen oder drucken was man will.
Diejenige aber die in dem Tiegel bleibet/ wann ſie kalt iſt worden/ kan der Tiegel davon abgeſchlagen/ vnd auß dem Steine hernach kleine oder groſſe Steinlein geſchnitten/ vnd formiret werden.
So man aber Pfenninge/ Bildnuͤſſe/ oder andere Dinge davon will nachgieſſen oder drucken/ ſo muß man den Pfenning/ oder was man nach-machen will/ mit dem Ruͤcken in ein eyſern Ring/ der eines Zwerch-fingers weiter iſt als der Pfenning/ auff ein glattes Holtz oder Stein legen/ vnd auff die Bildnus ein wenig zarten Trippel/ oder ander gut Gieß-Sand daruͤber durch ein ſehr zart Tuͤchlein baͤutelen vnd ſtrewen/ alſo dick/ daß eben die Patron ein wenig damit bedecket ſey/ darnach muß man einen angefeuchten guten Gieß-Sand/ der wol beyſammen haͤlt/ vnd mit Waſſer/ als ein Cupellen-Aſchen angefeuchtet ſey/ darauff thun/ vnd fein gemachſamb/ auff daß ſich die Patron in dem Ring nicht verꝛucke/ hart eyndrucken oder ſchlagen: Darnach den Ring mit der Patron uͤmbwenden/ vnd mit einer Meſſer-Spitz die Patron ein wenig auffheben/ mit den Fingern oder einem kleinen Zaͤnglein ergreiffen vnd auffnehmen/ ſo bleibet die Bildnuͤs des Pfennings auff dem Gieß-Sand in dem Ring/ welchen man an die Sonne/ oder bey das Fewer ſetzen vnd trucken machen ſoll.
Wann man nun die Bildnus nach-drucken will/ ſo muß man den Ring mit der Form vnter einen Muffel ſetzen/ vnd ſtarck Fewer geben/ alſo/ daß der Ring durchauß mit der Form gluͤe/ dann herauß nehmen vnd zuſehen/ ob nicht etwas von der Form geriſſen/ vnd Schaden gelitten haͤtte/ iſt dieſelbe gut/ ſo legt man groͤblicht zerbrochen oben gemachtes Glas ſo dick darauff/ daß man meynet genug zu ſeyn/ wann es gefloſſen/ die Bildnus vnd Form außzufuͤllen/ vnd ſetzet ſolche wieder vnter den Muffel/ giebt ſo ſtarck Fewer/ bis daß das Glas auff der Form anfaͤngt zu ſchmeltzen vnd zuſammen zu fincken/ dann muß man ein breyt glatt Eyſen mit einem Stiel haben/ welches auch etwas warm/ oder gar gluͤend ſeyn ſoll/ vnd nachdeme der Ring mit einer Zangen auß dem Ofen genommen/ alſobalden fein gemachſam darauff drucken/ vnd das Glas wol in die Form preſſen/ vnd darnach alſobalden vnter ein gluͤendes Geſchirꝛ von Eyſen oder Erden/ wie oben geſagt/ ſetzen/ vnd darunter erkalten laſſen/ vnd nach der Erkaltung außnehmen/ vnd die Bildnus von der Form oder Erden ledig machen/ welche/ ſo man wol damit uͤmbgangen/ ſo perfect vnd ſcharpff wird gefallen ſeyn/ als immer die Patron ſelbſten geweſen iſt/ alſo/ daß niemand anders vrtheylen kan/ vnd darfuͤr an ſicht/ als wann durch einen Pitſchierſchneider auß einem Edelgeſtein ſolch Bildnuͤs oder Pfenning geſchnitten were/ welches fuͤrwahr ein ſchoͤnes Kunſtſtuͤck iſt/ dadurch viel ſchoͤne Antiquitaͤten oder Raritaͤten/ mit wenig Koſten leichtlich koͤnnen nachpoſiret werden.
CAP. XVII. Folget nun/ wie/ oder womit man obgedachte Maſſam, oder Paſtam, faͤrben/ oder dem Edelgeſtein gleich machen ſoll.
DIe Farben/ welche der Maſſa im ſchmeltzen zugeſetzet werden/ muͤſſen von Metallen oder Mineralien gemacht ſeyn/ als nemblich von Kupffer/ Eyſen/ Silber/ Gold/ Wißmuth/ Magneſia vnd Granaten.
Dieſe geben Farben/ ob aber ſonſten noch andere Mineralien ſeyn moͤchten/ die Farben geben/ iſt mir vnbewuſt/ gemeyn Kupffer giebt Meergruͤn/ Kupffer auß Eyſen gemacht; Grasgruͤn/ Granaten; Schmaragdgruͤn/ Eyſen; Gelb/ oder Hyacintenfarb Silber; weiß/ gelb/ gruͤn vnd Granatenfarb/ Gold; ſchoͤn Himmelblaw/ Wißmuth; gemeyn blaw/ Magneſia; Ametiſtenfarb: Vnd ſo man zwey oder dreyerley dieſer Farben zuſammen miſchet/ giebts auch andere Farben/ dann Gold vnd Silber giebt Ametiſten/ Kupffer vnd Eyſen; Bleichgruͤn/ Wißmuth vnd Magneſia; ein Purpurfarb/ Silber/ vnd Magneſia; vielerley Farben zugleich als ein Opalus.
Auch kan man Bildnuͤſſen drucken von vnterſchiedlichen Farben/ alſo/ daß man die gefaͤrbte Maſſam in kleine Stuͤcklein gebrochen/ miſche/ vnd auff die Form lege/ ſchmeltze vnd drucke/ giebt ſchoͤne Pfenninge/ vnd ſo man die Maſſam, ſie ſey gruͤn/ roth/ gelb/ oder blaw Opac/ oder vndurſichtig haben will/ ſo ſetze man nur etwas calcis Jovis zu/ macht dieſelbe dunckel/ vnd giebt jhnen einen Leib/ darauff die Farben ſtehen.
Als wann man wolte einen Tuͤrckois/ oder Lapidem Lazuli machen/ kan man mit der blawen Farb/ welche auß Marcaſita Argentea, oder nur auß den Kraupen/ Zaforam genannt/ gemacht iſt/ die Maſſam faͤrben/ vnd zugleich mit Calce Jovis eynſetzen/ vnd vntereinander ſchmeltzen/ wann man dann etwas daraus drucken will/ zuvorn gemahlen Gold auff die Patron hin vnd her zettelen/ vnd das Glas darauff legen/ ſchmeltzen vnd drucken/ giebt ſo ſchoͤne Steine mit Goldaͤderlein durchzogen/ als ein natuͤrlicher Lapis Lazuli, welches luſtig anzuſehen iſt:
Es muß aber ein Goldkalck ſeyn/ welcher im Fewer ſeinen Glantz nicht verleuret/ als dieſer/ welcher per Mercurium gemacht worden/ aber noch beſſer iſt derjenige/ welcher auß dem Aqua Regis iſt præcipitiret/ davon obenbey dem Scheyden gedacht worden.
CAP. XVIII.
Von Bereytung der Farben/ damit die Maſſa Silicum vel Cryſtalli gefaͤrbet wird.
KVpffer wird durch außgluͤen vnd abloͤſchen im kalten Waſſer auß den Laminis gemacht/ davon zu Ende dieſes Buchs im Fuͤnfften Theil mehr zuleſen/ deſſen drey/ vier/ fuͤnff/ oder ſechs Granen unc. j. Maſſæ Meergruͤn faͤrben.
Eyſen wird durch die Reverberation in einen Crocum gebrand/ deſſen vier/ fuͤnff/ ſieben bis auff zehen Granen unc. j. Maſſæ gelb/ oder Hyaeinthenfarb machen.
Silber wird in Aqua-Fort ſolvirt/ vnd mit Liquore Silicum præcipitiret/ abgeſuͤſſet vnd getrucknet/ davon ein/ zwey/ drey/ bis auff fuͤnff oder ſechs Granen auff unc. j. genommen/ giebt gemiſchte Farben.
Gold wird in Aqua Regis ſolvirt/ mit Liquore Silicum præcipitirt/ abgeſuͤßt vnd getrucknet/ davon vier/ fuͤnff/ ſechs/ ſieben/ bis auff Scrup. ſemis auff ein unc.
Maſſæ cryſtallorum genommen/ giebt die ſchoͤnſte Saphyr:
So man aber des Goldes/ welches mit Regulo Martis Nitroſo in einen ſolvirlichen Rubin geſchmoltzen iſt/ zu unc. j. drey/ vier/ fuͤnff/ oder ſechs Granen nimbt/ werden uͤber die maſſen ſchoͤne Rubinen darauß; Magneſia wird mir gepulvert/ vnter unc. j. ſechs/ acht/ 10. oder 14. Granen genommen/ giebt Ametiſten.
Marcaſita Argentea wird in Aqua Regis ſolvirt/ vnd mit Liquore Silicum præcipitirt/ abgeſuͤßt/ vnd getrucknet/ davon ein/ zwey/ drey/ vier oder fuͤnff Granen zu unc. j. Maſſæ genommen/ giebt auch Saphyren/ aber ſo natuͤrlich nicht als das Gold/ ſo man aber die Marcaſiten nicht zu einem calce machen will/ ſo kan man nur Zaforam nehmen/ gehoͤren aber zu unc. j. fuͤnff ſechs/ acht oder zehen Granen.
Die Bohemiſche oder Orientaliſche Granaten werden nur gepulvert/ vnd vnter unc. j. Maſſæ, ſechs/ acht/ zwoͤlff/ bis auff Scrup. j. genommen/ macht die allerſchoͤneſte gruͤne Steine Schmaragden gantz natuͤrlich gleich.
Von andern Miſchungen der Farben iſt nichts eygentlichs zu ſchreiben/ ſondern muß durch die Vbung erlernet werden.
Was ſonſten mehr mit ſolchen gefaͤrbten Kißlingen oder Cryſtallen koͤnte gethan oder gemacht werden/ will ſich hieher zu ſetzen nit ſchicken:
Doch noch einen Uſum kan ich nit hinterhalten/ weilen derſelbe dē boͤſen Geſichte dienet/ welches gemeynlich von vielem wachen/ vnd des Fewers Hitze vnd Rauch geſchwaͤchet wird/ vnd geſchicht alſo/ mache dir von Wachs ein Patron/ nach dem Circkel geformt als ein Brillen-Glas/ doch ſo gros vngefaͤhr/ als ein gemeyner Tiſch-Teller/ welche Formen der Glaͤſer von den Opticis Lentes genennet werden/ darnach ſchlag einen guten Haar-laim daruͤber/ ſtreiche die waͤchſene Patron mit Oel an/ vnd ſchlage fein dicht vnd behaͤb eine gute/ fewer-beſtaͤndige wol bereytete Tiegel-Erden eines fingersdick darumb/ las dieſelbe daran trucken werden/ oͤffne dieſelbe/ las bey dem Fewer das Wachs herumb lauffen/ vnd brenne die Form in einem Hafners Ofen/ ſo iſt dieſelbe bereytet/ welche du mit deinem zugerichten Glas ſolſt außfuͤllen/ vnd im Wind-Ofen dareyn flieſſen laſſen/ erkalten/ vnd die Erden davon ſchleiffen/ ſo haſtu ein Stuͤck Criſtall oder Glas in ſolcher Geſtalt als die Form geweſen iſt/ welche hernach auf beyden Seytten in einer eyſernen Schuͤſſel gleich die Brillen geſchnitten/ glatt gemacht/ vnd muß in einen ſtarcken Drath gefaſſet werden/ ſo hat man eine ſchoͤne Lentem cryſtallinam mit wenig Koſten vnd Muͤhe erlanget/ welche ſonſten nicht wol moͤglich ſo gros von einem Cryſtall koͤnte gemacht werden:
Vnd ſo man will/ kan man das Glas gruͤn faͤrben/ iſt dem Geſicht nicht vnannehmlich/ welches Glas auff einen hoͤltzern gedraͤheten Fus kan geſtellt/ vnd zum Gebrauch accommodiret werden.
Vnd dient ein ſolches Glas nicht allein bey Nacht mit Huͤlffe einer Kertzen/ weit uͤmbſich zu ſehen/ vnd ein hell Liecht vnd Schein in ein Kammer damit zu machen/ ſondern iſt auch ſehr gut/ die Sonnenſtralen damit zu fangen/ die Mineralien damit zu figiren/ auch zum anzuͤnden vnd brennen zu gebrauchen/ die Gemaͤhlde damit zu vergroͤſſern/ gleich als mit einem Speculo concavo zu geſchehen pfleget/ vnd was dergleichen ſchoͤne Nutzbarkeiten mehr ſeyn/ die man damit verꝛichten kan/ halte derohalben ein ſolches Glas/ wann es ohne Fehler bereytet iſt/ eben ſo gut/ als ein Speculum concavum, weilen man eben daſſelbige (wann es gros iſt) damit thun kan/ was dem Speculo zu thun moͤglich/ doch in der Reflexion iſt noch etwas Vnterſcheyd.
Gleicherweiſe kan auch ein ſolch glaͤſern Inſtrument auf noch geringere Weiſe/ Muͤhe vnd Koſten verfertiget werden/ nemblich/ wann man von einem geſchliffenen Spiegel Glas zwo groſſe Scheiben/ Circkel-rund/ gleicher Groͤſſe mit einem Diamant außſchneidet/ vnd in einem darzu gemachten Oefelein/ uͤber einem Stein/ der die Form oder Schnitt nach dem Circkel perfect habe/ gleich oben bey dem Speculo concavis gelehret/ allgemaͤchlich mit dem Fewer erweiche/ vnd ſo lang darauff in der Hitze liegen laſſe/ bis daß ſich dieſelbe dicht vnd wol/ wie ein warm Wachs auff den Stein geleget haben/ dann las das Fewer allgemach erkalten/ vnd nimb deine Glaͤſer herauß/ ſo werden ſie ein Geſtalt haben als ein Speculum concavum, koͤnnen auch/ ſo man will/ mit einem Folio auff der convexen Seytten uͤberleget werden/ thun eben dasjenige/ was ein gegoſſen Speculum Metallicum concavum auch thut/ nur ſo deutlich geben ſie jhre reflectiones nicht/ vnd brechen auch bald/ zu dieſem Inſtrument aber ſeynd ſie ſehr bequaͤm/ vnd werden alſo zuſammen gemacht:
Man bindet dieſelben mit den hohlen Theilen oder Baͤuchen mit einem Bindfaden Creutzweiß wol uͤbereinander/ oder zuſammen/ vnd ſchneidet mit einem Diamant an der einen Seytten am end der Glaͤſer ein klein Loch/ ohngefaͤhr einer groſſen Erbeis gros dareyn/ ſetzet ein zinnernes Schraͤublein darauff/ vnd machet rings herumb die Glaͤſer mit einer Waſſerkuͤtt wol dicht zuſammen/ wie auch das zinnerne Schraͤublein in das Loͤchlein/ das du gemacht haſt/ wol vnd faͤſt eyngekuͤttet ſeyn muß/ darnach legt man einen kuͤpffernen oder ſilbernen Band oder Raͤyf herumb/ der die Glaͤſer vnverꝛuͤckt beyſammen halten koͤnne/ vnd auch alſo gemacht ſey/ daß man das Glas auf einen Fus eynſchrauben oder accommodiren koͤnne.
Wann nun alles wol verꝛichtet/ nemblich verkuͤttet/ vnd mit einem Ring vmbgeben/ ſo ſchneidet man die Baͤnder/ damit die Glaͤſer zuvorn zuſammen gehalten/ ehe dieſelbe mit Kuͤtt/ vnd einem Reiß verwahret worden/ fein dicht an dem kuͤpffern Raͤyf glatt ab/ vnd fuͤllet mit einem Trichterlein ſchoͤn hell vnd klar gediſtillirten Brandenwein in die zuſammen gemachte Glaͤſer bis oben an voll/ macht mit dem Schraͤublein wol zu/ vnd ſetzet ſolches hin zum gebrauch/ thut eben dasjenige was ein Criſtalline Scheiben thun kan/ vnd koſtet nicht halb ſo viel Muͤhe vnd Koſten/ vnd koͤnnen damit die Metallen geſchmoltzen werden/ vnd iſt ein Luſt zu ſehen/ wann dieſelben im Diametro vngefaͤhr eines Fus breyt ſeyn/ vnd gegen perſpectiviſche Gemaͤhlde oder Kupfferſtuͤck gehalten werden/ wie gros vnd deutlich dieſelben zu erkennen ſeyn.
Auch kan man bey Nacht noch ein angezuͤndte Kertzen darhinder ſetzen/ wirfft ein ſolch groſſes Liecht vn̄ Glantz von ſich/ daß ein groſſes Gemach ſo liecht davon wird/ als wann die Sonn hineyn ſchiene/ vnd ſonſten noch viel andere nuͤtzliche vnd kurtzweilige Sachen koͤnnen damit getrieben werden/ welche nicht noͤthig hieher zu ſetzen.
Deßgleichen kan man bey Noth an einem jedwedern Orth ohne Kertzen den verſpreitten Tag oder Liecht auß der Lufft colligiren vnd zuſammen bringen/ alſo; daß man eine Schrifft wie klein dieſelbe geſchrieben iſt/ deutlich leſen vnd ſehen kan.
Dieſer vnd dergleichen viel kuͤnſtlicher vnd nuͤtzlicher Arbeiten koͤnnen in dieſem Schmeltz-Ofen ſehr fuͤglich gethan werden/ die nicht noͤtig allhier zu erzehlen oder zu beſchreiben/ vnd das Buch viel zu gros machen wuͤrden/ was derohalben noch uͤbrig/ vnd von der Metallen vnd Ertz probierung/ Schmeltzung/ abtreiben fein machen/ vnd Scheydung noch zu ſagen were/ kann/ wanns Gott zulaͤſſet/ auff ein andere Zeit wol geſchehen.
Wolle derohalben der Kunſtliebende auff dieſes mal mit dieſem wenigen vor lieb nemmen/ vnd auff ſein Zeit ein beſſers erwarten: Darneben mein Schreiben in gutem verſtehen/ dann ich ſolches nicht gethan/ die Alten in jhrem probieren/ abtreiben/ ſchmeltzen vnd ſeygern der Metallen zu reformiren/ gar nicht/ ſondern hab nur meine Experientz auch wollen bekand machen/ vnd dardurch Anleytung geben/ den Sachen beſſer nachzudencken/ als bishero geſchehen iſt:
Dann ich wol weiß/ daß bisweilen die Berg- Leute den kleinen Proben zu viel trawen/ wann ſie nichts finden/ das Ertz fuͤr vntuͤchtig halten/ da doch bisweilen ſolche ſehr reich an Gold vnd Silber ſeyn/ vnd vngebawet liegen bleiben.
Da doch H. Joannes Matheſius in ſeiner Sarepta außdruͤcklich vermeldet/ daß bisweilen ein Ertz in kleinen Proben gantz nichts halte/ in groſſem Fewer aber reichlich ſchuͤtte/ darumb ſich auff ſolche Proben nicht allzeit zu verlaſſen iſt/ weilen die taͤgliche Erfahrung klaͤrlich beweiſet/ daß zum oͤfftern groͤblich darinn gefehlet wird.
Vnd ſolches nicht allein an den Ertzen vnd Bergarten/ welche auß der Tieffe der Erden/ mit groſſer Muͤhe vnd Koſten geſuchet werden/ ſondern geſchicht auch bey den laͤttichten vnd ſandichten Wercken/ die viel Gold vnd Silber in leichter flaͤmmlein Geſtalt mit ſich fuͤhren/ welches dann in kleinem vnd groſſem probieren vnd ſchmeltzen/ wie auch mit ſchlemmen vnd Merc. weilen das Gold weit darinn zertheilet/ flammicht vnd leicht iſt/ nicht mit nutzen kan herauß gebracht werden/ mit beſondern Waſſern aber gantz leichtlich/ ohne Fewer vnd Schmeltzen außzuziehen iſt.
Dann mir ſehr wol bewuſt/ daß bey den mehrentheil Fluͤſſen in Deutſchland/ vnd ohne Zweyffel auch anderer Theilen Europæ dergleichen laͤttichte vnd ſandichte Wercken gefunden werden/ darauß ein ehrliches mit außlaugen ohn groſſe Muͤhe vnd Koſten kan erlanget werden.
Vnd was ich ſonſten in Verbeſſerung der Metallen in Gleichnuͤs-weiſe hab fuͤrgetragen/ ſeynd keine Traͤume/ vnd ſol jhme niemand eynbilden/ als wann es vnmoͤgliche Dinge weren/ dann der Kunſt iſt es wol moͤglich der Natur zu helffen/ jhr angefangenes Werck ohne Hindernus hinauß zu fuͤhren vnd zu vollbringen.
Derohalben es nur am Wiſſen gelegen iſt/ dann ſo man der Metallen Natur vnd eygenſchafft kennet/ dieſelbe leichtlich hernach zu ſcheyden/ reinigen vnd verbeſſern moͤglich ſeyn wird.
Vas ich von der univerſal Medicin geſchrieben hab/ iſt nicht geſchehen/ als wann ich dieſelbe wolte lehren machen/ welches doch in meiner Macht vnd Gewalt nicht iſt/ ſondern habe nur wollen anzeigen/ was mich zu glauben bewegt habe/ eine ſolche Medicin in rerum naturâ zu ſeyn.
Die uͤbrige Proceſſen aber von den gefaͤrbten Cryſtallen oder Glaͤſern/ wie auch von den metalliſchen Spiegeln/ hab ich darumb mit in dieſes Buch gebracht/ weilen dieſelben leichtlich in dieſem Ofen koͤnnen bereytet/ vnd auch bisweilen in etlichen laboribus zu gebrauchen ſehr dienſtlich vnd nuͤtzlich erfunden werden.
Daß aber ſonſten kein andere Proceſſen mehr von Handlung der Metallen weiters allhier eyngefuͤhret/ hat ſeine ſonderliche Vrſachen/ doch was allhier auff dißmal außgelaſſen/ kan auff ein andere vnd hequaͤmere Zeit noch wol beygebracht werden.
Soll alſo auff dißmal dabey beruhen.
Ende des Vierdten Theils.
FURNI PHILOSOPHICI, Oder Philoſophiſcher Oefen/ Fuͤnffter Theil:
Darinnen von des Fuͤnfften Ofens wunderbarlichen Natur vnd Eygenſchafft/ deßgleichen auch etlicher nothduͤrfftigen/ zu den vorhergehenden vier Oefen gehoͤrigen Inſtrumenten vnd Materialien/ leichtliche Zurichtung vnd Bereytung/ kuͤrtzlich/ doch deutlich gehandelt wird.
CAPUT PRIMUM.
Von Bereytung des Ofens.
DIeſen Ofen anbelangend/ davon doch in Præfatione des erſten Theils dieſes Buchs im geringſten kein Meldung oder Verheiſſung gethan worden/ wie ich auch nicht Willens geweſen/ deſſelben in dieſem fuͤnfften vnd letzten Theil zu gedencken/ ſondern hatte mir nur allein von Bereytung etlicher jrꝛdenen vnd glaͤſernen Gefaͤſen/ vnd andern zu den vorhergehenden vier Theilen/ nothduͤrfftigen vnd gehoͤrigen Dingen zu handeln vorgenommen.
Weilen ich aber betrachtet vnd gut gefunden/ daß ſeine Stelle in dieſem letzten Theil/ (da ich doch zuvorn ein andere darzu erwoͤhlet hatte) vnd ſonderlich darumb/ weilen keines andern Ofens hierinn gedacht/ nicht uͤbel kommen ſolte; Alſo will ich dem ſuchenden Kuͤnſtler zur Nachrichtung/ ſo viel ich thun darff/ vnd mir zugelaſſen iſt/ ſeine uͤberauß wunderbarliche Art vnd Eygenſchafft zu entdecken nichtverſchweigen.
Wiewol ich gewiß bin/ daß jhrer ſich mehr/ als an allen meinen andern Schrifften/ daran ſtoſſen/ vnd aͤrgern werden/ vnd ſonderlich diejenigen/ welche die Natur noch nicht durchſucht haben.
Doch kan ich es gleich/ wol nicht laſſen/ weilen ich dargegen auch nicht zweiffele/ daß es bey etlichen fleiſſigen Nachſuchern der Natur vnd Kunſt/ nicht vnannehmlich ſeyn werde.
Dann ich mit Warheit bethewre/ daß vnter allen meinen Secreten/ da ich Hoffnung zu etwas gutes in habe/ dieſes mir am allerliebſten ſeye/ dann ich allbereyt wunderliche Dinge darinn geſehen habe/ bin ich auch gaͤntzlicher Hoffnung/ daß mir Gott der Allmaͤchtige weitern Segen darzu verleyhen werde.
Was nun dieſes fuͤr ein wunderbarlicher Ofen ſeye/ wie er gemacht vnd gebraucht werde/ iſt nicht viel davon zu ſchreiben/ dann er nicht wie andere Oefen auffgebawt wird/ ſondern findet ſich allenthalben von der Natur bereytet/ vnd dienet auch nur allein der Natur in jhrem Vorhaben/ vnd ſonſten zu gantz nichts anders/ dann allein ein ſolches Menſtruum, welches nicht allein Gold/ Silber/ vnd alle andere Metallen vnd Mineralien/ ja alle Edel- vnd Vnedel-geſtein-geſtein/ auch das Glas ſelbſt ohn alle corroſiv vnd ſtrepitu aufloͤſet/ darinn gemacht wird/ vnd iſt doch der Ofen ſelber des Menſtrui, vnd das Menſtruum des Ofens Vrſprung vnd Herkommen.
Was nun das fuͤr ein wunderbarlicher Ofen ſey/ der auß eygener Krafft ein ſolches Koͤnigliches Menſtruum, (der doch zuvor ſelber das Menſtruum geweſen iſt) ohne alle Muͤhe vnd Arbeit gar bald vnd leichtlicht herfuͤr bringt/ iſt leicht zu erachten/ daß es kein gemeyner Ofen ſey/ dadurch man andere Dinge diſtillire/ vnd gleichwol ein ſo kraͤfftiges/ doch nicht corꝛoſiviſches Waſſer dargiebet.
Gewißlich muß es kein gemeynes/ vnd von jederman bekandres Waſſer ſeyn/ dann ſolches das einige iſt/ welches mir bekant/ das nicht corꝛoſiviſch/ vnd doch mehr thun kan/ als alle corꝛoſiven/ dann vnter allen corꝛoſiviſchen Waſſern/ wie ſie auch moͤgen genennet werden/ als Aqua Fortis, Aqua Regis, Spiritus Vitrioli, Salis, Aluminis vel Nitri, ſo maͤchtig nicht iſt/ daß es Gold vnd Silber zugleich/ will geſchweigen alle andere harte/ von den ſtaͤrckeſten corꝛoſiven/ vnzerſtoͤrliche Dinge (wie ſie auch Nahmen haben) aufleſe.
Welches fuͤrwahr ein groſſes Wunderwerck der Natur iſt/ daß ein ſolch geringſchaͤtzig/ vnachtſamb/ allenthalben findlich vnd verwuͤrflich Weſen/ ein ſolches vngemeynes/ viel-geſuchtes vnd wenig erlangtes Werck verꝛichten kan.
Ich weiß nicht was mich ſo kuͤhn gemacht hat/ davon zu ſchreiben/ in deme ich wol weiß/ daß ich bey denjenigen die es kennen/ groſſen Vndanck/ als wann ich zu offen/ vnd bey denen/ die nichts davon wiſſen/ Verlaͤumbdung vnd Verachtung/ (gleich als wann ich keine Warheit geſchrieben haͤtte) erlangen werde.
Dieſe vrſach mich billich ſolte von ſolchem ſchreiben abgehalten haben/ troͤſte mich aber wieder dargegen/ weilen ich ein ſehr nuͤtzlich Werck/ daß manchen von ſeinem Irꝛthumb auf einen guten Weg bringen moͤchte/ gethan habe.
Dann der mehren-theil vnter den Chymicis nicht glauben/ daß noch ein anders Menſtruum, als obgedachte ſcharpffe corꝛoſiviſche Spiritus, die Metallen darmit auffzuloͤſen/ (weilen jhnen die Natur in jhrem Vermoͤgen verdeckt iſt) ſeyn koͤnne.
Da doch die Philoſophi einhellig ruffen/ daß man durch corꝛoſiviſch ſpiritus nichts fruchtbarlichs bey den Metallen verꝛichten koͤnne/ ſondern ſolche nur ein Verderben bey jhnen verurſachen/ wie auch noch taͤglich die Erfahrenheit genug bezeuget/ daß ſolche ſolutiones, die mit Aqua Forti oder Aqua Regis, oder andern ſpiritibus gemacht ſeyn/ allzumal die Haͤnde Faͤrben/ welches ein vera ſolutio Philoſophica aber nicht thut/ darauß bewieſen wird/ daß ſolche ſolutiones, die die Haͤnde faͤrben/ vnter die wahre Philoſophiſche ſolutiones nicht gehoͤren/ ſondern als ſchaͤdlich zu verwerffen/ vnd als Gifft zu fliehen ſeyn.
Habe derohalben vielen Irꝛenden zur Nachrichtung allhier davon etwas melden wollen.
Wolle derohalben jhme niemand eynbilden/ als wann ein ſolch geringſchaͤtzig Weſen nicht mehr als corꝛoſiviſche Spiritus verꝛichten ſolte; Ich/ fuͤr mein Perſon/ habe mir ſelber von erſt nicht eynbilden koͤnnen/ daß in einem ſo veraͤchtlichen Menſtruo ſolche Kraͤfften verborgen weren/ ſo lang vnd viel/ bis ich durch die Erperientz/ die Warheit vnd Moͤglichkeit geſehen vnd erfahren habe/ vnd gehet allhier eben alſo zu/ gleich wie es nun in der gantzen Welt hergehet/ nemblich/ daß von jederman nur das anſehnliche geliebet vnd geſucht/ hergegen aber das geringe verworffen/ vnd nicht geacht wird/ da doch die Natur all jhr Weſen in Schlechtheit verꝛichtet/ man muß ſich derowegen nicht daran kehren/ vnd ein Ding gering achten/ weilen es nicht bekant vnd gros iſt.
Die Juͤden aͤrgerten ſich auch an Chriſto/ weilen Er ſo aͤrmlich gebohren vnd gering lebete/ welcher doch alles in allem war/ ſie ſahen vnd merckton wol/ daß Er ſolche Zeichen vnd Wunder thaͤte/ welche kein anderer/ als der verheiſſene Meſſias thun konte/ dannoch blieben ſie bey jhrer halsſtarꝛigkeit beharꝛlich/ nur darumb/ weil ſeine Geſtalt ſo veraͤchtlich war/ vnd ſo Er nicht menſchliche Natur/ vnd eine geringe Geſtalt haͤtte an ſich genommen/ ſo haͤtte Er vnſer Mittler vnd Verſoͤhner zwiſchen Gott nicht ſeyn koͤnnen/ dann durch den Fall Adams waren wir gantz von Gott geſchieden/ alſo daß wir in Suͤnden verhaͤrtet/ vnd der Hoͤllen vnd Tode gantz ergeben/ weilen der Geiſt Gottes von vns gewichen/ allzeit haͤtten verbleiben muͤſſen.
Da aber das ſuͤſſe Manna vnd liebliche Thaw/ von oben herab auff vnſere truckene Hertzen fiele/ ſolche mit ſeinem Gnadenreichen Wort/ vnd vergieſſung ſeines thewren Bluts erquickete vnd befeuchtete/ alſobalden wurden wir wiederumb bequaͤm den Geiſt Gottes zu empfangen/ welches vns zuvorn vnmoͤglich war.
Alſo ſiehet man klaͤrlich/ daß durch den Allerverachteſten vnſere Verſoͤhnung geſchehen muſte.
Gleich wie nun die uͤbelgelaͤhrte Phariſeer vnd Hoheprieſter/ ſich an dem armen vnd vnachtſamen Zimmermans Sohn ſtieſſen/ vnd jhn fuͤr den wahren Meſſiam nicht erkennen wolten.
Alſo wuͤrde es auch geſchehen/ wann man das Menſtruum univerſale mit Namen nennete/ niemand etwas davon halten wuͤrde/ weilen es von jederman vnachtſamb/ verworffen/ vnd allenthalbent im Koth ſtecken bleibt/ (will nicht hoffen/ weilen ich die Verniedrigung Chriſti allhie angezogen/ daß es mir uͤbel auffgenommen werden ſolte dann dieſer mein Diſcurs nicht zu Chriſti Verkleinerung/ ſondern viel mehr zu ſeiner Ehre gereichet/ indeme Er/ vnter allen Menſchen Kindern/ der alleraͤrmſte vnd veraͤchtlichſte/ dannoch das gantze menſchliche Geſchlecht/ welches ſonſt kein anderer thun konte/ von allen Banden des Teufels erloͤſen muſte) alſo auch der Mercurius univerſalis, deme an Veraͤchtlichkeit in der gantzen Welt nichts vorgehet/ wann er erſt ſelber durch den magern Tod uͤberwunden iſt/ dem metalliſchen Geſchlecht zu gut mit ſeiner Herꝛligkeit wieder auffſtehet.
Allhier koͤnte ich wol einige Gleichnuͤſſen eynfuͤhren/ meinen Diſcurs deſto beſſer zu erlaͤutern/ wie nemblich/ ein Medium, oder Mediator, zwey widerwaͤrtige Naturen vereynigen kan/ als wann man/ nemblich/ vom Wein oder Vrin/ ſeinen reinen Spiritum abſtrahiret/ vnd ſolchen nach der Reinigung mit ſeinem eygenen Saltze/ wiederumb vereynigen wolte/ ob ſchon beyde/ ſo wol der Spiritus als Saltz/ zuvorn eines Herkommens/ dannoch dieſelbe ohne ein Medium, nemblich Waſſer/ nimmermehr koͤnnen conjungirt werden/ vnd iſt allhier das Waſſer loco mediatoris.
Vor dem Fall Adams war Gott mit jhme/ nach Vbertrettung aber ſeines Gebotts/ wiche die Gemeynſchafft Gottes wieder von jhm/ vnd bliebe jhme nichts uͤbriges als Erden vnd Koth/ welches vnterworffen iſt Jammer vnd Noth/ zeitlichem vnd ewigem Tode/ ſo lang bis Chriſtus Menſch worden/ vnd ſich als einen Verſoͤhner ins Mittel gelegt: Haͤtte nun Chriſtus kein beyde Naturen gehabt/ wie haͤtte Er vns vereynigen koͤnnen.
Gleicherweiſe allhier/ bey oberzehlten Exempeln/ das Waſſer beyder Naturen theilhafftig iſt/ ohne welches ſonſten der ſubtile Spiritus mit dem fixen Saltze nicht kan vereynigt werden.
Wann es mir geziembte vnd gut were/ viel Worte davon zu machen/ ſo koͤnte ich leichtlich das Philoſophiſche Werck/ mit der Empfaͤngnus/ Menſchwerdung Geburt/ Leben/ Leyden/ Tod vnd Aufferſtehung Chriſti vergleichen/ welches aber nicht noͤthig iſt/ hab es doch nicht laſſen koͤnnen/ etwas davon zu melden/ moͤchte wol wuͤntſchen/ daß ich die irꝛdiſche Wunderwercke mit den Him̄liſchen nur ein wenige vergleichen doͤrffte/ ich weiß dem vnglaubigen Thomas wuͤrden die Augen geoͤffnet/ will ſich aber nicht ſchicken/ wiewol Moyſes/ Daniel/ Joſeph/ vnd noch etliche andere Propheten/ der natuͤrlichen Philoſophia vnd Magia, dadurch ſo wol die him̄liſche als jrdiſche Wunderwercke erkant werden/ nicht vnerfahren geweſen/ vnd an etlichen Orten ſich damit haben hoͤren laſſen/ welches vnter tauſenden nicht einer/ der jhre Buͤcher lieſet/ in acht nimbt.
Beſchließlich/ daß Gott der Allmaͤchtige/ nicht nur das Groſſe vnd Anſehnliche liebe/ ſondern vielmehr niederſtuͤrtze/ vnd das Geringe erhebe/ dann Gott traͤgt kein Anſehen der Perſon oder ſeiner Creaturen/ davon viel Exempel koͤnten beygebracht werden.
Die Welt/ die nur das anſehenliche ſuchet vnd liebet/ vrtheilet von allen Dingen falſch/ darnach man ſich nicht richten ſoll/ ſondern faͤſtiglich glauben/ daß das allerfuͤrnembſte/ durch gantz geringe vnd vnachtſame Dinge/ verꝛichtet werde.
Ich haͤtte wol von dieſem vnachtſamen Menſtruo univerſali ſeinem geringen Herkommen/ groſſen Kraͤfften/ vnd wunderbarlichem Weſen/ dadurch alle Metallen/ Mineralien/ vnd Lapides, ſine ſtrepitu radicaliter ſolvirt/ unirt/ vnd figiret werden/ deren ſolutio die Haͤnde nicht faͤrbet/ conjunctio vnzertrennlich/ fixatio vnverbrennlich iſt/ ein mehrers ſchreiben koͤnnen/ weilen mir aber nicht vnbewuſt/ daß man durch ſchreiben jhme nur ſelber Muͤhe vnd Arbeit/ ja noch wol Haß/ Neyd/ vnd Feindſchafft auff den Hals ladet/ iſt es bey dieſem verblieben/ dann ſo man nur die Moͤglichkeit der Natur vnd Kunſt meynt zu entdecken/ iſt mancher nicht zufrieden darmit/ ſondern meynet/ er muͤſſe alſobalden alles wiſſen/ haben/ vnd bey jederman bekant machen/ will man aber nicht damit herauß/ ſo folget die Feindſchafft/ vnd ſo ſolche Menſchen nur ein wenig wuͤſten/ wie vielmal einer die Haͤnde verbrennen muß/ ehe er etwas gutes erlanget/ ſie wuͤrden anderſt geſinnet ſeyn/ als ſie thun.
Wolle ſich derhalben der Kunſtliebende mit dieſem Diſcurs genuͤgen laſſen/ vnd zufrieden ſeyn/ daß jhme angezeygt/ was die Kunſt mit der Natur vermag/ vnd ſelber in der Forcht Gottes fleiſſig ſuchen/ ſo zweyffele ich nicht/ wann es auß guter Meynung geſchicht/ ſeine Muͤhe vnd Arbeit werde jhm zu ſeiner Zeit reichlich belohnet werden.
CAP. II.
Von Auff-bawung der Oefen.
WIe man von Steinen vnd Laimen/ die Diſtillir-oͤfen zum erſten vnd andern Theil auffbawen ſolle/ iſt nicht noͤthig viel davon zu ſchreiben/ dann ſolcher Buͤcher ſehr viel gefunden werden/ die weitlaͤufftig davon handeln/ darumb ſolches allhier nicht wiederholet wird:
Doch iſt/ ſo viel zu wiſſen/ daß ein vnterſchied muß gehalten werden in Auff-bawung der Oefen/ dann ſolche Oefen darinnen keine ſtarcke Fewer gemacht werden/ keine ſo ſtarcke Mauren vonnoͤthen haben/ als diejenigen/ darinnen mit groſſem Fewer/ viel ſublimirt/ diſtillirt/ oder geſchmoltzen wird.
Zum ſublimiren vnd diſtilliren kan man nur gemeyne Ziegelſteine/ von Laimen gebrand/ nehmen/ ſolche fein dicht mit gutem Luto ſchlieſſend oder bindend auffeinander ſetzen/ vnd auch die Mauren zimlich dick machen/ auf daß ſolche die Waͤrme deſto beſſer vnd laͤnger halten vnd vertragen koͤnne/ dann ſo man ſolches uͤberſicht/ hat man allzeit daran zu flicken/ dann die Waͤnde bekommen leichtlich Spalten oder Riſſe/ dadurch die Regierung des Fewers verhindert wird/ derowegen man wol thut/ wann man eyſerne Raͤyfe oder Baͤnder darumb leget/ ſo hat man des auffreiſſens des Ofens nicht zu beſorgen/ vnd giebt langwaͤrende vnd beſtaͤndige Oefen.
So man aber Schmeltzoͤfen machen will/ dienen dieſe Steine nicht wol darzu/ dann ſie in groſſer Hitze ſchmeltzen/ vnd nicht lang beſtehen koͤnnen/ derowegen man dieſelbe von guter Fewer-beſtaͤndigen Erden/ davon die Schmeltztiegel vnd andere Gefaͤſe/ die viel Fewer vertragen muͤſſen/ davon hernach zu finden iſt/ in darzu gemachte hoͤltzerne oder blecherne Formen bereyten/ vnd darnach brennen muß/ vnd nachdeme der Ofen ſeyn ſoll/ rund oder viereckicht/ muͤſſen auch die Formen/ dareyn die Erden gedruckt/ geſtaltet ſeyn/ alſo/ daß deren 6. oder 8. ein Lege machen/ doch darff der gantze Ofen nicht von ſolchen Steinen auffgemawret werden/ ſondern nur ſo weit oder hoch als die Kohlen zu liegen kommen/ das uͤbrige kan nur mit gemeynen Steinen vollends außgemacht werden.
CAP. III.
Wie man den Lutum zurichten ſoll/ mit welchem die Oefen auffgeſetzt werden.
EIn ſolcher Laimen kan auf viel vnterſchiedliche weiſe zugerichtet werden/ dann immer einer ſein Lutum anders als der ander zubereytet:
Etliche miſchen vnter geſiebten Laimen/ geſchlagen Ochſen/ Kuͤhen oder Hirſchenhaar/ oder auch wol die Spraͤwer von Gerſten/ Agen von Flachs/ Scheerwolle/ Pferdenmiſt/ vnd dergleichen andere dinge/ die den Laimen beyſammen halten daß er nicht reiſſe/ darzu thun ſie auch geſiebten Sand/ wann der Laimen zu fett iſt/ vnd arbeyten ſolche mixtur mit Waſſer wol vntereinander/ auff ſolche Haͤrte/ als zum bawen vonnoͤten iſt/ vnd haͤlt dieſe mixtur ſehr wol/ vnd reiſſet nicht/ wird aber mit der zeit gantz muͤrb/ dann die Haar/ oder Spraͤwer verbrennen ſich/ dardurch der Laimen luͤck vnd bruͤchig wird/ vnd nicht halten kan.
Etliche laſſen ſolche verbrennliche dinge herauß/ vnd miſchen oder temperiren den Laimen vnd Sand nur allein mit Saltzwaſſer/ vnd bawen darmit jhre Oefen/ haͤlt ſehr wol/ verbrennet nicht ſo bald/ wie der erſten/ vnd reiſſet gleichwol auch nicht/ dann das Saltz bindet vnd verhindert das reiſſen/ darzu iſt auch gut die Lacke oder Saltzwaſſer/ welches von eyngeſaltzen Fiſch oder Fleiſch uͤberbleibt/ weilen das Blut auch mit binden hilfft:
So man aber das Caput mortuum, wie es genennet wird/ vom Vitriolo oder Aqua-forti haben kan/ ſolches mit Waſſer weich machet/ vnd vnter den Laimen vnd Sand miſchet/ thut man beſſer/ dann dieſes Lutum gantz nicht reiſſet/ vnd ſehr wol im Fewer haͤlt/ damit man auch Retorten/ Kolben von Erden/ oder Glas lutiren oder beſtreichen kan/ die man zum diſtilliren gebrauchen will/ auch koͤnnen die fugen des Retorten vnd Recipienten damit bewahret werden; haͤlt wol/ vnd laͤßt ſich/ nach der Diſtillation/ mit einem naſſen Tuch/ daß man darumb leget/ wieder gern erweichen vnd abmachen/ wie auch dieſer thut/ dareyn Saltz kommen iſt/ andere aber/ darinn kein Saltz kom̄t/ ſeynd uͤbel zu erweichen/ vnd werden bisweilen die Glaͤſer damit zerbrochen/ ſo man aber dieſe oberzehlte Dinge nicht haben kan/ ſo iſt genug den Laimen vnd Sand/ nur mit einem Saltzwaſſer bereytet/ haͤlt wol die Oefen damit auffzubawen.
Sonſten thun auch etliche Hammerſchlag/ geſtoſſen Glas/ Kißling/ vnd noch andere dergleichen Dinge vnter den Laimen/ in meynung daß er deſto beſſer im Fewer halten ſoll/ iſt aber nicht noͤthig zu den Oefen zu gebrauchen; doch ſo man Glaͤſer/ darinn zu ſcheyden/ oder darauß zu diſtilliren/ darmit beſchlagen will/ kan es nicht ſchaden/ ſondern/ iſt gut/ dann ſonderlich der Hammerſchlag/ weilen das Saltz daran arbeitet/ wol bindet/ vnd lang haͤlt.
CAP. IV.
Wie man weiters die Fugen bewahren ſoll/ daß die ſubtile Spiritus nicht durchgehen.
DIeſes obbeſchriebene Lutum iſt gut genug/ die Fugen an den diſtillir- oder ſublimir- Gefaͤſen des erſten Theils darmit zu verwahren/ da die Spiritus Lufft haben vnd ſteigen koͤnnen/ derohalben nicht durchzugehen ſuchen.
Bey den andern Oefen aber/ darinnen penetrirliche Spiritus gemacht werden/ iſt er nicht gut genug/ dann er nicht genug haͤlt/ ſondern laͤſſet die volatiliſche Spiritus durchgehen/ welches ein groſſer Schade ſeyn wuͤrde/ wann der beſte Theil verlohren gienge/ derenthalben man einen andern darzu haben muß/ doch wann ſolcher wol trucken worden iſt/ vnd man mit einem Pinſel/ klein gerieben oder gemahlen/ vngeloͤſchten Kalck mit Leinoͤhl daruͤber herſtreicht/ alſo daß der luͤcke Laimen ſolches wol in ſich ſchlucke/ ſo wird das Lutum davon hart/ vnd laͤſſet keine Spiritus durchgehen/ iſt aber nach der diſtillation nicht wol wieder abzuthun/ dann er das Waſſer nicht gern annehmen will/ vnd ſich erweichen laſſen/ welcher aber ſonſten ſehr wol haͤlt/ derowegen man nur den Laimen mit Eyerweiß anmachen kan/ auff ein Tuͤchlein ſtreichen/ vnd die Fugen damit verbinden; ſo man aber ein ſolche dilation thaͤte/ das der Hals des Recipienten vor groſſer hitze ſolte zu heiß werden/ vnd die Tuͤcher verbrennen/ ſo muß man einen Hals oder Roͤhren von guter Erden oder Glas/ zwiſchen dem Diſtilliergefaͤß vnd Recipienten legen/ auff daß das Lutum nicht durch die Hitze verderbe/ vnd der Spiritus außgehe vnd verlohren werde.
Auch koͤnnen die Fugen mit Ochſenblaſen/ die in geſchlagen Eyerweiß genetzet/ oder auch nur Steiffſel auff Pappier geſtrichen/ vnd etlichmal uͤbereinander gebunden/ verwahret werden/ haͤlt alle ſubtile Spiritus, doch muͤſſen ſie nicht corꝛoſiviſch ſeyn; zu denen corꝛoſiviſchen aber dienet am beſten dieſer/ darunter die Remanentz/ davon ein Aqua-fortis diſtilliret iſt/ gemiſchet/ vnd wann er trucken/ mit Leinoͤhl vnd Kalck uͤberſtreichen.
Solcher vnd dergleichen werden viel vnd mancherley gebraucht/ nachdeme man jhrer vonnoͤthen hat.
CAP. V.
Ein ander Lutum auff gebrochene Glaͤſer.
ES kompt bisweilen/ daß ein Recipient oder ander Glas von ſtoſſen/ fallen/ oder hitze einen Riß bekompt/ vnd doch ſonſten noch gut iſt; ſolche ritze aber/ wann die Glaͤſer hernach wieder in der diſtillation warm werden/ fortgehen/ groͤſſer werden/ vnd endlich gar zerbrechen/ deme vorzukommen/ mache einen duͤnnen Lutum von Leinohl/ vngeloͤſchten Kalck vnd Mini/ ſtreich jhn auff ein Tuͤchlein/ leg es daruͤber/ vnd las es truckenen/ darnach wieder ein anders darauff/ vnd wann der Riß gros iſt/ kan es nicht ſchaden/ daß deren Tuͤchlein 3. oder 4. auffeinander kommen/ haͤlt deſto ſtaͤrcker/ vnd laͤſſet nicht weiters eynreiſſen/ oder man kan Eyerweiß zu Waſſer klopffen/ leinen Tuͤchlein darinn netzen/ vnd auff den Riß legen/ dann alſobald geſiebten guten vngeloͤſchten Kalck darauf zetteln/ mit der Hand hart darauf drucken/ vnd wieder ein ander Tuͤchlein/ mit Eyerweiß genetzet/ darauff/ mit Kalck beſtrewet/ alſo laſſen trucken werden/ haͤlt auch ſehr wol/ doch wird dieſes lieber von den corꝛoſiviſchen Spiritibus angegriffen/ als das erſte.
NB.
Man muß den Kalck nicht mit dem Eyerweiß miſchen/ vnd auff Tuͤchlein ſtreichen/ wie etliche thun/ es taug gantz nichts/ dann das Eyerweiß wird hart von dem Kalck/ ehe es recht vntereinander gemiſchet wird/ derohalben nicht ankleben oder halten will/ ſondern muß alſo erſt das naſſe Tuͤchlein/ vnd hernach auff das Tuͤchlein der Kalck geſtrewet werden/ wann das Tuͤchlein ſchon auff dem Glas liget/ alſo/ daß der Kalck nicht auff das Glas/ ſondern zwiſchen die beyde Tuͤchlein komme.
CAP. VI.
Wie man die ſubtile Spiritus bewahren ſoll daß dieſelben/ wann ſie bereytet ſind/ nicht verꝛiechen.
DIe Glaͤſer darinn die Spiritus gemeynlich behalten werden/ pflegt man mit einem Stoͤpffel von Kurck oder Wachs/ vnd endlich mit einer Blaſen uͤberbunden/ zu bewahren/ iſt zwar gut zu etlichen Spiritibus, die das Kurck oder Wachs nit angreiffen/ dann alle corꝛoſiviſche Spiritus, als Vitrioli, Aluminis, Salis communis, Salis nitri, &c. zerfreſſenden Kurck/ vnd alle Vrinoſiſche/ als Cornu-cervi, Tartari, Salis-armoniaci, Urinæ, Vini, &c. erweichen das Wachs/ vnd gehen durch/ vnd ob man ſchon noch andere Stoͤpffel machen koͤnte/ die beyderley Spiritus halten koͤnten/ ſo iſt es doch muͤheſamb/ allzeit ſo viel Werck zu haben/ die Glaͤſer auff- vnd zu zumachen. Habe derohalben den dingen beſſer nachgedacht/ vnd Glaͤſer machen laſſen/ oben mit einem Faltz/ dareyn ſich ein Deckel ſchlieſſe/ wie beygeſetzte Figur außweiſet/ [als zum Exempel/ A der Deckel/ B das Glas/ C der Heber/ damit man die Spiritus herauß hebe] in welchem Faltz man Mercurium currentem leget/ vnd den Deckel darauff ſetzet/ ſo laufft alſobald der Mercurius neben dem Deckel in dem Faltz herumb/ vnd ſchlenſſet ſo dicht/ daß auch das allergeringſte nicht außriechen kan/ dann der Spiritus gehet nicht durch den Mercurium.
(NB.)
So aber der Spiritus gar zu corꝛoſiviſch were/ wuͤrde er mit der Zeit den Mercurium in dem Faltz auch zu Waſſer machen/ welches aber in langer Zeit nicht geſchicht/ vnd ſo ſolches geſchaͤhe/ kan er einmal vernewert werden/ darzu iſt auch nicht noͤthig/ daß man corꝛoſiviſchen Spiritibus ſolche Ehr anthue/ vnd ſo fleiſſig bewahre/ weilen dieſelben ſo koͤſtlich nicht ſeyn: Die volatiliſche/ welche von den corꝛoſiviſchen abſtrahiret ſeyn/ greiffen den Mercurium nicht an/ vnd noch viel weniger die urinoſichen/ derentwillen mehrentheils dieſe Glaͤſer erfunden ſeyn; koͤnnen alſo auff dieſe weiſe die allerſubtileſten Spiritus, ohne einige verliehrung jhrer Kraͤfften/ ſo lange man will/ wol vnd gut behalten werden/ vnd weil man aber auß ſolchen Glaͤſern die Spiritus, wann man deren vonnoͤthen hat/ nicht außgieſſen kan/ dann auß dem Ranfft der Mercurius mit fallen wuͤrde/ alſo muß man ein Glaͤslein darzu machen laſſen/ an geſtalt eines Hebers/ damit man die Weine auß den Faͤſſern hebet/ doch kleiner/ mit einem Baͤuchlein vnd ſehr ſpitzigen Muͤndlein; welches Glas man in den Spiritum haͤlt/ vnd ſo viel hineyn laͤſſet gehen/ als man haben oder gebrauchen will/ vnd wann man mit dem Finger das obertheil des Glaͤsleins zuhaͤlt/ ſo laufft nichts herauß/ vnd kan man auß dem Glaͤslein den Spiritum in ein beſonder Glaͤslein lauffen laſſen vnd gebrauchen; den uͤbrigen Spiritum muß man dann alſobald wieder zudecken/ ſo bleibt er allzeit gut/ vnd ſo offt man etwas davon gebrauchen will/ ſolches mit dem Glaͤſern Heberlein herauß nehmen.
Dieſes iſt nun der beſte Weg/ der mir bewuſt/ ſubtile Spiritus vor exhaliren zu behalten.
Wiewol dieſes auch nicht boͤs iſt/ wann man ſolche in Glaͤſern bewahret/ darauff geſchlieffene Staͤmpffel von Glas gemacht ſeyn; halten auch alle Spiritus, koſten aber viel mehr als die erſten/ weilen das ſchleiffen muͤheſam iſt/ vnd geſchicht ſolches alſo.
CAP. VII.
Wie wan die Stoͤpffel von Glas in die Glaͤſer ſchleiffen ſoll/ die Spiritus darinn zu halten.
LAſſe dir in einer Glashuͤtten allerhand Flaͤſchen/ gros vnd klein blaſen/ mit einem ſtarcken Hals vnd Mund/ darzu auch glaͤſerne Stoͤpffel/ die ſich dareyn ſchicken/ vnd wann du die Stoͤpffel dicht machen vnd ſchleiffen wilt/ ſo accommodire dieſelben in ein Holtz gefaſſet an ein Traͤhebanck/ las ſolchen vmblauffen/ vnd halte die Flaͤſche mit dem Mund dargegen/ alſo daß der Stoͤpffel/ der zuvor mit gemahlen Schmirgel vnd Waſſer angefeuchtet ſey/ juſt in der Flaͤſchen Mund gehe/ vnd darinn herumb lauffe/ vnd muß zum oͤfftern die Flaͤſche/ die man in den Haͤnden hat/ von dem Stoͤpffel/ der an der Traͤhebanck faͤſt iſt/ abgenommen werden/ mit einem Pinſel oder Feder mehr angefeuchten Schmirgel daran thun/ vnd laſſen vmblauffen/ ſo offt wiederholet das anſtreichen des Schmirgels/ bis du ſiheſt/ daß der Stoͤpffel ſich wol in die Flaͤſche ſchlieſſe/ wann ſolches geſchehen/ ſo fege den Schmirgel mit einem reinen Tuͤchlein ſchoͤn vnd ſauber auß der Flaͤſchen Mund vnd Stoͤpffel/ vnd ſtreiche abgeſchabten Trippel oder ein ander fein geſchleimte Erden mit Waſſer oder Oel angefeuchtet daran/ vnd las wieder ſo lang ſchleiffen mit oͤffterm anſtreichen des naſſen Trippels/ bis der Stoͤpffel gantz glatt vnd hell palliert iſt; wann ſolches geſchehen/ ſo binde denſelben mit einem Band an die Flaͤſche/ auff daß er nicht verwechſelt werde/ damit man die Glaͤſer dicht zu macht/ das kein Spiritus darbey außgehen mag.
Auff daß du aber ſo viel von dem Stoͤpffel vnd Flaͤſchen nicht ſchleiffen darffſt/ ſo las dir von Kupffer eine Form machen/ darein der Glaͤſern Zapffen/ wann er noch weich iſt/ vnd erſt auß dem Ofen kompt/ geſtoſſen/ vnd fein rund werde; deßgleichen kan man auch ein Gegenhuͤlſen von Kupffer machen laſſen/ welchen man in der Flaͤſchen Mund ſtecke/ vnd denſelben damit rund mache/ weil er noch weich iſt/ auff daß man hernach den Stoͤpffel in das Glas deſto eher vnd leichter dicht machen koͤnne:
[Als bey Exempel/ A der Stoͤpffel/ B das Glas]
Vnd ſo du wol damit weiſt uͤmbzugehen/ koͤnnen ſie gar geſchwind behaͤb gemacht werden:
Weilen aber nicht ein jedweder eine Traͤhebanck hat/ daran er den Stoͤpffel auff das Glas ſchleiffe/ ſo kan man nur alſo thun/ iſt eben gut/ gehet aber etwas laͤngſamer zu/ iſt aber dagegen auch wieder ſicherer/ als das vorige mit der Banck/ daran bisweilen/ wann man zu ſehr eylet/ die Glaͤſer warm werden vnd ſpringen.
Vnd geſchicht alſo; man macht ein beſonder Inſtrument von Holtz oder Eyſen/ darinn man die Flaͤſche faſſen kan/ ſetzet dieſelbe hineyn/ ſchraubet das Inſtrument fein lind zuſammen/ auff daß die Flaͤſche/ welche in Tuͤcher gewickelt/ nicht davon zerbreche/ vnd weilen das Inſtrument auff ein Banck geſchraubet/ kan es ſich nicht bewegen/ ſondern muß vnverꝛuckt ſtehen bleiben.
Darnach machet man den Zapffen in ein beſonder Holtz [als bey Exempel/ A der Treiber mit dem Recip.
vnd B das Glas mit dem andern Recip.]
(welches ſich in der mitte voneinander thut/ vnd wieder zuſchrauben laͤſſet) auch faͤſt/ vnd ſtreich auff den Zapffen Schmirgel/ mit Waſſer angefeuchtet/ wie oben gemeldet; nimb das Inſtrument/ dareyn der Zapffen gefaſſet/ mit beyden Haͤnden/ vnd reibet damit den Zapffen in der Flaͤſchen Hals ſtaͤtig uͤmb vnd uͤmb/ gleich als wie die Kupffer gieſſer thun/ wann ſie die Kranen dicht machen/ die man in die Wein- oder Bierfaͤſſer ſtecket/ vnd muß ſolches vmbreiben ſo lang geſchehen/ bis der Stoͤpffel wol dareyn ſchlieſſe; darnach auffs new wieder mit Trippel gethan/ ſo wird es dicht vnd gut/ gleich als wann es an einer Traͤhebanck gethan were.
Auff dieſe weiſe muͤſſen auch die groſſen glaͤſernen Recipienten/ zu dem erſten Ofen gehoͤrig/ ineiander geſchliffen werden/ auff daß man dieſelben nicht verlutiren darff/ wie oben davon gedacht worden.
Deßgleichen werden auch die Stoͤpffel in die Phyolen geſchliffen/ darinn man etwas figiren will/ auff daß man ſolche nicht verlutiren darff/ ſondern nur den Stoͤpffel dareyn ſetzet/ vnd ein bleyern Huͤtlein darauf haͤncket/ wofern die Spiritus durch uͤbel regierung des Fewers zu ſtarck getrieben wuͤrden/ daß Glas nicht zerſpringe/ ſondern den Stoͤpffel etwas auffhehen vnd lufft ſchoͤpffen koͤnnen/ weilen dann ſolcher mit einem bleyern Huͤtlein beſchweret iſt/ alſobald wieder darauff ſitzet/ vnd die Phyol wieder geſchloſſen iſt.
Vnd iſt dieſer modus die Phyolen zu ſtopffen/ viel beſſer/ als wann ſolches mit Kurck/ Wachs/ Schwefel oder andern dingen geſchehen were; dann wann ja uͤberſehen wird/ daß das Fewer zu ſtarck gehet/ gleichwol das Glas nich brechen kan/ ſondern ſo offt der Spiritus zu viel werden/ der Stoͤpffel nur ein wenig außlaͤſſet/ vnd das Glas gantz bleibet.
Wiewol nun dieſer modus beſſer als der bekandte iſt/ ſo iſt doch noch ein beſſerer/ die Spiritus zu halten/ vnd doch kein Glas brechen kan.
Nemblich dieſer/ daß man eine krumme glaͤſerne Roͤhren machen laſſe/ nach beygeſetzter Figur; in welches Bauch man ein oder zwey Loth Mercurii vivi leget/ vnd ſetzet dieſe Sackroͤhren mit dem Mercurio auff die Phyol/ darinn die materi zu figiren iſt/ [als zum Exempel/ A die Sackroͤhre/ B die Phyol/ vnd oben von dem bleyerne Huͤtlein A, mit der Phyol B vermeldet iſt/] vnd verlutire ſolche auff die Phyol/ darinn deine materi zu figiren iſt/ ſo kan die Phyol nimmermehr brechen.
NB.
Dieſe oberzehlte weiſe die Glaͤſer vor dem brechen zu bewahren/ ſeynd zwar an ſich ſelber gut/ bey denen/ die auff keinem rechten Wege ſeynd/ vnd ſich mit allerhand diſtillirten Spiritibus, der Salien/ Mineralien vnd Metallen zu figiren martelen vnd quaͤlen; welche/ ſo dieſelbe ſchon durch lange zeit mit vielem koſten fix gemacht/ dannoch dasjenige nicht thun/ was von jhnen verhoffet wird/ in dem ſolche fixationes durch gewalt vnd zwang geſchehen ſeyn/ die der Natur entgegen; wo man aber etwas nuͤtzliches in figirung der Geiſter zu hoffen hat/ muß die Natur gefolgt werden/ vnd nicht alſo plump dareyn gedapt/ dann nur die Vnweiſen in jhrer vermeynten Tinctur viel Glaͤſer zerbrechen; die Philoſophi aber nicht/ dann alles das mit gewalt geſchicht/ iſt der Natur entgegen/ vnd alles was mit der Natur gehet/ geſchicht auß Liebe; derohalben all diejenigen jrꝛen/ vnd zu keinem guten Ende nimmermehr gelangen werden/ die jhre fixationes mit gewalt vermeynen zu verꝛichten.
Ich kan nicht glauben/ wann man halb oder gar getoͤdete corpora zwingen wolte/ daß dieſelben ſich miteinander vermiſchen vnd vermehren ſolten/ es geſchehen wuͤrde; das aber glaub ich wol/ wann ein lebendiger geſunder Mann mit einem lebendigen geſunden Weib/ zuſammen behoͤrlich wol geſpeiſet vnd getraͤncket wuͤrden/ daß beyder angebohrne Natur die Wermiſchung vnd Fortpflantzung ſelber/ ohne zwang/ verurſachen/ ja Lieb vnd Leyd beyeinander außſtehen/ vnd beyeinander leben vnd ſterben; jene aber die tod ſind/ vnd mit gewalt zuſammen gebracht/ allzeit tod bleiben wuͤrden.
Dann ſehet doch an/ wie viel wunderbarliche Inſtrumenta von Gold/ Silber/ Kupffer/ Eyſen/ Zinn vnd Bley/ wie auch von Erden/ Glas/ Stein/ vnd andern Materialien formirten Geſchirꝛen/ hat man doch geſucht den armen Mercurium mit gemeynem Gold vnd Silber zu figiren/ vnd Fewerbeſtaͤndig zu machen/ aber niemals hat geluͤcken wollen/ weilen beyde nicht zuſammen gehoͤren/ vnd keine angebohrne Liebe zuſammen tragen; dann ob ſchon der Mercurius den Metallen anhaͤngt/ oder die Metallen jhme/ ſo geſchicht doch ſolches nicht/ als wann dieſelbe zuſammen gehoͤrten/ vnd eins dem andern zur Verbeſſerung vnd Fortpflantzung helffen koͤnte/ gantz nicht/ weilen genug bekant iſt/ wann ſolche conjunctio das Fewer empfindet/ der Mercurius im geringſten nicht bey dem Gold/ Silber oder andern Metallen bleiben will/ noch kan/ ſondern ſich gaͤntzlich davon ſcheydet/ welches genug anzeigt/ daß kein angebohrne Liebe zur Vermehrung bey jhnen ſey/ vnd auch nimmermehr werden kan; diejenige Dinge aber/ die zuſammen gehoͤren/ lieben auch einander/ vnd weichen nicht wieder voneinander/ wann dieſelbe auch noch ſo fluͤchtig weren/ gleich wie der Mercurius bey dem Gold vnd Silber communi thut/ ſondern halten alſo zuſammen/ daß auch das Fewer mit all ſeiner Macht ſo ſtarck nicht iſt/ ſolche wieder zu trennen oder ſcheyden: darumb man wol in acht nehmen muß/ wann man etwas figiren will/ ob es auch zuſammen gehoͤre oder nicht/ findet man ſolches/ ſo darff man ſich nicht vmbſehen/ wo man Glaͤſer mit langen Haͤlſen hernehmen woͤlle/ dieſelben zu figiren/ ſie werden ſich ſelber halten vnd binden/ weilen eins zum andern gehoͤret; ſo du aber ſolche Dinge nicht kenneſt/ ſo bleibſtu beſſer davon/ vnd laſſe dein kochen verbleiben/ dann doch nichts gutes daraus kommen wird/ wie ich vnd andere ſolches mit ſchaden genug erfahren haben/ vnd noch taͤglich von vnzaͤhlichen erfahren wird; daß du mich aber beſſer verſteheſt/ was zuſammen gehoͤre vnd ſich im Fewer behalte/ ſo mercke dieſes.
Nemblich/ ſo jemand gemeyn Regen- oder ander Waſſer auff Gold/ Silber oder ein ander Metall gieſſen wolte/ in meynung/ ſolche beyde zuſammen zu figiren; wuͤrde nicht jederman ſeiner ſpotten/ vnd ſagen/ daß er ein naͤrꝛiſch Werck vor haͤtte?
Ich glaub ja/ er muͤſte dann ſelber ein Narꝛ ſeyn.
Siehe nun/ lieber Sucher der Kunſt/ wie vnverſtaͤndig doch in dieſen nichtigen Dingen gehandelt wird/ dann der mehrentheil Zeit bey den Geldgeitzigen Alchymiſten mit ſolchem Lumpenwerck zugebracht wird/ dahero ſie auch eynernden was ſie geſaͤet haben/ vnd endlich nach viel erlittener Muͤhe/ Arbeit/ Geſtanck vnd wachen/ das Werck als vntuͤchtig muͤſſen liegen oder ſtehen laſſen.
Ob nun ſchon eben kein gemeyn Waſſer dazu genommen wird/ ſo habe ich doch vielmahl geſehen vnd gehoͤrt/ daß etliche den Maͤyen-Taw/ im Maͤrtzen gefallen Schnee oder Regenwaſſer/ Item/ welches von den Sternbutzen/ etlichen Kraͤutern/ Thieren vnd andern zu ſolchem Werck vntuͤchtigen dingen gediſtillirt worden/ fuͤr jhr Menſtruum gehalten/ vnd darinn geſudelt.
Wie nun dieſe oberzehlte Dinge vnmoͤglich mit einem Metall radicaliter zu conjungiren ſeyn/ alſo wird auch in Ewigkeit nichts gutes daraus koͤnnen gemacht werden/ dann ſie ſo weit voneinander ſeyn; vnd iſt eben als wolt einer ein hohe oder lange Leyter auffſteygen/ welche viel ſproſſen haͤtte/ vnd von der vnterſten auff die oberſte ſchreitten/ welches dann nicht geſchehen wuͤrde; alſo iſt auch vnmoͤglich/ Dinge zuſammen zu fuͤgen/ die weit in jhrer Natur voneinander ſeyn.
Gleich wie man aber allgemach ohne gefahr ein ſehr hohe Leyter gantz gemaͤchlich/ wann man nemblich/ von einem ſproſſen auff den andern ſchreittet/ auffſteygen kan.
Alſo auch geſchicht/ wann man ja die extrema, welches doch vnnoͤthig/ wolte zuſammen bringen/ erſtlich das jenige in eine ſolche materi, die jhme am naͤchſten verwand/ bringen muͤſte; hernacher ſolche wieder mit einer/ die jhme am naͤchſten were/ vnd alſo fortan/ ſolte es wol geſchehen koͤnnen/ aber in einer ſehr langen Zeit/ ohne nutzen vnd gewinn.
Derohalben man ſolche Dinnge zuſammen ſetzen ſolte/ die einander nahe verwand ſeyn/ ſo wird ſich eines des andern erfrewen/ gern empfangen/ uͤberwinden vnd behalten.
Als zum Exempel/ es iſt ein einiges Saltz/ welches ein jedweder gemeyn Waſſer corporaliſch zu machen/ vnd in ein hart corpus ſelbigem Saltze gleich/ zu coaguliren vnd figiren macht hat/ welches ſonſten kein ander Saltz thun kan; deßgleichen kan daſſelbe Saltz nur von einem einigen Mineral/ welches doch zuvorn gantz vnhaͤltig/ in kurtzer zeit mit dem Mineral figiret werden.
Auch koͤnnen die Mineralien durch Metallen/ vnd die Metallen (dieſes letzte ich zwar noch niemahls gethan) durch eine ſolche materi, die beſſer iſt als ein Metall/ ohne zweyfel fix vnd in allen Proben beſtaͤndig gemachet werden.
Daß es aber darumb noͤthig ſeyn ſolte/ wann man Mineralien oder Metallen figiren wolte/ erſt zu vnterſt anzufangen das Waſſer in ein Saltz/ vnd das Saltz in ein Mineral zuverwandeln/ nein gantz nicht/ man darff ſolchen weiten Weg nicht nehmen/ ſondern nur anfangen an ſolchon Dingen/ da die Natur allbereyt jhr beſtes an gethan/ vnd daran weiters zu arbeyten auffgehoͤret hat/ dann ſolte Hoffnung ſeyn/ wann keine widerwaͤrtige Naturen zuſammen geſetzet wuͤrden/ daß etwas gutes daraus werden moͤchte ſonſten gantz nicht/ ſihe an/ wie gern die Natur doch helffen will/ wann jhr nur dasjenige geben wird/ deme ſie helffen kan.
Als zum Exempel:
Mache ein rein Saltz durch ſolviren vnd coaguliren auß dem gebrandten Tartaro, (bilde dir aber nicht eyn/ daß dieſes Saltz dasjenige ſey/ davon ich kurtz oben gedacht/ gantz nicht/ dann noch ein anders vnd beſſers iſt) vnd waͤge ſolches nach dem außgluͤen/ vnd behalt das Gewicht/ darnach gieſſe halb ſo ſchwer/ als das Saltz gewogen/ rein Regenwaſſer darauff/ auff daß du aber keinen argwohn habeſt/ daß das Waſſer etwas vnreines bey ſich gehabt/ ſo diſtillire ſolches zuvorn/ vnd ſetze das Saltz mit dem Waſſer in einen Sand oder Balneum, abſtrahire das Waſſer fein linde davon/ gieſſe ſolches wieder darauff/ ziehe es wieder davon/ vnd ſolches auffgieſſen vnd abſtrahiren thue ſo offt vnd lang/ bis es genug iſt/ oder bis all dein Waſſer verlohren iſt; dann nimb das Saltz auß dem Kolben/ gluͤe ſolches auß/ vnd waͤge es/ ſo wirſtu befinden/ daß es am Gewicht wird zugenommen haben; vnd iſt ſolches gewicht oder zuwachs nicht anders als Waſſer geweſen.
NB.
Die cohobierung des Waſſers uͤber dem Saltz muß aber ſehr offt geſchehen.
Sihe/ alſo kan durch Kunſt das Waſſer zu einem Saltz werden/ vnd ſo fortan.
So du das nicht glauben kanſt/ daß auß einem greifflichen Weſen/ ein ander greiffliches vnd fixers werden kan/ wie ſoltu dann glauben koͤnnen/ daß ein vngreiffliches Weſen/ als die Sonn/ oder nur das Fewer/ greifflich vnd fix/ davon in meinem Tractaͤtlein/ De Auro Potabili vero, etwas Meldung geſchehen/ vnd hernach in libro de Generatione Metallorum, ein mehrers (geliebt es Gott) folgen ſoll/ werden koͤnne?
Dann dieſes muſtu wiſſen/ daß ſich die Elementa mit jhren Fruͤchten circuliren/ ſich eins in das andere verwandelt/ ſich eins von dem andern nehret vnd erhaͤlt; als Erden giebt Waſſer/ Waſſer giebt Lufft/ Lufft machet Fewer/ vnd Fewer wird wieder zu Erden; wann es rein iſt/ wird auch ein reine Erden daraus/ ꝛc. Auff daß du aber wol verſteheſt/ wie dasjenige/ das ſoll figirt werden/ muͤſſe von einem andern/ darzu es ſonderbahre Liebe vnd Freundſchafft trage/ gehalten werden/ ſo mercke dis grobe/ doch deutlich Exempel:
Wann ein Ackermann etwas in die Erden ſaͤen will/ daß es ſich darinn vermehren ſolle/ ſo iſt es jhme nicht gleich/ in was Erden er ſeinen Samen lege/ ſondern er waͤhlet jhme eine ſolche Erden/ die auch bequaͤm ſey zur Vermehrung ſeines Saamens/ als ein ſolche/ die nicht zu trucken noch zu naß ſey; dann ſo er in lautern Sand ſeinen Saamen legen wolte/ wuͤrde derſelbe darinn nicht koͤnnen fort kommen/ ſondern verdorꝛen vnd gantz verderben; ſo er aber ſolchen in ein Waſſer legte/ verfaulen vnd gleicherweiſe verderben.
Dann ein jedweders/ das ſoll erhalten werden vnd bleiben/ in ſeiner gleichmaͤſſigen Temperatur beſtehen muß/ vnd je gleichmaͤſſiger Temperatur/ je beſtaͤndiger Weſen.
Weilen dann zu Fortwachſung vnd Vermehrung der vegetabilien eine Feuchtigkeit noͤthig/ ohne welches ſie nicht fortwachſen koͤnnen/ vnd ob ſchon der Saame in einem naſſen Sand laͤge/ vnd hernach die warmen Sonnenſtrahlen hart darauff fielen/ ſo wuͤrde das Waſſer gar leichtlich durch die hitze derſelben außgetrieben/ vnd der Saamen in dem truckenen Sande verbrennen vnd verderben/ weilen das Waſſer mit dem Sand keine gemeynſchafft hat/ vnd von jhme nichtkan gehalten werden/ dardurch der Saamen ſeine Nahrung vnd Wachsthumb behielte/ ſo aber in dem Sande ein bequaͤmes Saltz iſt/ daran ſich der Regen halten/ vnd vor der Sonnenhitz ohn außgetrieben bleiben kan/ ſo haͤlt der Sand das Saltz/ vnd das Saltz das Waſſer/ dadurch die Fruchtſeine Nahrung hat.
Es gilt aber nicht gleich/ was es fuͤr ein Saltz ſeye/ dann ob ſchon Chriſtus bey Lucæ 14.
v. ult. ſaget:
Wann das Erdreich nicht geſaltzen iſt/ ſo iſt es dumm/ vnd kan keine Frucht bringen; ſo iſts doch kein gemeyn Saltz gemeynet/ dann etliche Salia, als Sal commune, Vitrioli, Aluminis vnd dergleichen/ den Gewaͤchſen nicht allein keinen nutzen bringen/ ſondern auch gantz ſchaͤdlich ſeyn/ vnd das Wachsthumb wegen jhrer trucknen vnd ſcharpffen Natur verhindern/ hergegen aber die urinoſiſche Salien daſſelbe befoͤrderen.
Welches die Bawren beſſer verſtehen/ als offtermals die vermeynte Philoſophia:
Dann wann ein Erdreich vnfruchtbar iſt/ wiſſen ſie jhme mit den Excrementis der Thieren zu helffen/ welches dann nichts anders iſt/ als ein urinoſiſch Saltz mit einem Schwefel vermiſchet/ davon die Erden fett vnd fruchtbar gemacht wird/ auff ſolche weiſe/ wie oben gemeldet/ nemblich/ dem Regenwaſſer ein vehiculum zu geben/ daß es ſo leichtlich nicht von der Sonnen wird außgetrucknet/ vnd liebet auch ein jedweder Saamen/ welcher in einem Sale urinoſo vnd Sulphure beſtehet/ gern ſeines gleichen/ davon er ſeine Nahrung hat vnd geneuſt/ welches ſo wol bey den Gelaͤhrten als Vngelaͤhrten wenig in acht genommen wird; die Bawern ſeynd zu entſchuldigen/ daß ſie nicht mehr wiſſen/ als was ſie von jhren Vorfahren geſehen/ vnd als ein Handwerck nachthun; andere aber/ deren Namen ich nicht beſchaͤmen will/ die ſich ruͤhmen/ vnd ein Titul fuͤhren etwas in der Natur zu verſtehen; ſolten billich beſſer vrſach vom Wachsthumb aller Dingen zu geben wiſſen/ als ſie thun/ welches fuͤrwar eine Schande iſt/ daß die Bawren in ſolchen Dingen mehr verſtehen/ als die Gelaͤhrten.
Jederman kan das wol ſagen/ der Miſt duͤnget vnd macht wachſen/ aber wie er wachſen macht/ wird geſchwiegen; wann kein Sal nitroſum in dem Miſtwere/ gewißlich wuͤrde er nicht fruchtbar machen/ dann genugſamb bewuſt iſt/ daß auß allen Excrementis animalium, ein guter Salpeter kan gemacht werden/ beſtehet alſo die Gutthat des Miſts nur allein im Sale urinoſo, welches darinn iſt/ vnd nicht in dem Strohe oder Huͤlſen.
Moͤchte jemand ſagen/ muß dann eben ein ſolches Saltz dem Wachsthumb der Vegetabilien dienen vnd helffen/ das in dem Miſt der Animalien iſt/ warumb thut es nicht auch ein ander Saltz darauff iſt allbereit ſchon oben geantwortet/ daß gleich ſeinem gleichen helffen kan vnd muß/ vnd ein contrarium das ander verderbe:
Dann die Erfahrung bezeuget daß ein jedweder Saamen nicht in einem Sale acido, ſondern in einem Sale urinoſo mit Sulphure vermiſcht beſtehet/ darumb er auch ſeines gleiches ſuchet vnd liebet.
Der ſolches nun nicht weiß oder glauben will/ der kan es verſuchen/ vnd diſtilliren per Retortam, ein Pfund Saamen eines Krauts/ welches er will/ ſo wird er befinden/ daß kein Spiritus acidus, ſondern ein phlegma mit vielem Oel vnd Sale volatili uͤbergehet; alſo/ daß der gantze Recipient davon weiß uͤberzogen wird/ welches kein Wurtzel oder Stiel des Krauts thun wird; dann die edleſte Krafft/ Geruch vnd Geſchmack der wachſenden Dingen gehet bey allen Vegetabilien/ Animalien vnd Mineralien in den Saamen/ vnd hat die vorſichtige Natur daran jhr beſtes gethan/ daß ſie/ nemblich/ das beſte theil in den Saamen ordiniret hat/ der auch das meiſte außſtehen vnd leyden muß/ vnd wird der Saamen/ wie geſagt/ von ſeines gleichen vnterhalten/ ernehret vnd geſpeiſet.
Dieſer Diſcurs haͤtte wol allhier koͤnnen auſſen gelaſſen bleiben/ iſt aber nur darumb geſchehen/ auff daß man des wachſens aller Dingen Vrſach erkenne/ vnd auch dasjenige von attrahirung oder figirung aller Dingen deſto beſſer koͤnne verſtanden werden.
Muͤſſen alſo zum Beſchluß alle wachſende vnd vermehrende/ ſo wol vegetabiliſche/ animaliſche als mineraliſche Dinge auß angebohrner Liebe/ vnd nicht auß Zwang vnd Trang/ geſchehen/ gleich bey den vermeynten Chymiſten taͤglich gethan wird; vnd iſt auch kein wunder/ daß ſo viele jhr gewuͤnſchtes Ende nicht erlangen/ weilen ſie gegen die Natur jhr Werck anſtellen/ vnd zu vollfuͤhren vermeynen.
Derohalben auch ein jedweder/ der etwas zu figiren geſinnet iſt/ zuſehe/ was er jhme zuſetze/ dardurch ſolches gehaleen werde/ dann ohne ein haltung iſt es vnmoͤglich das geringſte zu figiren/ das Fewer thut zwar ſein beſtes/ aber es kan dem nicht helffen/ das gegen die Natur iſt; vnd wann es etwas antrifft/ das nich nach der Natur ordiniret oder conſtruirt iſt/ verzehret vnd verderbet es ſolches gaͤntzlich/ vnd kan nichts gegen das Fewer beſtehen/ als allein dasjenige/ das wol vnd rechtmaͤſſig zuſammen gehoͤret; darnach ſich ein jedweder zu richten/ vnd ſein fixation anzuſtellen (auff daß er nicht verlohren Muͤhe vnd Arbeit zu lohn bekomme) wiſſen wird.
CAP. VIII.
Wie man gute beſtaͤndige Tiegel machen ſoll.
WEilen man zum vierdten Ofen gute Tiegel vonnoͤthen hat/ vnd ſolche nicht allenthalben zu bekommen ſeyn/ alſo achte ich gut jhre Bereytung zu beſchreiben/ dann ich wol weiß/ daß manchem offtermals ſolche mangeln/ vnd ſich mit vntuͤchtigem gut behelffen muß/ da dann nicht allein vielmahls groſſer ſchaden gelitten wird/ wann dieſelben im Fewer nicht halten/ ſondern reiſſen/ vnd das Metall außlaufft/ ſondern auch gantz verdrießlich iſt/ wann man das außgelauffene Metall in der Aſchen ſuchen/ vnd ſein vorhabend Werck auffs newe wieder anfangen muß.
Es iſt ein groſſer Irꝛthumb vnd Thorheit (bey den Chymicis, Goldſchmieden/ Scheydern vnd andern/ die Tiegel gebrauchen) bishero geweſen/ daß ſie/ nemblich/ jhnen eyngebildet/ als wann nirgends gute Erden/ Tiegel davon zu machen/ als in Heſſen zu bekommen were; haben derohalben die Heſſiſche/ wie auch Ibſer Tiegel vnd Erden mit groſſem Vnkoſten holen laſſen/ vnd nicht gedacht/ daß allenthalben dergleichen gute Erden in Deutſchland mehr zu finden were/ welches ein groſſe Einfaͤltigkeit der Menſchen iſt.
Ich muß bekennen/ daß die Heſſiſche Erden ſehr gut iſt/ Retorten/ Tiegel/ Muͤffel/ vnd andere Gefaͤs/ die im ſtarcken Fewer halten ſollen/ davon zu machen/ wie auch die Gibſer vnd Waldenburgiſche ſehr geprieſen vnd geſuchet werden:
Vnd ſolches darumb/ weilen man nicht gewuſt/ daß an andern Oertern dergleichen gute Erden auch zu finden ſeye:
Nun aber vor wenig Jahren haben ſich eynige vnterſtanden von Erden (die auß Franckreich vnd Engelland in Holland gebracht wird) Tiegel vnd dergleichen Gefaͤſen (die im Fewer halten ſollen) zu machen; vnd ſeynd nicht zu verachten/ halten im Fewer ziemlich wol/ koͤnnen aber nur Metallen vnd nicht wol Salia (weilen ſolche nicht ſo compact als die Heſſiſche/ ſondern ſehr luͤck vnd poros ſeyn) darinn geſchmoltzen werden/ derohalben die Heſſiſche/ wann ſie am rechten Orth herkommen/ noch bis dato den Preiß behalten haben/ welche nicht allein die Metallen/ ſondern auch alle Salia viel beſſer halten.
Vnd ob man ſchon dieſelbe Erden/ davon die Tiegel in Heſſen gemacht werden/ an andere Oerter hat bringen laſſen/ hat es doch ſolche gute Tiegel nicht geben wollen/ darumb mancher gemeynt/ daß es der Lufft vnd Gelegenheit des Landes thun muͤſſe/ welches doch nicht iſt/ ſondern hat jhnen nur gemangelt die bereytung vnd brennung; dann in Heſſen das Holtz ſo thewer nicht iſt/ wie in Holland/ daſelbſten ſparen ſie kein Fewer/ jhre Tiegel damit dicht vnd bis auff Steinhart zu brennen welches ein kleines Fewer von Turff nicht thun will.
Derohalben die Tiegel/ die nicht hart genug gebrand ſeyn/ nicht alle Dinge halten koͤnnen/ wie die Heſſiſche thun.
Eben ein ſolcher Irꝛthumb wird begangen/ wegen der Kannen/ Potten vnd andern Geſchirꝛen/ welche bey Coͤlln zu Frechheimb/ Sieburg vnd andern Orten gemachet/ vnd ſchier durch gantz Europam verfuͤhret werden/ indeme man jhre Guͤtigkeit nur der Erden/ vnd nicht der Arbeit vnd machens zugeleget; nun aber wird den Sachen beſſer nachgedacht/ vnd befunden/ daß ein gute Erden/ allein ſtarck durch Fewer ſeine haͤrte vnd ſteinichte Natur/ vnd nicht von dem Orth da ſie gegraben wird/ erlangen; vnd iſt wol glaͤublich/ daß ſolche gut ſteinerne Gefaͤs mit der Zeit an andern Orthen zu machen/ weilen es wol thunlich iſt/ auch wird einen Anfang nehmen/ dann ein jedweder Erden/ die im brennen weiß bleibt/ giebt zwar in kleiner glut nur luͤcke Tiegel vnd Kannen/ mit ſehr ſtarckem vnd langwehrendem Fewer/ aber gantz compacte/ einem Glaſe gleich/ dichte vnd glatte Geſchirꝛe/ inſonderheit wann man gemeyn Saltz haͤuffig darauff wirfft/ wann der Ofen am allerheiſſeſten iſt/ welches Saltz dann den jrꝛdenen Gefaͤſen/ (ob ſie ſchon inwendig compact genug gebrand ſeyn) noch zum uͤberfluß außwendig eine glaͤtte/ als wann ſolche verglaſuret weren/ die dann alle Spiritus deſto beſſer halten/ anbrennet.
Derohalben niemand zweyfeln ſoll/ daß auß anderer Erden/ die ſich weiß brennet/ nicht eben dergleichen gute Geſchirꝛ/ an allen Orthen/ mit ſehr ſtarckem Fewer ſolten koͤnnen gebrand werden/ vnd je weiſſer ſich die Erden brennet/ je beſſer Tiegel vnd ſchoͤnere Kannen davon zu machen ſeyn.
Weilen aber in Bereytung der Erden ein groſſer Vnterſchied iſt/ wann Tiegel die ins Fewer gehoͤren/ oder Kannen/ die auſſer dem Fewer naſſe dinge halten muͤſſen/ daraus ſollen gemacht werden/ ſo will ich beyder Bereytung/ nemblich/ der Kannen/ die zum erſten vnd andern Ofen/ vnd auch der Tiegel/ die im vierdten Ofen zu gebrauchen noͤthig ſeyn/ beſchreiben.
Welches dann alſo geſchicht/ wann man eine reine vnd weiſſe Erden probieren will/ ob ſie gut ſey/ vnd ſich hart brennen laſſe/ ſo muß man derſelben ein ſtuͤcklein/ eines Huͤnereyes gros/ alſo vnbereytet in ein groſſe Glut werffen/ vnd darauff achtung geben/ ob dieſelbe bald oder langſamb zerfaͤllt oder zerſpringet/ bleibt ſie beyſammen/ ob ſie ſchon viel riſſe bekompt/ iſt nicht angelegen/ vnd zerfaͤllet nicht gantz in ein Pulver ſo iſt ſolche gut zu verarbeyten/ darauff man ſich verlaſſen darff/ wann die mixtur nur wol gemachet wird/ welches das Meiſterſtuͤck iſt.
Die Erden/ davon Recipienten/ Flaͤſchen vnd Kannen ſollen gebrand werden/ bedarff keiner beſonderlichen Bereytung/ anders/ als wie die Haͤffner all jhre Erden zurichten/ nemblich/ weilen ſie gemeyniglichen zu fett iſt/ mit reinem geſiebtem fluͤſſigem Sande vermenget/ mit Fuͤſſen getretten/ vnd endlich mit den Haͤnden wieder wol durchwuͤrcket/ vnd davon gemacht was man bedarff/ an der Sonnen oder an einem andern warmen Orth ſehr wol trucknen laſſen/ darnach mit groſſer gewalt des Fewers/ auch ſo man will/ mit zuwerffung Saltzes/ 24. oder 30. Stunden lang hart gebrennet/ giebt ſehr gute compacte Geſchirꝛ/ welche alle Naͤſſigkeiten/ beynahe ſo wol als Glaͤſer/ halten.
Will man aber Schmeltztiegel/ Treibſchaͤrben/ Muͤffel/ Deckel auff die Tiegel/ oder andere Geſchirꝛ (die gros Fewer ſollen außſtehen) daraus machen/ ſo muß man etwas mehr Fleiß anwenden die Erden zuzurichten/ wie folget:
Erſtlich muß man die Erden laſſen an der Sonnen/ oder andern warmen Orth/ wol trucken werden/ mit einem hoͤltzern Hammer klein zerklopffen/ durch ein groͤblicht Sieb gehen laſſen; vnd zu einem theil dieſer geſiebter Erden/ 2. 3. oder bisweilen wol 4. theil (nach dem die Erde fett iſt) ſolche Erden/ welche zuvorn in einem Haͤffners-Ofen gegebrand iſt/ gepuͤlvert/ vntermaͤngen/ mit Waſſer anfeuchten/ vnd einen Tag oder Nacht alſo liegen vnd ſich durchweichen laſſen; darnach mit Fuͤſſen wol durcheinander getretten/ vnd endlich auch wol mit den Haͤnden durcharbeitet/ ſo iſt ſie fertig/ darauß zu machen was man will/ vnd wann man Tiegel vnd Treibſchaͤrben daraus machen will/ muß man groſſe vnd kleine Patronen oder Formen von Holtz traͤhen laſſen/ daruͤber man ſolche zurichte/ dann ein ſolche Erden/ die im Fewer wol halten ſoll/ ſehr mager muß bereytet werden/ die ſich dann nicht wol auff einem Stuhl will traͤhen laſſen/ derohalben uͤber hoͤltzerne Formen gemeynlich geſchlagen wird/ welches alſo hergehet:
Man drucket mit den Haͤnden ein ſtuͤck bereytter Erden uͤmb die Form/ welche man in der einen Hand haͤlt/ vnd mit der andern die Erden vmbſchlaͤget/ oder man ſetzet die Form zwiſchen die Beine/ ſo hat man beyde Haͤnde frey/ vnd kan deſto beſſer den Tiegel uͤber das Holtz formen; es muß aber die hoͤltzerne Form zuvorn in einem geſiebten reinen Sand vmbgewaͤltzet werden/ ſonſten wuͤrde die Erden ſich hart an das Holtz haͤncken/ vnd der Tiegel nicht gantz oder vnzerbrochen davon koͤnnen abgenommen werden; vnd wann die Erden wol mit den Haͤuden uͤber die Patron geformet iſt/ ſo klopffet oder ſchlaͤget man ſolches weiters/ mit einem darzu gemachten glatten Holtze/ beſſer vnd fein dicht daran/ von welchem ſchlagen die Tiegel ſtarck vnd gut werden; vnd nimmet darnach den gemachten Tiegel von der Patron ab/ ſetzet ſolchen auff Bretter/ erſtlich an die Lufft/ vnd hernach an die Sonne oder Fewer zu trucknen/ vnd endlich koͤnnen dieſelbe in der erſten Kammer des Ofens/ oder bey einem Haͤfner gebrand werden; ſonſten wann man nur Metallen vnd keine Salia darinn ſchmeltzen will/ ſo iſt es nicht noͤthig/ daß ſolche gebrand werden/ ſondern iſt genug/ daß dieſelben wol trucken ſeyn; doch wann ſie vngebrand ſollen gebraucht werden/ muß man das Fewer von oben fein langſam angehen laſſen/ auff daß dieſelben nicht/ wegen gaͤhlinger hitze/ zu ſtuͤcken ſpringen.
Auff daß man aber nicht allzeit zu viel oder zu wenig Erden vmb die Patron ſchlage/ vnd der eine Tiegel dicker oder duͤnner werde als der ander/ ſo muß man den erſten/ der wol gemacht iſt/ in ein Wag-ſchalen legen/ vnd ſo ſchwer als er waͤgt/ Erden dargegen auffziehen vnd abwaͤgen/ dann wieder alſo/ ſo lang bis daß man ſo viel Stuͤcke Erden/ als man Tiegel machen will/ abgewogen hat/ ſo wird immer ein Tiegel ſo ſtarck als der ander/ vnd darff man an der Form die Erden nicht beſchneiden/ wann man zu viel daran geſchlagen haͤtte/ vnd gehet auch deſto ſchneller fort.
Dieſes iſt nun ein guter Weg/ ſtarcke vnd beſtaͤndige Tiegel zu machen/ gehoͤret aber viel Muͤhe vnd Arbeit darzu/ derentwegen ich den Sachen beſſer nachgedacht/ vnd die nachfolgende Weiſe erfunden/ welche der vorigen weit vorzuziehen iſt/ dann nicht allein die Tiegel viel beſſer vnd ſtaͤrcker dadurch gemacht werden/ ſondern man auch in einer Stund mehr/ als auff die bekandte vnd erſte Weiſe in 3. oder 4. Stunden kaum geſchehen/ zurichten kan; vnd geſchicht auff dieſe Weiſe.
Man laͤſſet eine Patron/ ſo gros der Tiegel werden ſoll/ daruͤber ich die Tiegel zu ſchlagen gelehret hab/ wie die Figur mit dem Buchſtaben A anzeygen wird/ von gutem Moͤſſing gieſſen/ darzu auch eine Huͤlſen/ wie mit B angewieſen/ darinn der Kern oder Patron des Tiegels ſchlieſſe/ doch alſo/ daß der Kern nicht zu tieff in Huͤlſen gehe/ ſondern auffs wenigſte eines Fingers dick/ nicht auff den Grund reiche/ vnd wann man ſehr groſſe Tiegel machen will/ muͤſſen die Boͤden noch dicker werden/ wie dich dann die Vbung lehren wird.
Wann man nun Tiegel machen will/ ſo ſchlaͤgt man die Erden vmb die Patron/ gleich oben bey der gemeynen Weiß beſchrieben iſt/ vnd nimbt ſolches wieder davon/ laͤßt denſelben an der Lufft halb drucken werden/ darnach/ wann man ſolcher ſo viel auß dem groben gemacht/ als man haben will/ ſo macht man die Kernen von dem Sand vnd Erden fein rein vnd ſauber/ vnd ſchmieret denſelben mit einer Speckſchwarten oder Schwaͤmlein/ welches in Oel genetzet ſey/ deßgleichen das aͤuſſerſte Theil der Formen inwendig allenthalben wol/ vnd ſtecket in die Huͤlſen den halb außgemachten vnd halb druckenen Tiegel/ vnd ſetzet den Kern darauff/ vnd ſchlaͤgt mit einem ſchweren hoͤltzern Hammer zwey oder dreymal hart auff den Stiel des Kerns/ ſo treib ſich durch das ſchlagen die Erden allenthalben fein dicht vnd glatt in die Patron/ wann ſolches geſchehen/ ſo ziehe den Kern heraus/ vnd kehr die Huͤlſe/ darinn der Tiegel ſtecken bleibt/ vmb/ vnd ſtos dieſelbe ein wenig auff eine ſeytten auff die Banck/ darauff du die Tiegel ſchlaͤgeſt/ vnd halt die Hand vnter/ ſo faͤllt er dir dareyn/ welchen du hinſetzen/ truckenen vnd brennen kanſt/ gleich bey dem erſten geſagt iſt/ giebt uͤber die maſſen gute/ wol geproportionirte/ glatte vnd beſtaͤndige Tiegel/ ſo wol allerley Metallen/ als Mineralien vnd Salien/ darinn fuͤglich zu ſchmeltzen/ dergleichen an Guͤte/ mir niemalen/ ſo lang ich mit Tiegeln vmbgangen bin/ zu Handen kommen ſeyn/ darauff man ſich wol verlaſſen mag/ wann ſie nur wol von guter Erden geſchlagen ſind/ vnd kan man allhier/ gleich oben bey dem erſten vermeldet/ erſtlich einen machen/ vnd denſelben in die Wagelegen/ vnd die Erden darnach abwaͤgen/ formen vnd ſchlagen; laͤßt ſich gar geſchwind thun/ vnd iſt eine ſaubere vnd luſtige Arbeit/ daß man ſeine Tiegel alſo leichtlich/ ſo gros oder klein/ als man will/ ſelber zurichten vnd bereyten kan/ deßgleichen koͤnnen auch die Treibſchaͤrben/ in dergleichen Formen/ ſehr wol vnd gut gemacht werden; doch daß der Kern darnach geſtallt ſey/ dann er nur flach/ gleich/ wie man Teſten oder Cupellen damit pflegt zu ſchlagen/ vnd nicht laͤnglicht/ wie die beygeſetzte Figur/ A vnd B, anzeyget/ ſeyn ſolle/ vnd koͤnnen in einer Form/ ſo wol die Cupellen als Treibſchaͤrben/ geſchlagen werden.
Dieſes iſt aber zu mercken/ daß man die Treibſchaͤrben/ viel leichtlicher als die Tiegel auf dieſe Weiſe machen kan/ dann man nur die Erden abwieget/ vnd zuſammen gerollt an der Lufft trucknen laͤßt/ darnach immer ein Stuͤcklein nach dem andern in die Huͤlſen legt/ vnd mit dem obern Theil hart hineyn ſchlaͤgt/ giebt ſich genug nach dem Kern/ weilen ſolcher nicht tief/ ſondern nur flach iſt/ vnd gehen auch gar gern herauß/ wann man/ nemblich/ die Form vmbkehret/ vnd ein wenig an einem Orth auff die Banck ſtoͤſſet; doch ſo man die Erden gar zu hart in die Forme ſchluͤge/ vnd ein Theil derſelben ſich zwiſchen der Banck vnd Form neben herauß ſchluͤge/ ſo muß man allzeit mit einem Meſſer ſolches abſchneiden/ welches ſo es nicht geſchaͤhe/ der Tiegel oder Schaͤrben ſich an den Ring halten/ vnd nicht gern außgehen wuͤrde/ welches die uͤbung genug lehren wird; dann es nicht moͤglich iſt/ alles ſo gar deutlich zu beſchreiben.
Doch dieſes nimb wol in acht/ daß du die Tiegel oder Schaͤrben nicht zu weich ſchlaͤgeſt/ vnd darnach ſolche nicht gantz auß der Formen bringen kanſt/ ſondern dieſelbe zuvorn halb trucken macheſt/ ſo ſchlagen ſich ſolche deſto dichter/ vnd gehen auch deſto lieber gantz herauß; alſo/ daß man 100. kan ſchlagen/ darunter nicht einer mißlinget/ wann man fleiſſig damit (nach meiner Lehr) vmbgehet; vnd iſt dieſes auch zu mercken/ daß man die Erden/ welche man von den Boͤden/ die zu viel neben außgeſchlagen iſt/ abſchneidet/ nicht vnter die andere thue/ vnd ſolche damit verderbe; dann weilen die Formen mit Oel angeſtrichen werden/ vnd die Erden die zwiſchen außgehet/ im ſchlagen mehr oder weniger ſchmutzig davon wird/ vnd nimmermehr ſich wieder wol vereinigen laͤßt/ ſondern im brennen voneinander gehet/ vnd nicht haͤlt/ dadurch die Tiegel vngantz vnd vntuͤchtig davon wuͤrden: Alſo ſoll man ſolche abſchniplein allein legen/ vnd die Oefen darmit außflicken/ wann ſolche von groſſer Hitze geſchmoltzen ſeyn/ oder man kan Deckel auff die Tiegel (auß der Hand/ oder in Formen geſchlagen) darauß machen/ ſo gehet nichts verlohren/ weilen man doch Deckel zu den Tiegeln haben muß/ vnd gantz nicht zu entrathen ſeyn/ wann man etwas ſaubers thun will.
Anbelanget die Muͤffeln/ vnd andere nothwendige Bereytſchafften/ zum Diſtilliren oder Schmeltzen gehoͤrig/ koͤnnen uͤber hoͤltzernen Patronen geformt werden/ nemblich alſo/ daß man von Holtz ein ſolche Patron machen laſſe/ wie der Muͤffel oder ein ander Geſchirꝛ ſeyn ſoll/ vnd von wol gearbeyteter Erden/ mit einem Kupfferdrath uͤber zwey gleiche Hoͤltzerblaͤtter ſchneide/ auß welchen Blaͤttern hernach man mit einẽ Meſſer ein ſtuͤck Erden außſchneidet/ vnd uͤber die Form leget/ vnd daruͤber erharten laͤßt/ dann abgenommen/ vnd folgends hart getrucknet vnd gebrand/ vnd wann etwas weiters/ mit außſchneiden oder anflicken/ daran mehr zu thun iſt/ kan ſolches/ wann die Erden noch nicht trucken/ ſondern nur ein wenig erhartet iſt/ geſcheſchen.
Vnd kan jhme alſo auff dieſe Weiſe ein jedweder ohne groſſen Koſten/ Muͤhe vnd Arbeit/ alle Erdenwercken/ die er vonnoͤthen hat/ ſelber zurichten/ bereyten vnd brenuen/ ſo weiß er was er hat/ vnd wie ſeine Tiegel gemacht ſeyn; dann diejenige/ die Tiegel oder andere Dingen auff den Kauff machen/ achten nicht ob ſie halten oder nicht/ wann bisweilen/ welches ſehr offt geſchicht im trucknen/ der Tiegel ein Riß oder andern Mangel bekompt/ ſtreichen ſie ſolchen mit ein wenig duͤnner Erden wieder zu/ brennens vnd verkauffens:
Wann aber ſolche Tiegel in die Hitze kommen/ ſo koͤnnen ſie nicht halten/ ſondern reiſſen/ vnd laufft offtermals einem zu groſſem Schaden/ ſein Metall in die Aſchen/ welches (ohne Abgang) ſchwerlich alles wieder gefunden wird/ wie fleiſſig man auch mit dem waſchen weiß uͤmbzugehen; derohalben beſſer iſt/ erſtlich etwas fleiß angewendet/ ſeine Tiegel zu machen/ als hernach ſeine Kretz zu waſchen.
Doch iſt es auch nicht moͤglich/ daß alle Tiegel eben wol halten ſolten/ dann man nimmer ſo wol vnd fleiſſig damit vmbgehet/ es mißrathen etliche/ welche man dann auch zu beſondern Dingen/ da ſo viel nicht an gelegen iſt/ vnd die beſten zu guten Metallen gebrauchen kan.
Auch wolle jhme niemand eynbilden/ als wann dieſe Tiegel auff ſolche Weiſe (wie allhier beſchrieben) gemacht/ alle Dinge halten vnd vertragen ſolten/ nein/ gantz nicht/ es ſind zwar die beſten/ die ich jemalen geſehen hab; gleichwol iſt nur noch kein Erden zu Handen kommen/ die mir Bleyglaͤtt/ oder aber das Sal Tartari hat lang im Fewer halten wollen/ dann gemeynlich alle Erden (ſo viel mir bewuſt) iſt von der Glaͤtt/ wie auch von dem Sale Tartari, in groſſer Hitze nicht frey iſt/ ſondern davon verſchluckt vnd durchbohret wird/ welches zu vielen nutzbaren Wercken ein groſſer Schaden iſt/ daß ſolche (dieſer Vrſachen halben) vngethan muͤſſen liegen bleiben.
Dieſes ſey nun genug vom Tiegelmachen gelehret/ einer/ deme ſeine ſachen angelegen ſeyn/ wird wol fleiß anwenden/ hinfuͤrter ſeine Tiegel ſelber zu machen/ darauff er ſich dann am beſten zu verlaſſen hat/ vnd jhne ſeine Muͤhe vnd Arbeit/ die er daran wendet/ nicht gerewet.
Wie nun die Teſten vnd Cupellen in obbeſchriebenen Formen ſollen geſchlagen/ iſt nicht noͤthig davon zu ſchreiben/ dann ſolche arbeiten (ſchon vor viel Jahren) von vnterſchiedlichen fleiſſigen Maͤnnern/ vnd inſonderheit von dem weitberuͤhmten/ vnd in ſolchen dingen hocherfahrnen kuͤnſtlichen Probierer/ Lazaro Erckern/ weitlaͤufftig vnd ſehr außfuͤhrlich geſchehen/ alſo daß ich jhre Schrifften (in Teſten vnd Cupellen machen) nicht zu verbeſſern weiß/ ſondern den Liebhabern an ſolche Auctores will gewieſen haben/ darinn ein jedweder trewlichen vnterꝛicht/ zu gutem contentament/ finden wird:
Doch ſeynd noch beſondere Teſten zu machen/ davon villeicht noch wenige wiſſen/ vnd gantz nicht gemeyn ſeyn/ darauff ſich das Bley im abtreiben veredelt/ wann es wieder darauß geſchinoltzen wird; davon allhier nicht zu ſagen/ ſondern der Zeit vnd Fortun ſoll vorbehalten bleiben.
CAP. IX.
Vom glaſuren der jrꝛdenen Inſtrumenten/ davon im erſten vnd andern Theil gedacht worden.
WEilen man nit allenthalben gute Glashuͤtten/ ſeine Inſtrumenten/ zum erſten Ofen gehoͤrig/ zu machen/ haben kan; alſo erfordert die Noth/ daß man ſolche von Erden mache/ vnd hernach wol verglaſure/ vnd ſind dann bisweilen dieſe von Erden beſſer/ als Glaͤſernen zu gebrauchen/ ſonderlich/ wann ſie von guter Erden/ welche die Spiritus nicht eynſchlucket/ gebrand ſeyn; wie dan ſolcher Erden/ welche ſich in ein ſteinicht Weſen brennen laͤßt/ allenthalben genug gefunden wird/ vnd mangelt nur allein an der Erfahrenheit/ ſolche zu bereyten vnd backen; davon oben allbereyt etwas Meldung geſchehen iſt/ daß nemblich/ die Erden durch ſtarck Fewer alſo compact vnd dicht koͤnne gebrand werden.
So man aber zu ſolchem ſtarcken Brand nicht gelangen kan/ weilen der gemeynen Haͤffners-Oefen/ darinn die Kochpotten vnd ander jrꝛdener Hausrath gebrand wird/ nicht darzu dienen/ weilen eine ſolche ſtarcke Hitze darinn nicht kan gemacht werden/ vnd auch niemand/ vmb wenig Geſchirꝛ (die er vonnoͤthen hat) einen ſolchen Ofen auffbawen will/ welches den Koſten auch nicht außtragen wuͤrde; alſo iſt noch ein ander guter Weg/ ein jedweder gemeyne Erden (doch nicht rothen Laimen) ſchoͤn glatt vnd wol zu glaſuren/ die dann auch (wann es wol gethan iſt) nicht zu verachten ſeyn ſonderlich wann die Glaſur von ſolchen Dingen gemacht iſt/ die im kalt werden (nach dem brennen) gantz bleibet/ vnd nicht reiſſet/ vnd von ſcharpffen Geiſtern nicht angetaſtet wird/ wie das Bleyglas thut/ ſondern ſo wol die ſubtile als corꝛoſiviſche Spiritus wol halte/ vnd nicht durchgehen laſſe/ gleich wie die jetzt new-erfundene weiſſe Glaſuren/ welche in Italia vnd Holland ſchon gantz gemeyn ſeyn/ thun koͤnnen:
Wann man dann ſeine Erden (durch Mangel des Brenn-Ofens) nicht ſteinicht kan brennen laſſen/ ſo muß man ſolche von guter Erden laſſen zurichten/ vnd mit gutem Zinn glas/ vnd nicht mit gemeynem Pott-loth oder Bley-Ertz glaſuren laſſen/ welches dann nicht viel koſtet/ doch je mehr man Zinn-aſchen vnter die Glaſur nimbt/ je beſſer ſolche wird/ dann das Zinn/ wann es zur Aſchen mit Bley verbrennet wird/ mit den corꝛoſiviſchen Geiſtern keine Gemeynſchafft mehr hat/ derohalben gute vnd beſtaͤndige Glaſuren giebt.
So man aber ſo viel Koſten vnd Muͤhe auff ſolche weiſe Glaſur nicht wenden will/ ſo kan man nur mit gemeynein Venediſchen gepuͤlverten Glaſe glaſuren/ haͤlt auch ſehr wol/ will aber im brennen ein ziembliche Hitze haben/ derohalben nit in allen Haͤffners-Oeffen flieſſen will/ darumb man ein wenig Borꝛas vnter das Glas miſchen ſoll/ ſo fleußt es hernach gern in den gemeynen Haͤffners-Oefen/ vnd giebt gar eine gute Glaſur/ oder man muß die jrꝛdene Geſchirꝛ mit Glas allein alſo vngebrand mit Waſſer angefeucht/ anmengen/ vnd damit ſelbe uͤbergieſſen/ auff daß das Glas allenthalben wol daran haͤngen bleibe/ darnach ſehr wol laſſen trucken werden/ vnd auf einen Hauffen fein dicht uͤber einander legen/ oder ineinander ſtecken/ auff daß ſie keinen groſſen Platz oder Raum eynnehmen (wie die Haͤfner mit den gemeynen Potten/ vnd Schuͤſſeln auch zu thun pflegen) vnd dann den Hauffen verglaſurte.
Geſchirꝛ/ er ſey gleich gros oder klein/ mit gebrandten Mawerſteinen rings herumb vmblegen/ doch das oben ein Loch bleibe/ dardurch man Kohlen werffen koͤnne; vnd muͤſſen die Steine auch einer zwerch handbreyt von den Geſchirꝛen abliegen/ alſo/ daß die Kohlen (zwiſchen den Steinen vnd Geſchirꝛen) hinunter bis auff den Boden vnverhindert fallen koͤnnen; wann nun ſolches ſpacium mit guten truckenen Holtzkohlen außgefuͤllet iſt/ ſo leget man zu oberſt auff den Hauffen toder Kohlen etliche lebendige/ vnd laͤßt alſo das Fewer von oben an allgemach hinunter brennen/ ſo haben die Geſchirꝛ keine noth zu ſpringen/ ſonderlich/ wann ſie zuvorn wol trucken ſeyn; wann nun das Fewer wol iſt angegangen/ ſo leget man das Loch oben uͤber dem Ofen mit Steinen zu/ vnd laͤßt das Fewer ſo lang brennen als es kan/ vnd die Geſchirꝛ ſo lang alſo ſtehen/ bis ſolche von ſich ſelber wol erkaltet ſeyn/ darnach nimbt man ſie auß.
NB.
So aber der Hauffen ſehr gros were/ muͤſte man noch einmal Kohlen zuwerffen/ wann die erſten verbrand ſeyn/ ſonſten wuͤrden dieſe Potten (welche inwendig geſtanden) nicht genug gebrand/ vnd das Glas wol gefloſſen ſeyn; derohalben man ſelber zuſchen muß/ wie viel Fewer vonnoͤthen ſeye/ vnd wann man wol damit vmbgehet/ ſo brennen vnd glaſuren ſich die Geſchirꝛ auff dieſe Weiſe viel beſſer/ als in einem gemeynen Haͤfners-Ofen/ doch hat es mehr Gefahr im brechen/ als in einem auffgemawerten Ofen/ vnd wann man nur Tiegel/ oder andere kleine Geſchirꝛe von Erden brennen will/ vnd ſolcher nicht viel ſeyn/ kan man ſelbe nur in einem Schmeltz- oder Diſtillir-Ofen/ nut Kohlen vmbſchuͤttet/ ſetzen/ vnd das Fewer von oben angehen laſſen/ brennet ſich ſehr wol; dann ich alſo bishero noch alle meine Tiegel/ vnd andere diſtillir-Geſchirꝛ gebrand vnd verglaſuret hab/ vnd keine bey den Haͤfnern brennen laſſen.
Vnd iſt alſo dieſe Manier zu brennen vnd glaſuren/ ein guter Behelff/ wann man keine Oefen hat/ die Hitze genug geben koͤnnen/ alſo allerhand Erden-Gefaͤs/ innerhalb drey oder vier ſtunden lang/ wol durchauß hart gebraͤnd/ vnd glatt glaſuret werden.
Doch iſt dieſes auch darbey in acht zu nehmen/ daß die Erden/ welche alſo geſchwind ſoll gebrand werden/ an ſich ſelber wol gut ſeye/ vnd das Fewer vertragen koͤnne/ ſonſten wuͤrden ein Theil derſelben zerſpringen/ vnd zerbrochen außkommen; doch wer den vierdten Ofen mit Kammern auffgeſetzet hat/ der gebraucht ſich derſelben/ vnd brenne vnd glaſure ſolche in der erſten Kammer/ ſo gehet er ſicherer/ wiewol dieſer oberzehlter Weg/ zu brennen vnd glaſuren/ auch nicht zu verwerffen iſt/ vnd alles Erdenwerck (wann man vorſichtig mit dem Fewer vmbgehet) wol damit kan gebrand vnd glaſuret werden.
Will derohalben einen jedwedern auch darbey gewarnet haben/ wann er ja auff dieſe Weiſe brennen will/ daß er das Fewer wol zu regieren wiſſe/ vnd den Sachen nicht zu viel oder wenig thue; vnd wann ers durch Vngeſchickligkeit verſihet/ daß jhme ſeine Gefaͤſe brechen/ mir die Schuld nicht gebe/ als wann ich jhme die Warheit nicht geſchrieben haͤtte/ ſondern jhme ſelber den Faͤhler zurechnen/ den Schaden fuͤr Lehrgeld nehmen/ vnd auff ein andermal fleiſſiger zuſehen/ was er thue vnd mache.
Weiters ſeynd mir noch viel vnterſchiedliche andere Glaſuren (von ſchoͤnen Farben) bekand/ die bishero noch nicht gemeyn worden ſind/ vnd auch nicht dienen gemeyn zu machen/ dieweilen ein groſſes Geheimnus dahinden ſtecket.
Dann wer ſo weit kommen iſt/ daß er die Metall alſo weiß zu zurichten/ vnd in ein Glas zu bringen/ welches die farb des Metalls behaͤlt/ vnd doch Glas iſt/ vnd auf der Erden gleich wie ein ander Glas hafftet/ vnd haͤlt/ da hat fuͤrwahr kein geringes Kunſtſtuͤck geſunden werden/ vnd mag den Sachen wol fleiſſig nachdencken/ vnd ſich darinn uͤben/ ich zweyffele nicht/ wann es Gott nicht ſonderlich verhindert/ jhm leichtlich ein Liecht moͤge auffgehen.
Deßgleichen ſind auch noch andere ſchoͤne Glaſuren/ damit man die Erde uͤberziehen vnd ſchmuͤcken kan/ als wann ſie mit einem Edelgeſtein uͤberzogen weren; weilen aber jetzund mein Vorbaben nicht iſt von ſolchen Dingen zu handeln/ ſo ſoll es bey dieſem verbleiben; doch noch eine Glaſur will ich den Medicis offenbaren/ damit ſie/ ohne Muͤhe vnd Arbeit/ vielen Menſchen von langwuͤrigen kranckheiten helffen koͤnnen.
Vnd geſchicht alſo: Laſſe dir von einem Haͤfner etliche kleine Becherlein (von guter weiſſer Erden) fein glatt zubereyten vnd brennen/ darnach ſoltu in einem ſtarcken groſſen Tiegel uachfolgends Glas flieſſen laſſen/ vnd wann es wol gefloſſen iſt/ immer ein Tiegelein (welches zuvorn in eim beſondern Oefelein gluͤend gemacht ſeyn) hineyn mit den Zangen in das gefloſſene Glas duncken/ vnd auch ein Weil darinn/ oder vnter dem Glas halten/ ſo zeucht ſich das Glas wol vnd fein in die Erden/ dann auß genommen/ vnd alſobald in das Neben-Oefelein/ darinn es zuvorn gluͤend gemacht worden iſt/ ſetzen/ vnd ein anders auch alſo eynduncken/ außnehmen/ vnd in den Kuͤhl-Ofen ſetzen/ ſo lang vnd offt/ bis alle verglaſuret ſind; dann ſoltu das gluͤende Oefelein/ darinn die verglaſurte Becherlein ſtehen/ allenthalben wol zumachen/ daß kein Wind dareyn ſchlage/ vnd alſo von ſich ſelber laſſen erkalten/ ſo bleibt die Glaſur ſchoͤn glatt vnd gantz; welches ſonſten nicht geſchaͤhe/ wann ſolche alſobalden an die kalte Lufft geſetzet wuͤrden; vnd wird das Glas alſo darzu gemacht:
Nimb zwey Theil Antimonii crudi, vnd ein Theil nitri puri, reib beyde wol vnter einander/ thue die mixtur in einen Tiegel/ vnd zuͤnde dieſelbe mit einem gluͤenden Eyſen an/ ſo verbrennet der Salpeter mit dem Schwefel des Antimonii, vnd wird ein braune Maſſa daraus/ welche du alſo warm mit einem Spatel auß dem Tiegel nehmen ſolt/ vnd kalt werden laſſen; darnach in einen andern ſtarcken Tiegel anderthalb/ oder ein gantze Stund verdeckt/ wol flieſſen laſſen/ ſo wird ein Vitrum daraus/ dareyn die gluͤende Tiegelein/ mit jhren Deckelein darzu gemacht ſollen geſtecket vnd verglaſuret werden.
CAP. X. Folget nun der Gebrauch dieſer verglaſurten Tiegeln.
ES iſt kund genug/ daß vnter allen Vomitiven/ das Antimonium den Preiß vnd Vorzug behalten/ derowegen vielerhand Bereytungen von den Medicis erfunden/ ſolches bequaͤm zu machen/ daß es vnſchaͤdlich zu gebrauchen ſey.
Wiewol ich deren ſelber in dem erſten vnd andern Theil dieſes Buchs gedacht/ vnd den uſum darneben etlicher maſſen kuͤrtzlich beſchrieben/ wie ich dann gern bekennen will/ daß ein Bereytung der andern vorzuziehen/ ſo beweißt gleichwol die Erfahrenheit/ daß das Antimonium, wann es in ein Vitrum gebracht/ Meiſter genug iſt/ den Magen vnd Daͤrmen des Menſchen/ von allem Schleim vnd boͤſen humoribus, ohne Gefahr/ (wann esrecht gebrauchet wird) per vomitum & ſeceſſum, genugſamb zu reinigen vnd zu ſaͤubern/ dardurch dann mancher ſchweren Kranckheit vorzukommen/ vnd auch/ wann ſie ſchon vorhanden/ gluͤcklich kan gewehret werden.
Daß aber mancher ſagen moͤchte/ daß dieſe Præparation des Antimonii gar gering vnd ſchlecht/ derohalben nicht wol zu gebrauchen were/ der ſoll wiſſen/ daß das Antimonium keiner groſſen Præparation vonnoͤthen hat/ wann es purgiren ſoll/ dann ſo jhme ſeine Mildigkeit benommen/ vnd fix gemacht wird/ ſolches hernach keine vomitus noch fedes machen will; darff ſich derhalben niemand ſchewen/ die vorgeſchriebene Præparation oder Glasmachung des Antimonii zu gebrauchen; es iſt kein Gefahr darbey/ alſo daß mans auch jungen Kindern/ von ein oder zweyen Jahren/ ſicherlich geben darff doch nicht in forma pulveris, ſondern nur die Krafft mit Zucker/ Honig/ ſuͤſſem oder ſauren Wein/ zuvorn daraus extrahiret/ vnd alſo geben/ zeucht auß allen viſceribus des gantzen Leibes das ſchaͤdliche herauß/ vnd fuͤhret ſolches entweder uͤberſich oder vnterſich/ ohne Nachtheil oder Schaden des Leibes auß dem Menſchen/ davon an andern Orthen ein mehrers geſchrieben iſt/ vnd allhier nicht noͤthig weiters daſſelbe zu wiederholen.
Wann man dann dieſe Becherlein zum purgiren gebrauchen will/ ſo geußt man ein oder zwey unc.
Wein darinn/ vnd laͤßt denſelben an einem warmen Orth uͤber Nacht darinn ſtehen/ ſo extrahirt der Wein/ ſo viel als noͤthig/ auß der Glaſur/ welcher/ ſo er nuͤchtern gedruncken wird/ das ſeinige eben ſo wol verꝛichtet/ als wann der Wein uͤber einem gepuͤlverten vitro Antimonii, wie es auch moͤchte gemacht ſeyn/ geſtanden haͤtte/ vnd iſt auch viel ſaͤuberer zu gebrauchen/ als das pulveriſirt Vitrum Antimonii; dann ſo man jemand damit purgiren will/ ſo ſchickt man jhme ein ſolches Becherlein nach Haus/ mit Befehl/ daß der Patient zwey oder drey Loͤffel vol ſeines ordinari Trinckweins dareyn gieſſen/ vnd uͤber Nacht an einem warmen Orth ſtehen laſſen/ vnd folgenden Tag/ denſelben zuvorn lawlecht gemacht/ außdrincken/ vnd ſich weiters wie es gehoͤrt/ vnd auch jhme darneben ſoll vorgeſagt werden/ darauff verhalten wolle; welches dann dem Patienten viel annehmlicher zu nehmen iſt/ wann er allein ſeinen gewoͤhnlichen Trinckwein/ der nur uͤber Nacht in einem reinen glatten Becherlein (welches er ſelber zuvorn ſaͤubern kan/ ſo er will) in ſeinem Haus geſtanden hat/ welches dann meines Erachtens viel ſaͤuberer hergehet/ als ein groſſer Becher voll uͤbelriechendes Trancks/ gegen ſeinen Willen offtermals vnachtſamblich zuſammen gebrawet/ eynzuſchwelgen.
Vnd iſt ein ſolches Becherlein nicht nur einmal/ ſondern gar vielmal zu gebrauchen; vnd wann der Wein letztlich ja nicht genug extrahiren wolte/ ſo kan man das Becherlein mit dem Wein in ein heiß kochend Waſſer ein Weil ſtehen laſſen/ ſo extrahirt der Wein deſto beſſer/ vnd operirt auch deſto ſtaͤrcker/ wann es vonnoͤthen iſt; wie dann derjenige/ der es andern gebrauchen will/ guten Verſtand davon zu nehmen/ oder zu geben haben ſoll/ vnd iſt ein ſolches Becherlein einem fuͤr ſeine gantze Haushaltung/ fuͤr all ſein Lebtag genug zu gebrauchen/ doch daß ſolches nicht in allen Kranckheiten/ ſondern nur bey jungen vnd ſtarcken Menſchen/ vnd auch/ wo die innerliche principal- Glieder nicht verletzet ſeyn/ ſoll gebraucht werden.
Vnd koͤnnen auch ſolche Becherlein noch auff ein andere Weiſe/ ohne das Antimonium, verglaſurt/ vnd zum purgiren gebraucht werden/ als folget.
Man ſublimirt gemeyn Auripigmentum, in einem glaͤſern oder jrꝛdinen Kolben/ ſo giebt es uͤber die maſſen einen ſchoͤnen ſublimat, oder Flores Vranienfarb/ vnd wann man ſolche auff eine beſondere Weiſe zuſammen weiß zu ſchmeltzen/ giebt es ein ſchoͤn roth durchſichtig Vitrum, einem Orientaliſchen Rubin nicht vngleich/ davon man kleine Stuͤcklein brechen kan/ vnd zur Zierath etwas damit verſetzen/ ſie ſind aber nicht ſo hart gleich wie ein Vitrum Antimonii, ſondern ſehr muͤrb vnd bruͤchig; ſolches rothe Vitrum oder nur die Flores, ehe dieſelben in ein Vitrum geſchmoltzen ſeyn/ verglaſuren die Erden uͤber die maſſen ſchoͤn/ roth vnd glatt; wann man dann die Becherlein damit verglaſuren will/ ſo macht man ſolche in einem Kohlfewerlein zuvor gluͤend/ vnd tauchet dieſelbe in die zerfloſſene Flores Auripigmenti, zeucht es wieder herauß/ vnd laͤßt es vnter einem gluͤenden Erden/ oder einem eyſernen Geſchirꝛ kalt werden/ ſo thun ſie eben daſſelbige was oben von den Becherlein geſagt iſt/ welche mit Vitro Antimonii verglaſuret ſeyn; vnd darff man ſich nicht ſchewen/ weilen die Glaſur von einem gifftigen Mineral gemacht iſt/ es thut keinen Schaden/ dann dem Auripigmento durch die ſublimation/ gleich wie dem Antimonio durch die calcination ſeine Gifft benommen wird; vnd iſt dis zu wiſſen/ wann dem Antimonio oder Auripigmento durchs Fewer oder Salpeter all ſeine Gifft benommen wird/ daß es hernach keine Vomitus oder ſedes machen kan.
Wie dann mit nechſtem/ wann die fuͤnff Theile vermehret/ weitlaͤufftiger ſoll bewieſen werden/ was purgiren ſey/ vnd wie alle Purgantien jhre Wuͤrckung als ein Gifft verꝛichten.
Es weren zwar noch andere Glaſuren/ die nicht uͤbel ſolten auffgenommen werden/ wann ſie beſchrieben wuͤrden/ weil aber allhier mein Fuͤrhaben nicht iſt von Mechanicis, ſondern nur allein etwas wenige zu den vorhergehenden Oefen gehoͤrige Inſtrumenten Glaſurung zu handeln/ ſo ſoll es auff dismal dabey beruhen.
Weil allhier von dem Purgiren gedacht/ vnd das Antimonium vnd Auripigmentum darinn zu gebrauchen befohlen wird/ vnd ohne Zweyffel von vielen vor ſchaͤdlich gehalten/ vnd verworffen moͤchte werden/ ſonderlich darumb/ weil dieſelbe bey dem gemeynen Poͤfel/ vnd vnverſtaͤndigen Medicis fuͤr groſſe Gifft außgeruffen werden: Alſo habe ich nicht vmbgehen koͤnnen/ den Vnwiſſenden dieſer Dingen zu guter Erkaͤndnus zu helffen/ vnd bekand zu machen was purgiren ſey/ vnd auß was Krafft ſolches geſchehe.
Vnd ob ich ſchon wol weiß/ daß dieſe meine Schrifften nicht von allen alſobald werden angenommen vnd gut geheiſſen werden/ ſo bin ich darumb nicht erſchrocken die Warheit zu ſagen/ indem ich wol weiß/ daß allenthalben noch viel fleiſſige Menſchen/ die der Natur/ vnd jhrem Vermoͤgen taͤglich nachſuchen/ vnd zu Dienſt jhres Naͤchſten zu gebrauchen gedencken/ gefunden werden/ welche ſich dann nicht ſchaͤmen werden/ das jhnen vnbewuſt iſt zu lehrnen/ vnd zweyffele auch nicht/ daß deren nicht allbereyt an vielen Orthen zu finden/ die wol ein mehrers wiſſen vnd verſtehen/ als daß ſie bey jederman ſagen doͤrffen/ weil ſie Forcht tragen/ daß ſie fuͤr Ketzer in der Mediciu von andern auß Neyd außgeſchriehen wuͤrden; derentwegen mancher lieber ſtillſchweiget/ krumm eben vnd gleich ſeyn laͤſſet/ als daß er etwas newes vnd vngemeynes an Tag geben/ vnd der Katzen die Schell anhaͤngen ſolte.
Iſt aber nicht recht gethan/ was man zu Gottes Ehre/ vnd ſeines Naͤchſten Nutzen thun kan/ ſoll man nicht vnterlaſſen/ man muß Gott mehr foͤrchten als die Menſchen.
Derhalben ich meine Meynung vnbefoͤrcht vielen zur Nachrichtung an Tag geben will/ vnd diejenige die es nicht begreiffen/ verſtehen oder glauben koͤnnen/ nach Gebrauch der boͤſen Welt/ bis daß ſie ſelbermuͤd/ vnd mit der Zeit ein beſſers lernen vnd verſtehen werden/ daruͤber murꝛen vnd zancken laſſen.
Beynahe in allen Buͤchern der alten vnd newen Medicorum, da von purgiren gedacht wird/ findet man ſchier einerley Stimm vnd Meynung/ nemblich dieſes Kraut/ Safft/ Gummi/ Saamen/ Wurtzeln ꝛc. hat die Natur vnd Eygenſchafft zu purgiren/ vnd etliche wuͤrcken vnd purgiren nach jhrer Meynung im erſten vnd andern/ etliche im 3. vnd 4. gradu, auß welchen vielerley Compoſitiones, die jetziger Zeit in allen Apotheken bereytet/ vnd Adminiſtriret werdet/ jhr Herkommen erlanget; vnd will immer einer den andern verbeſſern/ erklaͤren/ vnd corꝛigiren/ dardurch vnzaͤhlig viel Bereytungen ſolcher Purgantien erfunden vnd beſchrieben ſind.
Vnd wann mans beym Liecht beſihet/ ſo wird in der That befunden/ daß gemeyniglich ſolche Compoſitiones von vielen ingredientien weniger guts thun/ als ein einiges deren ingredientien die darinn begriffen/ wann es allein genommen/ thun koͤnte/ vnd iſt dieſes die Vrſach/ daß kein ſimplex, ob es ſchon auch purgiret/ den andern in der Natur gleich iſt/ ſondern differiret entweder in Sale, ☿ oder Sulphure, welche Vngleichheit dann offtmals der angebornen wuͤrckung hinderlich vnd ſchaͤdlich iſt/ alſo wann widerwaͤrtige Naturen zugleich in dem Magen zuſammen kommen/ eines in das ander wuͤrcket vnd ſtreittet/ dardurch jhre Kraͤfften veraͤndert werden/ vnd ſolches nicht thun/ was eins von jhnen haͤtte allein verrichten koͤnnen/ welches auch von Tag zu Tag von vielen gemercket wird/ vnd gern einen andern methodum angeben wolten/ wann ſie es thun doͤrfften/ vnd nicht foͤrchteten/ daß ſie von dem groͤſſern Hauffen außgeruffen/ gehaſſet/ verachtet vnd vertrieben wuͤrden; bleiben alſo bey dem groſſen Hauffen/ haͤngen den Mandel nach dem Wind/ fahren auff der alten Geygen hinauß/ laſſen Nacht vnd Tag werden/ vnd nehmen das geſetzte Geld fuͤr das Recipe, dencken/ wann ſie nur nach der alten Gewohnheit gethan/ ſie haben alles verantwortet/ es gehe gleich dem Patienten wie es wolle/ wie ſich dann etliche außdruͤcklich verlauten laſſen/ daß ſie lieber mit den Alten irꝛen vnd toͤden/ als mit den Juͤngern/ die den Sachen beſſer nachgeforſcht/ den Krancken helffen wolten.
Welches fuͤrwahr ein groſſer Frevel/ Hoffart vnd Halsſtarꝛigkeit der Menſchen iſt/ welches nicht ſeyn ſolte; dann bekant genug iſt/ daß ſich die Elementen von Jahr zu Jahr vmb der Menſchen Suͤnden willen verboͤſern/ vnd veraͤndert werden/ darzu auch die ſimplicien bey vns in Deutſchland viel geringer an Kraͤfften/ als in Italia vnd Hiſpania, will geſchweigen in Cræcia, Arabia vnd Perſia, da die aͤltere Medici gelebet vnd geſchrieben haben/ wie auch jetziger zeit die Kranckheiten viel vnheilbares/ als vor dieſem/ erfunden werden.
Vnd dannoch wil man den alten Medicis die mehr als vor 1000.
Jahren in andern Theilen der Welt gewohnet/ vnd vor dieſem geſchrieben haben/ nachgehen vnd folgen/ vnd im geringſten den jetzigen Zuſtand des Menſchen/ wie auch der vegetabilien vnd anderer materialien/ die zur Medicin gebraucht werden/ nicht erkennen/ vnd jhre Tugenden vnd Kraͤfften erſuchen/ ſondern behelffen ſich mit der alten Geygen/ es helffe oder helffe nicht/ ſo werden doch auffs wenigſte die viſiten bezahlt/ vnd werden alſo gegen einem Samaritaner allezeit wol hundert Prieſter vnd Leviten gefunden/ denen auch ohne zweiffel ein ſolches Vrtheil/ wie dem Prieſter vnd Leviten bey dem Evangeliſten zu ſeiner Zeit einmal wird vorgeleſen werden/ vnd keine Entſchuldigung/ als wann man nicht beſſer gewuſt haͤtte/ heiffen wird/ welches fuͤrwar denen/ die ſich einer guten Conſcientz ruͤhmen/ beſſer zu Hertzen gehen ſolte.
Es ſey nun dem allem wie jhm wolle/ ſo iſt es gewiß vnd vnfehlbar/ daß ein jedweder ſeines Thuns wird Rechenſchafft geben/ vnd ſeine Buͤrde tragen muͤſſen; dechalben man wol zuſehen ſoll/ was man thue oder laſſe/ dann Gott nicht mit jhm ſchertzen laͤſſet/ ſondern zu ſeiner zeit die Spoͤtter vnd Veraͤchter der Warheit wol wird zu finden wiſſen/ welches man mercken ſoll.
Nun haͤtte dieſe Erinnerung wol koͤnnen verbleiben/ in dem ich wol weiß/ daß ſie von dem mehrern Theil nit wird gehoͤret werden/ ſo hat es doch vmb der Jugend willen nicht ſollen verſchwiegen bleiben/ ſondern bekand gemacht werden/ daß man zum purgiren ſo vielerley ſpecies vnd ingredientien nit vonnoͤthen hat/ wann man nur jhre Eygenſchafft verſtehet/ vnd den ſachen nachdenckt/ ſo wird man befinden/ daß ein ſimplex, wann es wol gebrauchet wird/ eben das vnd noch mehr thun kan/ als vielerley Gehaͤcks vntereinander/ da eins dem andern ſeine Krafft benimbt/ veraͤndert vnd verꝛingert.
Weil aber die groſſe Recepten allenthalben ſo gemeyn wordẽ/ doͤrffte ſich niemand vnterſtehen in die Apothek zu ſchreiben/ wann er anders thaͤte/ ſondern wuͤrde alſobalden die nachrede haben/ als wann er nichts verſtuͤnde/ vnd derentwegen den Zettel nit haͤtte groͤſſer machen koͤnnen; in Summa/ die Welt will betrogen/ vnd fuͤr Augen gedienet ſeyn/ wer ſolches nicht kan oder thun will/ der muß es entgelten.
Wil derhalben kuͤrtzlich meine Meynung von ſolchen Dingen die den Menſchen purgiren/ auß was Krafft vnd Eygenſchafft ſie ſolches verꝛichten/ beſchreiben/ hoffende/ weil es etlichen frembd moͤchte vorkommen/ vnd dergleichen noch nicht bey andern gemeyn iſt/ mir gleichwol nicht uͤbel ſolle auffgenommen/ ſondern im beſten erkand werden.
Etliche vnd der mehrer Theil halten darfuͤr/ daß die Purgantien kein Gifft ſeyn/ ſondern auß angeborner Krafft die boͤſe humores auß dem Leib ziehen/ ein jedweders nach ſeiner proprietaͤt: daher entſtanden/ daß man ſagt/ dieſes purgans reinigt das Haupt/ ziehet pituitam auß dem Haupt herunter/ vñ fuͤhret ſolches auß/ jenes aber purgiret melancholiam, ein anders choleram oder bilem, &c. Dahero ſo vieterley compoſitiones ſpecierum electuariorum, pilularum vnd dergleichen eyngefuͤhret worden/ welches ich auch vor dieſem habe geglaubt/ daß ein jedweder humor mit ſeinem eygenen appropriato purgante muͤſte außgefuͤhret werden/ vnd koͤnte nicht andes ſeyn; hernach aber da ich geſehen habe/ daß mit einem eynigen guten mineraliſchen purgante alle ſchaͤdliche humores zugleich koͤndten außgefuͤhret werden/ vnd nicht noͤthig war/ daß man ſo vielerley vnterſchiedliche Compoſitionen gebrauchte; ſo hab ich alle ſolche weitlaͤufftige Dinge ſtehen laſſen/ vnd mich allein an etliche wenige Metallen vñ Mineralien gehalten/ als da iſt ☽/ ♂ vnd Antimonium, welche ſo ſie wol zugerichtet/ Meiſter genug ſeyn/ alles zu thun was von einem guten vnd vnſchaͤdlichen purgante zu erwarten iſt:
Weil man dann ſein vorhaben mit wenigen erlangen kan/ warumb ſol man ſich an die Vielheit hangen/ vnd jhm ſelber Muͤhe anthun?
Wann aber ja jemand ſagen wolte/ die vegetabilien weren ſicherer zu gebrauchen/ als die Metallen/ vnd purgirten linder; ſo kan ers doch nicht beweiſen/ ſondern gibt nur ſeine Thorheit vnd Vnwiſſenheit an Tag: wie koͤud ein linder purgans als das Sal Martis, wañ es wol iſt zugerichtet/ gefunden werden/ deßgleichen auch ein Sal ☽/ doch nicht dasjenige/ welches mit Spir. nitri gemacht iſt.
Deßgleichen wuͤrcken auch ſehr gelind die antimoniata, wann ſie wol zugerichtet vnd gebrauchet werden/ alſo daß ſie/ ohne Gefahr/ Kindern von einem halben Jahr koͤnnen eyngegeben werden.
Vnd iſt gewiß/ wann ein ſolch mineraliſch purgans ja zu lind eyngegeben wuͤrde/ daß es liegen bliebe vnd nicht operirte/ man gleichwol im geringſten keine Gefahr/ gleich wie bey den vegetabilien/ daruͤber zu erwarten haͤtte.
Derhalben viel beſſer iſt/ daß man bey der Sicherheit bleibe/ als mit vnnoͤthigen Dingen ſich ſchleppe.
Etliche ſind der Meynung/ dz die purgantien jhre Wuͤrckung volbringen durch eine fermentation/ gleich als wañ ein Aqua-fort auf ein Sal tartari gegoſſen wird:
Was aber davon zu halten/ will ich nicht diſputiren/ ſondern einem jedwedern ſeine Meynung druͤber laſſen/ doch ich fuͤr mein Perſon kan es noch nit begreiffen/ das weiß ich aber wol/ daß alle Speiß vñ Tranck/ wann ſolche in den Magen kommen/ gleichſamb anfangen zu fermentiren vnd kochen/ durch welche fermentation dann die Speiß dahin bereytet wird/ daß ein ſcheydung puri ab impuro drauff erfolgen kan/ vnd were auch vnmoͤglich ohne eine ſolche fermentation in ſo kurtzer Zeit die Speiß vnd Tranck alſo zu verwandeln; dann ein jedweder fermentation ein Auffſchlieſſung vnd Vorbereytung zur Scheydung aller Dingen iſt/ wie ſolches auff viel Weiß vnd Wege zu beweiſen were.
Daß aber die purgantien auch auf ſolche Weiß ſolten im Magen fermentiren/ gleich wie ſolche Dinge thun/ welche die Natur zur Nahrung annimbt/ las ich in ſeinem werth bleiben/ meines Erachtens kan es nicht wol ſeyn/ in deme ein ſolche fermentation mit derjenigen/ welche bey der Speiß vnd Tranck geſchiehet/ nicht uͤbereyn kompt/ jene præparirt die Speiß zur ſcheydung vnd nutrimento, dieſe aber gibt kein nutrimentum, ergò iſt ſie der erſten nicht gleich; jene iſt der Natur annehmlich/ flaͤrcket vnd erhaͤlt dieſelbe/ dieſe aber ſchwaͤchet vnd toͤdet/ durch jene ziehen die Glieder an ſich/ durch dieſe werden ſie vom Vberfluß entbunden; haben alſo diſe beyde fermẽtationes keine gemeynſchafft.
Bleibe derhalben noch ſo lang bey meiner meynung dz nemlich die purgãtien als ein Gifft operirẽ/ ſo lang/ bis ich ein beſſers vnterꝛicht werde.
Die gebraͤuchliche purgantien halt ich darvor/ daß dieſelbe nicht in einer vngleichen Temperatur ſtehen/ ſondern nur crud/ vnd von der Natur noch nit ſo weit außgezeitiget ſeyn/ daß dieſelbe koͤnnen von des Menſchen Natur angenommen/ vnd zum nutrimento digerirt werden/ weil bewieſen kan werden/ daß dieſelbe/ durch ein geringe digeſtion in etlichen warmen menſtruis, als ſonderlich durch den Alkah: dahin koͤnnen gebracht werden/ daß ſie nicht mehr purgiren/ ſondern der Natur gantz annehmlich zu genieſſen ſeyn/ wie dann auch zu ſehen bey allen vnzeitigen Fruͤchten welche purgiren/ wann ſie aber zeitig ſeyn im geringſten nicht/ ſondern ins nutriment gehen.
Weil ich aber die purgantien Gifft genennet/ vnd doch eygentlich kein Gifft in der Natur iſt/ muß es alſo verſtanden werden/ ſie ſeyen ein Gifft dem Menſchen/ dann bekand genug/ das was dem einem ein Gifft/ offtmals einem andern ein Medicin ſey; vnd ſind alle Gifft eygentlich kein Gifft/ ſondern nur ein Weſen/ welches der einen Natur nuͤtzlich/ vnd der andern ſchaͤdlich iſt/ entweder zu heiß oder zu kalt/ oder in ſeinen principiis ſo weit vnterſchieden/ dardurch es mit dieſem oder jenem keine Gemeynſchafft hat/ von jhme nicht angenommen oder geliebet wird/ dardurch es ſchaden leydet/ vnd jhme auff dieſe Weiß ein Gifft iſt.
Dann Gifft eygentlich nur demjenigen kan Gifft genennet werden/ welchen es ſucht zuverderben/ vnd wann es andern ſolches nit thut/ iſt es jhnen auch kein Gifft/ dann etwas welches dem einen ein Medicin iſt/ kan dem andern ein Gifft ſeyn.
Sage derhalben/ daß alle purgantien jhre Wuͤrckung als ein Gifftverꝛichten; ein jedweder Gifft aber/ es beſtehe gleich in Hitze oder Kaͤlte/ iſt nichts anders als ein widerwaͤtiges weſen der Natur.
Dann alle vegetabilien/ animalien vnd mineralien/ welche nicht gar zu heiß oder kalt ſeyn/ kan die Natur des menſchen vertragen/ vnd ſolches zu einem nutriment annehmen/ alle andere aber die in vngleichen Qualitaͤten beſtehen/ wann ſie in Leib genommen/ von der Natur nicht gelitten/ ſondern als ein Feind oder Gifft mit Gewalt von ſich geſtoſſen werden.
Vnd iſt alſo ein jedweder vegetabile, animale oder minerale, welches entweder zu kalt oder warm/ dem humido radicali ein Feind vnd Gifft; dann weil des Menſchen Leben in gleichen principiis beſtehet/ will es darinn erhalten werden; ſo bald aber etwas anders ſolche Gleichheit antaſt/ es ſey gleich Hitze oder Kaͤlte/ ſo giebt es ein Zerſtoͤrung/ vnd auß der Zerſtoͤrung muß nothwendig der Tod folgen; dann der Tod aller Dingen iſt nichts anders als ein Zertrennung vnd Auffloͤſung der dreyen principien.
Ehe aber ſolche tria principia durch ein widerwaͤrtiges vnd feindſeliges Weſen zerſtoͤret werden/ thun ſie zuvor jhr beſtes (wofern der Feind nicht gar zu geſchwind vnd ſtarck iſt) ſich dafuͤr zu beſchuͤtzen/ vnd ſo viel es moͤglich iſt/ den feind abzuwenden; iſt nun die Natur ſtaͤrcker als das Gegentheil oder Gifft/ ſo treibt ſie jhren feind wiederumb von ſich/ es geſchehe gleich uͤberſich oder vnterſich/ per vomitũ oder per ſeceſſum, vnd gebraucht zu ſolchem abtreiben nicht die beſte Geiſter oder reineſte gebluͤt/ ſondern zu erſt nur die uͤberfluͤſſige vnnuͤtze humores, wofern aber der feind zu gros/ vñ ſolcher boͤſen humoren nit genug weren das Gifft außzutreiben/ ſo bleibet es dannoch nicht dabey/ die Natur giebt es nit verlohren/ ſondern ſchicket noch mehr vnd ſtaͤrckere Gegenwehr daſſelbe außzutreiben/ alſo daß bisweilen auch das gute Gebluͤt daran muß/ vnd nit geſpahret wird die Natur zu defendiren/ vnd in jhrer Gleichheit zu behalten/ wie man ſiehet/ wann bisweilen durch Vnvorſichtigkeit ein purgans zu ſtarck gegeben wird/ daß zwar erſtlich die vorſichtige Natur nur waͤſſerige geſaltzene/ verbrand vnd vnreine jrꝛdiſche ſchaͤdliche Feuchtigkeiten gerne dargegen ſchicket/ ſo aber ſolcher nicht genug ſeyn/ vnd das Gifft noch anhaͤlt dem humido radicali zu zuſetzen/ laͤßt ſie auch endlich/ doch vngern/ gut Gebluͤt folgen/ dem feind zu widerſtehen.
Vnd haͤlt ſich aber vnterdeſſen in ſolchem Streit das reineſte vnd geſundeſte Blut vmb das Hertz herumb/ als einem centro des Lebens/ bey ſammen/ ſo lang bis der Feind außgetrieben/ vnd es wieder Ruhe vnd Fried iſt/ dañ theilet die Natur wiederumb auß/ vnd giebt einem jedwederm Glied/ was jhme zugehoͤret/ vnd nach dem es vonnoͤten hat.
Vnd iſt ein ſolcher Streit/ welcher durch ein Gifft/ daß gegen das Leben ſtreittet/ dardurch der microcoſmus von ſeinen uͤberfluͤſſigen vnd ſchaͤdlichen humoribus purgiret vnd gereiniget wird/ nichts anders/ als ein ſtreit/ welcher dem ſo in macrocoſmo taͤglich an allen Orthen geſchiehet/ zu vergleichen:
Dann wann ein frembder feind etwan in ein Koͤnigreich einfaͤlt/ ſolches zu ruiniren/ den Koͤnig zu toͤden/ vnd den Raub daraus zu holen/ vor hat/ vnd ſo bald er auff die Graͤntzen kompt/ vnd der Koͤnig/ auff welchen es angegeſehen iſt/ die groſſe Gefahr ſeines Leibs vnd Lebens/ wie auch des gantzen Koͤnigreichs vermercket/ was thut er?
Alſobald berufft er ſeine Raͤth/ Edle vnd Ritterſchafft zuſammen/ welche dann alſobald erſcheinen/ weil ſie auch in der Gefahr ſtecken/ vnd uͤberlegt die gegenwaͤrtige noth mit jhnen/ vnd nach einhaͤlligem ſinn wird beſchloſſen/ alſobald die Trumm zu ruͤhren/ Volck anzunehmen/ vnd dem Feind bey Zeiten zu begegnen; ſolches wichtige Werck aber/ weil daran Land vnd Leut/ ja das Heyl des gantzen Koͤnigreichs gelegen/ vnd billich daß es vorſichtig vorgenommen werde/ auch nicht jederman zu trawen; ſo ſchaffet der Koͤnig des Landes Anordnung/ daß von dem Hof etliche verſtaͤndige vnd behertzte Maͤnner/ welche Glieder des Reichs ſind/ die Knechte die gegen den Feind ſtreitten ſollen/ durch den Trummelſchlag zu verſamlen/ vnd gegen jhn anzuziehen/ vnd laufft gemeyniglich zu ſolchem Trummelſchlag erſtlich das aller vnnuͤtzlichſte Volck/ welches Vatter vnd Mutter nicht hat folgen/ vnd nit arbeyten wollen/ jhr Gut verzehrt/ vnd dem Land/ in dem ſie den Frommen das Brod vor dem Maul hinweg freſſen/ nur ſchaͤdlich ſeyn/ herzu/ vnd laͤßt ſich annehmen dem Feind zu begegnen/ vñ jhn wieder auß dem Land zu ſchlagen; wann nun der Steit angehet/ ſo wird durch des Feindes Schwerd der mehrer Theil ſolcher Boͤſen Buben erſchlagen/ vnd endlich der Feind durch ſie uͤberwunden vnd außgetrieben.
Wofern aber der Feind ſo gros were/ daß jhm durch die freywillige Knechte/ die ſich fuͤr Geld haben laſſen annehmen/ nicht genugſamer Widerſtand koͤnte gethan werden/ ſo erfordet die Noth/ daß der Koͤnig auch Hausgeſeſſene fromme Buͤrger vnd Buͤrgerskinder auffmahnet/ ſie wollen oder wollen nit/ den Feind vollends zu toͤden vnd außzutreiben/ da es dañ auch nit lehr abgehet/ es bleiben im Streit auch ſolche Maͤnner/ welche dem Land nicht ſchaͤdlich/ ſondern nutzlich ſeyn geweſen/ vnd kan gleichwol nit anders ſeyn/ ſoll der Koͤnig erhalten/ vnd das Land von dem Feind geſaͤubert werden/ ob ſchon etliche gute Maͤnner auß dẽ Land verlohren werden/ der Koͤnig gleichwol durch gut Regiment jhre Stell bald wieder mit andern erfuͤllen kan; diejenige aber/ welche ſich fuͤr Geld zu erſt haben laſſen annehmen/ werden nicht bedawret oder beklaget/ ob jhrerſchem keiner wieder kompt/ dann ſie doch nur ſchaͤdliche Leuthe des Landes geweſen ſind/ vmb deren willen auch Gott den Feind ins Land geſchicket hat; dann Krieg kompt nicht uͤber vns wegen vnſers frommen Lebens/ ſondern wegen Verachtung Goͤttliches Worts/ Suͤnd vnd Laſter/ die offentlich vnd vngeſtraft im Land getrieben vnd gelitten werden; vnd gleich wie in ſolchem Streit allzeit die Frommen auch mit leyden muͤſſen/ ob ſie ſchon nicht alle tod geſchlagen werden/ als die Gottloſen: Alſo gehet es auch in der kleinen Welt mit dem Menſchen zu/ wann purgiret wird/ daß nicht allein die boͤſe humores in ſolchem Streit/ ſondern auch bisweilen/ wañ das purgans zu ſtarck iſt/ gute Geiſter vnd Kraͤfften des Leibes mit durchgehen vnd verlohren werden/ welche aber hernach bald wieder durch die gute Anordnung der Natur vom uͤbrigen guten Gebluͤt erſtattee werden.
Vnd gleich wie ein ſolcher feindlicher Eynfall ins Land nit ohngefaͤhr/ ſondern durch Gottes Gebott vnd Trieb/ der uͤber alle Koͤnigreiche zu gebieten hat/ wegen vnſerer Suͤnden kompt/ dardurch er die Menſchen muſtert/ die Boͤſen abſchafft vnd ſtrafet/ vnd die From̃en ſchuͤtzet vnd ſchirmet:
Alſo geſchiehet auch/ wann der Medicus ſiehet/ daß die boͤſe humores durch uͤberfluͤſſig vnd vnordentliches Eſſen vnd Trincken bey dem Menſchen uͤberhand genommen/ dadurch das humidum radicale obruirt/ vnd vnterdruckt moͤchte werden/ giebt er ein purgans, ſolche ſchaͤdliche humores von den guten zu ſcheyden vnd außzutreiben/ dardurch das humidum radicale wiederumb Lufft bekompt/ vnd gute Ordnung vnd Regiment im Leib halten kan.
Vnd iſt allhier der Medicus, welcher in der kleinen Welt das boͤſe außmuſtert/ vnd gut Ordnung vnd Regiment beſtellet/ auf daß das Gebaͤw des Menſchen beſtehe/ vnd nicht von boͤſen humoribus zerbrochen werde/ eben alſo/ gleich wie Gott/ der in der groſſen gantzen Welt uͤber die Koͤnigreiche vnd Fuͤrſtenthummer herꝛſchet/ vnd gebietet/ nach ſeinem Willen/ wie ers gut achtet/ anſtellet vnd aͤndert/ auff daß allenthalben ſeine Macht/ Gewalt/ Straf der Boͤſen/ vnd Schutz der From̃en geſpuͤhret vnd erkant werde.
Dieſer Diſeurs vnd Vergleichnus der kleinen Welt mit der groſſen iſt nur darumb geſchehen/ auff daß man ſehe was purgiren ſey/ vnd auß was Krafft es geſchehe/ nemblich als ein Gifft vnd Feind des Lebens/ dargegen ſich die Natur des Menſchen ſtellet/ ſtreittet/ vnd in ſolchem ſtreit/ (wann der Feind nit gar zu ſtarck iſt) das boͤſe auß dem Menſchen gebracht wird.
Vnd iſt zu wiſſen/ daß nicht ein einiges purgans ohne Gifft iſt/ daß ſeine Wuͤrckung nicht als ein Gifft gegen den Menſchen vollbringe/ vnd je ſtaͤrcker Gifft/ je ſtaͤrcker vnd vehementer das purgans, je kleiner Gifft/ je linder das purgans.
Moͤchte jemand ſagen/ ich glaube nicht daß alle purgantien Gifft ſeyn/ das glaub ich aber wol/ daß das Antimonium vnd Auripigmentum, die du befohlen haſt zugebrauchen/ groſſe Gifft ſeyn; weil ſchier jederman ſolche darfuͤr haͤlt/ vnd zu ſeyn glaubt; daß aber rhabarbarum, foliaſenæ, mechoacana, manna, aloe, caſſia, fiſtula, vnd dergleichen lind purgirende dinge auch Gifft ſeyn ſolten/ kan ich nicht glauben/ weil ſolche purgantien taͤglich von den Medicis ordiniret/ von den Krancken gebrauchet/ vnd doch nicht fuͤr Gifft erkant werden; vom Gebrauch des Antimonii aber/ hab ich wol gehoͤrt/ daß er ſchaͤdlich ſeyn ſolle.
Darauff gib ich zur antwort/ daß obgedachte linde purgantien/ wann ſie nur operiren/ vnd nicht liegen bleiben/ dem menſchen keinen ſchaden ſondern vielmehr nutzen/ in dem ſie die uͤberfluͤſſige humores außfuͤhren/ zufuͤgen koͤnnen; ſo ſie aber liegen bleiben/ vnd nit operiren/ ſo iſt genug bekand/ was dem Menſchen fuͤr Vnheil vnd Schaden darauß entſtehet/ weil ſie der Natur entgegen/ vnd kein Gemeynſchafft mit dem nutrimento haben/ vnd derentwegen jhre malitiam allgemach an dem Menſchen uͤben/ vnd nicht ſchnell vnd behend gleich wie das Antimonium thut/ wann es zu viel auff einmal eyngenom̃en wird; ſo es aber rechtmaͤſſig gebrauchet wird/ kan es gantz keinen Schaden thun/ vnd ob es ſchon zu lind gegeben wird/ daß es nit operiret per vomitũ oder ſeceſſum, ſo thut es gleichwol im geringſten keinen ſchaden/ ſondern treibet vnd fuͤhret das boͤſe/ ſo viel es kan/ auffs wenigſte vnſichtlicher Weiſe/ wie auch durch den Schweiß/ Vrin vnd Speychel auß/ alſo daß es nimmer vergeblich gebrauchet wird/ welches man von andern purgantien/ wie lind ſie auch purgiren/ nicht ſagen kan.
Vnd iſt dieſes die Vrſach/ daß die linde purgationes, wann ſie liegen bleiben/ koͤnnen Schaden thun/ vnd die ſtarcke/ welche auß den Mineralien gemacht werden/ gantz nicht: die lind-purgirende/ welches vegetabilien ſeyn/ als Wurtzeln/ Kraͤuter/ Saamen/ Saͤffte vnd dergleichen Dinge/ haben ſchier eine Gemeynſchafft mit andern Vegetabilien/ die ein nutrimentum geben/ vnd von des menſchen Natur angenommen werden/ nur weil ſie noch eynige qualitates mitfuͤhren/ welche der Natur entgegen/ ſo moͤgen ſie nicht wie andere Kochkraͤuter/ ohne auffruhr zu machen/ genoſſen werden/ ſondern bewegen vnd erꝛegen ſtreitt/ wann ſie eyngenommen/ wie oben geſagt/ werden derhalben wieder ſampt den boͤſen humorib. die ſie im ſtreit ergriffen/ von der Natur uͤbewunden vnd außgeſtoſſen.
Die mineraliſche purgantien aber haben/ ohne ſonderbare vorhergehende Bereytung/ gantz keine Gemeynſchafft mit dem nutrimento des Menſchen/ derhalben ſie auch/ wann ſie eyngenommen/ nicht gelitten/ ſondern alſobald mit Gewalt beſtritten vnd außgejagt werden:
So ſie aber durchs Fewer gezeitiget/ vnd durch Kunſt dahin gebracht werden/ daß ſie jhre Rauhigkeit verlohren haben/ ſo koͤnnen ſie ohne Vnterſcheyd zu allen Zeiten/ nicht als ein Feind; ſondern als ein groſſer Freund/ das humidum radicale zu ſtaͤrcken/ gebraucht/ vnd groſſe Wunder damit außgerichtet werden.
Deßgleichen koͤnte man faſt alle vegetabiliſche vnd animaliſche purgantien durchs Fewer/ vnd ſonderlich durch den Alkaheſt, in kurtzer Zeit dahin bringen/ daß fie jhre Wildigkeit verlieren/ vnd in eine der Natur ſehr liebliche Annehmlichkeit/ zur Staͤrckung vnd nicht zum Streit oder purgiren taͤglich ohne Schaden koͤnnen genoſſen werden:
Wie zu ſehen bey dem newen Wein oder Moſt/ wann ſolcher gedruncken wird/ da er noch ſuͤß iſt/ vnd nicht fermentirt hat/ daß er alſobald einen Streit vnd Geruͤmpel im Leib anſtellet/ vnd duͤnnleibig machet; wann er ſich aber durch die fermentation gereyniget/ vnd ſeinen tartarum von ſich geleget hat/ ſolches nicht mehr thut/ ſondern zu einem lieblichen geſunden Tranck wird; wie dann auch der Tarturus, welcher ſich in der fermentation davon geſchieden/ zu allen Zeiten/ wann er eyngenommen wird/ daſſelbige thut/ was ein andere cruda materia der vegetabilien/ vnd den Leib purgiret.
Bey den vegetabiliſchen iſt dieſes in acht zu nehmen/ daß etliche derſelben/ als rhabarbarum, mechoaca, vnd andere lind-purgirende Wurtzeln oder Kraͤuter/ nur durch gemeyne extraction, mit dem Spirituvini dahin gebracht werden/ daß ſolches extractum in dieſer kleinen Arbeit ſeine purgirende Krafft ſchier gantz verlieret/ vñ weniger operiret/ als das Rhabarbarum crudum ſelbſten vor der Extraction zu thun pflegt/ derhalben man ſolches mercken ſoll/ wann man extractiones von lind-purgirenden Dingen machen will/ daß der Spir. vini nicht lang dabey bleibe/ ſondern alſobald nach der extraction wieder davon abſtrahirt werde/ dann der Spir. vini corꝛigirt die cruditaͤt/ vnd macht ſolche der Natur vertraͤglicher; hartpurgirenden Dingen aber/ als da iſt agaricus, helleborus, ſcammonea, gummi gotte, vnd dergleichen/ ſchadet der Spir. vini ſo leichtlich nicht/ dieſe laſſen ſich ſo bald nicht durch gedachte extraction alteriren/ wie obgedachte lind-purgirende.
Vnd iſt ſolches kein Wunder/ daß die Vegetabilien ſich durch des Fewers Krafft alteriren/ vnd ohne Bewegung des Leibs koͤnnen gebraucht werden; weil auch nicht allein die Metallen/ ſondern auch die allergifftigſte Mineralien/ als arſenicum, coboltum, vnd andere mercurialiſche Berg- Arten dahin zu bringen ſeyn/ daß ſie nicht allein der Natur im geringſten nicht entgegen ſind/ vnd vomitus machen/ ſondern auch ohne alle Bewegung zur Staͤrckung des humidi radicalis ohne Gefahr als liebliche vnd nuͤtzliche Medicamenten taͤglich koͤnnen genommen werden/ davon auff ein andermahl an einem andern Orth ein mehrers; habe dieſes nur zur Defenſion meiner purgir-Becherlein wollen anzeigen/ auff daß niemand meynen moͤchte/ daß ſie mehr Schaden thun ſolten/ als ein ander purgans, weil alle purgantien Gifft ſeyn/ vnd gegen das Leben ſtreitten/ wann ſie ohne Verſtand/ vnd zu viel gebrauchet werden/ wie auß dieſem Diſcurs zu lernen iſt.
Ob nun ſchon nicht ein jedweder ſolches mercken/ vnd verſtehen kan/ daran iſt nichts gelegen/ was ich allhier geſchrieben/ koͤndte ich wol weitlaͤufftig bekraͤfftigen/ es wills aber allhier die Zeit nicht leyden/ ſoll gleichwol nicht fuͤr ein Evangelium gehalten vnd angenommen/ ſondern einem jedwedern ſeine Meynung vnd judicium daruͤber gelaſſen werden.
Daß aber mancher ſagen moͤchte/ wann dem alſo iſt/ wie du ſchreibeſt/ daß die Natur das boͤſe vnd uͤberfluͤſſige von allen Orten des Leibes gegen ein purgans ſchicket/ wann es eyngenommen wird/ daſſelbe außzutreiben/ warumb vertreiben dann die purgantien nit alle Kranckheiten/ welche mehrentheils von Vberfluß der boͤſen Humoren entſtehen?
Dann bisweilen ſehr offt vnd vielmals purgirt wird/ vnd gehet gleichwol die Kranckheit nicht hinweg/ noch vermindert ſich.
Dieſer ſoll wiſſen/ daß alle vegetabiliſche purgantien/ wie ſtarck ſie ſonſt auch ſeyn moͤchten/ viel ein ander Natur vnd Eygenſchafft/ als die Mineralien/ im purgiren haben/ mit welchen/ ob ſchon noch ſo offt darmit purgirt wird/ gleichwol ſolches nicht/ welches mit den Mineralien geſchiehet/ kan verꝛichtet werden:
Dann weil wir taͤglich/ zu vnſerer Nahrung vnd des Lebens Vnterhalt/ vegetabilen gebrauchen/ dadurch vnſer Natur von Jugend auff darzu gewohnet wird/ dieſelbe gern auff vnd annimpt/ vnd zu jhrem nutrimento gebraucht:
Wann dann nun ein ſolch vegetabiliſch purgans dem Menſchen beygebracht wird/ ſo ſchleichet ſein Gifft allgemach eyn/ ſich mit dem nutrimento zu vereynigen/ macht jhm einen Anhang mit ſeines gleichen/ vnd wird alſo von der Natur nur fuͤr einen halben Feind erkant vnd angenommen/ derhalben ſie auch keinen ſolchen Ernſt gebrauchet/ ſolchem zu widerſtehen/ gleich wie ſie bey den Mineralien thut/ welche fuͤr allgemeyne Erbfeind gehalten werden/ derentwegen mit aller Macht alle jhre uͤberfluͤſſige humores jhm zu begegnen/ vnd außzutreiben/ gegen jhn ſchicket/ vnd alſo derſelben darmit entlediget wird/ welches aber bey den Vegetabiliſchen purgantibus nicht geſchiehet/ derowegen ſie auch keine fixe oder ſchwere Kranckheiten/ ob man ſchon noch ſo offt darmit purgirt/ antaſten oder curiren/ ſondern den Leib nur offt ſchwaͤchen vnd verderben:
Jene aber nicht allein ſolchen nicht ſchwaͤchen/ ſondern augenſcheinlich ſtaͤrcken/ vnd von aller Vberfluͤſſigkeit reinigen/ vnd außkehren.
Moͤchte nun jemand ſagen/ weil die Mineralien groͤſſere Gifft vnd ſtaͤrckere Purgantien ſeyn als die Vegetabilien/ ſo muͤſſen ſie nothwendig auch deſto ſchaͤdlicher ſeyn; gantz nicht/ ſondern die Vegetabiliſche Purgantien ſind ſchaͤdlicher/ vnd mehr zu ſchewen als die Mineralien/ weil ſie vnter Geſtalt eines Freunds eynſchleichen/ inheimiſche Kriege im Leib anrichten/ vnd denſelben ſchwaͤchen; dieſe aber als offenbahre Feind auff den Frontiren bleiben/ vnd nur einen außlaͤndiſchen Krieg machen/ von der Natur nicht angenommen/ ſondern bald/ ehe ſie ſo weit eyngelaſſen/ da ſie ſchaden (gleich wie bey den Vegetabilien geſchicht) im Leib thun koͤnnen/ außgeſtoſſen vnd vertrieben werden.
Sage derhalben mit Warheit/ daß die Mineraliſche Purgantien/ damit viel ſchwere Kranckheiten gluͤcklich abzuwenden/ viel lieblicher/ ſicherer vnd annehmlicher/ als die Vegetabilien/ zu gebrauchen ſeyn.
Es mag nun ein anderer ſagen oder glauben was er will/ ſo bleibe ich bey dieſer Meynung/ welche ich auß langwieriger Vbung/ vnd fleiſſiges Auffmercken wahr zu ſeyn befunden habe/ vnd zweyffele auch gantz nicht/ es werde ins kuͤnfftige ſolches von andern fleiſſigen Medicis auch gut zu ſeyn gemercket vnd bekennet werden.
Doch dieſes vor allem wol in acht genommen/ daß die Mineraliſche Purgantien/ wann ſie dieſes/ welches ich jhnen zugeſchrieben/ wol verꝛichten ſollen/ auß guten ſubjectis fleiſſig bereytet/ vnd fuͤrſichtig muͤſſen gebrauchet werden/ dabey es auff dieſesmahl beruhen ſoll.
Dieſes ſey nun geſagt/ daß alle Purgantien Gifft ſeyn/ vnd jhre Operation im Leib als ein Gifft beweiſen/ daß aber alle Gifften auch purgiren ſolten/ iſt gantz nicht gemeynet; dann zwiſchen gifftigen Dingen ein Vnterſcheyd muß gemacht werden/ inmaſſen die gebraͤuchliche purgirende/ ſo wol Animaliſche vnd Mineraliſche als Begetabiliſche Dinge ſo ein groſſes Gifft nicht ſeyn/ daß ſie in wenig Stunden den Menſchen toͤden ſolten/ weil jhr Gifft nicht Volatiliſch vnd Spiritualiſch/ ſondern Corporaliſch iſt/ Hergegen aber ſolche Vegetabilien/ Animalien vnd Mineralien/ die ſchnell toͤden/ ein ander vnd ſchaͤdlicher Gifft ſeyn/ weil ſie viel cruder oder rauher ſeyn/ als die bekandte vnd gebraͤuliche purgantien/ vnd darzu jhr Gifft in einer Volatilitaͤt beſtehet/ derenthalben ſie alſobald dem Hertzen zu eylen/ vnd den Spiritum vitalem binden/ toͤden/ vnd das natuͤrliche Fewer im Hertzen/ durch jhre groſſe vngleiche Kaͤlte außloͤſchen.
Vnd wiewol ein groſſes Fewer ein kleines auch außloͤſchen kan/ ſo befindet ſich doch nicht daß die hitzige Giffte ſo gefaͤhrlich ſeyn als die kalte/ vnd auch nicht ſo viel hitzige gefunden werden als kalte/ vnd laſſen ſich auch faſt alle hitzige Giffte gern als ein purgans, dem Leben ohne Schaden/ wiederumb außtreiben; alle kalte Gifften aber/ ſo wol vegetabiliſche/ animaliſche/ als Mineraliſche/ alſo nicht/ ſondern gehen mit groſſer Schnelligkeit zum Hertzen/ vnd uͤberwaͤltigen den Spir. vitalem; wie zu ſehen bey den gifftigen Kraͤutern/ welche an kalten finſtern Orthen wachſen/ als der napellus, cicuta, vnd etliche Schwaͤmme/ vnd dergleichen mehr andere/ allzeit an ſchattechten vnd kalten/ vnd nimmermehr/ oder gar ſelten an warmen Orthen/ da ſie von der Sonn corꝛigiret wuͤrden/ wachſen; wie ſich auch die Kroͤtten vnd Schlangen in dicken vnd finſtern Hecken vnd Speluncken auffhalten; deßgleichen ſind auch die allergifftigſte Giffte etliche Mineralien oder vnzeitige Metallen/ welche noch nicht von dem centraliſchen Fewer außgezeitiget ſeyn/ als weiß vnd roth arſenicum, cakimia, coboltum, zincum, biſinuthum, vnd alle vnzeitige Ertzen oder merein laliſche ſubſtantien/ welche noch vnreyff/ vnd in jhrem primo ente liegen/ die dann eben ſo wol vnd noch kraͤfftiger vnd ſchneller als vierfuͤſſige Gethier/ Voͤgel vnd Menſchen toͤden/ als die kalte vegetabilien vnd animalien: vnd ob ſchon das antimonium, auripigmentum, ſandaraca, ☿ vulgi, auch vnter die Giffte gerechnet werden (wie ſie dann auch ſeyn vor jhrer Præparation) ſo toͤden ſie doch alſo nit/ weil ſie beſſer von dem centraliſchen Fewer gezeitiget/ vnd waͤrmer von Natur ſeyn/ als die erſtgemeldte/ laſſen ſich derhalben von der Natur gern wieder außtreiben/ vnd ſind als purgantia zu gebrauchen.
Deßgleichen auch die Maͤyenwuͤrm/ Scorpionen/ cantharides, vnd etliche Geſchlechte der Viperen/ welche ſich an warmen Orthen auffhalten/ fuͤr Gifft gehalten/ vnd gleichwol durch die Bereytung dahin gebracht werden/ daß man ſie als ein Medicin (doch wann vorſichtig damit wird vmbgangen) in etlichen Kranckheiten ohne Schaden vnd Nachtheil des Lebens/ gebrauchen kan/ vnd ſolches darumb weil ſie warm ſeyn; dann bekand genug iſt/ das caro viperina durch den Schweiß purgiret/ die cantharides duꝛch den urin/ Maͤyenwuͤrm aber per vomitum, ſeceſſum, ſudorem, & urinam gewaltig:
doch will ich niemand rathen/ daß er leichtlich dergleichen ſtarck vnd ſchnellwuͤrckende Dinge in Leib nehme/ dañ gar bald den ſachen darmit zu viel kan gethan werden/ es were dann/ daß man dieſelbe durch den wunderbarlichen Alkaheſt zu corꝛigiren wuͤſte; davon im 1. Theil Op. Min. Meldung gethan; darumb beſſer vnd ſicherer iſt/ daß man ſich an die bekandte Medicamenten halte/ als mit Gefahr des Patienten vnbekandte verſuche oder probire.
Vnd iſt dieſe Erinnerung nur darumb geſchehen/ dardurch zu beweiſen/ daß das antimonium nicht zu gifftig zum purgiren ſey/ vnd derhalben wol ſicher/ vñ auch viel ſicheter als ein einig purgans der vegetabilien ohne Nachtheil vnd Schaden des Leibs/ wann es wol vnd mit verſtand præparirt vnd gebraucht wird/ zu Außfuͤhrung der boͤſen humorum, gluͤcklich moͤge genom̃en weꝛden.
Daß aber bey den gemeynen Medicis darfuͤr gehalten wird/ als wann dieſes purgans pituitã, ein anders melancholiam oder bilẽ purgiren/ vnd eben nur ſolche humores, vnd keine andere wegnehmen ſolte/ befindet ſich alſo nit/ dann ob ſchon etliche lindpurgirende ſpecies nicht genaw ſuchen/ ſondern erſtlich nur ein duͤnne feuchtigkeit/ vnd keine ſchwere humores außfuͤhren/ ſo geſchiehet es nur darumb/ weil jhr Gifft nicht gros iſt/ vnd die Natur mit kleinem Widerſtand ſolches kan außtreiben/ ſo aber ein ſolches purgans folgends wieder gebrauchet wird/ vnd keine waͤſſerige humores mehr vorhanden ſeyn/ ſo ſuchet es nicht allein (gleich wie es erſtlich gethan hat) was in venis meſaraicis vnd andern nahgelegenen Orthen ſchaͤdliches iſt/ ſondern gehet weiter/ vnd ſuchet was der Natur zuwider/ vnd fuͤhret folches auch auß/ was ein andere ſtarckwuͤrckende Purgation zu thun pflegt/ doch nit auff einmal/ ſondern zu vnterſchiedlichen mahlen/ vnd koͤnnen alſo durch ein gantz gelind purgans, wañ es etlich mahl nacheinander gebraucht wird/ alle ſchaͤdliche humores, doch die fixere außgenommen/ außgefuͤhret werden; hergegen wann das allerſtaͤrckeſte purgans, welches ſonſt die allerſchwereſte humores pfleget außzufuͤhren/ in kleinerer doſi gebraucht wird/ ſolches eben ſo wol erſtlich nur ein ſchlechte Feuchtigkeit/ vnd im geringſten kein bilem außfuͤhret/ vnd wann es ſchon folgends wieder alſo in geringem Gewicht gebrauchet wird/ es gleichwol nur gelind operiret/ vnd nur dasjenige/ welches in der naͤheliegt/ vnd gern fort will/ mit ſich nim̃et: So offt vnd ſo lang nun die Natur einem ſolchen purganti mit wenigen kan widerſtehen/ gebraucht ſie nicht der viele; ſo aber ein ſtarck purgans in groͤſſerer quantitaͤt wird eyngegeben/ ſo kan die Natur mit wenigen humorib, pituitoſis einem ſo ſtarcken Feind nit widerſtehen/ ſondern ſuchet alles herfuͤr/ was ſie nur entbehren kan/ jhren Feind außzutreiben/ dardurch alſo auff einmal durch ein ſtarck purgans alle ſchaͤdliche humores koͤnnen außgefuͤhret werden/ vnd wann ſolche humores auff einmal außgefuͤhret ſeyn/ ſo iſt nicht mehr geſchehen/ als wann durch ein lind purgans zu vnterſchielich mahlen ſolches geſchehen were.
Wer nun daran zweyffelt/ der kan es verſuchen/ ſo wird er befinden/ daß ich die Warheit geſchrieben habe; dann ich mit fleiß den Grund davon hab wiſſen wollen/ vnd ſo wol an mir ſelber als vielen andeꝛn zu etlich mahlen verſucht/ vnd gefunden/ daß die allerſtaͤrckeſte purgantien, wie auch das antimonium ſelbſten/ wann es in kleinerer doſi gegeben wird/ als ſonſten gebraͤuchlich/ im geringſten nicht ſtarck operiret/ auch keine vomitus machet/ ſondern nur vnterſich gantz lind/ als ein ander gelind purgans, eben daſſelbige zu vnterſchiedlichen mahlen/ was es ſonſt in groͤſſerer doſi auff einmal thun kan/ verꝛichte.
Daß aber jemand meynen moͤchte/ wann das antimonium alſo zu etlich mahlen in kleinerem Gewicht gebrauchet/ ſolches nicht thun koͤnte/ was es ſonſten in groͤſſerer doſi (wann es vomitus macht) thaͤte/ iſt auch nicht alſo; dann ob ſchon das antimonium oder ein ander purgans, welches zugleich vomitus machet/ durch das vomiren mehr wegnehmen vnd außfegen kan/ als ein gelind purgans zu etlichen mahlen nit haͤtte thun koͤnnen/ ſo folget darumb nit/ als wann ein gelind purgans niteben ſo wol dasjenige durch etliche mahl gelind vnterſich/ was ein ſtarck purgans auff einmal mit gewalt uͤberſich/ wegnehmen ſolte vnd koͤnte.
Vnd iſt nur dieſer Vnterſchied darinnen/ daß ein ſtarck purgans auff einmal ſo viel/ als ein gelindes zu etlich mahlen eyngenommen/ verꝛichten kan:
Derohalben ich fuͤrs beſte achte/ wann der Patient ſo ſtarck iſt/ daß er ein ſtarck purgans oder vomitivum vertragen kan/ daß man jhn nicht zu viel mahl mit gelinden purgantibus quaͤle; ſo aber die Gelegenheit vnd Kranckheit kein ſtarck purgans wolte zulaſſen/ ſind die linde am beſten zu gebrauchen:
Vnd zum Beſchluß/ ſo kan ein gantz gelind purgierend vegetabile (wann es zu ſtarck auff einmahl gegeben wird) eben ſo wol vomitus, vnd ein ſtarck antimoniatum vomitivum (ſo es in kleinerm Gewicht gegeben) gelinde ſedes machen.
Welches ich zu guter Nachrichtung meines Naͤchſten nicht habe verſchweigen wollen/ hoffende/ ob es ſchon erſtlich etwas frembd ſcheinet/ es ſolle dannoch mit der zeit gut vnd wahr befunden werden.
Will hiermit auff dismahl den Fuͤnfften Theil der Philoſophiſchen Oefen beſchlieſſen/ wiewol ich gern noch etwas ſonderlichs von kuͤnſtlichen Oefen wolte eyngebracht haben/ will ſich aber nicht ſchicken/ ſondern ſoll an einem andern Orth/ davon ſchmeltzung/ abtreiben vnd ſeygerung der Metallen gehandelt wird/ ein mehrers vnd beſſers folgen/ dann der naͤchſte vnd beſte Weg/ die Metallen in groſſem zu ſchmeltzen noch nicht bekand iſt/ ob ſchon von dem mehrentheil Bergleuthen dafuͤr gehalten wird/ daß ſie keine groͤſſere Meiſter werden koͤnten; ſo wolt ich doch leichtlich beweiſen/ daß nicht halb ſo viel muͤhe/ arbeit/ vnd koſten/ als ſie anlegen/ mehr vnd beſſer Metall in kuͤrtzerer zeit koͤnte auß den Ertzen/ zu groſſem vortheil der Bergleuthen/ gebracht werden.
Davon zu einer gelegenenzeit ein mehrers.
Wolle derhalben der guͤnſtige Leſer/ auff dismahl/ mit dieſem meinem kleinen talento vor lieb nehmen/ wann ich ſpuͤhre/ daß dis wenige wird angenehm ſeyn/ will ich meinem Naͤchſten mit einem viel beſſern vnd angenehmern Werck zu dienen/ nicht vnterlaſſen/ ſondern ſolche nuͤtzliche vnd ſchoͤne ſecreten an Tag geben/ daß ſich maͤnniglich darob verwundern wird/ wo ſolche bisher ſo lang/ entweder auß Vnwiſſenheit/ oder auß Mißgunſt der Menſchen/ haben koͤnnen verborgen bleiben.
APPEND IX.
NAchdeme ich vor zwey Jahren habe angefangen meine new-erfundene Oefen zu beſchreiben/ vnd bekant zu machen/ in welcher Beſchreibung etitcher Secreten vnd Kunſtſtuͤcken (die ich doch niemahlen gemeyn zu machen geſinnet war) gedacht worden.
Gleichwol ich dieſe zeithero von vielen/ wegen communicirung derſelben/ ſo wol muͤndlich als ſchrifftlich/ viel vnruhe vnd muͤhe habe erleyden muͤſſen.
Derohalben ich hiermit will erinnert vnd ermahnet haben/ daß niemand hinfuͤrter mir/ wie auch jhme ſelber weiters muͤhſamb vnd laͤſtig im ſchreiben oder fragen ſeyn wolle/ dann ich ohne ſonderbahre Vrſach etwas mehrers/ als dieſe nachfolgende Stuͤcke/ bekand vnd offenbahr zu machen nicht geſinnet bin.
Darnach man ſich richten/ vnd die Zeit erwarten kan/ bis die fuͤnff Theile einmahl (geliebt es Gott) corꝛigirt/ verbeſſert oder vermehret werden/ herauß kommen; da es dann an vielen ſchoͤnen vnd nuͤtzlichen Kunſtſtuͤcken/ welche vmb ſonderbahre Vrſachen/ in dem erſten Druck zuruͤck gehalten/ nicht mangeln wird.
Vnd ſind dieſes die Secreten/ welche ich/ meinem Naͤchſten zum beſten/ vnterdeſſen mitzutheilen habe eyngewilliget/ doch mit ſolcher Erinnerung/ weilen der mehrentheil derſelben alſo beſchaffen/ daß man in kurtzer Zeit (wann Gott ſeinen Segen dazu gibt) einen groſſen Reichthumb/ mit Ehren vnd gutem Gewiſſen/ ohne ſeines Naͤchſten nachtheil vnd ſchaden/ darmit gewinnen kan; alſo wolle derjenige wol zuſehen/ wie er damit vmbgehe vnd ſolches gebrauche/ vnd fuͤr allen dingen der Armen vnd Duͤrff/ tigen darbey ja nicht vergeſſen/ auff daß jhme ſein Reichthumb zu Gottes Ehren vnd ſeiner Seelen Seligkeit/ vnd nicht zur ewigen Verdamnuͤs gereichen moͤge.
1. Alle Kornfruͤchten/ alß Habern/ Gerſten/ Rocken/ Weytzen wie auch alle Oepffel/ Bieren/ Kirſchen/ Pflaumen/ vnd andere dergleichen Baumfruͤchten/ durch eine beſondere Fermentation zu bereyten/ daß dieſelbe in der diſtillation einen lieblichen/ reinen vnd guten Spiritum geben/ deme/ welcher auß Weinmutter gebrand iſt/ an lieblichkeit vnd ſtaͤrcke nicht viel bevor gibt/ vnd ſehr wenig zu machen koſtet/ vnd uͤber dieſes/ wann der Brandtenwein davon diſtilliret iſt/ auß dem hinterſtelligen/ durch zuthun behoͤrlichen dingen/ iſt es Korn/ ein gut Bier/ oder Eſſig; ſind es Fruͤchten/ einen guten Tranck (dem Wein gleich) zu machen/ alſo daß man doppelten nutzen davon zu genieſſen hat/ dadurch man nicht allein ſeine Nahrung reichlich haben/ ſondern auch ein ehrliches darbey fuͤr die Seinigen aufflegen kan.
2. Auß etlichen Korn-vnd Baumfruͤchten einen lieblichen geſunden Tranck/ dem Frantzoͤſichen/ Rheiniſchen/ vnd Spaniſchen Wein nicht ſehr vngleich zu machen/ welcher ſich viel Jahr halten kan/ vnd beſtaͤndig bleibet.
3. Guten Brandtenwein/ auß geringen vnd doch bekanten dingen/ zu machen/ welcher in allen proben dem Rheiniſchen oder Frantzoͤſiſchen Brandtenwein gleich iſt/ vnd doch nicht halb ſo viel koſtet.
4. Auß Honig guten Zucker vnd Weinſtein/ welcher dem Zucker auß Weſt- Indien/ vnd dem Rheiniſchen Weinſtein auß Deutſchland gantz gleich iſt/ mit ſehr wenig koſten zu machen/ alſo daß ein Pfund Zucker kaum 8. oder 10. ſtuͤber/ vnd ein Pfund groben weiſſen Weinſtein kaum 2. ſtuͤber zu ſtehen kompt.
5. Einen jedwedern ſchlechten vnreinen Weinſtein/ auff eine beſondere weiſe/ ohne ahgang/ zu reinigen/ vnd in groſſe Cryſtallen ſchieſſen machen/ daß ein Pfund kein 6. ſtuͤber zu machen koſtet.
6. Dem Honig ſeinen vnlieblichen Geruch vnd Geſchmack zu benehmen/ daß man hernach darauß guten lieblichen Brandtenwein/ welcher gantz nicht nach dem Honig ſchmaͤcket/ diſtilliren/ vnd guten lieblichen Meth/ an geſchmack einem guten Wein gleich machen kan/ auß welchem Wein hernach alles/ was mit einem natuͤrlichen Wein gethan wird/ kan verꝛichtet werden.
7.
Von Roſinen vnd Corinthen einen lieblichen/ ſchoͤnen/ klaren vnd viel Jahren beſtaͤndigen Meth zu machen/ der einem guten Seck oder andern Spaniſchen Weinen in allen dingen gantz gleich iſt/ auß welchem auch guter klarer Eſſig wird/ der gar wenig koſtet.
8.
An ſolchen Orthen/ da die Weintrauben in der wilde wachſen/ nicht gebawete werden vnd ſawer bleiben/ gleichwol guten Wein vnd Eſſig darauß zu machen.
9. Deßgleichen von Johanns-traͤublein/ Saurachbeerlein/ Himbeeren/ Brombeeren/ Kreutzbeeren/ Roſen vnd Hagendornbutten/ vnd andern dergleichen Heckenfruͤchten/ gute/ liebliche vnd geſunde Gedraͤucke/ welche ſich Jahr vnd Tag halten koͤnnen/ zu machen.
10.
Item/ wie man alle truͤbe/ lange/ rothe/ ſchimlichte/ ſaure vnd andere mangelhaffte Weine/ leichtlich wieder zu recht bringen ſoll.
11. Auß etlichen Vegetabilien/ die allenthalben gern wachſen/ einen guten/ klaren/ Lieblichen vnd beſtaͤndigen Eſſig/ dem Frantzoͤſiſchen nicht ſehr vngleich/ in groſſer menge zu machen/ daß ein Ohm nicht ein Thaler zu ſtehen kompt.
12. In den mehrentheil kalten Laͤndern Europæ (doch außgenommen etliche von den kaͤlteſten) da ſonſten kein Wein kan zeitig werden; gute liebliche/ ſuͤſſe vnd beſtaͤndige geſunde Weine wachſen machen/ welche andern guten Weinen/ die in warmen Laͤndern/ als Deutſchland/ Franckreich/ Spanien oder Italien/ gewachſen/ an guͤte/ lieblichkeit vnd beſtaͤndigkeit nicht viel bevor geben.
13. Den Wein auß bergichten/ von den Revieren weit abgelegenen Landen/ die wegen manglung der Schifffahrten vnd Thewrung der Axfuhren/ nicht koͤnnen fort gebracht werden/ mit einem ſolchen Vortheil zu verfuͤhren/ alſo daß 10. Fuder nicht ſo viel als anders 1. Fuder zu verfuͤhren koſtet/ damit man ein groſes gewinnen/ vnd die außlaͤndiſchen Weine/ in abgelegenen Landen guten kauff drincken kan.
14.
Auß altem Kupffer gut Spaniſchgruͤn/ in groſer menge/ mit ſehr geringem koſten zu machen/ alſo/ daß auch 1. Pfund kaum 6. ſtuͤber zu machen koſtet.
15. Auff eine gantz vnbekante weiſe/ Eſſig leichtlich zu diſtilliren/ alſo compendioſè, daß auch eine gantze Ohme keinen halben Thaler vnkoſten dazu erfordert/ damit man viel nuͤtzliche dinge verꝛichten kan/ vnd vnter ſolchen das Spaniſchgruͤn gantz leichtlich zu candiliſiren vnd cryſtalliſiren/ daß auch ein Pfund keinen halben Thaler zu ſtehen kompt.
16. Auß dem Vrin einen reinen vnd ſtarcken Spiritum, ohne muͤhe/ arbeit vnd koſten/ gantz geſchwind zu machen/ alſo/ daß auch 20. oder 30. Pfund fuͤr einen Thaler koͤnnen gemacht werden/ damit viel wunderliche vnd nuͤtzliche dinge in Medicina, Alchymia vnd Mechanicis, koͤnnen verꝛichtet werden; vnter andern/ ein ſchoͤner Himmelblawer Vitriol von dem Kupffer/ zur Medicina vnd Alchymia dienſtlich/ vnd das Silber alſo fluͤſſig darmit gemacht wird/ daß man allerhand glaͤſerne Gefaͤſſe/ als Schuͤſſel/ Teller/ Leuchter/ Saltzfaͤſſer/ Trinckbecher/ vnd anderen Hausrath zum zierath/ damit in-vnd außwendig verſilbern kan/ welche nach dem geſicht fuͤr ſilberne Geſchirꝛ erkant werden.
17. Den Spiritum Salis in groſſer quantitaͤt zu machen/ mit ſehr geringem koſten/ daß auch ein Pfund kaum 6. ſtuͤber zu machen koſtet/ vnd zu viel nuͤtzlichen laboribus, ſo wol in Medicina, Alchymia, als andern Kuͤnſten/ kan angewendet werden/ als vnter andern dieſe folgende ſtuͤcke.
18. Das Gold von dem Silber abzukochen/ daß das Geſchmeyd gantz bleibet; auch Silber-vnd Kupfferhaltig Gold damit zu ſolviren vnd ſcheyden/ rein auß dem Waſſer faͤllen/ vnd das Waſſer wieder zu dergleichen Arbeit mehrmahlen zu gebrauchen/ alſo/ daß vnter allen ſcheydungen der Metallen im naſſen wege/ kein nuͤtzlicher vnd profitlicher zu finden iſt/ vnd das Gold auff dieſe weiſe auf den hoͤchſten halt gebracht wird.
19.
Auß allen Laͤtten vnd Sand/ wie auch auß Kießlingſteinen/ Quartzen vnd andern Bergarten/ welche angeflogen/ flaͤmmicht vnd leicht Gold halten/ vnd derentwegen mit nutzen weder mit waſchen oder Mercurio, noch ſchmeltzen kan außgebracht werden/ das Gold leichtlich außzulaugen vnd zu gut zu machen/ damit an ſolchen orten/ da dergleichen Sanden/ Laͤtten/ oder Steine gefunden/ auch groſſes kan gewonnen werden.
20. Auff eine beſondere/ geheyme/ bishero vnbekandte weiſe alle wilde Bergarten/ wie ſie auch moͤgen Namen haben/ kuͤnſtlich zu probieren/ vnd den rechten halt zu finden/ welches auff gemeyne weiſe vnmoͤglich zu thun iſt.
Vnd dienet ſolche Kunſt an denen Orten/ da Bergwerck ſeyn; dann offtermalen ein wild Gold-Ertz/ wann es nach gemeyner weiſe probieret/ vnd nichts darinn gefunden wird/ vngebawet liegen bleibet/ vnd niemand zu nutzen kompt; vnd werden bisweilen auch an ſolchen Orten/ da keine Bergwerck ſeyn/ vnterſchiedlicher art vnd ſorten glimmer/ rothe vnd weiſſe Talcken gefunden/ welche auff gemeyne weiſe nichts oder gar wenig geben/ vnd gleichwol oftermals viel Silber vnd Gold darinn verborgen ſtecket/ vnd verlohren bleibet/ welches doch mit groſſem nutzen koͤnte heraus geſchmeltzet werden.
21. Ein ſchoͤn compendium, vnd uͤber die maſſen nuͤtzliche invention, welche noch bey niemand im gebrauch geweſen; wie man allerhand Ertz/ auff eine ſehr profitliche weiſe/ in groſſer menge ſchmeltzen ſoll:
Alſo/ daß man in einem Tage in einem Stichofen mehr Ertz ſchmeltzen/ als auff die bekante weiſe in 8. Tagen kaum geſchehen kan/ dadurch viel vnkoſten erſpahret/ vnd jaͤhrlich ein groſes/ mehr als ſonſten/ kan gewonnen werden.
22. Deßgleichen ſolche Wercke/ die von dem ſchmeltzen kommen/ auff viel ein beſſere weiſe abzutreiben/ vnd das Silber auß dem Bley zu ſcheyden.
23. Auch die Ertze an ſolchen Orten/ da keine Holtzkohlen zu bekommen/ oder wann ſie zu bekommen ſeyn/ immer ſo wol durch Steinkohlen/ in groſſer menge/ zu ſchmeltzen; ein geſchwinde vnd nuͤtzliche arbeit.
24. Alle ſulphuriſche/ arſenicaliſche/ antimonialiſche/ koboltiſche vnd andere gifftige vnd fluͤchtige Ertzen/ welche/ wegen jhrer fluͤchtigkeit/ nicht im Fewer zu halten oder zu ſchmeltzen ſeyn/ durch eine beſondere arth/ eines Ciments oder Roſt-ofens zu binden vnd figiren/ daß ſie hernach im ſchmeltzen jhr Silber vnd Gold gern von ſich geben/ vnd mit groſem nutzen erhalten werden.
25. Durch den guß das leichte vnd flaͤmmichte Gold vnd Silber auß dem Sand/ Laͤtten/ Kißlingſteinen oder andern armen Bergarten/ mit nutzen außzuſchmeltzen.
26. Auß etlichen geringen oder vnvollkommenen Metallen vnd Mineralien jhr vnſichtlich Gold/ welches durch gemeyn vnd bekand abtreiben nicht geſpuͤhret wird/ mit groſſem nutzen/ auff ein befondere vnd geheyme weiſe/ heraus zu ſchmeltzen.
27. Das außgeſchmeltzte Silber vnd Gold auff eine gantz geſchwinde vnd vnkoͤſtliche weiſe/ durch den guß voneinander zu ſcheyden; alſo daß man in einem Tage in einem Ofen/ durch eine Perſon/ etlich 100. Marck kan ſcheyden laſſen/ koſtet nicht halb ſo viel muͤhe vnd arbeit/ vnd anlag/ als durch das Aq. fort. oder Ctmenten.
28. Deßgleichen kan auch ander verarbeytet Gold/ als Ketten vnd dergleichen ander Guͤldengeſchmeyd/ gar geſchwind auff den hoͤchſten halt/ wie auch das Gold vom verguͤldeten Silber/ durch den guß geſchieden werden/ alſo/ daß leichter 100. Marck auff dieſe weiſe/ als auff die bekande 20. mit groſſem vortheil vnd erſpahrung vieler zeit vnd koſten/ zu ſcheyden ſeyn.
29.
Auß einem jedwedern Bley viel mehr ☽ zu ſeygern/ als durch die Cupellen Prob darinn gefunden wird.
30.
Auß einem jedwedern alten Eyſen gut Gold außzuſchmeltzen/ welches zwar ein ſo groſſes nicht geben kan/ dannoch denen/ welche mit wenig zu frieden ſeyn/ ein ehrlicher vnterhalt ſeyn kan.
31. Deßgleichen auß allem ♃ vnd ♀/ doch auß einem mehr als auß dem andern/ ☽ vnd ☉ außzuſeygern.
32. Alle Ertze zeitigen/ daß ſie mehr Silber vnd Gold geben im ſchmeltzen: auß dtm Antimonio, Arſenico, vnd Auripigmento jhr Silber vnd Gold außziehen.
33. Ex Venere Sulphur extrancum ſepariren/ auff daß Cupido, jhr Kind gebohren werde.
34. Den gebrauchten Teſten das Silber/ welches im abtreiben dareyn gangen/ ohne ſchmeltzen oder andere muͤhe vnd koſten/ zu benehmen.
35. In allen Landen vnd an allen Orthen/ vielerhand ſchoͤne erdene Geſchirꝛ/ dem Porcellein nicht ſehr vngleich oder geringer/ welche das Fewer vnd alle Spiritus halten/ mit wenig koſten zu machen.
36. Ein vnbekanter Alann/ welcher alle Farben erhoͤhet/ ſchoͤner vnd beſtaͤndig machet.
Iſt ſonderlich zum Carmoſſin/ Scharlacken/ vnd andern koͤſtlichen Farben zu gebrauchen.
Dazu einen beſtaͤndigen Keſſel/ welcher die Farben nicht alterirt/ mit kleinem koſten zu machen.
37. Allerhand ſchoͤne Mahlerfarben/ auff eine vnkoͤſtliche weiſe zu machen/ als Purpurlacca, von vielerley Farben/ Schmalten/ Ultramarinum, Cinober/ vnd inſonderheit eine ſchoͤne weiſſe Farb/ dergleichen noch bey niemand geſehen/ welche den ſchoͤneſten Perlein gleich iſt: wie auch Gold vnd Silber/ auff eine leichte weiſe zu mahlen.
Ende des Fuͤnfften Theils.
Johann Rudolph Glaubers Apologetiſche Schrifften/ in dreyhundert zwey vnd achtzig Aphoriſmos außgeſetzt:
Darinnen die Perſonalia, vnd andere zu leſen verdrießliche dinge/ außgelaſſen worden; Hingegen aber nur dasjenige/ was gewißhafften Medicis, fleiſſigen Nachforſchern der Natur/ vnd frommen Haußvaͤttern zu wiſſen noͤthig/ beygebracht wird:
Auff begehren verfertiget Durch Johann Mackele/ der Artzeney Doctoren.
1. DIe Panacæa Antimonii muß durch huͤlffe eines Fewrigen ſaltzigen liquoris, welcher Alkaheſt genant wird/ bereytet werden.
2. Alkaheſt lautet ſchier-Algar-heiß/ oder Al-zu-heiß; kompt alſo der Nahme mit dem Weſen uͤbereyn.
3.
Dann ſolcher liquor anders nichts/ als ein lauter Fewriges 🜄 iſt/ durch welches groſſe verborgene Hitze/ die Vegetabilien/ Animalien vnd Mineralien/ wann ſie darmit oder darinn ſeine zeit digerirt/ alſo corꝛigiret/ gezeitiget vnd verbeſſert werden/ daß ſie zu heylſamen oder kraͤfftigen Medicamenten werden/ welches ohne ſolches Fewrige Waſſer nicht haͤtte geſchehen koͤnnen.
4. Iſt alſo ſolches Menſtruum anders nichts/ als ein Fewriger von Vrinoſiſchen Salien bereyteter liquor, welcher ſolche kraͤfften beweiſet/ als jhme in dem Tractaͤtlein von den Kiſſelſteinen zugeſchrieben worden.
5. Dieſes Menſtruum kan mehr als auß einem ſubjecto bereytet werden; nicht allein auß dem allgemeynen Erdſaltz oder Salniter/ ſondern auch auß aller Vegetabilien/ vnd ſonderlich des Tartari fixem Saltz/ kan es zugerichtet werden.
6. Iſt nichts daran gelegen/ worauß er bereytet werde/ wann er nur ſolche Tugenden beſitzt/ die jhme zugelegt ſeyn.
7. Weil das allgemeyne Erdſaltz/ vnd fixe Saltz der Vegetabilien einerley Natur vnd Weſens iſt/ wann man ſie darnach Tractiret oder zurichtet.
8. Auß einem Sali tartari kan ein natuͤrlich Erdſaltz oder Salniter werden/ vnd auß einem Erdſaltz oder Salniter ein fixes Saltz einem Sale tartari gleich; auß einem Spiritu vini ein Sal tartari, vnd auß einem Sale tartari ein Spiritus vini; auß einem Aceto vini ein Niter/ vnd auß einem Niter ein corroſiviſcher Eſſig.
9. Solche Salien ſo beyder Naturen theilhafftig/ werden billich von den alten Philoſophis hermaphroditæ genennet.
10. Niemand darff ſich an ſein gering Herkommen kehren/ vnd ſolches darumb klein achten/ es iſt doch nichts daran gelegen/ woher das gute komme/ wann es nur gut iſt/ vnd wir ſolches zu vielem gutem gebrauchen koͤnnen.
11. Das gute ſolte deſto mehr/ weil es auß veraͤchtlichen/ vnd geringſchaͤtzigen Dingen herkommen/ vnd nun gut worden/ hoch geachtet werden.
12 Die Natur vnd wahre Kunſt braucht allezeit zu jhrem Intent nur geringſchaͤtzige oder vnachtſame Dinge/ vnd kompt gluͤcklich zu jhrem vorhaben.
13. Wann man ſolches Menſtruum auß dem Erdſaltz machen will/ ſo muß man folches Saltz durch außlaugung gemeynen Waſſers auß guter fruchtbarer Erden außlaugen/ coaguliren/ vnd mit zuthun der Kohlen/ oder anderer Vegetabiliſchen Sulphuren figiren oder calciniren/ ſo lang bis es in der Lufft in einen Fewrigen liquorem fleußt.
14. Den Salpeter thut man in einen Tiegel laͤßt jhn uͤber einem Kohlfewer wol ſchmeltzen/ vnd wirfft immer ein ſtuͤcklein Kohlen nach dem andern drauf/ vnd laͤßt ſie verbrennen/ ſo lang vnd viel/ bis die Kohlen nicht mehr auf dem gefloſſenen Salpeter brennen wollen/ ſondern vnverzehrt darauff ligen bleiben/ ſo iſt das Niter figirt vnd bereytet/ ein ſolches wunderbarliches Waſſer draus zu werden/ welches alſo geſchiehet; weil der fixe Salpeter noch in dem Tiegel fließt/ muß er in einen reinen Kuͤpffern glatten Moͤrſel außgegoſſen werden/ daß er darinnen erkalte; dann pulveriſirt/ vnd in einen Keller oder ſonſt an einen feuchten orth auff glaͤſerne Schalen gelegt/ zerflieſſen laſſen/ ſo erlangt man ein ſolch Fewriges Waſſer/ welches ſolche wunderbarliche Tugenden/ ſo wol in bereytung der Metalliſchen/ als Vegetabiliſchen vnd Animaliſchen Medicamenten/ beweiſet.
15.
Wann man den liquorem nitri fixi zur verbeſſerung der Metallen gebrauchen wil/ ſo ſoll man das Niter durch den Regulum Antimonii figiren:
Man muß zu einem Theil Reguli Antimonii Martialis drey Theil rein pulveriſirten gelaͤuterten Salpeter miſchen/ ſolche mixtur in ein beſchlagen Glas thun/ vnd in einem Figirofen durch vermehrung des Fewers allgemach zum gluͤen bringen/ vnd alſo in ſolcher glut 5. oder 6. ſtunden ſtehen laſſen/ dann außnehmen/ vmb zuerkalten/ hernach klein puͤlvern/ vnd mit Regenwaſſer uͤbergieſſen/ das Niter welches bey dem Regulo Antimonii fix worden iſt/ außlaugen/ das Waſſer wieder davon abziehen/ bis auf den Fewrigen liquorem, welchen man zu den metalliſchen Haͤndeln gebrauchen kan. NB.
Es kan ſolche figirung auch wol in verdeckten Tiegeln/ ohne Glaͤſer/ geſchehen/ iſt auch gut/ nur daß man das Fewer wol Regiere/ vnd erſtlich nicht zu heyß mache/ auf daß das Niter nicht verꝛauche/ ehe es fix worden/ ſondern allgemach des Fewers gewohne/ vnd bey dem Regulo Antimonii fix werde.
16. Wil man dieſes Menſtruum auß dem tartato machen/ ſo miſcht man vnter einen Theil klein pulveriſirter weiſſer Kißlingſtein 6. oder 8. Theil reines Salis tartari, vnd ſchmeltzet ſolche mixtur in einem verdecktem Tiegel wohl vntereinander/ gieſſet es auß in einen glatten Moͤrſel/ laͤſt es kalt werden/ vnd pulveriſiret ſolche weiſſe vnd durchſichtige Maſſam, thut dieſelbe in einen glaͤſern Kolben/ vnd uͤbergieſſet ſie mit Regenwaſſer/ laßt ſolches in einem warmen Sand auffkochen/ ſo ſolvirt das Waſſer nur allein das Sal tartari, vnd laͤßt die Kißlinge als einen ſchlamm ligen/ welcher zugleich alle vnreinigkeit des Salis tartari, die zuvor durch das gemeyne ſolviren vnd filtriren nicht hat koͤnnen geſchieden werden/ in ſich ziehet vnd bey ſich behaͤlt/ alſo daß das Sal tartari dardurch von aller Vnreinigkeit auffs allerhoͤchſte entbunden vnd gereiniget wird.
Solche Solution ſoll man filtriren/ vnd in einem Kolben das Waſſer wieder davon abſtrahiren/ alſo daß ein Fewriger ſchoͤner Cryſtalliſcher liquor zuruͤck im Glas bleibe; welches die beſte bereytung iſt/ die Vegetabilien oder Animalien in gute Medicamenta damit zubringen.
17. Man ſoll das Kraut/ Wurtzel oder Saamen in einem ſteinern Moͤrſel gantz klein ſtoſſen/ vnd in einem Koͤlblein mit ſolchem Fewrigem Menſtruo uͤbergieſſen/ alſo daß das Kraut wol damit angefeuchtet ſey/ vnd in einem Sand etliche tagen zuſammen kochen oder digeriren laſſen/ ſo wird auß dem Kraut vnd Menſtruo ein dicker Safft/ wann ſolches geſchehen/ ſo muß man einen wol dephlegmirten Spiritum vini, ohngefehr ſo viel als des liquoris iſt/ darauff gieſſen/ wol vntereinander ſchuͤtteln/ vnd in gantz gelinder waͤrme/ auff daß der Spiritus vini nicht erhaliere/ ſo lang zuſammen digeriren laſſen/ bis daß eine Scheydung geſchehe/ vnd ſich der Alkaheſt mit den fecibus zu boden des Glaſes/ vnd der Spiritus vini ſampt der Krafft vnd Tugend des Krauts oben darauff ſetze/ vnd ſich hinfort/ wie offt man auch ſolche wieder vntereinander ſchuͤttelt/ dennoch nicht vermiſche/ ſondern ein jedweder allein vnvermengt bleibe; welches man alſo zuſammen auß dem Koͤlblein in ein Zuckerglas gieſſen/ vnd ſich darinn ſoll ſetzen laſſen; alsdann die Medicin oder Krafft des Krauts/ welches der Spiritus Vini zu ſich genommen/ ſauber von dem Alkaheſt, welcher die feces des Krauts bey ſich behalten/ abgieſſen/ ſo hat man die Krafft vnd Tugend des Krauts wol corꝛigiret vnd gezeitiget vollkoͤmlich in dem Spiritu Vini, welchen man in lindem balneo von der eſſentiâ des Krauts abziehen/ vnd die Medicin/ welche als ein rother Safft groſſer kraͤfften zuruͤck geblieben/ bewahren/ vnd darzu ſie von Gott vnd der Natur geordnet/ gebrauchen kan: den liquorem Alkaheſt aber/ mit den fecibus des Krauts vermen get/ ſoll man in einem jrdenen Geſchirꝛ außgluͤen/ auf daß aller Geſchmack vnd Geruch des Krauts/ welchen er bey ſich behalten/ davon weiche/ vnd hernach mit Waſſer ſolviren/ filtriren/ vnd wieder auff einen liquorem abziehen/ ſo iſt er wieder ſo gut/ als er zuvor geweſen/ kan alſo ſo offt man will/ vnverhindert/ dergleichen Medicamenta zu machen/ wieder gebraucht werden.
18. Die Animalien werden gleicherweiß in einem ſteinern Moͤrſel klein geſtoſſen/ mit dem Alkaheſt uͤbergoſſen/ digerirt/ vnd per Spiritum Vini geſchieden.
19. Die Metallen aber muͤſſen zuvor in jhren eygenen menſtruis corroſivis ſolviret/ præcipitiret/ abluirt oder edalcorirt/ exſiccirt/ vnd darnach erſt mit dem Alkaheſt uͤbergoſſen/ digerirt/ per Spiritum Vini geſchieden/ vnd in die potabilitaͤt gebracht werden.
20. Die Mineralien aber welche ſich puͤlveren laſſen/ darff man nicht ſolviren/ vnd in einen calcem bringen/ ſondern allein nach der pulveriſirung/ mit dem Alkaheſt uͤbergieſſen/ digeriren/ vnd per Spiritum Vini ſepariren.
21.
Doch kan man die Metallen auch/ wann man will/ mit eim wenig Reguli Antimonii im guß verſetzen/ auff daß dieſelbe bruͤchig werden/ vnd ſich puͤlveren laſſen/ alsdann mit dem Menſtruo uͤbergieſſen/ ſolviren/ digeriren/ vnd in einer Medicin præpariren; iſt auch gut: Oder/ man kan ſolche mit Reguli Antimonii verſetzte Metallen/ mit 3. mahl ſo viel Nitri puri vermiſchen/ vnd in einem Glaͤſern oder jrdenen Geſchieꝛ im truckenen Weg ſolviren/ digeriren/ figiren/ vnd hernach mit Spiritu Vini in eine Medlein bringen/ iſt auch gut/ vnd laͤſt ſich wol vnd beſſer thun im truckenen Weg als im naſſen bey den Vegetabilien vnd Animalien geſchehen.
22. Man ſchmeltzt ſo viel Reg. Antimon. zu den vnvollkommenen Metallen oder Mineralien/ auf daß ſie bruͤchig werden vnd ſich puͤlveren laſſen/ darunter miſcht man 3. mahl ſo viel Nitri puriſſimi, vnd ſetzet die mixtur wol verlutirt in glaͤſern oder jrꝛdenen Geſchirꝛen eyn zu figiren etliche ſtunden lang/ nimmet es darnach auß/ vnd ſchmeltzt es zuſammen/ auff daß ſich ein Koͤnig ſetze/ denſelben ſiedet man mit Bley auff einer ſchaͤrben/ ſchlacket vnd treibet das Werck auff einer Capellen/ ſo bleibt das ☉ vnd ☽ welches das vnvollkommene Metall oder Mineral in der figirung erlanget hat/ auff der Capellen/ welche man mit dem kleinen probiergewicht auffziehen/ vnd vernehmen kan/ wie viel in ſo kurtzer zeit davon figiret werden.
23.
Dieſer Fewrige liquor iſt im geringſten kein Corꝛoſiv/ ſondern ein Feind vnd Verderber aller Corꝛoſiven/ weil er dieſelben toͤdet vnd jhnen jhr Corꝛoſiv vertreibet.
24. Mit dem Salpeter werden die Sulphuriſche/ (aber nicht alle Metallen oder Mineralien) zu ſchlacken gemacht/ auß welchen per Spir.
Vini eine Metalliſche Tinctura kan gezogen werden.
25. Solche Schlacken ſeynd gantz Fewrig/ derohalben ziehen ſie die Lufft gern an ſich/ vnd werden zu oͤhl.
26. Der cremor, ſo auß den gebrandten Corallen durch das Waſſer gezogen/ iſt nicht vmb ein Haar beſſer/ als wann er auß einem calce vivâ waͤre gemacht worden/ ob er ſchon in etlichen Apotheken in geheimb gehalten wird.
27. Gebrandte Corallen/ Perlen/ Perlenmutter/ vnd andere Schneckenhaͤuſer/ ſo wol dieſe ſo auß dem Meer als ſuͤſſen Revieren kommen/ wann ſie gebrand werden/ geben einen natuͤrlichen Kalck/ deme/ ſo von ſteinen gebrandt/ gantz gleich.
28. Das Zinn wird hart gegoſſen/ durch einen Reg. Antimon. deſſen man vnter 12. theil Zinn einen theil Regali ſchmeltzet; mehr leydet es nicht/ wird ſonſten zubruͤchig/ vnd laͤſſet ſich nicht arbeyten:
Wann man auch nur 1. ℔. Reg. vnter 20. ℔. Zinn ſchmeltzet/ es hart genug wird:
Es thuts auch der Zinck oder Sprauter immer ſo wol als der Reg. Antimon. vnd koſtet keine muͤhe/ fleußt auch lieber als der Reg.
29. Die weiſſe Glaſuren werden gemacht von Bleyglett vnd Zinnafchen/ Kießling vnd Pottaſchen.
30. De Vitriol gibt dem Spiritui Salis keinen mangel/ wann er damit bereytet worden.
31. Wann ein Metall vnter einer Muffel geroͤſtet wird/ ſo gibt es einen calcem von ſchwerem weſen/ vnd keine flores, welche leicht ſind/ vud durch die ſublimation bereytet werden.
32. Die Eſſentia Vini kan einen jedwedern vnzeitigen Wein in der fermentation auß krafft ſeiner Fewrigen Natur vnd Eygenſchafft zeitigen/ vnd in einen lieblichen/ beſtaͤndigen vnd guten geſunden Wein verwandeln; vnd iſt zu ſolchem Werck nichts anders oder beſſers zu finden.
34. Von dieſem kuͤnſtlichem Werck/ kan einer nicht mit ehren in der ſtille ſeinem Nechſten ohne ſchaden oder hindernus eine gute Nahrung haben.
35. Nach dem man das eine Fuder durch das ander verſtaͤrcket/ ſo kan daſſelbe ſich nicht allein einem andern ſtarcken vnd guten Weine gleich halten/ ſondern auch verkaufft werden/ vnd auch thewrer als die 2. geringe oder ſaure Fuder.
36. Iſt eine edle Kunſt an ſolchen orthen zu gebrauchen/ da die Weine ſelten zeitig werden/ ſich nicht halten/ oder verfuͤhret werden koͤnnen.
37. Wann man Brandtenwein auß allerhand Fruͤchten machen wil/ ſo nimbt man fuͤr Korn/ was man wil/ es ſey gleich Habern/ Gerſten/ Rocken/ Weitzen/ Dinckel/ darzu/ weichet ſolche etliche tage mit ſuͤſſem Waſſer eyn/ legt es hinauß zu wachſen/ gleich wie man das Maltz zurichtet/ Bier darauß zu Brawen/ vnd wendet ſolches bey rechter zeit/ auff daß es nicht zu heiß werde vnd verderbe:
Wann es nun wol außgewachſen iſt/ ſo thut ſolch gemaltzet Korn weit voneinander/ daß es bald kalt vnd nicht in ſich ſawer werde/ will man aber alſobald davon anſetzen/ ſo nimbt man ſo viel darvon als man diſtilliren wil/ kochet es ſo lang in einem Keſſel mit Waſſer/ bis das Korn auffbaͤrſtet/ darnach ſchuͤttet mans in ein hoͤltzern Geſchirꝛ/ laͤſſet es lawlicht werden/ thut ein wenig junge Bierhefen darzu/ vnd machet es jehrend/ wann es genug gejohren hat/ ſo in 2. oder 3. tagen auffs laͤngſte geſchicht/ ſo brennet oder diſtilliret man ſolches Korn in einem gemeynen Brennkeſſel zu Brandtenwein:
Das jenige ſo im Keſſel bleibet iſt dem viehe/ Ochſen/ Kuͤhen/ vnd Schweinen gut/ ſelbige darmit Feiſt zumachen/ ber uͤbergeſtiegene Brandtewein muß Rectificirt werden/ wie ein anderer/ vnd wird auff dieſe weiß viel lieblicher vnd wolgeſchmackter/ als ein anderer Kornbrandtenwein.
38.
Man kan auch wol das Korn nur ſchroten/ mit Waſſer anſetzen/ vnd in einem Keſſel der in eim andern mit Waſſer gefuͤllet ſtehe/ diſtilliren/ ſo brennt es auch nicht an.
Das außgewachſen Korn gibt beſſer.
39. Wann man dieſen Brandtenwein einem Weinbrandtenwein am geſchmack will gleich machen/ ſo kan man ſolchen uͤber Weinhefen Rectificiren/ ſo erlanget er wegen des ol. vini, ſo haͤuffig in der Hefen iſt/ einen natuͤrlichen Weinhefen geſchmack/ iſt auch in allen dingen darfuͤr zunehmen vnd zugebrauchen.
40.
Wann man wil/ ſo darff man das außgewachſene Korn eben nicht zuvor kochen/ ehe man es zu jehren anſtellet/ ſondern kan es nur alſo warm/ wie es vom hauffen kompt in eine Buͤtten mit laulechtem Waſſer uͤbergieſſen/ ſo faͤnget das Korn auß eygener krafft alſobalden an zujehren/ vnd darff keine Hefen ſolches damit zujehren zubringen oder anzuſetzen/ gibt aber ſo einen lieblichen Brandtewein nicht/ als wann es zuvorn gekochet iſt:
In welchem kochen jhme dem Korn ſein wilder geſchmack benommen wird/ welchen der Brandtewein ſonſten behielte/ darzu gibt es auch mehr Brandtewein/ wann das Korn durch das kochen bis auffs auffborſten vor der Diſtillation entſchloſſen worden.
41. Dis iſt ein ſchoͤn vnd nuͤtzliches Stuͤck/ viel damit zugewinnen/ wann mans recht angreiffet/ vnd ins groſſe thut.
42. Ein guter Spiritus ardens, er ſey gleich von Wein oder Korn gemachet/ kan auff der See nicht vmbfallen/ dann keine Weine auff der See vmbfallen/ als diejenige/ da wenig Spiritus innen iſt:
Starcke Weine aber nimmermehr ſo leichtlich/ dann je mehr Spiritus in dem Getraͤnck ſeyn/ je ſaͤuberer der Getranck iſt (es ſey gleich Wein/ Bier oder Meth) vor dem Seewaſſer.
43. Iſt der Spiritus im Wein der Præſervator oder Schuͤtzer des Weins/ der doch mit einer groſſen quantitaͤt Waſſers vmbgeben vnd geſchwaͤchet iſt/ daß der Wein gut bleibet/ vnd ſolchen vor dem vmbfallen bewahren kan/ warumb ſolte er ſich dann auch nicht ſelber ſchuͤtzen koͤnnen/ wann er mit vielem Waſſer nicht geſchwaͤchet iſt/ ſondern ſeine voͤllige macht vnd ſtaͤrcke hat.
44. Ein concentrirtes Leben kan ja vielmehr außſtehen/ als ein außgelaſſenes oder außgetheiltes vnd geſchwaͤchtes Leben.
45. Die guͤte des Reiniſchen Weins beſtehet in ſeiner lieblichkeit/ vnd nicht in der ſtaͤrcke.
46. Ein Frantzoͤſiſcher Wein iſt viel ſtaͤrcker/ als ein Reiniſcher/ aber nicht ſo lieblich vnd geſund/ deßgleichen ein Vngariſcher/ Griechiſcher/ Italiaͤniſcher/ Spaniſcher/ ꝛc. auch ſtaͤrcker/ aber beyweitem einem Reiniſchen an lieblichkeit/ guͤts vnd geſundheit nicht zuver gleichen/ ob ſie ſchon vielmahlen ſtaͤrcker ſeyn/ als der Reiniſche.
47. Obwohl ein ſtarck Bier auch einen ſtarcken Eſſig gibt/ ſo kan doch nimmermehr ein Weineſſig darauß werden.
48. Zwiſchen Bier vnd Weineſſig/ ob ſie ſchon beyde ſtarck ſind/ iſt eine groſſe vngleichheit/ wann man beyde gegen einander probiret.
49. Zu einem auffrichtigen Weineſſig gehoͤren dieſe zwo Proben; erſtlich/ wann man denſelben ſchuͤttelt in einem Probglaͤslein/ daß er alſobald wiederumb klar iſt/ vnd keinen Schaum/ Geſt oder Blaͤslein oben auff ligen laͤßt/ wie der Biereſſig thut/ er ſey gleich ſo ſtarck als er wolle/ behaͤlt er doch ſolche art/ daß er ſchaͤumet wann er bewegt wird/ gleich als Bier/ davon er gemacht/ auch thut hergegen ein Weineſſig kein blaͤslein ſitzen laſſet.
50. Die ander Prob iſt/ wann man einen Weineſſig kochet/ daß er je laͤnger je ſtaͤrcker wird.
Ratio iſt dieſe; weilen ein natuͤrliche jhm angeborne Saͤurigkeit darinn iſt/ ſo nicht volatiliſch/ bey dem Biereſſig aber ſeine Saͤure in einer volatilitaͤt beſtehet/ vnd im kochen weg gehet; je laͤnget er kochet/ je ſchlapper er wird: dis ſeyn die zwo vornembſten vnd gewiſſeſten Proben auff Eſſige.
51.
Wann man in ein Tonn vngefehr 2. oder 3. gute handvoll Buch-rein geſiebte Aſchen mit ein wenig Bier anfruͤchtet/ vnd in das ſaure Bier ſchuͤttet/ wol vntereinander ſchuͤttelt/ 8. tag ligen laͤſt/ ſo wird die Aſche ratione Salis, ſo darinn iſt/ die Saͤure in dem Bier zu Boden ſchlagen/ vnd das Bier wieder drincklich machen.
52. Es thut auch wol dieſes/ wann das Bier nicht gar zu ſauer iſt/ wann man eine gute handvoll geſiebter Aſchen in ein tuͤchlein bindet/ oben zum Spunden hineyn in das Bier haͤncket/ vnd allezeit darinnen hangen laͤſſet/ bewahret vor Saͤure/ vnd darff man das Bier nicht bewegen vnd truͤb machen; Auch wann man etliche Handvoll Weitzen in das Bier legt/ zeucht auch die ſaͤurigkeit an ſich/ deßgleichen thuns auch Eyerſchalen/ Krebsaugen/ Schneckenhaͤuſer/ Seemuſcheln/ gebrandter Kalchſtein/ vnd dergleichen dinge/ ſo die ſaͤurigkeit gern an ſich ziehen/ vnd in eine ſuͤſſe verwandeln.
53. Die bereytung der animæ oder quintæ Eſſentiæ vini, ſo zu verbeſſerung der Wein zu gebrauchen/ iſt eine ſolch herꝛliches vnd nuͤtzliches ſtuͤck/ dergleichen vielleicht niemand in 100. Jahren gewuſt hat.
54.
Auß einem Ohm Hefen kan immer ſo viel nutzen oder mehr gemacht werden/ als auß einem Ohm guten Weins.
55. Dann auß der vnachtſamen Hefen nicht allein ein guter drincklicher Wein gepreſt kan werden/ der leichtlich zu Eſſig zu machen/ ſondern es kan auch ein guter Spiritus davon diſtilliret/ vnd auß dem dicken der Weinſtein gezogen/ vnd endlich der Reſt zu Pottaſchen gebrand werden.
56. Die Animæ vini wird alſo bereytet; Erſtlich ſoll man eine gute Weinhefen/ die nicht in ſtinckenden Faͤſſern gelegen/ ſondern noch friſch vnd von gutem geſchmack iſt/ auß einer ſolchen Kuͤpffern veſic, nach dem gebrauch vnd modo, wie ſie in dem op. vegetab. beſchrieben/ auf daß die Hefen nicht anbrennen/ vnd das oleum ſtinckend von werde/ diſtilliren/ vnd fein ſtarck vnd kochend/ darzu gute kuͤhlung gehoͤrt/ den Spiritum ſampt dem oleo uͤbergehen laſſen ſo lang vnd viele/ bis das uͤbergehende noch weißlicht vnd truͤb gehet/ auch ein ſtarcken Weingeruch hat/ darnach das zuruͤck gebliebene/ darinnen nur der Weinſtein noch iſt/ auß dem Keſſel nehmen/ vnd nach meiner beſchreibung ſo zu Nuͤrnberg bey Herꝛn Endnern Gedruckt/ den Weinſtein darauß ziehen/ weiters friſche Hefen in den Keſſel thun/ vnd alſo darmit verfahren/ ſo lang vnd viel/ bis du ein gut theil uͤbergeſtiegen Spiritus vnd olei haſt/ welchen Spir. du auß einer reinen verzinnten Veſic rectificiren/ vnd in der diſtillation viel Saltz zu dem Spiritui in den Keſſel thun ſollſt; Wann nun der Spiritus uͤber/ ſo nimb den Reſt auß dem Keſſel/ las denſelben in einen reinen kuͤpffern verzinnten Keſſel ſtehen/ bis er kalt worden/ ſo wirſtu oben auff ſchwimmen ſehen ein gelb lieblich vnd ſtarck riechend oleum, auch ein theil am Boden gefallen finden/ ſamble ſolches fleiſſig zuſammen/ vnd bewahre es bis du deſſen ein guten theil haſt/ welches du hernach mit Sp. Sal. (wie ſolches in meinem opere vegetab. außfuͤhrlich gelehret wird) von ſeinem/ auß der Hefen vnd kuͤpffern Keſſel gezogenen vnlieblichen geſchmack reinigen muſt.
57. Will man ſolches oleum auß einem newen Wein zurichten/ welches in meiner Pharmacop.
Spag. zumachen gelehret/ ſo kan man es auch thun/ vnd bekompt man ein lieblichers oleum als auß den Hefen.
58. Dieſes reinen/ oder durch den Spir. Sal. rectificirten olei vini nimb ein theil/ vnd des allerſtaͤrckeſten Spiritus vini oleo liſati 3. oder 4. theil: gieß beyde zuſammen/ vnd ſchwencke ſie ein wenig vntereinander/ ſo wird der Spir. ſein eygen oleum in ſich ſchlucken/ daß man ſolches nicht mehr ſehen oder erkennen kan/ ſondern auß beyden ein liebliche Eſſentia werden/ welches die warhaffte anima vini iſt.
59. Mit dieſer Eſſentiâ oder animâ vini ſind alle geringe ſaure Weine/ an Staͤrcke/ Farb/ vnd Geruch zu verbeſſern/ vnd Aepffel vnd Biernmoͤſte/ wie auch ein Honigwaſſer (wann jhme ſein vnlieblicher geruch wie in dem opere vegetab. zu ſehen) zu vorn benommen/ vnd es mit behoͤrlichem gewicht Weinſtein/ verſaͤuret worden/ zu beſtaͤndigen/ guten vnd wolgeſchmackten taurhafften (einem guten Wein gleich) lieblichen Getraͤncken zuverwandlen moͤglich.
60. Man ſoll dieſer Animæ vini vnter einen gantzen Ohm geringen Weins nur 1. 2. 3. Loth/ wegen des geruchs vnd geſchmacks/ aber wegen der ſtaͤrcke 1. 2. oder 3. Pfund reinen Spir. vini nehmen.
61. Wann ein Wein dieſe drey Tugenden vnd Eygenſchafften hat/ als nemblich/ ein gute Farb/ lieblichen Geruch/ vnd annemblichen Geſchmack/ ſo kan er fuͤr einen außbund vnd guten Wein beſtehen/ welche drey Eygenſchafften dieſe anima vini einem jedwedern geringem Wein vollkoͤmblich geben kan.
62. Ein guter lieblicher vnd annemblicher Weingeruch/ iſt das beſte an dem Wein/ vnd macht ein vnterſchied zwiſchen den Rheiniſchen vnd Frantzoͤſichen Weinen.
63.
Dieſe Eſſentia vini muß den Weinen nach rechtem gewicht in der fermentation gegeben werden.
64. Nicht ein Spir. vini, ſondern des Weins oleum (wie bey all andern vegetabilien allein der geruch in dem oleo verſamblet zu ſehen) dem Wein vnd andern Getraͤncken/ wie auch allen von Korn vnd Obs diſtillirten Waͤffern einen lieblichen Weingeſchmack geben kan.
65.
Wann man einem Ohm Apffel oder Birn-Moſt/ auch 1. oder 2. Vntzen mit etlichen ℔. Spir. vini gibt/ vnd mit jaͤhren laͤßt/ ſo erlanget der Apffelwein durch den Spir. vini (wann es auch gleich nur ein Spiritus auß den zuruͤck gebliebenen außgepreßten Apffelhuͤlſen were) eine ſolche Staͤrcke vnd Krafft wegen des Spir. ardentis, vnd wegen der animæ vini einen ſolchen natuͤrlichen Weingeſchmack vnd geruch/ als wann er am Rhein oder Moſel gewachſen were/ wird auch eben ſo geſund vnd annemblich zu trincken ſeyn/ als ein natuͤrlicher von Trauben gemacht.
66. Alle Puncten/ deren in dem Miraculo mundi gedacht werden/ ſeynd mit viel beſſerm nutzen/ durch huͤlff eines gemeynen Saltzes oder Weinſteins zuthun/ als mit dem Salpeter.
67. Es wird der gantzen Welt bald offenbahr werden/ daß ob mein Nitrum das wahre ſolvens Univerſale ſey.
68. Der Wein/ ſo auß den Hefen gepreßt wird/ vnd der Spiritus, ſo in der diſtillation uͤbergehet/ ſeynd das geringſte/ der Weinſtein vnd liebliches Oehl aber das beſte.
69. Pan. Antimon.
Wann ſie recht gebraucht wird/ purgiert nicht/ ſondern thut Wunder in Medicin.
70. Sie iſt gut/ wann ſie wohl præparirt/ vnd das menſtruum univerſale auß dem Nitro gehet/ vnd kan mehr außrichten/ als jhme noch jemahlen zugeſchrieben worden.
71.
Auß einem jedwedern Ohm vnachtſamer Hefen/ wann nemblich der Wein herauß gepreßt/ der Spir. uͤbergezogen/ der Weinſtein vnd Oleum extrahirt/ vnd der Reſt zu Pottaſchen gebrand/ in 6. 7. 8. oder mehr Reichsthaler werth außzubringen/ vnd in groſſer quantitaͤt/ alſo daß ein einiger Knecht wochentlich/ ſo er anders auch Hefen vnd bereytſchafft hat/ in 100. Thaler gewinnen koͤnte/ welches die warheit iſt/ wie wenig es gleich glauben moͤchten.
72. Alle Ertze/ vnd ſonderlich ☉. ☽. ☿. vnd ♄. ſind fuͤglich mit einem fixen Saltz zu ſchmeltzen/ vnd in guß zu ſcheyden.
73. Das gemeyne Saltz ſchmeltzet vnd ſcheydet die Metallen im guß gar nicht.
74. Alle Ertze/ ſie halten gleich Schwebel/ oder nicht/ fuͤhren doch den Stein/ Berg/ oder Quartz darinnen das Ertz gewachſen; dann ſo ſie deren keines fuͤhrten/ ſo koͤnte man ſolche nicht Ertz/ ſondern Metallen nennen.
75. Weilen bey allen Ertzen Zuſaͤtze gebraucht werden ſollen/ welche den groben ⚴. wie auch Berg/ oder Stein ſolviren/ vnd von dem Metall ſepariren/ ſo wird kein beſſerer fluß gefunden/ als ein Sal fixum, es werde gleich von Holtz/ Salpeter vnd Weinſtein gemacht/ welches Saltz einen jedwedern Stein/ vnd auch brennenden Schwebel im guß ſolvirt/ vnd zu Schlacken macht.
76. Wann die vnreinigkeit bey dem Ertz durch das Sal fixum ſolvirt/ ſo muß nothwendig das Metall ſo in dem Ertz geweſen/ ſich davon ſcheyden/ vnd in einen Koͤnig fallen.
77.
Wann Lazarus Ertzer gemeyn Saltz oben auff den fluß vnd Ertz zulegen befiehlet/ geſchicht auch/ das Ertz damit fluͤſſig zumachen/ (NB.
Dann gemeyn Saltz weder Schwebel noch Stein angreifft vnd ſolvirt) ſondern es geſchicht allein vmb dieſer vrſachen/ nemblich dem fixen fluß zuwehren/ daß er nicht auß dem Tiegel lauffe im ſchmeltzen/ vnd durch das Saltz/ als ein contrarium, gegen den fluß darnieder gehalten werde.
78.
Stein oder Kißling/ Sand oder dergleichen/ wie auch brennender Sulphur, werden durch huͤlff eines Salis fixi in ein durchſichtiges Waſſer zumachen gelehret/ in ſecundâ parte fernorum.
79. Der Ofen davon im 2. Punct Miraculi mundi gedacht/ iſt nicht allein zu guten ☉ vnd ☾ Ertzen fuͤglich zugebrauchen/ ſondern auch ſonſten zu vielen andern Chymiſchen laboribus ſehr bequaͤm/ dann man nicht allein darinn ſchmeltzen/ abtreiben/ vnd roͤſten kan/ ſondern man kan eimentiren calciniren/ reverberiren/ Metalla, Stein vnd Ertze auff mancherley weiſe/ alles zugleich mit einem Fewer.
80. All dieweil der Salpeter auß vnachtſamen dingen leichtlich in copiâ zu zeugen/ wie im erſten/ zweyten vnd dritten Theil/ Deutſchlandes wolfahrt weitlaͤufftiger zuſehen/ ſo kan derhalben niemand ſich außreden/ als wann dieſer Proceß/ die fluͤchtige Ertze darmit zu zeitigen/ zu thewer fallen ſolte.
81. Ein Scheyd-arbeyt mit Salpeter vnd Regulo ♁. welche in einer viertel ſtunden geſchehen kan/ iſt dem abtreiben durch das Bley darzu ſchier ein gantzer tag gehoͤret/ vorzuziehen.
82. Die Schlacken allein/ wann ſie rechtmaͤſſig reducirt werden/ geben mehr ☉/ als auß dem ☽ zuerlangen.
83.
Dieſe Reduction geſchicht auff den gluͤende Kohlen in einem Windoͤffelein/ wann nemblich ſolche Salpeter-ſchlacken eintzelecht darauff geſtrewet werden/ ſo verbrennt der Salpeter/ vnd macht zugleich auch mitverbrennen den groben ⚴ des ♁ nij, dardurch er verbeſſert/ vnd guͤldiſch wird.
84. Wann man/ im ſcheyden das ☉ vom ☽ die Granulirte/ vnd mit Schwebel gezinterte Silberne Maſſam mit dem zuſatz des ♁. ſchmeltzet/ vnd mit Eyſenfeylig die Koͤnige faͤllet/ daß man den Salpeter nur gar davon laſſe.
Dann wann man nit wol damit vmbgehen kan/ er die Maſſam hartfluͤſſig macht/ darumb man ſolchen davon laſſen kan/ weilen die Koͤnige doch wol zufaͤllen/ wann ſchon kein Salpeter dabey gebraucht wird.
85.
Wann man nicht gern mit dem ♁. vmbgehet/ oder den Salpeter ſparen will/ die gefaͤllte Koͤnige damit rein zumachen/ ſo kan man der gezinterten Silber-maſſæ an ſtatt des ♁. die helffte mit Schwebel gezintert Bley oder Glett/ zuſetzon vnd ſchmeltzen/ ſcheydet das ☉ eben ſo wol im guß von dem ☽/ als das ♁.
86. Es muͤſſen aber dieſe Koͤnige/ ſo mit gezintertem Glett gemacht/ nicht in Tiegeln/ durch den Salpeter/ rein gemacht werden/ wie die jenige/ ſo durch huͤlff des Antimonii gefaͤllt/ ſondern ſie muͤſſen auff Teſten mit ♄ abgetrieben werden.
87. Wer aber mit dem ♁.
wol vmbzugehen weiß/ der thut beſſer als mit ♄. dann das ♁. das ☉ vom ☽ leichter ſcheydet/ als das gezinterte Glett thut.
88. Das ſcheyden der Metallen durch das Aqua-fort, ſo allenthalben gemeyn vnd gebraͤuchlich/ iſt ſehr koſtbahr: Dieweilen aber bishero Ihrer wenige geweſen/ welche das ſcheyden im guß ſich vnterſtehen oder verſuchen doͤrffen/ Theils/ weilen ſie vermeynet/ ſolches vnmoͤglich zuſeyn/ Theils haben die moͤglichkeit zwar angenommen/ aber wegen der manglung der handgriffe ſolches doch nicht werckſtellig machen koͤnnen.
89. Daß nun dieſer trockene modus viel nutzen bringen/ vnd gros Geld im ſcheyden erſpahret werden kan/ koͤnte man bey ſolchen Bergwercken erfahren; da Wochentlich ein tauſend oder mehr Marck ☽ von ☉ geſchieden wird.
90. Es koͤnte auch ſolches ſcheyden viel nutzen bringen/ in groſſen Muͤntzen/ dadurch viel geſchieden wird.
91. Wann das gezinterte ☽ mit gezintertem Glett/ an ſtatt des ♁ geſchmoltzen wird/ ſo darff man die faͤllung der Koͤnigen nicht durch das Eyſenfeylig verrichten/ ſondern mit Bleyſtaub/ ſo zwiſchen zweyen ſchuͤffeln/ oder in einem Malder durchs zwingen/ bereytet worden/ ſchicket ſich beſſer zum abtreiben auff den Cupellen/ als wann die Koͤnige mit ♂ weren præcipitirt worden/ welche ſo gern auff den Cupellen mit Bley nicht abgehen/ als wann ſie mie Bleyſtaub gefaͤllet.
92.
Wann man durch den Bleyſtaub dasjenige ☽/ ſo mit zuſatz des ♁. geſchmoltzen iſt/ præcipitirt/ ſo laſſen ſich die Koͤnige eben ſo wol durch den Salpeter fein machen/ als mit Bley auff Teſten.
93. Das Blackmahl/ davon das ☉ gefaͤllet/ wird hernacher auff Teſten ins Bley getraͤnckt/ vnd abgetrieben/ ſo erlangt man beynahe alles ☽ wieder/ vnd wird den 100. Marcken ☽ kaum ein Loth abgangen ſeyn.
94. Geſetzet es giengen 3. 4. 5. oder 6. Loth ☽ ab/ ſo iſt doch der modus im truckenen Weg nuͤtzlicher/ als der im naſſen/ dann dieſer abgang des ☽ kein abgang kan genennet werden/ weilen derſelbe nicht verlohren/ ſondern au den Tiegeln hangen bleibt/ welcher hernacher durch gros ſchmeltzen wieder kan gefunden werden.
95. Die Præcipitation geſchehe durch Eyſenfeylig/ oder aber durch Bleyſtaub/ ſo ſoll man zum Niederſchlag mehr nicht als halb ſo viel Eyſenfeylig/ oder Bleyſtaub nehmen/ als gros oder ſchwer der Koͤnig fallen ſoll.
96. Wann der Niederſchlag oben auff in dem Tiegel/ auf die geſchmoltzene Maſſam gezettelt/ ſo ſoll derſelbe mit einem gluͤendem eyſern Haacken vnter geruͤhret werden/ aber nicht tieff/ ſondern nur oben auff/ auf daß die faͤllung/ daß ☉ auß dem ☽. von oben an allgemach niederſchlage.
27. Dann ſo man den Niederſchlag mit dem eyſern Haacken bis auff den bodem des Tiegels ſtracks vnterꝛuͤhren wolte/ ſo wuͤrde alles ☉ in dem Koͤnig nicht kommen/ ſondern noch etwas zuruͤck in der Maſſa bleiben; dann der eyſerne Haacken allein niederſchlaͤgt/ wann auch ſonſten nichts anders gebraucht wuͤrde.
98. Was aber der eyſern Haacken niederſchlaͤgt/ das iſt nicht ſo gut/ als dasjenige/ ſo von oben herab/ durch das Eyſenfeylig oder Bleyſtaub gethan iſt.
99.
Vnd ſoll dieſes auch gemercket werden/ wann man die gezinterte ☽ durch das ♁. geſchmeltzet vnd faͤllet/ wiewol die arbeyt auch verꝛichtet/ vnd alles ☉ auß dem ☽ gefallet worden/ ſo wird doch das uͤbrige ☽/ davon das ☉ gefaͤllet/ noch etwas weniges ☉ halten/ wann es abgetrieben/ oder fein gemacht iſt.
100. Die vrſach deſſen iſt das ♁ welches alles ☽ guͤldiſch macht/ wann es damit Tractiret wird/ alſo daß man durch huͤlff des ♁ ein jedweder ☽ darinnen ſonſten gar kein ☉ iſt/ guͤldiſch machen kan.
101. Dieſes wird allein darumb vermeldet/ daß/ wann etwan jemand dieſes ſcheyden gebrauchen wolte/ vnd nach vollendetem ſcheyden/ wann alles wol daraus gefaͤllt/ das uͤbrige ☽ etwan noch wenig guͤldiſch ſeyn wuͤrde/ derſelbe nicht gedencken muͤſte/ daß das ſcheyden nicht wol gethan/ vnd dieſes ☉ von dem jenigen zuruͤck geblieben/ vnd nicht recht gefaͤllet were/ daß ſonſten haͤtte ſollen herauß kommen.
102. Es kan zwar auch geſchehen/ daß auß vnfleiß etwas von dem jenigen ☉/ ſo in dem ☽ iſt/ zuruͤck bleibt/ vnd nicht rein herauß kompt/ welches aber dem Laboranten/ vnd nicht dem Proceß zu zumeſſen iſt.
103. Das gezinterte ☽ kan von anfang bis zum ende vollkomblich innerhalb 4. ſtunden geſcheyden vnd gefaͤllet werden/ wann auch 50. der Marcken in dem Tiegel ſeyn ſolten.
104.
Diß iſt ein ſolches nuͤtzliches ſtuͤck/ darmit in kurtzem ein guter Nutzen zu machen/ da guͤldiſch zu ſcheyden iſt.
105. Wann das ☽ mit dem Niederſchlag gefaͤllet/ vnd mit dem gluͤendem Haacken vmbgeruͤhret/ ſo iſt es gar gut/ wann man auch die Maſſam mit dem Halbkopff beweget.
106. Der Halbkopff iſt ein erden halbe Kugel/ welcher an einem krummen eyſen Haacken faͤſt gemacht/ vnd man zuvorn/ ehe man die Maſſam in dem Tiegel darmit bewegen wil/ in einem beſondern Fewer gluͤend machen ſoll/ vnd alsdann damit in den Tiegel greiffen/ die Maſſam damit niedertrucken/ vnd ſolches zu 5. oder 6. mahlen wiederholen/ wordurch die gantze Maſſa in dem Tiegel bewegt/ vnd gleichſam ſchwappent wird/ vnd ſcheydet ſich in dieſem ſchwappen der ☉ Koͤnig deſto beſſer vom dem ☽.
107. Dann wann die Maſſa mit dem eyſen Haacken zu offt oder lang beweget wird/ ſo friſt die Maſſa immer ein theil von dem Haacken/ vnd macht den Koͤnig zu gros/ welches der Erden Halbkopff nicht thun kan.
108.
Wann man in dieſer Arbeyt etwan die ☉ Koͤnige zu groß gemacht/ ſo ſoll man dieſelbe auffs new granuliren/ mit Schwebel zintern/ vnd mit ♂ oder ♄ faͤllen/ ſo kompt das ☉ enger zuſammen/ alſo/ wann in 100. Marck ☽/ 100. 50. oder nur 25. oder 10. quint ☉ wehren/ ſo kan die helffte von dem ☉ fein herauß gefaͤllt werden; die andere helffte wird mit ☽ vermiſcht ſeyn/ welches man hernach mit Aqua-fort vollends ſcheyden/ oder aber bey ander ☽/ welches noch zu ſcheyden iſt/ vermengen/ vnd darmit ſcheyden kan.
109. Dieſes ſcheyden iſt eine ſchoͤne luſtige Arbeyt/ will aber fleiſſige Leuthe haben/ die mit dem ſchmeltzen/ vnd faͤllen wol vmbzugehen wiſſen.
110.
Dieſe herꝛliche Kunſt koͤnte groſſen nutzen bringen/ bey allen ☽ vnd ☉ Bergwercken/ oder groſſen Muͤntzen/ dann viel allein am Scheydwaſſer dardurch erſparet wuͤrde.
111. Wer mit ſolcher ſcheydung wol weiß vmbzugehen/ der kan auß jedwederm ☽/ das ſonſten kein ☉ haͤlt/ auff dieſe weiſe ☉ heraus faͤllen/ welches durch ♁ oder wann er guͤldiſch iſt/ hineyn gebracht wird.
112. Wer dieſen Proceß thun kan/ der kan die andern all verſtehen vnd nachthun.
113. Das Nitrum hat macht alle Metallen particulariter zuverbeſſern.
114. Die Metallen wachſen in dem fixen liquore Nitri & ſilicum, von welchem in 2. parte fumorum, in die hoͤhe/ ſpannen hoch/ den Kraͤutern oder Baͤumen gleich/ mit ſtaͤmmen/ aͤſten vnd zweygen.
115. Man ſolvire Eyſen in Spiritu Salis, vnd abſtrahire den Spiritum bis auff die troͤckene wieder davon/ ſo bleibt eine rothe Fewrige Maſſa zuruͤck/ welche man in ſtuͤcklein zerbrechen ſoll/ einer Erbis oder Bohnen gros/ vnd ſolche in liquore Silicum legen/ ſo waͤchſt in wenig ſtunden ein Baum daraus/ dunckel braun.
116. ☉ ſoll in 🜄 R. ſolvirt/ vnd alſo damit procedirt werden/ wie bey dem Eyſen gelehrt ☽/ ♀/ ♄/ ♃/ koͤnnen in 🜄 ſolvirt/ vnd obgeſchriebener maſſen in calces gebracht werden/ gibt ein jeder Metall ein gewaͤchs nach ſeiner art; als ☉ gelb/ ☽ blaw/ ♀ gruͤn/ ♄ vnd ♃ weiß; iſt eine ſchoͤne ſpeculation, vnd gibt nachdenckens einem/ der in Metallicis laborirt/ hat auch feinen beſondern nutzen.
116. Das ☉ ziehet auß dem Bley oder andern vnvollkommenen Metallen/ das guͤldiſche weſen zu ſich/ vermehret ſich vnd wird ſchwerer: wann ſie miteinander in einem behaͤb zugedecktem Tiegel 24. ſtunden in einem ſtaͤtem vnd lindem Fewer ſtehen.
117. Wann die Faͤrber jhre ſchoͤne Farben mit Weinſtein vnd Pottaſchen machen koͤnten/ wuͤrden ſie gewißlich ſo ein gros Geld fuͤr das Aqua-fort, ſo ſie haͤufflich verbrauchen/ nicht vnnuͤtzlich verliehren.
118.
Wahr iſt es/ daß die Salia fixa, das Oehl vnd Waſſer gern mit dem Kihnruß vermengen/ vnd einander gern annehmen machen/ wie ſolches bekant genug iſt.
119. Wie das Sal fixum dem Kihnruß einen Ingreß macht/ daß er von dem Waſſer gern angenommen wird/ alſo thut er auch bey dem Oehl. wann man nur ein Loth Salis fixi vnter ein ℔. Kihnruß miſchet/ der Kihnruß deſto ehender ſich mit dem Oehl miſchet vnd vereyniget.
120. Etliche Drucker gebrauchen zur jhrer Druckſchwaͤrtze an ſtatt des Kihnruſſes/ eine ſchwartz gebrandte Weinhefen/ vnd befinden ſie viel beſſer/ als der Kihnruß.
121.
Dieſe gieſſen auff die ſchwartz gebrandte Weinhefen heiß Waſſer/ vnd ziehen das fixe Weinſtein Saltz heraus/ gibt eine uͤberauß ſcharpffe Laugen/ damit ſie jhre Schrifft vom ſchmutz rein machen.
122. Das ſchwartze machen ſie auff Ballen/ laſſens trucken werden/ vnd gebrauchens an ſtatt des Kihnruſſes jhre Druckerſchwaͤrtz daraus zu machen.
123. Dieſes thun ſie darumb/ dieweilen dieſe ſchwaͤrtze weges des Salis fixi, ſo dabey iſt/ ſich lieber mit dem Oehl miſchet/ als der Kihnruß.
124. Der Solution Lunæ gehet kein eynige ſchwartze Farb vor/ koſtet nicht viel; dann wann man 1. Loth ☽ in 🜄 ſolvirt/ ſo gieß man ein gantz ℔. gemeyn 🜄 bey/ darmit man im Faͤrben weit reychen kan/ geſtalt ein gantzer Fuchsbeltz beſtaͤndig Kohlſchwartz zu machen/ kaum ein Kopffſtuͤck koſtet.
125. Niemand iſt genoͤhtiget/ ſeine ſchwaͤrtze auß dem ☽ zu machen/ es thuts ein gemeyner ☿ eben alſo.
126. Der Miſt vnd Vrin/ vnd was dieſem anhaͤngig/ iſt eine vnreine Materia, welche von allen Narꝛen geſchewet vnd verachtet/ hergegen von allen wahren Philoſophis ſehr æſtimiret wird.
127. Sie verachtens aber darumb/ weilen ſie nicht wiſſen/ noch verſtehen/ was groſſe Krafft darinnen verborgen.
128. Die Philoſophi ruffen alle/ daß das edle Perlein/ ſo wol die particular, als auch Univerſal Medicin in dem Miſt muͤſſe geſucht/ vnd darauß gezogen werden.
129. Es haben auch die alte Medici gewuſt/ daß viel gutes in den Excrementis verborgen/ dahero bey vielen Kranckheiten/ ſo wohl in- als aͤuſſerlich ſolchen Recommendirt.
130. Das edle Univerſal vnd Particular Perlein iſt nicht auß der Thier oder Menſchen Miſt/ ſondern auß ſolchem Miſt/ der durch Kunſt/ entweder auß Vegetabilien/ Animalien/ oder Mineralien bereytet wird/ zu extrahiren.
131. Salpeter kan auß dem Urin bereytet werden; wann er dann zu Salpeter worden iſt/ als dann kan er Fruchtbarkeit bringen/ zuvorn aber/ ehe der Urin durch die zeit in der Lufft dahin gebracht worden/ iſt er zum Tuͤngen gantz vntauglich/ verbrennet vnd toͤdet alles Gewaͤchs durch ſeine ſchaͤrpffe/ wo er hin kompt.
132. Dasjenige aber/ ſo peralvum gehet/ iſt dem Urin gantz vngleich/ weilen es ohne eynige weitere verbeſſerung alſobald Fruchtbarkeit erwecket.
133. Die fettigkeit des Miſtes oder der Excrementen/ bringt alleine den Wachsthumb/ vnd der Urin gar nicht.
134.
Dieſer Miſt/ davon die alte Philoſophi ſo viel geſchrieben/ iſt ein ſolcher Miſt/ wie er auß den Viehſtaͤllen genommen/ vnd auff die Felder zum Duͤngen gebraucht wird/ nicht/ ſondern es muß ein ſolcher Miſt ſeyn/ welcher nicht durch der Thier Maͤgen/ ſondern durch die Kunſt in ein ſolch Miſtes geſtalt/ verwandelt worden.
135. Man muß die alten Philoſophen fuͤr ſo grob nicht anſehen/ als wann ſie den gemeynen bekandten Kuͤh-Schaaff-oder Menſchen-Miſt zu jhrem groſſen Werck gebrauchet haͤtten.
136. Der Miſt iſt eine auffgeſchloſſen Materia, die ſich handeln/ vnd jhre Kraͤfften von ſich ſcheyden laͤßt.
137 Ein jedweder Kraut/ wann es verweſet/ vnd zu Miſt worden/ es geſchehe gleich ſolche verweſung durch die Leiber der Thier in kurtzer/ oder aber durch die Fruͤchte Erden in langer zeit/ iſt ſo gut zu Duͤngung der Felder/ als das ander/ welche Duͤngung dann anders nichts iſt/ als eine rechte Medicin auff alle wachſende Erdfruͤchten/ ſelbige dardurch zu ſtaͤrcken/ laben/ vnd bey guter geſundheit zu vnterhalten.
138. Den Vegetabiliſchen gewaͤchſen kan kein beſſer Artzney begebracht werden/ als eben ein verfault Vegetabile, oder ſtinckender Miſt/ daraus das Vegetabile ſein labſall/ ſtaͤrcke/ vnd leben ztehet/ ſich dardurch vermehret vnd fortpflantzet.
139. So man auß den Vegetabilien eine Mediein zu den Menſchlichen Leibern bereyten wolte/ welches ohne vorhergehende Faͤulnus nicht moͤglich iſt:
ſo ſoll jhme doch niemand eynbilden/ daß dieſe Faͤulnus/ ſo in der Thieren leiber/ oder ſonſten durch lange zeit an feuchten orthen geſchehen/ zu dieſem Werck tuͤchtig ein Mediein fuͤr Menſchen daraus zu machen.
140. Es ſoll vnd muß eine viel andere Faͤulnus vorgehen/ ehe die wahre Eſſentia von den vnnuͤtzen Huͤlſen ſeparirt/ vnd extrahirt werden kan.
141. Es iſt ein jedweder Vegetabile, Animale, oder Minerale innerhalb dreyer ſtunden lang zeit in einem reinen verſchloſſenen erden oder glaͤſern Geſchirꝛ vmbzukehren/ vnd durch eine kuͤnſtliche Faͤulnus in eine ſolche Subflantz zubringen/ welche an farb/ geſtalt/ geruch/ vnd allem anſehen nach einem Menſchen/ oder Viehkoth zuvergleichen/ auß welcher dann hernacher ein Edle-Medicin fuͤr Menſchliche Leiber leichtlich zu extrahiren.
142.
Daher haben alte Philoſophi jhre Materiam, zu jhrer Medicin dienſtlich/ in dem Miſt zu ſuchen gelehret/ aber keinen ſolchen Miſt verſtanden/ wie er von den Bawren zum Feldduͤngen gebraͤuchlich.
143. Daß ſie aber jhre Materiam ein Miſt genennet/ iſt geſchehen wegen der gleichnus oder gemeynſchafft ſo dieſelbe mit dem Viehemiſt hat/ dann ſelbige/ ob ſie auß Kraͤutern/ Thieren/ oder Mineralien bereytet wird/ allezeit einerley geſtalt/ geruch/ vnd farb/ vnd zwar eines Menſchenkots mit ſich bringt/ darumb ſie dann auch Miſt genennet worden.
144. Dann kein Vegetabile, Animale, oder Minerale ſein innerſte beſte krafft Univerſaliter herauß gibt/ wann es nicht zuvor einem ſtinckendem Miſt gleich gemacht worden.
145. Weilen nun in dem bekanten Miſt der Thier/ die beſte Krafft in einem ſulphuriſchen Saltz/ davon die Vegetabilien jhre Nahrung/ Medicin/ oder Fruchtbarkeit haben/ beſtehet/ vnd dann der Philoſophorum jhr Miſt jenem gleich ſeyn ſoll/ ſo muß auch nothwendig derſelbe in einem ſolchem Saltz beſtehen.
146. Dann die Krafft der Vegetabilien/ Animalien/ vnd Mineralien beſtehet im geringſten nicht in dem gantzen Coͤrper/ ſondern vielmehr in der Animâ, ſo in dem Coͤrper verborgen iſt.
147. Obwohlen nun der reineſte vnd wenigſte theil des Coͤrpers ein Saltz iſt:
ſo iſt doch ſolches Saltz noch grob/ vnd Terꝛeſtriſch/ vnd wohnet die wahre Anima, oder Lebenskrafft darinnen verborgen/ wie eine lebendige Seele vnſichtbar in des Menſchen Coͤrper/ welcher durch fleiß vnd geſchickligkeit muß herauß gezogen/ ſichtlich vnd Corporaliſch gemacht werden/ ehe daß etwas gutes in Medicina damit außzurichten.
148.
Dieſe ſehr kuͤnſtliche vnd Philoſophiſche vmbkehrung oder Faͤulnuͤß der Vegetabilien/ Animalien/ vnd Mineralien/ ſo innerhalb dreyer ſtunden lang verꝛichtet werden kan/ iſt die jenige/ durch welche die alte vnd newe Philoſophi zu gewuͤntſchter Medicin gelanget/ vnd auch bis hieher in hoͤchſter geheimb gehalten haben.
149. Wann ein Vegetabile, Animale, oder Minerale, auff dieſe Secrete weiſe auffgeſchloſſen/ ſo iſt an der geſtalt/ geruch/ vnd geſchmack zwiſchen dieſen dreyen kein vnterſchied/ ſondern das eine thut/ was das ander auch thut/ gleiche wuͤrckung/ ſo wol in Medicinâ, als auch in Chymiâ.
150. Dann das Metalliſche nicht nur ein Medicin iſt/ andern Metalliſchen geſchlechten/ ſelbige dardurch zu verbeſſern/ ſondern es kompt auch zu huͤlff den Animaliſchen/ vnd Vegetabiliſchen Kranckheiten/ Duͤnget eben ſo wol/ vnd macht Fruchtbar die Vegetabilien/ gleich wie ein gemeyner Miſt/ der durch die Leiber der Thier/ oder durch ander Faͤulnus geworden.
151. Deßgleichen die jenige Medicin/ ſo auß den Vegetabilien auff dieſe geheyme weiſe bereytet wird/ nicht allein den Krancken Vegetabilien/ oder Animalien/ ſondern auch den Metallen zu huͤlff kompt/ vnd Univerſaliter darinn wuͤrcket.
152. Ein Vegetabile laͤßt ſich in ein Minerale verwandlen.
153. Wer innerhalb dreyer ſtunden ein jedweder Vegetabile oder Animale nicht vmbkehren kan/ daß es Mineraliſch/ vnd einen Natuͤrlichen ⚴ dem gemeynen Mineraliſchen ⚴ gleich/ von ſich giebet/ derſelbige iſt noch weit von etwas gutes.
154. Dann ſo ein Vegetabile oder Animale durch dieſen obgedachten geheymen Philoſophiſchen weg vmbgekehrt wird/ daſſelbe eben ſo wol ein jedweder ☽ faͤrbet/ als ein vmbgekehrtes Metall.
155. Obwohlen ein jedweder gemeyner Miſt einen Salpeter fuͤhret/ welcher ein Sal Univerſale mag genennet werden/ ſo iſt doch ſolcher gemeyner Salpeter der jenige gar nicht/ deſſen hier gedacht wird/ ſondern es iſt gar ein ander Saltz/ welches gar wenige kennen.
156. Dieſes Salterræ univerſale iſt in allen Dingen zufinden/ aber nirgends beſſer oder leichter in copiâ zuerlangen/ als auß den Vegetabilien/ gleichwol aber gar nicht durch verfaͤulung derſelben/ noch viel weniger durch verbrennung.
157. Dann die Verfaͤulung langſam zugehet/ die Verbrennung aber das beſte wegtreibet/ alſo daß von 100. ℔.
Holtz kaum ½ ℔. Saltz in der Aſchen bleibt/ welches Saltz doch noch bey weitem keine gemeynſchafft hat mit dem vnſerigen/ deſſen viel ℔. in dreyen ſtunden/ ohne verbrennen oder verfaͤulen daraus zu ziehen.
158. Obwohlen Weltuͤndig genug/ daß ein jedweder faͤulnus zum Miſt/ oder verbrennung zur Aſchen/ das Erdreich Fett machet oder Duͤnget/ ſo iſt es doch der rechte Weg nicht/ in copiâ etwas profitliches außzurichten/ dann/ wie geſagt/ das verfanlen gar zu langſamb zugehet/ vnd im verbrennen gar zu wenig uͤberbleibt/ vnd meyſt alles im Rauch hinweg gehet.
159. Vnd wann man gleich das Holtz auff dieſe weiſe verbrennen wolte/ daß der weg rauchende Spiritus nicht verlohren/ ſondern behalten wuͤrde/ wie bey der kuͤnſtlichen Holtzpreſſen zu ſehen/ ſo wird doch der weniger theil erhalten.
160. Dann die bleibende Kohlen/ wann ſie zu Aſchen verbrennen/ zu nichte gehen/ vnd der Edle Sulphur verbrennet darinnen/ welches nicht ſeyn ſoll/ ſondern mit zu einem Saltz/ weilen er die beſte ſubſtantz des Holtzes iſt/ werden muß/ vnd daß alſo dem Kraut/ Holtz/ oder dergleichen Vegetabile in dieſer Faͤulnus nichts/ als allein ſeine Feuchtigkeit entgehe; der gantze Reſt aber behalten/ vnd zu einem Edlen fruchtbringenden Saltz bereytet werde.
161. Hinter dieſer vmbkehrung oder Philoſophiſcher Faͤulnus ſtecket ein groſſes geheymnus/ welches von den Alten mit groſſem fleiß verborgen vnd Secret gehalten worden.
162.
Dieſe art alle ding zur Faͤulnus zu bringen/ gehet allen andern bevor.
163. Etliche ding/ ſo wol vnter den Vegetabilien/ Animalien/ als Mineralien/ begeben ſich gar ſchwerlich in die putrefaction, vnd etliche laſſen ſich gar nicht/ weder durch Kunſt/ noch durch gewalt/ wiederumb erweichen/ oder putrificiren.
164. Als zum Exempel/ bey den Vegetabilien ein Holtzkohl/ bey den Animalien ein gebrand Beyn oder Knochen/ vnd bey den Animalien Metallen das feine ☉.
165. Durch dieſe weiſe aber ſeynd dieſe Stuͤcke in dreyen ſtunden ohne abgang dahin zu bringen/ daß ein ſulphuriſcher liquor daraus wird.
166. Die Kohlen bleiben ſo wol in aquâ forti, als aquâ Regiâ beſtaͤndig.
167. Iſt alſo ein gemeyn Holtzkohlen ſo wol im Fewer als Waſſer/ vnd allen Corꝛoſiven beſtaͤndiger/ als das beſte feine ☉.
168. Dennoch kan ſie innerhalb drey ſtunden lang zeit in einen ſolchen liquotem putrificirt werden/ daß ſie durch ein Papier laufft/ gibt ein wunderbarliche Solution uͤberauß groſſe kraͤfften/ ſo wol in Medicinâ als Alchymiâ.
169. Dann dieſer liquor ein jedweder fein ☽ alſobalden verguͤldet/ auch nicht allein die geringe Metallen/ ſondern auch die vollkommene/ als ☉ vnd ☽ in ſich ſchlucket/ wie im gemeynen Waſſer ein gemeyn Saltz.
170. Wann ſolches geſchehen/ hat man eine wunderbarliche Solution, damit ſo ſo wol in Alchymiâ, als Medicinâ wunder dinge außzurichten.
171. Die Holtzkohlen/ obwohl ſie jhre gruͤne durchs Fewer verlohren/ ſo erlangen ſie dennoch ſolche vollkomlich wieder in der putrefaction, alſo daß der liquor grasgruͤn davon wird.
172.
Dieſer grasgruͤne liquor iſt an ſich ſelber eine groſſe Medicin/ ein recht vmbgekehrtes Fewer/ oder coagulirte Sonnenſtrahlen.
173. Vnd weilen er gantz Fewrig/ iſt er von den Alten der gruͤne Loͤw genand worden/ ſo aber dem hungerigen gruͤnen Loͤwen/ die klare Sonn vorgeworffen wird/ ſo verſchlucket er dieſelbe im Augenblick/ vnd wird wunder ſtoltz davon.
174. Wann dieſer Loͤw hernacher nur mit rechtmaͤſſigem Fewer bis zum vollkommenem alter geſpeiſet wird/ alsdann iſt ſein Blut ein Artzney fuͤr alle vnheylbare Kranckheiten.
175. Durch dieſe geheyme putrefaction koͤnnen wunderliche dinge zuwegen gebracht werden.
176. Ein einiges ℔. vmbgekehrtes Vegetabile, Animale, oder Minerale beſitzet mehr Medicinaliſche Tugenden vnd Kraͤfften/ als ſonſten des ohnuͤmbgekehrten etliche 100. Pfunden.
177. Weilen ſo wol das vmbgekehrte Vegetabile, vnd Animale, als Minerale an Tugend/ Krafft/ Geſtalt/ Farb/ Geruch/ vnd Wuͤrckung/ einander gantz gleich/ alſo kan ein ſolches Saltz billich das wahre Sal Mundi Univerſale genennet/ vnd auch dafuͤr gehalten werden.
178. Wann ein Vegetabile, Animale, oder Minerale ſich von etwas vermehren oder verbeſſern ſoll/ ſo muß es beynahe ſeines gleichen ſeyn/ auff daß es daſſelbige gern annehme/ vnd nahrung darauß ziehe.
179. Der Vegetabilien nahrung/ vermehrung/ oder beſte Mediein ſeynd verfaulte Vegetabilien/ dann vnverweſt koͤnnen ſie nichts helffen/ wann ſie auch viel Jahren trucken vnd vnverweſt bey jhnen ligen ſolten/ wann ſie aber verweſt beygethan werden/ alsdann die Wurtzel der Vegetabilien auß den verweſten oder verſaͤulten Vegetabilien jhre nahrung oder vermehrung zihet/ daraus zunimbt/ wachſet vnd ſich multipliciret.
180. Es ſey nun gleich die verweſung in der Animalien Leiber geſchehen/ oder ſonſten durch Kunſt dahin gebracht/ iſt dem Vegetabili gleich viel/ wann es ſich davon nehren oder Multipliciren kan.
181.
Eben alſo iſt es mit der Animaliſchen Nahrung vnd vermehrung zuverſtehen/ wann dieſelbe ſich nehren/ vermehren vnd wachſen ſollen/ jhnen etwas muß geben werden/ davon ſie nahrung vnd vermehrung zihen koͤnnen/ es ſeyen gleich Vegetabilien oder Animalien ſolche zuvorn/ wann ſie grob ſeyn/ durchs Fewers huͤlffe/ gekocht/ gebacken/ gebraten/ oder in eine ſolche Subſtantz bereytet/ daß ſie von dem Magen koͤnnen angenommen/ behalten/ vnd vollends dahin digerirt oder putrificirt werden/ auff daß das Animale ſeine Nahrung oder vermehrung daraus zihen moͤge.
182.
Geben alſo die verfaulte tode Vegetabilien den wachſenden lebendigen jhre beſte nahrung vnd Medicin.
183. Daß aber die verweſte Animalien/ eben ſo wol vnd noch beſſer als die Vegetabilien/ der Vegetabilien nahrung/ ſpeiſe vnd vermehrung ſeyn koͤnnen/ iſt zwar nicht jederman/ doch ſehr wenigen bekand/ aber gar nicht im gebrauch.
184. Daß aber die vmbgekehrte Metallen vnd Mineralien den Vegetabilien auch eine nahrung vnd beſſer Medicin/ als die Vegetabilien vnd Animalien/ ſeyn ſolten/ iſt niemand bekand als allein denen/ welche in der Natur wol erfahren.
185. Deßgleichen Nutriren vnd Multipliciren ſo wol die Vegetabilien/ als Animalien (bekanter weiſe) die Animalien.
186. Daß aber die Mineralia ſolches auch thun/ iſt noch wenigen bekant.
187.
Eben alſo vnbekant iſt es geblieben/ bis auff dieſe ſtund/ vnd wird auch ſo bald nicht gemeyn werden/ daß ſich die Mineralien von den Vegetabilien vnd Animalien/ nehren vnd vermehren ſolten.
188. Daß aber ſolches wahr ſey/ findet man verdeckter weiſe bey den wahren Philoſophis genugſam beſchrieben.
189. Dann ſo ein Medicin/ Univerſale ſoll genennet werden/ ſo muß ſi auch nothwendig Univerſaliter Wuͤrcken/ ſie ſey gleich bereytet/ worauß ſie wolle/ vnd den Vegetabilien/ Animalien vnd Mineralien zu huͤlffe kommen/ ſolche ſpeiſen/ nehren vnd vermehren/ oder ſo ſie dieſes nicht thut/ auch des nahmens Univerſale nich wuͤrdig iſt.
190. Ob ſchon bekant/ daß die Animalia kraͤfftiger als die Vegetabilien/ vnd die Mineralia maͤchtiger als die Animalien/ ſo werden doch die Vegetabilen am ſicherſten gebraucht weilen ſie ehender vnd leichter dahin zu verwandeln/ daß ſie Univerſaliter nehren vnd vermehren.
191. Laͤſt man zu/ daß die Animalien den Vegetabilien eine beſſere ſpeiſe vnd vermehrung als die Vegetabilien ſelbſten ſeyn koͤnnen/ ſo muß man auch zulaſſen/ daß die Mineralia noch eine beſſere oder allerbeſte darzu ſeyn muͤſſen.
192.
Wann man die Vegetabilia durch Vegetabilia Miſtet oder Duͤnget/ ſo kan ſolchte tuͤng nur etliche Jahren wehren/ das erſte Jahr iſt ſie am kraͤfftigſten/ das ander ſchon geringer/ das dritte noch geringer/ vnd ſo fort an.
193. So aber die Duͤngung durch Animalien geſchicht/ als Beiner/ Hoͤrner/ Klawen/ Wollen/ Haut/ Haar vnd Fleiſch der Thier/ ſo kan ſie noch einmal ſo lange wehren vnd gegen halten als die Vegetabiliſche/ welches niemand wiederꝛeden wird.
194. Vnd ſo man die Vegetabilien als Korn/ Wein/ vnd alles Kraut vnd gras mit Mineralien als einem Sulphuriſchem Saltz/ Duͤnget/ ſo bleibet ſolche Duͤng gern 3. oder 4. mahl laͤnger als die Vegetabiliſche oder Animaliſche; welches/ obwohlen es noch zur zeit bey dem gemeynen Mann vnbekant/ auch bey den Alten Philoſophis vmb gewiſſer vrſachen willen allzeit in hoͤchſter geheimb gehalten worden; dannoch bey dieſen letzten Zeiten/ vnd grundſuppen der boͤſen Welt/ (darinn alle heimlichkeiten offenbahr werden ſollen) mit der zeit vollends herauß kommen vnd bekant werden wird.
195. Die Mineraliſche fettigkeit iſt der Erden fruchtbarer als die Vegetabiliſche.
196. Alle wachſende dinge ſind an denen orthen/ da etwan die Erden mit Bergwachs/ Steinkohlen/ oder dergleichen Fettigkeit imprægnirt iſt/ ſehr wolgeſchmackt/ vnd kraͤfftig.
197. In gantz Deutſchland iſt kein wolgeſchmackter Fleiſch der Thier als vmb Luͤttig/ da der grund allenthalben voll Bergwachs/ Steinkohlen/ oder dergleichen Mineraliſchen fettigkeiten erfuͤllet/ zufinden.
198. Von ſolcher Fettigkeit hat das Gras ſeine nahrung/ vnd wird alſo durch das Gras dem Vihe beygebracht.
199. Die eynfache Mineraliſche kraͤfften ſeynd doppelte Vegetabiliſche kraͤfften.
200. Die Vegetabiliſche aber in die weite zerſtrewte Mineraliſche kraͤfften.
201. Gleich wie nun die Animalia den Vegetabilien in kraͤfften vorgehen.
202. Alſo gehen auch die Mineralien den Animalien vnd Vegetabilien vor.
203.
Dann bey den Mineralien aller Vegetabilien lieblicher geruch/ anmuͤtiger geſchmack/ vnd alle farben vollkomblich zu finden.
204. Wie dann ſolche Farben/ Geruch/ Gſchmack/ vnd Tugenden/ realiter darauß zu bringen/ vnd ad oculum zu demonſtriren/ wann man allein ſolche Magneten leget/ welche attrahiren/ vnd das verborgene ſichtbar machen.
205. Nach deme der Magnet iſt/ nach deme zieht er auch an ſich/ vnd nur ſeines gleichen/ vnd ſonſten nichts anders.
206. Wann ein Menſch oder ein ander Animale, von dergleichen Vegetabilien/ (welche auß dem Sale Sulphurato gewachſen) ſich nehret/ oder ſpeiſet/ wachſet/ zunimbt/ vnd ſich verm ehret; warumb ſolte dann gedachtes Sal Sulphuratum, davon ſich die Vegetabilien vnd Animalien nehren vnd vermehren/ nicht auch ſeines gleichen/ die Metallen vermehren vnd verbeſſern/ oder jhnen eine Medicina Univerſalis, (wie den Vegetabilien vnd Animalien) ſeyn koͤnnen?
207. Kan ein Minerale (als dieſes Sal Sulphuratum) zu einem Vegetabile, vnd Animale werden/ ſelbe in jhrer natur vnd weſen vermehren/ warumb ſolte es dann auch nit die Metallen vermehren oder verbeſſern koͤnnen?
Dann hierauß allbereyt genugſam erwieſen/ daß auß den Mineralien/ Vegetabilien vnd Animalien werden.
Warumb ſolten dann auch nicht auß den Vegetabilien (die Animalien vnd Mineralien) vnd auß den Animalien (die Vegetabilien vnd Mineralien) zu machen ſeyn?
208. Iſt alſo ein jedweder Vegetabile Animale, oder Minerale, wann es ad primam Materiam, id eſt, Sal Sulphureum, gebracht worden/ bequaͤm darauß zu machen was man ſelber wil.
209. Nicht der gemeyne/ noch der auff eine Secrete weiſe verfaulte Miſt/ ſondern das darinnen verborgen Univerſal Saltz/ laͤſt ſich verwandeln/ vnd verwandelt oder verbeſſert auch andere dinge.
210. Hierauß iſt genugſam zu ſehen/ daß groſſe heimlichkeiten in dem verachtetem Miſt verborgen.
211.
Auß einem Vegetabili, wann es durch die Spagiriſche kunſt vmbgekehrt wird/ kan es nicht allein ſeines gleichen den Vegetabilien ſondern auch den Animalien vnd Mineralien/ ein Medicin vnd verbeſſerung ſeyn.
212. Dahero beweißlich/ daß in einem ſtinckendem Miſt/ oder verfaultem Gras oder Kraut/ ein Univerſal Medicin verborgen.
213. Es iſt moͤglich/ auß den Vegetabilien die hoͤchſte Univerſal Medicin/ auff Menſchen vnd Metallen zu bereyten/ im Nothfall.
214. Sonſten iſt noch ein anderer naͤherer Weg hierzu.
215. Dann die Vegetabilien beſſer vnd lieber mit den Vegetabilien/ die Animalia mit den Animalien/ vnd Mineralia mit Mineralien ſich pahren/ vermehren/ oder multipliciren/ als die Vegetabilien mit den Mineralien/ oder Mineralien mit den Vegetabilien thun.
216. Das Vegetabiliſche Reiche kan mit dem Mineraliſchen in Freundſchafft vereiniget werden.
217. Wird derohalben nochmahlen mit wahrheit vnd gewiſſer Experientz geſagt/ wann ein Vegetabile, oder Animale, durch die wahre Kunſt in ſein erſtes Weſen wieder zuruͤck gebracht wird/ daß es einem zuruͤck ad primam materiam gebrachtem Metall in allen dingen gleich ſeyn wird.
218. Allein der Salpeter welcher auß den verfaulten Vegetabilien kompt/ iſt zeugnus genug/ daß auch in dem gemeynem faulem Miſt etwas den Mineralien gut/ verborgen ſtecke.
219. Der brennende Sulphur aber/ welcher einem Mineraliſchen Sulphur gantz gleich iſt/ vnd innerhalb wenig ſtunden lang zeit auß einem jedwederem Vegetabili zu bereyten/ bezeuget ſolches vollkomlich.
220. Wer nicht weiß noch verſtehet/ was in dem verachtetem (das iſt/ zuruͤck gebrachten Vegetabilien/ Animalien/ vnd Mineralien) ſtecket/ der darff ſich keiner wahren Philoſophy ruͤhmen/ ſondern weiß ſo viel davon zu ſagen als der Blinde von Farben.
221.
Das Sal Eſſentiale Univerſale iſt ſo wol in den Vegetabilien vnd Animalien/ als Mineralien zu finden.
222. Vnd dieweilen die Vegetabilia vnd Animalia noch ſo hart nicht verſchloſſen/ als die Mineralia, deſto leichter iſt darzu zugelangen.
223. Dann alle Vegetabilien geben ohne zuthun oder huͤlfe der Animalien einen guten Salpeter/ vnd die Animalien ohne zuthun der Vegetabilien vnd Mineralien/ geben ſolchen auch.
224.
Eben alſo kan auch auß den Mineralien/ (als Saltz vnd Schwebel) ohne einiges zuthun/ oder huͤlfe der Vegetabilien/ oder Animalien ein guter Salpeter bereytet werden.
225. Es ſtecket auch der Salpeter in aller Erden/ Lufft/ Waſſer vnd Fewer verborgen.
226.
Die 3. vnterſchiedene Reiche der groſſen Welt/ als das Vegetabiliſche/ Animaliſche/ vnd Mineraliſche/ ſeynd ſo weit nicht von einander/ daß ſie nicht in Natur vnd Weſen einander ſolten koͤnnen gleich werden.
227. Dieweilen wir das jenige/ davon wir herkommen/ darinnen wir leben/ davon wir vns ernehren vnd vnterhalten/ dareyn wir wiederumb verwandelt werden/ nicht erkennen/ noch begreiffen/ was darhinder verborgen ſtecket/ nichts wollen noch begehren zu wiſſen/ ſondern auß Hochmuth verachten; ſo bleiben vns die groſſe Secreta der Natur verhorgen.
228. Die Vegetabilia, Animalia, vnd Mineralia muͤſſen durch einen kunſtlichen Magen zu Miſt verfaulet/ oder ad primam materiam (auß welcher ein Medicin auff Menſchen vnd Metallen zuverfertigen) zuruͤck gebracht werden.
229. Eine ſolche zuruͤck bringung aller dingen ad primam materiam, iſt einem erfahrnem Chymico, in wenig ſtunden zu thun moͤglich.
230. Wird nochmahlen geſagt/ wann ein hartes compactes Metall wieder zuruͤck ad primammateriam (darzu viel zeit/ muͤhe/ vnd koſten gehoͤrt) vnd ein Vegetabile (innerhalb dreyen ſtunden) auch ſo weit gebracht wird/ das beyde alsdann/ einerley geruch/ geſchmack/ geſtalt/ krafft vnd wurckung in Medicinâ haben.
231. So man aber auß der primâ Materiâ Vegetabilium Metalliſche geſtalten herfuͤr bringen wolte/ ſo muͤſte auch ein Metalliſcher Saame dareyn geſaͤet werden/ vnd nach art des Saamens alsdann auch ein Metalliſches augmentum oder multiplication, erfolgen wuͤrde; dann was man ſaͤet/ daſſelbige man auch eynerndet.
232. Es wachſen auß einer Erden/ neben einander vielerley art vnd geſchlechten der Kraͤuten als ſuͤß/ ſaur/ bitter/ ſcharpff/ kalt/ hitzig/ gruͤn/ gelb/ roth/ vnd allerley farben/ geſchmacken/ geſtalten/ vnd kraͤfften allein auß einem verfaultem vnd in primam materiam zuruͤck gebrachtem Vegetabili.
233. So aber die Mineralien oder Metallen darauß ſolten multiplicirt werden/ welches gar wol moͤglich/ ſo muͤſte ſolche multiplication nicht geſchehen/ wie bey den Vegetabilien vnd Animalien/ ſondern allein das reineſte ſulphuriſche Saltz der Vegetabilien (welches gemeynſchafft mit den Mineralien hat) von den vnnuͤtzen fecibus geſchieden/ vnd ein Metalliſcher Saame dareyn geſaͤct werden.
234. Als dann der Metalliſche Saame/ einem Vegetabiliſchen gleich/ ſich daraus nehren vnd vermehren koͤnte.
235. Die prima materia der Animalien iſt kraͤfftiger als der Vegetabilien/ der Mineralien aber am aller kraͤfftigſten.
236. Vnd wann die primæ materiæ dieſer dreyen Reichen/ als Vegetabilien/ Animalien/ vnd Mineralien gegen einander gehalten werden/ ſind dieſelbe an geſchmack vnd tugend einander nicht vngleich.
237. Doch die Animaliſche den Vegetabiliſchen/ vnd die Mineraliſche den Animaliſchen etwas vorzuziehen.
238. Dann der Animalien Sal eſſentiale univerſale viel ſchoͤner als der Vegetabilien vnd der Mineralien noch ſchoͤner vnd hoͤher an der Farb gefunden wird.
239. Obwohlen die prima materia Vegetabilium ſchoͤn roth vnd gelb von Farben erſcheinet/ ſo kan doch durch oͤffter ſolviren vnd coaguliren ſolche Farb an dem Sale Eſſentiali geſchieden werden/ daß das Saltz ſchoͤn klar vnd weiß wird/ wie ein gemeyner gelaͤuterter Salpeter anzuſehen.
240. Die prima materia Animalium aber laͤſt ſeine roͤthe gar nicht gehen/ wie man gleich damit vmbgehen wuͤrde/ ſondern behaͤlt dieſelbe/ vnd ſchießt zwar auch ſtralicht an wie ein Salpeter aber nicht weiß/ ſondern ſchoͤn goldgelb/ hoͤher an Farb als ein Vranien-Apffel/ welches luſtig anzuſehen iſt; bevor wann dieſelbe nicht von fleiſch der Animalien/ ſondern von den Haaren/ Klawen/ Hoͤrnern/ oder dergleichen ſuperfluis naturæ bereyt worden.
241. Dann allezeit in dem ſuperfluo naturæ mehr Krafft befunden wird als in der Natur ſelbſten; Wie zu ſehen bey einem Baum/ welcher an kraͤfften vnd tugenden dieſer Erden/ daraus er gewachſen/ weit vorgehet.
242. Wann jemand ein gute Medicin auß den Animalien bereyten wil/ ſo nehme er kein Fleiſch oder Blut/ ſondern nur die Haar/ Hoͤrner/ Zaͤhn/ vnd Klawen/ als ſuperflua des Fleiſches vnd Blutes.
243. Ein Pfund Haar oder Hoͤrner Duͤnget mehr/ als ſonſten 10. Pfunden des beſten Vegetabilis nicht thun koͤnte.
244.
Auß einem Pfund Haar der Animalien/ iſt innerhalb dreyen ſtunden beynahe ein halbes Pfund Salis Eſſentialis zuerlangen/ einem gemeynem Salpeter gleich an zuſehen/ doch hoch von Farben/ deme kaum das Gold an ſchoͤne zuvergleichen/ dann ein einiges Loth dieſes Saltzes ein groſſe quantitaͤt Waſſers goldgelb Faͤrben kan.
245. Alſo einen hochgradirten Sulphur das Sal Eſſentiale Animalium fuͤhret/ welches wenigen bekand iſt.
246. Was nun dieſes Saltz fuͤr Kraͤfften beſitze/ kan jeder leichtlich erachten.
247. Ein ſolches Edle guͤldiſche Saltz erlanget man allein durch ein Secretes Philoſophiſches Fewer welches die Principia gar nicht zerſtoͤret/ ſondern dieſelbe geſaͤmptlich rein von jhren fecibus ſcheydet.
248. Die Natur iſt gar reich von Schaͤtzen/ es kompt aber niemand darzu/ es ſey jhme dann eine Thuͤr geoͤffnet/ ohne welche er nur die aͤuſſere Huͤlſen/ den innern Kern aber nimmermehr zu ſehen bekompt.
249. Daher ein ſolches Goldfarbes Sal Eſſentiale Animalium viel mehr thun kan als ein Sal Eſſentiale Vegetabilium, nicht allein in Duͤngung der Vegetabilien/ ſondern auch in Medicinâ, bey den ſchwachen Menſchlichen Coͤrpern.
250. Es wird kein einiges Subjectum weiter vnter den Vegetabilien/ Animalien/ oder Mineralien gefunden welches alle ding lieber wachſen macht/ als ein Eſſentiale von den Haaren des Menſchen oder anderer Thieren bereytet.
251. Welche durch eine beſonder Secrete weiſe vmbgekehrte Haar/ oder Goldgelbes ſchoͤne Sal Eſſentiale, leichtlich fuͤr eine der groͤſten Medicin aller Vegetabilien/ vnd Animalien zuhalten wehre.
252. Wiewohl in andern Vegetab. Animal.
vnd Mineralien auch groſſe Kraͤfften verborgen ſeyn.
253. Die vnzeitige Weine im Faß zu zeitigen/ geſchicht alſo:
Man rectificirt einen Spiritum Vini, oder nur Hefen-Brandtenwein per ſe aufs beſte/ daß er fein ſtarck werde/ denſelben gieß man hernach auff einen weiß gebrandten Weinſtein/ oder nur gebrandte Weinhefen:
iſt des Spiritus viel/ ſo muß man auch viel calcinirten Weinſtein dareyn thun/ nemblich auf ein jedweder ℔.
Spiritus, 4. Loth gebraͤndten pulveriſirten Weinſtein/ vnd als den noch einmal in einem kleinen Keſſelein uͤbergezogen/ ſo nimbt der Brandtewein von der gebrandten Weinhefen/ oder Weinſtein eine ſonderliche ſtaͤrcke zu ſich/ vnd wird gantz Fewrig werden.
254. Dieſes ſtarcken Brandteweins/ thut man ſo viel in den Newen-jaͤhrenden Moſt/ als man will.
255. So man viel dareyn thut/ ſo wird auch der Wein deſto ſtaͤrcker; doch ſoll man auch nicht gar zuviel hineyn thun/ auff daß der Wein wol jaͤhren koͤnne; dann ſo der Wein nicht jaͤhren thaͤte/ ſo wuͤrde man an dem Weinſchmacken/ das Brandtewein dareyn kommen wehre/ vnd wuͤrde vnlieblich davon ſeyn.
256. Zu einem jedwedern Franckfurter Ohm/ als vngefehr 120. gemeyner mittelmaͤſſigen Kannen/ ſoll man vier Maß dieſes ſtarcken Spiritus nehmen/ ſo erlangt der ſaure Wein ſtaͤrcke genug daß er fuͤr einen guten Wein paſſiren kan/ vnd zeitiget alſo dieſer Fewrige Spiritus den vnreyſſen Wein in dem Faß/ daß ein edler/ geſunder/ lieblicher/ vnd beſtaͤndiger Wein darauß werde.
257.
Nimbt man zu einem Ohm weniger als vier Maß dieſes Spiritus, ſo bleibt der Wein auch geringer.
258. Vnd ſo man auff ein Ohm newen Wein 6. oder 8. Maß ſtarcken Spiritus nehme/ vnd darmit jaͤhren/ ſo wuͤrde der Wein auch zweymal ſo ſtarck/ vnd ſtaͤrcker als man jhn drincken koͤnte.
259. Solche uͤberſtarcke Weine koͤnte man gebrauchen/ andere alte verſchlagene matte Weine darmit zuverſtaͤrcken/ wann nemblich von dieſem uͤberſtarcken Wein/ ein halb Ohm/ auff einen gantzen Ohm geringen Wein gethan wuͤrde.
260. Koͤnnen alſo durch huͤlffe eines ſolchen Spiritus nicht allein die newe Weine verbeſſert/ ſondern auch die alte geringe Weine wieder erfriſchet/ vnd verbeſſert weiden.
261. Dieſes muß man alſo verſtehen/ daß in Herbſtzeiten alle geringe Weine verſtaͤrcket werden/ wann man den Spiritum jaͤhren laͤſt/ die alten Weine aber koͤnnen alſo/ vnd auff dieſe weiſe nicht verſtaͤrcket werden/ weilen dieſelbe nicht jaͤhren/ vnd ohne das jaͤhren ſoll man keinen Spiritum vnter die Weine thun/ dann nichts gutes darauß wird.
262. So man aber die alte ſchlechte Weine ſtaͤrcker machen vnd verbeſſern wolte/ ſo muͤßte man ſolches mit einem verjohrnen uͤberſtarck gemachten newen Wein (darunter mehr Spiritus im jaͤhren kommen/ als in einen ſolchen/ den man alſo drincken wolte) verꝛichten.
263. Auff dieſe weiſe kan man alle Jahr zu Herbſtzeiten die newe Weine verbeſſern/ vnd auch ein theil newer Weine uͤberſtarck machen/ damit man die alte geringe Weine hernach durch das gantze Jahr verbeſſern kan.
264. Vnd dieſes Saltz/ davon der ſtarcke Brandtewein abgezogen/ kan man wieder außgluͤen/ iſt wieder ſo gut/ als es zuvorn geweſen/ vnd kan alſo zum oͤfftern zu ſolcher arbeyt gebraucht werden/ alſo daß dieſe verſtaͤrckung der geringen Weinen gar wenig koſtet/ vnd doch viel gutes damit außgerichtet werden kan.
265. Dann alles was zu dieſer verbeſſerung gebraucht wird/ man ſelber/ nemb lich den Spiritum auß der Hefen/ vnd kan man ſolche Hefen nicht beſſer anbringen/ als daß man den Spiritum davon ziehet/ vnd andere Weine im Herbſt darmit verſtaͤrcket.
266. Deßgleichen kan man ſolche Hefen/ davon der Brandtewein gezogen/ trucknen/ in einem Haͤffners Ofen weißbrennen/ vnd den Rectificirten Spiritum noch einmal daruͤber abſtrahiren/ daß er Fewrig wird.
267. So man aber die Weine etwan lieblicher verſtaͤrcken wil/ ſo kan man die alte ſchlechte Weinen diſtilliren/ vnd den uͤbergehenden Spiritum (welcher viel lieblicher ſeyn wird/ als ein Brandtewein/ auß der Hefen gemacht) zu Herbſtzeiten mit newem Wein oder Moſt jaͤhren laſſen/ gibt uͤberauß liebliche Weine.
268. Vnd werden die newe Weine auch viel ehender klar/ als andere Weine/ da kein Spiritus mit gejohren ſeyn.
269. Die vrſach iſt dieſe/ weilen alle Weine einen ſauren Weinſtein haben/ davon die Weine jhre liebliche ſaͤure bekommen/ aber immer der eine Wein mehr als der ander/ nach deme der orth/ da der Wein gewachſen vnd zeitig worden iſt.
270. Dann je zeitiger die Weine/ je weniger Weinſteine ſie haben/ je vnzeitiger aber/ je mehr Weinſtein.
271. Die Spanniſche Weine haben gar keinen Weinſtein/ weilen die Trauben uͤberzeitig reyff werden.
272. Die Frantzoͤſiſche haben zwar etwas/ doch kaum halb ſo viel/ als die Teutſche Weine/ die nimmer/ oder doch ſelten ſo uͤberzeitig werden/ als die Spaniſche/ oder einige Frantzoͤſiſche.
273. Gleich wie nun die Rheiniſche/ vnd andere Teutſche Weine wegen jhrer lieblichen ſaͤure/ viel anmuͤthiger zu drincken ſeyn/ als die fette Spaniſche/ oder Frantzoͤſiſche; alſo ſeynd auch hingegen die jenige Weine/ welche gar zur ſauer vnd vnzeitig geblieben/ deſto vnlieblicher/ vnd haben gar zu viel ſauren Weinſtein bey ſich/ welcher durch ſeine ſaͤure die Weine ringert/ vnd vnlieblich zu drincken macht.
274.
Darzu haben auch alle ſolche ſaure Weine/ weilen ſie nicht recht zeitig ſeyn/ wenig Spiritus, vnd werden darumb ſo leichtlich ſchimlicht/ zaͤhe/ lang/ vnd konicht/ vnd verderben.
275. So man aber einen Spiritum Tartariſatum darmit jaͤhren laͤſt/ ſo erlangt der Wein durch den Spiritum ſeine ſtaͤrcke/ vnd durch den gebrandten Weinſtein/ daruͤber der Spiritus abſtrahirt/ vnd eine Fewrige krafft daraus gezogen/ einen Niederſchlag der uͤbrigen ſaͤure.
276. Dann ein gebrandter Weinſtein/ oder Weinhefen aller ſaͤure entgegen iſt/ alſo daß man auch einem ſauren Eſſig ſeine ſaͤure damit benehmen kan/ wann mans hineyn thut.
277. Darumb toͤdet das Fewrige weſen/ ſo der Spiritus auß den gebrandten Weinhefen gezogen/ die groͤbſte ſaͤure in dem Wein/ daß dieſelbe in geſtalt eines Weinſteins zu boden faͤllt.
278. Kan alſo fuͤglich durch den Spiritum vini Alcoliſatum die ſaͤure in den vnzeitigen Weinen niedergefaͤllt/ vnd auch zugleich dardurch verſtaͤrcket werden/ welches wahr vnd gewiß iſt.
279. Die verbeſſerung des Apffel vnd Biern-Weins iſt eine herꝛliche vnd nuͤtzliche Kunſt an denen orthen/ da wegen groſſer kaͤlte kein Wein wachſen kan.
280.
Wann man die Aepffel oder Bieren geſtampfft/ vnd außgepreßt/ ſo kan man die Trebern mit Waſſer anfenchten/ damit jaͤhren laſſen/ vnd einen Brandtewein daraus diſtilliren wird ſehr lieblich.
281. Dieſen kan man mit dem Apffel- oder Birn-Moſt jaͤhren laſſen/ ſo erlangt der Apffelwein dardurch eine ſtaͤrcke/ alſo daß er hernacher ohn verderben viel Jahr bleiben kan.
282. Vnd ob er ſchon nicht gar ſo lieblich werden ſolte/ als ein Rheiniſcher Wein/ ſo iſt daran nicht ſo viel gelegen/ vnd dennoch an ſolchen kalten Oerthern eine herꝛliche vnd nuͤtzliche Kunſt/ welche niemand mit wahrheit verachten kan.
283. So ein Apffelwein mit ſeinem eygenem Spiritu verbeſſert wird/ ſo macht er hernach kein grimmen im Bauch mehr/ wie ein ander gemeyner Apffelwein/ weilen der Fewrige Spiritus die cruditaͤt im jaͤhren præcipitirt vnd uiedergefaͤllt hat.
284. Die Traͤbern von den gepreßten Aepffeln oder Birn geben zimlich viel Spiritus, ſie brennen aber gern im Keſſel an; ſolchem vorzukommen/ wird hierunten ein Modus angezeigt.
285. Die Traͤbern/ davon der Spiritus gezogen/ ſeynd noch gut fuͤr das Viehe/ vnd geht nichts verlohren/ ſondern wird alles zu nutzen gebracht.
286. Wann man Birn oder Aepffel zu preſſen hat/ ſo ſoll man von den Birn ein theil preſſen/ ohngefehr ſo viel/ daß man einen kleinen Keſſel damit anfuͤllen kan; darnach ſoll man dieſen gepreßten ſuͤſſen Birn-Moſt auffs Fewer zu kochen ſetzen/ vnd ſo viel vngepreßte gantze Birn oder Aepffel in den Birn Moſt thun/ daß ſie ſich wol darinn regen/ vnd alle mit Moſt uͤberdeckt ſeyn/ alsdann ſo lang kochen laſſen/ bis ſie weich ſeyn/ doch nicht auffborſten.
Hernacher ſolche weiche Aepffel auß dem Keſſel genommen/ vnd mit dem auffkochen der Aepffel oder Birn/ ſo lang verfahren/ bis man alles Obs alſo weich gekocht hat/ vnd wann der Moſt im Keſſel abnimbt/ vnd weniger wird/ ſoll der Keſſel wieder mit andern dergleichen Moſt auffgefuͤllt werden.
287. Vnd ſo man gar kein Preß haͤtte/ ein wenig Birn zupreſſen/ vnd den reſt Birn vnd Aepffel darinnen weich zu kochen; ſo ſoll man nur ein wenig guten Honig verſchaumen/ laͤutern/ vnd kochen/ gleich als wann man ein Meth darauß machen wolte/ darinn kan man die Birn vnd Aepffel weich kochen.
288. Vnd wann man des gekochten Obſts ſo viel hat/ als man vermeynet zu haben:
ſo fuͤllt man ſelbiges in Faͤſſer/ doch daß dieſelbige eine Zwerg-hand laͤhr bleiben/ ſitzet oben darauff ein wenig jung Bierhefen/ ſo fangen die Aepffel vnd Birn in den Faͤſſern an zu jaͤhren/ vnd werden ſelber duͤnn/ vnd je laͤnger ſie jaͤhren/ je mehr Moſt davon wird.
Endlich verzehrt ſich in dem Obſt/ alles was gut iſt/ vnd wird zum Wein/ vnd bleibt nichts uͤbrig/ als die ſchaͤlen/ kuͤrbs/ oder kern/ ſo in dem Obſt geweſen/ welches ſich wie ein ander Hefen zu boden ſetzt.
289. Wann der Wein davon abgetruncken/ ſo gibt ſolche Hefen einen guten Spiritum, andere dergleichen getraͤncke im jaͤhren darmit zuverſtaͤrcken; durch dieſes preſſen/ erlangt man auß dem Obſt/ mit geringerer muͤhe/ faſt noch ein mahl ſo viel Weins/ als durch das gemeyne preſſen/ da viel in den Traͤbern ſtecken bleibt.
290. Vnd kan auff dieſe weiß ein jedweder Haußvatter/ fuͤr ſich vnd die ſeinigen/ jhme fuͤr das gantze Jahr auß zu Trincken/ mit geringer muͤhe/ einen herꝛlichen Weintranck in ſein Hauß machen/ vnd das nicht allein auß allem Obſt/ ſonder auch auß allen andern Hecken/ vnd Baumfruͤchten/ als Kirſchen/ Maulbeeren/ Himbeeren/ Pflaumen/ vnd dergleichen andern mehr; geben einen lieblichen vnd beſtaͤndigen Tranck/ wann ein Spiritus in dem jaͤhren beygeſetzet wird.
291. Es duͤrffen aber die Kirſchen/ Pflaumen/ vnd dergleichen fruͤchten nicht gekocht werden/ ſondern man pfluͤcket nur die ſtiehle davon/ fuͤllet die Faͤſſer damit an/ vnd gieß einen alten Apffel oder Birnwein daruͤber/ ſo fangen ſie ſelber an zu jaͤhren/ vnd zihet der Wein allen ſafft auß den fruͤchten zu ſich/ wird wieder friſch/ vnd ſo gut als er erſt gepreßt were.
292. Die Pflaumen geben im preſſen keinen ſafft/ dann dieſelbe gar zu fleiſchachtig/ vnd ſonſten auff keinerley weiß beſſer zu einem guten Tranck zu machen ſeyn/ auff dieſe weiſe/ in einem halben Jahr hat ſich alles verzehrt/ vnd iſt zu Wein worden/ auſſer allein die kern/ vnd huͤlſen/ welche ſich zu boden geſetzet haben/ davon man auch einen guten Spiritum diſtilliren kan.
293. So man keinen alten oder newen Apffel- oder Birnwein haͤtte/ dieſe Fruͤchten darmit zu uͤbergieſſen/ ſo koͤnte man ein Honigwaſſer gebrauchen/ thut es auch/ doch daß allezeit ein Spiritus im jaͤhren mit beygeſetzet werde/ ſo es nicht geſchaͤhe/ moͤchte leichtlich der Tranck ſauer vnd zu Eſſig werden/ welches der Spiritus ardens verhindert/ wann man aber etwan Eſſig vonnoͤthen hat/ ſo kan man etwas von dem Apffelwein mit Sauerteig anſetzen/ vnd jaͤhren laſſen/ ſo hat man bald guten Eſſig.
294.
Wolte man aber die Getraͤncke noch lieblicher haben/ ſo muͤſte man eine Eſſentiam vini, oder eines andern lieblichen Krauts mit jaͤhren laſſen/ ſo wuͤrde der Tranck einen Weingeſchmack bekommen.
295. In manglung der Eſſentiæ vini kan man eine liebliche Eſſentiam auß Lindenbluͤt/ Hollunderbluͤt/ vnd dergleichen lieblichen Kraͤutern zurichten.
296. Es kan auch ein jedweder geringer Wein in der kaͤlte concentrirt werden/ alſo daß man eine gute Eſſentiam, (andere geringe Weine damit zuverbeſſern) erlanget; wann man ſelbige in die groſſe kaͤlte/ leget daß ſie gefrieren/ ſo weicht der Spiritus vini, vnd gehet in die mitte des Faſſes/ wann man dann ein Loch durch das Eyß bohret/ ſo laufft der Spiritus vini herauß/ vnd iſt viel lieblicher als ein ander/ der per diſtillationem bereytet iſt.
297. Das nimmer etwas in dem Keſſel anbrennen/ vnd den Spiritum uͤbelriechend machen koͤnne/ geſchicht alſo:
Man laͤſt von Holtz ein theil runde ſtaͤnglein machen/ eines kleinen fingers dick/ ſo hoch/ daß ſie von dem boden des Keſſels bis an den Hals deſſelben reichen/ vnd durchbort auff beyden enden die Hoͤtzlein/ zieht ein ſchnuͤrlein dardurch/ vnd reichet dieſer runden Hoͤltzlein ſo vil zuſammen/ als noͤthig iſt/ den Keſſel innwendig darmit zu vmbſtellen.
Deßgleichen haͤncket man auch ſo viel ſolcher Hoͤltzlein zuſammen/ daß man den bodem des Keſſels damit belegen moͤge.
Wann man nun etwas diſtilliren will/ das dick iſt/ vnd nicht wol moͤglich/ nach gemeyner weiſe/ ohne anbrennen zu diſtilliren/ ſo richtet man ſein Diſtillirkeſſel alſo zu.
Man wickelt oder wallet die aneinander gereichete Hoͤltzlein auffeinander/ vnd ſtecket ſolche oben zu dem Keſſel hineyn/ thut ſie voneinander/ vnd ſtellt ſie rings herumb in dem Keſſel/ darnach legt er auch den bodem dareyn/ ſo iſt der Keſſel fertig.
Wann man nun etwas dickes diſtilliren will/ ſo muß man daſſelbe in einen leinen ſtarcken Sack gieſſen/ welcher in dem Keſſel hangen/ vnd eben ſo weit vnd hoch ſeyn ſoll/ als der Keſſel weit vnd hoch iſt zu dem Hals zu.
Dieſer Sack ſoll oben mit einem ſtricklein vmbgefaſſet ſeyn/ daß man denſelben nach der Diſtillation darmit wieder auß dem Keſſel heben moͤge.
Wann unn dieſer Sack in dem Keſſel liegende gefuͤllet/ ſo laufft das duͤnne dardurch/ vnd gibt ſich vmb den Sack herumb/ alſo daß der Sack nirgends an dem Keſſel ruͤhren koͤnne/ ſondern allenthalben das duͤnne/ ſo von dem dicken auß dem Sack gelauffen/ vnd ſo hoch der Sack voll/ ſo hoch auch zwiſchen dem Sack/ vnd Keſſel/ das duͤnne ſeyn ſoll.
Wann alles ſo zugerichtet/ ſo ſetzet man den Helm auff den Keſſel/ vnd macht das Fewer von anfang klein/ daß es fein langſam warm werde.
Wann dann das dick in dem Sack warm worden/ ſo gehet der Spiritus mit dem jenigen/ ſo in dem naſſen iſt/ lieblich vnd gantz ohne braͤntzelen uͤber.
Vnd wann keine Spiritus mehr gehen/ ſo nimbt man den Hut von dem Keſſel/ macht den Sack an den Hacken/ ſo an einem ſtarcken ſtrick faſt gemacht/ vnd zihet denſelben auff einer Cutorꝛollen auß dem Keſſel in ein Geſchirꝛ/ darinnen er außgelaͤrt werden ſoll/ vnd laͤſt vnten auß dem Krahnen das naſſe/ ſo vmb den Sack geſtanden/ auch herauß lauffen/ ſo iſt der Keſſel gelaͤrt/ in welchem man alſobaldeu einen andern dergleichen gefuͤllten Sack wieder ſtellet/ vnd anfaͤngt zu diſtilliren.
298. Zu wehrender Diſtillation laͤhrt man den erſten Sack auß/ vnd fuͤllet jhn wieder mit dergleichen gut/ vnd mit ſolcher Diſtillation faͤhrt man ſo lang fort/ als man etwas zu diſtilliren hat.
299.
Dieſe arbeit gehet ſchleuͤniger fort/ als eine andere gemeyne vnd bekandte Diſtillation, welches die erfahrung bezeugen wird.
300. Dergleichen Dillation iſt ſehr nuͤtzlich bey denen dingen/ welche gern anbrennen/ als allerhand Weinhefen/ Bier/ Meth/ vnd dergleichen Getraͤncken jhre Heefen.
301. Die Erbſen laſſen ſich auch auff dieſe weiſe diſtilliren ohne anbrennen/ welche ſonſten gar nicht zu diſtilliren ſeyn/ vnd doch zweymal ſo viel Spiritus geben/ als Rocken/ Haber/ Gerſten/ oder Weitzen.
302. Ein Univerſal Medicin kan nichts anders ſeyn/ als ein reines concentrirtes vnd figirtes Fewer.
303. Alles das jenige/ ſo etwas geringes verbeſſern ſoll/ muß nothwendig beſſer ſeyn/ als das jenige/ ſo dardurch verbeſſert wird.
304. Deßgleichen das jenige/ davon alle dinge jhr Leben haben/ viel beſſer ſeyn muß/ als das gemeyne Leben ſelbſten.
305. Weilen nun das Leben der gantzen Welt anſaͤnglich ſeinen vrſprung allein von Gott hat/ vnd Univerſaliter alle ding der Welt beherſchet/ aber doch nur particulariter in oder bey den Geſchoͤpffen empfunden/ gemercket/ vnd geſpuͤhret wird.
Vnd obwol nun ſolches particular-fuͤncklein des Lebens bey den Geſchoͤpffen vnd Creaturen/ als Vegetabilien/ Animalien/ vnd Mineralien/ durch den fluch mit vieleler Terreſtritaͤt vnd vnreinem Coͤrper beflecket/ oder gebunden iſt.
Dennoch wird kein Kraͤutlein/ Wuͤrmlein/ oder Steinlein gefunden/ darinnen nicht ein fuͤncklein Goͤttlicher Krafft geſpuͤhret/ oder gefunden wird/ doch das eine dieſer/ vnd das ander jener Natur vnd Eygenſchafft theilhafftig iſt/ dardurch das Menſchliche Geſchlecht/ Nahrung/ Leben/ vnd Geſundheit ſtuͤckweiß haben vnd erlangen kan.
306. Dieweilen aber gegen das Centrum eines Circuls/ die circumferentz deſſelben im geringſten nicht zuvergleichen/ dann das Centrum auß jhme ſelber/ die circumferentz aber auß dem Centro kompt.
307. Alſo auch von der Univerſal vnd Particular Medicin zuverſtehen/ das Univerſale als ein Centrum der Particularien oder Circumferentien billich vorzuziehen.
308. Alles kompt/ vnd hat ſeinen Vhrſprung von nichts anders/ als von Elementen.
309. Vnd obwohl das eine Element ſich von dem andern nehret/ vnd das eine immer in das ander circulariter ſich verwandelt; ſo iſt dennoch das eine dem andern au guͤte/ oder dignitaͤt vorzuziehen; die ſubtilere oder oͤbere nemblich dem groͤbſten vnterſten/ vnd ſeynd doch nur Elementa, vnd alles daraus/ oder dardurch generiret oder gebohren wird/ als Vegetabilien/ Animalien/ vnd Mineralien nicht beſtaͤndig ſeynd/ ſondern dem Tod vnd aller vergaͤnglichkeit vnterworffen.
310. Dieweilen nun das Verderbte dem Verderbten nicht helffen/ noch der Tod/ die Toden lebendig machen kan: Alſo iſt es auch vergeblich/ daß die Circumſerentz huͤlff bey der Circumferentz ſuchet/ ſondern muß vnd ſoll allein bey dem Centro geſucht vnd gefunden werden.
311. Weilen dann alle Creaturen/ nichts außgenommen/ lauter Circumferentia ſeyn/ ſo kan auch kein Circumferentz ohne das Centrum der andern Circumferentz helffen/ oder in noͤthen beyſtehen/ muß alſo das Centrum der Elementen geſucht werden.
312. Dieſes iſt in deme zu finden/ daraus alle Vegetabilien/ Animalien/ vnd Mineralien jhren vhrſprung vnd herkommen haben.
313. Es iſt das Centrum concentratum omnium Elementorum.
314. Es wird Saltz genennet: vnd iſt das Sal mundi, vnd wird von den Philoſophis, Sal Eſſentiale Univerſale genennet.
315.
Deſſen kan man allenthalben haben ſo viel man begehrt.
316.
Solches Saltz iſt darumb noch nicht die Medicina Univerſalis; weilen Es/ ob es wol ein Centrum concentratum Elementorum genennet wird/ dennoch mit Elementiſchen vnreinigkeiten noch bedecket/ vnd der tanſende Theil deſſelben noch keine Quinta Eſſentia, ſondern vielmehr ein Coͤrper/ wohnung oder Huͤlſen der Quintæ Eſſentiæ zunennen.
317. Eine ſolche Quinta Eſſentia Centri concentrati Elementornm, wird von dem Hermes ein Voͤgelein genant/ das tag vnd nacht flieget/ vnd doch nicht muͤde wird.
Plato nennet es aliquid divinum oder Animam Mundi.
Sendivogius nennets ein Lebens ſpeis der Lufft/ vnd im Meer das fiſchlein Echineis.
318. Hermes ein Vatter aller Philoſophen gibt in ſeiner Schmaragdiniſchen Tafel zuverſtehen/ daß ein Vogel in der Lufft/ vnd ein Fiſch im Waſſer einer Natur vnd weſen ſeyn koͤnnen vnd muͤſſen.
319. Sendivogius ſagt/ daß in der Lufft ein Lebens ſpeiſe verborgen/ deſſen ein einiger coagulirter Tropffen mehr werth ſey/ als die gantze Welt.
320. Vnd wann Er es das fiſchlein Echineis nennt/ ſo ſagt er; ob wohl es ſehr klein/ dennoch ſey es mit ſolcher vnglaublicher ſtaͤrcke begabet/ daß auch ein groſſes Schiff/ wann es mit vollen Segeln faͤhrt/ durch dieſes kleine Fiſchlein/ wann es nur auff das Ruder ſitzet/ kan auffgehalten werden.
321.
Einige haben vermeynt/ dieſes Voͤgelein wuͤrde mit dem liebliche Maͤyenthaw/ oder fruchtbaren Norts-regen herunter fallen/ vnd ſich greiffen laſſen/ derhalben ſie viel hundert ℔.
Thaw oder Regenwaſſer eyngekocht/ in meynung dieſes Voͤgelein zuerlangen/ aber kaum ein wenig Saltz gefunden/ welches Saltz doch nicht das Voͤgelein ſelber/ ſondern nur ein Feder ein deſſelben geweſen/ vnd daher nichts außgerichtet/ bis daß Neptunus ſich jhrer erbarmt/ vnd jhnen ein orth im Meer gezeiget/ da ſich das Fiſchlein auffhaͤlt/ vnd am leichteſten zu fangen.
322. Dann viel leichter kan man ein Wurffgarn machen/ das auff den tieffen grund des Meers faͤllt/ ein Fiſchlein damit zufangen/ als in der hoͤchſten Lufft ein kleines Voͤgelein; darumb die Philoſophi darnach getrachtet/ wie ſie ein ſolches Garn bekaͤmen/ ein Wurff darmit in die See zu thun.
323. Endlich haben ſie vom Saturno bericht vnd Information erlangt/ wie ein ſolch Garn bey dem hellen Mondſchein zuverfertigen.
324. Vnd da ſie das Garn fertig/ vnd einen Wurff damit ins Meer gethan/ auch das Fiſchlein ertappet/ vnd heraus gezogen/ haben ſie es in dem groſſen Garn/ darin̄ es ſich verſtecket/ doch nit zu ſehen bekommen koͤnnen/ haͤttens derohalben auch nit geglaubt/ daß ſie es gefangen/ wann ſie deſſen von Neptuno nicht weren verſichert/ vnd zugleich berichtet worden/ daß ſolches Fiſchlein ſich vnſichtbar machen/ ja in allerley geſtalten vnd farben verwandeln koͤnte.
325. Da ſie nun geſehen/ daß ſie ohne weitere huͤlfe der Goͤtter nichts außrichten koͤnten/ haben ſie Jovem angeruffen/ daß Er jhnen doch wolte behuͤlfflich ſeyn; So hat ſich Jupiter erweichen laſſen/ vnd alſobald dem Fiſchlein bey ſeinem fulmine gebotten/ ſich ſichtbar zumachen/ heraus auß dem Garn zugehen/ vnd den Philoſophis zugehorſamen.
326. Da ſie es nun ſahen/ konten ſie wider nicht glauben/ (weilen ſeine geſtalt nicht anſehnlich) daß es das rechte wehre; ſo bald es aber von den Philoſophis gewaſchen/ wurde es uͤberauß ſchoͤn/ alſo daß die Philoſophi ſich dafuͤr entſatzten/ kuͤſten es auß Hertzensfrewden/ vnd hielten es in groſſen ehren; dann alle Farben welche in der gantzen Welt ſeyn moͤchten/ wurden davon geſehen; kein Regenbogen in der Lufft/ kein Pfauwenſchwantz/ kein Gold/ Silber/ Corall/ Perlein/ vnd Edelgeſtein an Farbe ſchoͤner zuvergleichen were; ſie dancketen Neptuno, Saturno, vnd Jovi, welche jhnen behuͤlfflich geweſen/ vnd ſchieden voneinander; ſpeculiren aber noch taͤglich uͤber die ſchoͤne Farben/ woher das Fiſchlein ſolche bekommen.
327. Es iſt aber nicht zuverwundern/ woher es ſo mancherley ſchoͤner Farben erlanget/ iſt es nicht lang genug im Meer geweſen/ vnd hat ſich von den beſten Perlen/ Edelgeſteinen/ Gold/ vnd Silber/ deſſen das Meer voll iſt/ genehret/ ja viel hundert tauſend mahl auß der Lufft durch den lieblichen Regen/ die Univerſal Lebensſpeiß genoſſen/ davon es ja billich ſchoͤn vnd ſtarck werden muͤſſen.
328. Dahero ſeine ſchoͤne Signatur vns angezeiget/ daß auch ſeine Kraͤfften der Signatur gemaͤß ſchoͤn vnd gut ſeyn muͤſſen.
329. Wann der Moſt im kochen nur nicht anbrennt/ ſo bekompt er gar keinen boͤſen geſchmack/ ſonderlich wann er in verzinten Keſſeln concentrirt wird.
330. Vnd wann man es noch beſſer thun wolte/ ſo koͤnte man den Moſt in einem verzinten Keſſel/ der in einem andern in ſiedendem Waſſer ſtuͤnde/ eynkochen/ koſtet ein klein wenig mehr Holtz.
331. Man kan die concentrirte Moͤſte/ wann ſie wieder in Waſſer ſolvirt ſeyn/ mit Schwebel wiederumb klar machen/ wann nemblich der gemeyne Schwebel zuvorn in die weiſe gebracht worden.
332.
Auch kan ſolcher Niederſchlag durch einen fixen Sulphur, nemblich durch weiſſe Kißlingſteine/ wann dieſelbe zuvor in ein klar Waſſer gebracht/ davon im zweyten Theil Furnorum geſchrieben/ vnd liquor ſilicum genant worden/ verꝛichtet werden/ deſſen ein wenig davon in Wein zertrieben/ vnd in ein gros Faß mit truben Wein geſchuͤttet/ vntereinander geruͤttelt/ macht den gantzen Wein Milchfarb/ dann der liquor ſilicum ſcheydet ſich/ vnd wird zu einem ſehr zarten pulver/ welches allen ſchlamm/ geſchmack/ vnd farb auß dem truͤben Wein an ſich ziehet/ vnd damit zu boden faͤlt/ alſo daß die Wein ſchoͤn hell vnd klar davon werden.
333/ So man aber ein Zinn in Spiritu Salis ſolvirt/ vnd neben den Kißlingſteinen zum fuͤllen gebraucht/ ſo faͤlt der ſchlamm deſto geſchwinder/ dann das Zinn allein gut iſt/ alle truͤbe/ vnd vngeſchmackte Wein darmit klar vnd lieblich zumachen/ vnd hat das Zinn ein ſolche Natur/ allen Accidentaliſchen geſchmack vnd Farb nicht allein auß allem Wein/ ſondern auch/ auß allem Bier/ Meth/ vnd Waſſer zuziehen/ vnd zu bodem zufaͤllen/ dehme nichts vorgehet/ alſo daß mit einem kleinem Glaͤslein ſolvirtem Zinn/ ein zimblich Faß Wein klar zumchen iſt.
334. Es attrahirt ſo Kraͤfftig/ daß man auch ein ſtinckende Miſtlacken darmit klar machen/ vnd allen geſtanck darinnen niederfaͤllen kan.
335. Ein ſolvirt Bley thut es auch/ aber das Zinn iſt zu den Weinen beſſer/ welches die kuͤnſtliche Scharlackenfaͤrber auch erfahren/ in deme ſie ein ſolvirt Zinn in dem Keſſel zu dem Alaun vnd Weinſtein gieſſen/ das Lacken damit attrahirent zumachen/ auff daß es die thewre Farbe Concinilli deſto reiner auß dem Waſſer ziehe/ vnd nichts davon verlohren gehe.
136. Iſt alſo rath genug/ ſolche gelbe/ die der Moſt in der Concentration erlanget/ wieder daraus zufaͤllen.
337. Deßgleichen iſt das auch ein guter Niederſchlage auff alle getraͤnck/ Wein/ Bier/ Meth/ vnd Eſſige/ wann man einen Theil reinen Sand oder Kißlingen mit 2. Theilen Silberglett im Tiegel wol zuſammen ſchmeltzet/ daß ein gelbes Glas daraus wird; darnach ſolches Glas außgegoſſen/ gepuͤlvert/ vnd mit zweymal ſo viel Salpeter oder gebrandten Weinſtein vermiſcht/ noch einmal geſchmoltzen/ außgegoſſen/ vnd gepuͤlvert/ ſo laͤſt ſich alles in Waſſer ſolviren/ deſſen man nach gelegenheit der ſach ein wenig davon zu den truͤben Weinen/ oder Methen thut/ wol vntereinander ſchuͤttelt/ vnd allen ſchlamm/ farb/ oder truͤbe/ wie auch vnlieblichen geruch vnd geſchmack zu boden faͤlt/ alſo daß kein beſſerer Niederſchlag zufinden.
338. Die ſuͤſſe kan ſich im kochen nicht vmbkehren/ noch ſaure feces daraus werden/ wie offt ſolches kochen auch geſchicht:
Was ſuͤß iſt/ das iſt ſuͤß/ vnd bleibet ſuͤß/ vnd wird nicht ſawer.
339. Auch wird das ſawre im kochen nicht ſuͤß; iſt dann ſuͤß vnd ſawer beyſammen/ ſo bleibt das ſuͤſſe im kochen ſuͤß/ vnd das ſaure ſauer.
340. Vnd weilen das ſaure meiſt ein Weinſtein iſt/ vnd man die ſaͤure nicht gern zuviel darbey hat/ ſo kan ſolche gar wol geſchieden werden.
341. Nemblich/ wann man auff den Concentrirten ſafft nur lawlecht Waſſer ſchuͤttet/ denſelben damit zu ſolviren.
342. Dieſes lawlechte Waſſer nimbt nur den ſuͤſſen ſafft an ſich/ vnd laͤſt den ſawren Weinſtein ligen vnauffſolvirt.
343.
Dieſe Solution gibt hernacher einen viel ſuͤſſern Wein/ als er geweſen/ wann er nicht Concentrirt worden.
344. Dann weilen der Weinſtein vnſolvirt liegen bleibt/ vnd nicht wieder vnter die Solution kompt/ geſtalt Kaltwaſſer keinen Weinſtein ſolvirt/ ſo kan es ja nicht fehlen/ der Wein muß ſuͤſſer werden.
345. So man aber auß dem Concentrirten Moſt/ wieder einen ſolchen ſawerlichen Moſt wie er vor der Concentration geweſen/ machen wolte/ ſo muͤſte man mit warmen Waſſer den Weinſtein mit dem ſuͤſſen Waſſer im kochen auffſolviren/ ſo bekaͤme man eben einen ſolchen Wein/ wie er ſonſten geworden were/ ehe er Concentrirt.
346. Einen guten lieblichen klaren Meth zubereyten/ nehme einen guten friſchen Honig/ der weiſſe ſey/ welcher allezeit beſſer iſt/ als der braune/ vnd thut zu jedweder Maß Honig 6. Maß Waſſer/ kocht es zuſammen in einem Keſſel auff/ vnd wann der Honig zergangen vnd kocht/ ſo wirfft er viel Schaum auff/ welchen man abnehmen ſoll/ vnd wann er ſo lang gekocht/ daß er gar kein ſchaum mehr auffwirfft/ ſo kocht man doch noch ſo lang/ bis daß er wieder auff die Honigdicke kompt/ alsdann man wieder ſo viel ander Waſſer zu thut/ als man haben wil/ nach deme der Meth ſchwach oder ſtarck ſeyn ſoll.
347.
Wann zu einer Maß Honig 6. Maß Waſſer kommen/ ſo wird ein mittelmaͤſſiger Meth daraus/ ſoll er aber fetter werden/ ſo thut man weniger Waſſer bey.
Vnd wann man ſo ſtarcke Meth nicht ſucht/ thut man mehr Waſſer bey/ vnd kochet den gereinigten Honig damit auff/ ſo wirfft er auffs new einen Schaum von ſich/ den man abnimbt/ vnd gießt das Honigwaſſer durch ein wollen oder leinen Tuch/ damit der uͤbrige ſchlamm zuruͤck bleibe; das durchgelaſſen Honigwaſſer thut man in ein rein Faß/ wann es noch laulecht iſt/ vnd ſetzet oben darauff ein paar Loͤffel voll juͤnge Bierhefen/ ſo faͤngt er an zu jaͤhren/ vnd wann er am beſten jaͤhren iſt/ ſo gieſtman in ein jeder Ohm etliche ℔.
Spiritus Vini, oder in manglung deſſen einen von Obſt/ Kraͤutern/ Blumen/ oder nur Korn gemachten Spiritum dareyn/ ſo faͤllet/ oder præcipitirt der Spiritus den ſchlamm deſto beſſer auß dem Meth/ daß er deſto heller vnd klarer werde/ ſtaͤrcket auch denſelben/ vnd macht/ daß er ſich deſto beſſer halte/ vnd nimmer leichtlich ſawer werde.
348. Will mann dann dem Meth einen beſondern guten geſchmack machen/ ſo haͤnckt man in einem ſaͤcklein gepuͤlverte Kraͤuter oder Gewuͤrtz hineyn/ nach deme ein jeder ſolchen gern hat.
349. Man ſoll auch in das ſaͤcklein ein ſteinlein thun/ damit es das ſaͤcklein vnten behalte/ welches ohngefehr in der mitte des Faſſes hangen ſoll.
350. Vnd wann man ſchmaͤckt/ daß der Meth geſchmack vnd geruch genug von den Aromatibus empfangen/ ſo nimbt man das ſaͤcklein wiedeer herauß.
351. Die beſte Aromata aber/ dem Meth einen lieblichen geruch vnd geſchmack zu geben/ ſeynd dieſe; Zimmet/ Naͤglein/ Cardamom/ Calmus/ Zitwer/ Galgant/ vnd dergleichen/ nach dem es einem jedwedern gefaͤllt.
352. Will man aber den Meth noch beſſer machen/ ſo kan man im jaͤhren/ oder auch nach dem jaͤhren einen Schwamm/ welcher in einem Spiritu vini aromatiſato getraͤncket/ daran ein Kugel von Zinn goſſen/ hangen ſoll/ in die mitte des Faſſes haͤncken/ ſo ziehet der Meth allgemach einen lieblichen geruch/ vnd geſchmack daraus/ haͤlt ſich wol/ vnd bleibet klar/ lieblich/ kraͤfftig vnd gut.
353. Dieſes ſoll bey dem Meth machen in acht genommen werden; Nemblich/ daß man das kochen in einem flachen Keſſel verꝛichte/ der Verzinnet ſey/ vnd nur das Fewer vnten an dem boden deſſelben kommen moͤge/ ſo kan der Honig im Keſſel nicht anbrennen/ von welchem Keſſel in dem erſten Deutſchlandes Wolfahrt bey Concentrirung der Weine gehandelt.
354. Durch das eynkochen vergehet dem Honig ſein vnlieblicher geruch/ alſo daß man ſo liebliche Getraͤncke daraus machen kan/ welche dem guten Wein nichts bevor geben/ ſo man aber ſolches thun wil/ ſo muß man auch dem Honig ein liebliche ſaͤwre beybringen/ ſonſten ſchmaͤcket er gar lapp.
355.
Die Reinſigkeit kan jhme leichtlich geben werden/ wann man in einem Rectificirtem Spiritu Salis, ſo viel Weinſtein ſolvirt/ als er ſolviren kan/ alsdann in den Meth ſchuͤttet/ vnd damit klaren laͤſt/ ſo wird der Wein fein weinlecht/ vnd klart ſich auch ſchoͤn hell davon.
356. Es iſt eine vnmoͤgligkeit/ daß ein Spiritus von etwas im kochen verꝛiechen ſolte/ wann es noch nicht gejohren hat; dann im kochen nichts/ als ein vngeſchmack ſimpel Waſſer hinweg gehet/ vnd gar keine Spiritus noch ſuͤſſigkeit/ welches ja allen Menſchen/ die nur etwas weniges wiſſen/ bekand genug iſt.
357. Die Concentrirte Weine koͤnnen keinen guten Wein geben/ es ſey dann/ daß man per præcipitationem jhme ſeinen/ im Concentriren erlangten geſchmack wieder benehme.
358. Wann ſolcher Concentrirten Moͤſte viel in Holland kaͤmen/ ſie ſolten mit bahrem Gelde die Ohm fuͤr 12. 16. 18. in 24. Thaler/ nach deme ſie wol bereytet/ vnd der Concentrirte Kornſafft fuͤr 8. 10. in 12. Thaler bezahlt werden.
359. Alle Hoͤcker wiſſen wol/ wie das jaͤhren zuverhindern/ daß die Moͤſte das gantze Jahr durch ſuͤß bleiben/ vnd nicht zu jaͤhren begehren.
360.
Wann ſie nemblich dieſelbe in ſolche Faͤſſer fuͤllen/ welche wol mit Schwebel bereytet ſeyn.
361. Dann der Schwebel hindert/ daß kein Moſt jaͤhren kan/ welches eine ſchlechte Kunſt iſt/ koſtet auch wenig/ oder ſchier gantz nichts.
362.
Wann dann jemand zu Herbſtzeiten einige Moͤſte ein zukochen willens/ koͤnte er nicht allein ſein eygen gewaͤchs zuſammen/ ſondern von andern/ ſo viel nehmen/ vnd alſo mit Schwebel verhalten/ als er ſelber wolte/ hernacher im Winter aber/ wann er nichts anders zuthun haͤtte/ ein Faß nach dem andern Concentriren.
363.
Dieſer Schwebelrauch bleibet nicht bey den Moͤſten/ ſondern gehet im Concentriren wieder weg; ſchadet oder hindert alſo bey dem verhalten der Moͤſte das allergeringſte nicht.
364. Die ſuͤſſe Moͤſte am beſten zu erhalten/ daß ſie nicht jaͤhren koͤnnen/ geſchicht alſo:
Vor der Herbſtzeit/ ohngefehr 8. oder 10. Tage vor dem Laͤſen/ ſoll man ſolche Faͤſſer/ darinn man die Moͤſte bewahren wil/ mit einer guten ſchnidt Schwebel eynbrennen zuſpuͤnden/ vnd den Schwebel in das Faß kriechen laſſen/ uͤber 3. Tagen ſolches noch einmal thun/ vnd wieder uͤber 3. Tagen zum dritten mahl wiederholet/ hernacher den ſuͤſſen Moſt dareyn fuͤllen/ doch daß die Pfeiffe oder Roͤhren des Trichters/ welche in das Faß gehet/ mit Tuͤcheren vmbwunden ſey/ daß kein Schwebelrauch im eynfuͤllen des Moſtes neben der Pfeiffen des Trichters außgehen moͤge/ ſondern in dem Faß bey dem Moſt zuverbleiben gezwungen ſey; ſo bald das Faß bis oben an voll iſt/ macht man das Spundloch beheb zu/ daß gar kein Lufft in das Faß gehen moͤge/ ſo hat der Moſt kein macht zu jaͤhren/ ſondern bleibt alſo ſuͤß ligen/ ſo lang man ſelber will.
365.
Man ſoll wol zuſehen/ daß der Schwebelrauch in dem Faß bey dem Moſt verbleibe/ vnd im eynfuͤllen/ des Moſtes nicht verlohren gehe.
366. Dann ſo man ſolches auß vnachtſamkeit uͤberſehe/ daß der Schwebel nicht in dem Faß bliebe/ vnd man doch den Spund hart auff das Faß ſchluͤge/ wuͤrde der Moſt auß mangel des Schwebels anfangen zujaͤhren/ dem Faß den Bodem außſtoſſen/ vnd dardurch ſchaden geſchehen.
367. Auff dieſe weiſe wird viel Frantzoͤſiſcher Moſtverhalten/ vnd alſo in frembde Laͤnder verfuͤhret/ davon Jaͤhrlichs in die Statt Ambſterdam etlich tauſend Faͤſſer gebracht werden/ allein zu dem ende/ andere alte verlegene Weine wieder damit zum jaͤhren zubringen/ vnd zuerfriſchen/ welche ſtumme Weine genant werden/ weil ſie nicht ſpraͤchen koͤnnen/ wann man ſie Trincket/ es ſey dann daß ſie jaͤhren vnd Spiritus erlangen/ vnd andern gejohren Weinen gleich werden.
368. Die groſſen Weinhaͤndler bewahren ſolche ſtumme oder verhaltene Weine von einem Jahr in das ander/ allezeit im Vorꝛath/ wann ſie etwan geringe Weine wieder damit verfriſchen wollen/ ſie ſolche darzu bereyt haben.
369. Sonſten kan man auch die Newe Moͤſte auff andere weiſe verhalten/ nemblich alſo; So bald ſie außgepreſt/ fuͤllet man ſolche in Faͤſſer/ die mit Schwebel wol bereytet/ macht das Spund darauff/ laͤſt den Moſt 1. oder 2. Naͤchte ſtill ligen/ ſo ſetzet ſich die Hefen zu Bodem/ alsdann ziehet man den klaren Moſt von der Hefen/ auff ein ander mit Schwebel zugerichtetes Faß/ laͤſt ſolches 1. Nacht oder 2. wieder ſtill ligen/ ſo ſetzet er wieder Hefen/ davon man den klaren Moſt zum 2. oder 3. mahl abzieht/ vnd laͤſt alſo denſelben in einem/ mit Schwebel wol verſehenem/ vnd verſpundetem Faß ligen/ ſo bleibt er ſo lang ſuͤß/ als man wil.
370. Etliche bringen die Hefen/ davon die Moͤſte jaͤhrend werden/ auff dieſe weiſe von den Moͤſten.
Sie laſſen groſſe ſpitzige leinen Saͤcke machen/ haͤncken ſolche nach der Reyfe auff/ darunter ſie eine Rinne legen/ den klaren Moſt/ ſo durch die Saͤcke laufft/ zu empfangen; Wann die Saͤcke mit Moſt gefuͤllet worden/ vnd durchgelauffen/ welches man ſo offt wiederholet/ bis daß man ſuͤſſen Moſt genug hat/ vnd ſoll derſelbe in geſchwebelten Faͤſſern bewahret werden/ bleibt gantz hell vnd klar/ vnd das gantze Jahr durch/ lieblich vnd ſuͤß zu trincken/ iſt in Teutſchland/ vor dieſem nicht im gebrauch geweſen/ dann allein vor etlichen Jahren ſolcher modus auß Italia herauß an der Fuͤrſten Hoͤfe gekommen/ wird jetzunder viel gethan/ vnd nicht alleine fuͤr die jenige zutrincken bewahret/ welche nicht gern ſtarcke Weine Trincken/ ſondern auch andere harte Weine darmit zuverſuͤſſen/ vnd lieblicher zumachen.
371.
Dieſer modus iſt zwar gut/ nimbt aber mehr muͤhe/ als die vorige beyde/ welche man in groſſer menge practiſiren kan.
372.
Seynd alſo mittel vnd wege genug/ viel Moͤſte zu Concentriren/ nicht allein im Herbſt/ ſondern auch das gantze Jahr/ wann man zeit vnd gelegenheit hat/ ſolches zu thun.
373. Der koſten oder die muͤhe zur Concentrirung des Korns iſt ſehr gering/ vnd kan das Werck gar nicht verthewren.
374. Ein gemeyn Bier verdirbt nicht/ vnd kan ſich ein gantzes Jahr vnd laͤnger halten/ welches mehrere theil doch nur Waſſer iſt; wie ſolte dann der Kornſafft verderben/ davon alles Waſſer wieder verkocht/ vnd weg geduͤnſtet worden?
375. Halten ſich doch etliche Bier/ wann ſie wol fett gemacht/ vnd kein Korn vnd Hopffen darbey geſparet wird/ etliche Jahren lang/ wie die Weine ja auch nicht verderben/ wann ſie tauſend Meil uͤber Meer nach Oſt-Indien gefuͤhret werden.
376. Es wird auß Ambſterdam allein durch die Oſt-Indiſche Schifffahrt Jaͤhrlichs fuͤr viel tauſend Guͤlden wehrt Braunſchweigiſche Momme (iſt ein ſtarck Bier ſo nach Oſt-Indien gebracht wird/ vnd daſelbſten ſich lange zeit haͤlt vnd gut bleibet.
377. Vnd ob ſchon ſolches Bier etwas ſtaͤrcker gemacht iſt/ als ein gemeyn Bier/ ſo iſt doch der ſechſte Theil darvon kaum Kornſafft/ das uͤbrige iſt ja Waſſer.
378. Auch kompt ein dick fettes Bier/ Jopenbier genant/ von Dantzig in Holland zuverkauffen/ welches je aͤlter je beſſer wird/ vnd ſich wol zehen oder mehr Jahren lang halten kan/ daß doch nur ein Bier/ vnd kein Honigdicker ſafft iſt.
379. Warumb ſolte dann ein Kornſafft/ davon alles Waſſer wieder geſcheiden/ ſich nicht auch halten koͤnnen?
380. Lazarus Ercker beſchreibet allein/ wie man den Salpeter auß den Vieheſtaͤllen/ vnd anderer Erden außlaugen/ vnd zu Salpeter kochen ſolle/ es wird aber das geringſte nicht bey jhme gefunden/ da er anweiſung thut/ auß Holtz laub/ vnd Gras/ wie auch gemeynem Kochſaltz/ vnd andern Vegetabiliſchen/ Animaliſchen/ vnd Mineraliſchen dingen ein Salpeter zumachen.
381. Die Concentration des Holtzes iſt von Niemanden zuvorn practiſiret worden ſondern iſt meine Invention.
382. Ein jedweder Werck oder Arbeyt muß ſich ſelber verthaͤtigen/ vnd ſeinen Meiſter loben.
Errata
Fol. 289. in Tit. pro gewißhafft lege Gewiſſenhafft.
Fol. 293.
Aphor. 34. omittatur nicht.
Fol. 296.
Aphor. 58. oleoliſati lege alcoliſati.
Ende der außgeſetzten Aphoriſmorum.
De AURI TINCTURA Sive AURO POTABILI VERO Was ſolche ſey/ vnd wie dieſelbe von einem falſchen vnd Sophiſtiſchen Auro Potabili zu vnterſcheyden vnd zu erkennen.
Auch wie ſolche auff Spagiriſche weiſe zugerichtet vnd bereytet:
Vnd wozu ſolche in Medicina koͤnne gebraucht werden.
DE AUROPOTABILI.
ES iſt kund vnd offenbahr/ daß alle wahre Philoſophi, vor viel hundert Jahren her/ ſich hoch bemuͤhet haben/ jhren Leib von zufaͤlligen Kranckheiten zu retten/ vnd jhr Leben in Geſundheit zu erlaͤngern.
Dahero ſie geſucht vnd fleiſſig nachgedacht/ worinn ſolche Rettung vnd Erlaͤngerung beſtuͤnde.
Haben derowegen die Vegetabilien, Animalien vnd Mineralien vnter die Hand genommen/ ſolche mit groſſem Fleiß durch das Fewer anatomiret, vnd examiniret, was fuͤr Kraͤfften darinnen zu finden.
Aber vnter allen oͤbern vnd vntern Creaturen nichts gefunden/ darinn ein groͤſſere Harmonia vnd Freundſchafft geſpuͤret wuͤrde/ als zwiſchen der Sonn/ Gold/ Menſchen vnd Wein.
Dann bekant genug iſt/ daß die Elementiſche warme Sonn das Leben aller Dingen verurſacht.
Dahero ſie dann das Gold/ welches nichts anders iſt/ als ein Terreſtriſche Sonne/ oder ein Coagulirtes vnd Compactes fixe Corpus auß den Sonnen-Stralen gewuͤrcket/ durch Huͤlff des Weins mit dem Menſchen zuvereinigen geſucht haben.
(In dieſer meiner Rede aber moͤchte ſich mancher ſtoſſen/ vnd nicht begreiffen oder glauben koͤnnen/ daß das Gold der Sonnen Kind/ oder von der Sonnen-Stralen ein greiffliches Metalliſch Weſen worden ſey.
Vnd ſagen/ wie iſt es muͤglich daß die Waͤrme von der Sonnen/ welche doch vnbegreifflich/ vnd kein Corpus hat/ zu einem leiblichen vnd fixen Weſen werden kan?
Inſonderheit die jenigen/ welche der Metaltallen vnd Mineralien generation keine Erkaͤndnuͤs haben.
Wiewol ich allhier nicht fuͤrgenommen weitlaͤufftig von der Metallen Herkommen vnd Gebaͤhrung zu ſchreiben.
Weilen ich mich aber vnterſtanden zu beweiſen/ daß der Sonnen Natur vnd Eygenfchafft als ein lebendigmachende Krafft in dem Gold (ſo es zuvorn zerſtoͤret/ vnd wieder geiſtlich gemacht worden) zu finden vnd herauß zu ziehen/ auch zu des Menſchen Geſundheit in ein lebendigmachende Medicin koͤnne bereytet vnd gebracht werden.
Alſo kan ich nicht vnterlaſſen auffs wenigſte den Vnwiſſenden vnd Vnglaubigen die Wahrheit/ durch ein oder zwey Exempel vnd Gleichnuͤſſen zu zeygen.
Wiewol ich ſolches durch viel vnd mancherley Handgreiffliche Rationes beweiſen koͤnte/ wird aber vmb der Kuͤrtze willen allhier vnterlaſſen.
Wer aber der Metallen Natur vnd Eygenſchafft zu wiſſen ſuchet/ der leſe mein Tractaͤtlein De generatione Mineralium, dann weiß ich gewiß/ er wird den Zweiffel fallen laſſen/ vnd meinen Worten beyfallen.
Den jenigen aber welche noch obſtinat in jhrer Meynung bleiben/ will ich zwo Fragen fuͤrſtellen ſolche zu beantworten:
Erſtlich/ wovon es komme wann man einen Liquorem viſcoſum Mineralium, in einem offenen glaͤſern Geſchirꝛ lang an die Sonne ſetzet/ daß er ſich in quantitate & qualitate vermehre.
Ob ſolches nun von der Sonnen herkomme oder wovon anders?
Moͤchte jemand ſagen die Vermehrung des Gewichts kaͤme von der Lufft her/ weilen dieſelbe alles in ſich hat vnd mit ſich fuͤhret.
Darauff ich wiederumb frage/ ob dann die Lufft nicht durch die Sonn imprægniret vnd gefchwaͤngert ſey/ vnd ob auch die Lufft etwas in ſich habe/ welches ſie nicht durch die Aſtra zuvoren erlanget?
Weiters zu fernerm Beweiß/ ſo ſetze einen ſolchen Liquorem in einen kalten Keller/ oder ſonſten an eine feuchte Lufft/ ſo wirſtu befinden/ daß ſich das Gewicht im geringſten nicht vermehren wird/ gleich wie es in der Sonnen oder ſeinem Vicario des Fewers-Waͤrme geſchicht.
Es wird wol ein ſolcher Liquor ein ſchlechte Feuchtigkeit an ſich ziehen/ welche aber/ ſo bald ſie die Waͤrme empfindet/ wieder davon gehet/ vnd laͤßt den Liquorem in ſolchem Gewicht als er zuvorn geweſen.
Noch ein anders vnd mercklichers Exempel; Solvire ein ſchwefelhafftig vnd vnzeitig Metall/ als Eyſen/ Kupffer/ oder Zinck in Aquaforti, oder einem andern Spiritu acido, abſtrahire den Spiritum wieder davon/ gluͤe es auß/ doch nicht zu ſtarck/ alſo daß nur die Spiritus wieder davon riechen/ nimb ſein Gewicht in acht/ vnd zeichne es auff/ ſetze darnach ſolchen metalliſchen Calcem in einem Tiegel in ein Fewer/ daß das Metall doch nicht ſchmeltze oder weg rauche/ ſondern der Tiegel mit dem Metall nur dunckel gluͤe/ las ſolchen drey oder vier Wochen alſo ſtehen/ nimbs auß vnd wieg es wieder/ ſo wirſtu befinden/ daß dein Metall viel ſchwerer worden/ als er zuvorn geweſen iſt.
Noch beſſer kanſtu ſolches vernehmen:
Setze ein ſolches ſulphuriſch Metall/ oder Kupffer/ oder ein anders mit 16. oder 18. ſchwerem Bley auff eine außgegluͤete Capellen/ von Holtz oder Bein-Aſchen gemacht/ in einen probier-Ofen/ doch wieg zuvorn die Capellen/ Kupffer vnd Bley/ daß du gewiß weiſt wie ſchwer ſie ſeyn/ ehe dann du ſie in den Ofen ſetzeſt/ las alſo das Kupffer mit dem Bley abgehen/ doch nicht zu heiß/ nimb dieſelbe auß/ wieg ſie wiederumb nach der Erkaltung/ ſo wirſtu befinden/ daß dein Capellen viel ſchwerer (wiewol viel Bley im Abtreiben/ im Rauch weg gangen) als ſie zuvorn ehe ſie in das Fewer kommen/ mit ſampt dem Kupffer vnd Bley gewogen/ ſeyn wird.
Iſt nun die Frage/ wovon ſolche ſchwaͤre herkommen/ ob nicht die Hitze des Fewers ſich durch Huͤlffe des auffgeſchloſſenen Metalls in ein greiffliches Metalliſch corpus figirt habe?
Dahero glaublich/ wann wir wuͤſten ein bequaͤme matricem zu legen/ darinnen ſich die Sonnenſtralen/ wie auch die Hitze von gemeynem Fewer fangen/ vnd coaguliren koͤnten/ eben ſo wol Metalla uͤber der Erden generirt wuͤrden als in der Erden.
Moͤchte jemand ſagen/ diß were noch wol zu glauben/ daß die Hitze eines gemeynen Holtz oder Kohlen Fewers/ etwas metalliſch mit ſich fuͤhret/ vnd alſo durch Huͤlff eines gefloſſenen Metalls zu einem Coͤrper werden koͤnte/ daß aber ſolches auch durch die Sonnen geſchehen ſolte/ were nicht wol anzunehmen.
Der nun ſolcher Meynung iſt/ kan es auff folgende Weiß probiren/ vnd wahr zu ſeyn befinden/ ſetze ein außgegluͤete Capellen mit ſampt dem Bley vnd Kupffer an die Sonnen/ richte ein ſpeculum Concavum darauff mit der Sonn/ alſo daß die radii Solis juſt da ſie ſich colligiren, vnd in ein Centrum fallen/ die Capellen beruͤhren vnd erhitzen.
Du muſt aber allzeit den Spiegel in der Hand halten/ vnd ſolchen wiſſen zu treiben vnd wenden nach dem die Sonn ſteyget/ auff daß die Sonnen-Hitz nimmer von der Capellen abweiche/ die Capellen erkalte/ dardurch das Werck verhindert wuͤrde/ wann nun ſolches wol in acht genommen/ ſo wird das Werck eben ſo wol abgehen/ als wann es in einem gluͤenden Ofen geſchehen were.
Der Spiegel aber muß auffs wenigſte im Diametro zwey Fuß breyt/ vnd auch nit zu hohl vnd tieff ſeyn/ ſondern vngefehr der 18. oder 20. Theil einer Kugel/ auff daß er ſeine radios deſto weiter von ſich werffe.
Muß auch wol vnd correct geſchliffen vnd polliret ſeyn/ auff daß er ſeine Sralen deſto beſſer colligire, vnd in einen kleinen punctum bringe.
Wie aber ſolche Spiegel gemacht werden/ gehoͤret hieher nicht/ wer aber Luſt darzu hat/ mag in Beſchreibung meines vierdten Kunſt-Ofens nach ſuchen/ darinnen er genugſamen Bericht finden wird/ wie ſolche vnd andere Art Spiegel ſo wol von Metall als von Glas gegoſſen/ geſchliffen/ polliret/ vnd zu vielen Kuͤnſten vnd Haͤndeln koͤnnen gebraucht werden.)
Dieſer Parentheſis vnd Demonſtration, haͤtte wol koͤnnen vermitten bleiben/ iſt aber nur darumb geſchehen/ auff daß deſto leichter koͤnne geglaubt werden/ daß das Gold ſeinen Vrſprung von der Sonnen genommen/ auch deroſelben gute Eygenſchafften vnd Kraͤfften verborgen vnd verſchloſſen in ſich habe/ vnd durch Huͤlff der Kunſt Alchymia wiederumb in ſolches koͤnne vnd muͤſſe gebracht werden/ welches es vor der Coagulation iſt geweſen.
Nemblich in einen erwaͤrmenden vnd lebendigmachenden penetrirlichen Geiſt/ ſol es anders ins Menſchen Leichnam wuͤrcken/ vnd etwas gutes außrichten koͤnnen.
Derohalben die Alten viel Fleiß angewendet haben/ das Gold in ein ſolches ſpiritualiſch Weſen zu bringen.
Haben aber nichts finden koͤnnen/ dardurch ſolches am fuͤglichſten haͤtte geſchehen koͤnnen als durch den Wein; aber nicht den gemeynen/ ſondern durch ſeinen reinen vnd puren Geiſt/ welcher durch die diſtillation von ſeinem Coͤrper geſcheyden worden.
Deßgleichen haben ſie auch nicht das gemeyne Gold wie es auß den Steinen geſchmoltzen/ oder auß der Erden vnd Sand gewaſchen wird/ zu ſolchem Werck genommen/ ſondern daſſelbe durch das Fewer zuvorn wol vnd fein gereiniget/ darnach ſolches wiederumb lebendig gemacht/ vnd Philoſophicè auffgeſchloſſen; Aber nicht durch Corroſiviſche Spiritus, gleich wie jetziger Zeit die vermeynte Philoſophi damit zu ſudlen/ ſondern die Natur hat jhnen ein ander Waſſer dargegeben freywillig ohne Zwang der diſtillation; damit haben ſie das Gold uͤmbgewend/ ſein innerſt herauß/ vnd ſein aͤuſſerſt hineyn/ vnd ſolches bequaͤm gemacht/ ſeine animam oder tincturam von ſeinem vnnuͤtzen groben ſchwartzen Coͤrper zu ſepariren.
Dann ſie genugſam geſehen/ daß ein Compactum Corpus auri keine Gemeynſchafft oder ingreß habe/ ſich mit dem Spiritu Vitali zuvereynigen.
Derohalben ſie nur allein des Goldes allerꝛeineſten Theil welches ſeine Farb iſt zu jhrem Elixir geſucht haben.
Solche reine vnd ſaubere tinctur mit dem Spiritu Vini conjungiret, zuſammen Volatiliſch gemacht/ vnd ſolche beyde radicaliter uniret, alſo daß keines von dem andern durchs Fewer zu ſcheyden were.
Entweder beyde zugleich erheblich/ oder durch lange digeſtion in einen fixen Stein zu bringen/ welchen ſie dann fuͤr den groͤſten Schatz aller vergaͤnglichen Dingen dieſer Welt nicht vnbillich geacht haben.
Weilen dann von den Philoſophis allzeit darfuͤr gehalten/ vnd wahr befunden worden/ daß kein hoͤher Medicin vnter der Sonnen zu finden ſey/ als wenn die Seele des Goldes vnd Weins/ recht auff Philoſophiſche Weiß zuſammen vereynigt/ ſpiritualiſch vnd hinwiederumb fix vnd vnzertrennlich gemacht werden.
Auch daß keines ohne das ander zu einer wahren Medicin, als nemblich/ das Gold ohne Spiritus Vini nicht Volatiliſch/ vnd der Spiritus Vini ohne das Gold nicht corporaliſch oder fix koͤnnt gemacht werden.
Alſo iſt es nicht vnbillich/ daß wir Nachkoͤmblingen ſolcher thewren Maͤnner/ jhren Worten vnd Lehr beyfallen/ vnd Glauben geben.
Nicht aber vmb jhrer authoritaͤt vnd beruͤmbten Namens willen/ ſondern nicht mehr als vnſere eygene Augen vnd Haͤnde bezeugen koͤnnen/ welches dann die rechte Prob iſt/ dardurch man die Warheit von der Vnwarheit vnterſcheyden kan.
Weilen mir dann von Gott dem Herrn ſolcher Medicin Bereytung gegeben iſt/ vnd mir nicht vnwiſſend/ daß der Menſch jhme nicht ſelbſten/ ſondern ſeinen Naͤchſten zu Dienſte erſchaffen ſey.
Alſo hab ich mir fuͤrgenommen/ deren Bereytung vnd Gebrauch auffs kuͤrtzſte zubeſchreiben:
Doch alſo/ daß die Perlein nicht fuͤr die Schwein geworffen werden.
Sondern nur denen die Gottes vnd der Natur Wunderwerck zu erlernen viel Muͤhe koſten/ vnd Fleiß angewendet haben/ welche dann ohne Zweiffel dieſes mein Schreiben/ wol verſtehen werden.
Hergegen andere/ welche die Kohlen/ noch nicht kennen/ wol vngekoſt bleiben laſſen.
Wolle ſich derohalben niemand verwundern oder beſchweren/ daß in der Bereytung etwas kuͤrtzlich gehandelt wird/ dann mir dieſe Wiſſenſchafft (welche ich nicht mit ſchlaffen oder muͤſſig gehen/ ſondern durch viel ſawre Muͤhe vnd Schweiß meines Angeſichts/ von Gott durch embſiges bitten vnd ſuchen erlanget) viel zu lieb iſt den Vnwuͤrdigen alſo gleich einen Papp vorzukaͤwen/ vnd eynzuſtreichen/ ſolche durdurch zu profaniren.
Sondern meine Meynung iſt nur daſſelbe den Gottsfuͤrchtigen zu offenbahren/ welchen es dann klaͤrlich genug ſeyn wird.
Auch wolle ſich niemand an meinem geringen vnd ſchlechtem Stylo aͤrgern oder ſtoſſen/ welchen ich allhier gebrauche/ weilen er nicht zierlich nach der Redens-Kunſt herpranget/ gleich wie die verblendte Welt nun ſuchet vnd haben will.
Mir aber wol bewuſt/ daß die Warheit nicht viel zierlicher Wort vnd langes Geſchwaͤtzes vonnoͤthen hat/ ſondern kan eben ſo wol mit wenig vnd ſchlechten einfaͤltigen Worten/ vnd noch viel beſſer als durch viel verwirꝛliche Sophiſtiſche Diſcurſen dargegeben werden.
Ehe ich aber die Bereytung in die Hand nehme/ will ich zuvorn kuͤrtzlich erinnern/ wie ein wahrer Spagyrus ſoll vnd muͤſſe beſchaffen ſeyn/ welcher ein ſolches Werck zubereyten ſich vnterſtehen will; auff daß er ſich wol zuvorn erkenne/ ob er auch bequaͤm oder nicht dazu ſey.
Dann es nicht genug iſt ein Fewer anzublaſen/ oder ein Kraͤuter Waſſer zu diſtilliren wiſſen/ ſondern rechte vnd gruͤndliche Erkaͤntnuͤs der obern vnd vntern Elementen Fruͤchten haben/ auch vor allen Dingen Gottsfuͤrchtig dabey ſeyn/ dann nicht nur allein viel ſchwaͤtzens/ vnd wenig wiſſen machet einen guten Chymicum, wie in folgenden zu ſehen iſt.
Niemand kan es laͤugnen/ daß von allen Standsperſonen ſolche Kunſt von viel Jahren her geſucht/ vnd noch taͤglich mit viel Muͤhe vnd Koſten embſig geſucht wird/ aber von den wenigſten gefunden.
Vnd wundert mich gar nicht/ daß ſolche edle Gabe Gottes bishero noch nicht gemeyn worden iſt.
Dann ſo viel ich noch gekennt/ welche darnach geſtrebet/ beynahe alle/ wenig außgenommen/ vnzeitig darzu gangen.
Dann eynige verlieſſen ſich auff jhr gros Reichthumb/ weilen ſie ein ſchoͤn Laboratorium bawen/ viel Laboranten halten/ die voͤlle der Mineralien/ Glaͤſer vnd Kohlen kauffen koͤnten/ dardurch ſie vermeynten/ ſie wolten vnd koͤnten die Kunſt mit Gewalt vom Himmel zu ſich reiſſen.
Dachten aber nicht an die Wort des Apoſtels:
Non eſt currentis, neque volentis, ſed Dei miſerentis.
Andere waren ſolche/ welcher groͤſte Kunſt vnd Wiſſenſchafft/ in frembden Sprachen beſtunde/ vnd wegen zierliches Schwaͤtzens bey den Menſchen vor andern in groſſem Anſehen waren.
Solche meynten/ jhnen allein gehoͤrte ſolche Kunſt zu/ vnd es koͤnte nicht fehlen/ durch jhre vermeynte Weißheit vnd Geſchickligkeit muͤſten jhnen alle Elementen gehorſam ſeyn/ vnd zu jhrem Werckſchicken vnd dienen.
Betrachteten aber nicht Chriſti Wort/ den Kleinen haſtu offenbaret/ welches den Groſſen vnd Weiſen verborgen war.
Vnd meynen ſolche Menſchen/ daß ſie das Gras wachſen hoͤren/ da ſie doch im geringſten die Erden daraus es waͤchſet/ nicht kennen.
Vnd wann jhnen die Kunſt ohne Muͤhe vnd Arbeit nicht wie eine gebratene Taube alſobalden will ins Maul fliegen/ doͤrffen ſie ſich nicht ſchaͤmen/ fromme Gottsfuͤrchtige Philoſophos zu ſchaͤnden vnd zu ſchmaͤhen/ als wann ſie lauter Luͤgen geſchrieben haͤtten/ vnd die Kunſt gantz vnwahrhafftig were/ nur jhre Vngeſchickligkeit vnd Vnwiſſenheit dardurch zu vermaͤnteln vnd bedecken/ vnd wollen von den Menſchen nicht darfuͤr geſehen ſeyn/ die ſie ſeyn.
Vnd wann ſolche Leuthe den verborgenen Verſtand ſo wol als den Buchſtaben der Philoſophen verſtuͤnden/ wuͤrden ſie viel anders davon vrtheilen als ſie thun.
Aber weilen jhre Augen durch den Hoffart verblendet ſeyn/ iſt es kein Wunder/ daß ſie nach der Huͤlſen tappen/ vnd den Kern ligen laſſen/ vnd alſo zu keinem gewuͤnſchten Ende kommen koͤnnen.
Die dritte Sorte ſolcher Menſchen beſtehet in allerhand Gold-begierigen Leuten/ welche ohne Muͤhe vnd Arbeit ſuchen ſchnell reich zu werden/ meynen alſo wann ſie von den vmblauffenden Betriegeren/ deren ſich dann allenthalben viel finden/ vnd ſich Chymicos nennen laſſen/ da ſie doch nicht wiſſen was Chymia ſey/ auch Meiſter vnd Schuͤler zugleich eben geſchickt vnd gelehrt ſeyn/ keiner von beyden im geringſten der Mineralien Metallen/ vnd anderen Dingen Natur vnd Eygenſchafften/ will geſchweigen/ der Philoſophorum Meynung verſtehet.
Vnd wann man mit ſolchen Leuthen von Natur vnd Eygenſchafft der Metallen diſcurriret, wiſſen ſie im geringſten nichts mehrs/ als was ſie etwan geleſen haben/ ſprechen alſo ſtehet/ da geſchrieben/ alſo verhaͤlt ſich der Proceßſo/ muß man thun/ ſolche materi muß es ſeyn/ vnd kein andere/ hangen alſo an dem Buchſtaben/ vnd gedencken nicht/ ob vielleicht jhr Proceß- vnd particular Schreiber ſelbſten nichts gewuſt/ vnd nur von hoͤr-ſagen oder leſen anderer Buͤcher/ geſchrieben habe.
Vnd wann einer ſolchen Leuten ſchon warhafftigen Bericht von Natur der Mineralien vnd Metallen thaͤte/ vnd jhnen von Wort zu Wort der Chymiæ Heimligkeiten offenbarte/ wuͤrden ſie es doch nicht glauben vnd annehmen/ ſondern als eine Thorheit/ weilen die Natur ſo ſchlecht vnd keine langwierige/ koſtbare vnd muͤheſame Labores erforderte verachten.
Von ſolchen vnd dergleichen Leuten wird von den geitzigen Menſchen gros Reichthumb geſucht; doͤrffen wol fuͤr einen geſchriebenen Proceß/ welcher doch keiner Lauß werth iſt/ viel hundert oder tauſend bezahlen.
Meynen alſo die Kunſt mit Geld zu kauffen:
Dencken aber nicht ſo der Verkaͤuffer etwas gutes haͤtte/ daß er ſolches ſelber thun/ vnd des andern Geld nicht begehren wuͤrde.
Doch kan es wol ſeyn/ daß bisweilen ein Kuͤnſtler ein gut Secretum von andern erlanget/ oder ſelbſten erfunden/ vnd keine Mittel hat ſolches ins Werck zu ſtellen/ vnd derohalben andere die es vermoͤgen vmb Huͤlff anſprechen muß/ dann nicht allzeit Kunſt vnd Geld beyſammen iſt.
Wann es alſo beſchaffen/ thun wolhabende Leute nicht vnrecht/ wann ſie frommen Kuͤnſtlern die Hand reychen/ vnd hergegen wiederumb Gottes Segen erwarten.
Aber wol iſt zu zuſehen mit weme man ſich anlege/ auff daß man nicht einen Pfenning mit einem Guͤlden erkauffe/ vnd endlich mit groſſem Schaden vnd Spott drauß ſcheyden muͤſſe.
Welcher Menſch/ der nur ein geſund Aug offen haͤtte/ ſolte wol alſo blind ſeyn/ vnd nicht mercken vnd ſehen koͤnnen/ daß es mit ſolchen hoffaͤrtigen auffgeblaſenen vnd geitzigen Leuten/ vnd jhrem Thun verlohren Wercke muͤſſe ſeyn/ wiewol Gott der Allmaͤchtig die Sonn ſo wol uͤber die Gottloſen als Frommen ſcheinen laͤßt/ aber niemals gehoͤret vnd erfahren worden/ daß ein wahrer Philoſophus ſich mit vielem Schwaͤtzen/ vnd Luͤgen beholffen haͤtte/ ſondern ſein Werck in Eynfalt vnd Stille verꝛichtet.
Aber am allermeyſten iſt zuverwunderen/ daß die Gelaͤhrteſten vnd Weiſeſten dieſer Welt ſo ſtarꝛ blind ſeyn/ (da ſie doch ſonſten in allem weltlichem Thun vnd Weſen die Geſchickſten vnd Kluͤgſten ſeyn/) ſich alſo mit der Naſen von ſolchen Sophiſten am Narꝛenſeyl laſſen herumb fuͤhren.
Aber die vierdte Art der Suchenden/ ſeynd viel anders beſchaffen als die oberzehlte.
Welche nicht gros Anſehens/ zeitliche guͤter/ oder andere vergaͤngliche Dinge der Welt/ ſondern nur allein Gottes Ehre vnd jhres Naͤchſten Nutzen ſuchen.
Behelffen ſich in ſchlechten Kleydern/ geringer Speis vnd Tranck/ achten keines Hoffarts noch Keichthumbs/ leben fromb vnd Gottsfuͤrchtig/ an ſtatt guͤldener Ring ſtecken ſie die Finger in die Kohlen/ aͤuſſern ſich vieler Menſchen Geſellſchafft/ vnd Schwaͤtzens/ betrachten der Natur Heimligkeiten/ ſuchens vnd findens auch/ dann jhr Vertrawen ſteht zu Gott/ von welchem ſie auch Huͤlffe erlangen/ verlaſſen ſich nicht auff beruͤhmte Scribenten vnd Buͤcher/ die Kunſt daraus zu erlernen/ ſondern dencken vnd glauben/ daß Gott noch ſo Reich vnd Guͤtig ſey/ als er vor tauſend Jahren geweſen/ vnd jhr Lehrmeiſter eben ſo wol ſeyn koͤnne/ als der alten verſtorbenen Philoſophen/ welche auch jhre Kunſt erſtlich von Gott durch embſiges bitten auß Gnaden erlanget haben.
Dieſe nun ſeynd die jenigen/ welchen viel Kuͤnſte zufallen/ ja mehr als ſie ſuchen vnd begehren.
Vnd wann ſie ſolche erlangen/ wird jhnen auch gegeben zuwiſſen/ wie fie ſolche gebrauchen vnd anlegen ſollen.
Dieſes ſey nun genug geſagt vom Vnterſcheyd deren/ welche die Kunſt ſuchen.
Kan ſich derowegen ein jedweder pruͤfen/ vnter welchen Hauffen er koͤnne gerechnet werden.
Gewißlich/ ſo er den letzten nicht wird gleich ſeyn/ jhn noch ſein gros Reichthumb/ noch viel Schwaͤtzens vnd vermeynte Gelehrtheit/ auch kein falſche Welt-klugheit vnd practicken im geringſten nicht helffen wird.
Dann die Kunſt eine Gabe Gottes vnd nicht des Menſchen iſt/ von welchem allein alles Gute herkompt.
Weilen dann nun genugſamb gehoͤrt/ wie ein Spagyrus beſchaffen ſeyn ſol/ der die Fruͤchte des Sonnen-Baums genieſſen wolle: Alſo will ich nun beſchreiben/ wie ſolche durch eines erfahrnen vnd wolgeuͤbten Kuͤnſtlers Hand muͤſſe zubereytet werden.
Vnd wie eine Vera Tinctura Solis, von einem falſchen vnd Sophiſtiſchen Auro Potabili zu vnterſcheyden vnd zu erkennen ſey.
Auch wie ſolche zur Geſundheit des Menſchen vnd Abwendung vieler Kranckheiten/ koͤnne mit Nutzen vnd Ehren gebraucht werden.
Vnd verhaͤlt ſich mit der Bereytung alſo:
Nimb ein Theil lebendig Gold/ vnd drey Theile lebendigen Mercurium, doch nicht des gemeynen/ ſondern deſſen/ welchen die Philoſophi kennen vnd lieb haben/ auch allenthalben ohne Muͤhe vnd Koſten zu bekommen iſt.
(Man kan auch ſo viel als des Goldes iſt/ lebendig Silber dazu nehmen/ iſt beſſer als Gold allein/ vnd erzeygen ſich alle Farben/ ſchoͤner als wann Gold allein genommen wird/ welches die Vermiſchung Mannes vnd Weibes verurſacht: wer aber beſorget/ daß die Tinctura nicht ſo gut werden ſolte/ als wann Gold allein zum Werck genommen wird/ kan ſeine Meynung behalten/ vnd thun was er wil/ wer aber der Metallen Natur kennet/ wird wol wiſſen was daraus werden kan/ wann Gold vnd Silber radicaliter zugleich mit einem Menſtruo auffgeſchloſſen wird/) ſetze ſolche zuſammen in Vaſe Philoſophico zu ſolviren/ ſo wird der Mercurius das Gold vnd Silber in einer viertel Stund radicaliter auffſchlieſſen/ vnd auß beyden eine Purpurfarbe ſolution werden/ ſo ſolches vernommen/ ſo ſtaͤrcke das Fewer noch ein wenig/ ſo wird ſich die Purpurfarb alſobalden in die allerſchoͤnſte Gruͤne verwandelen/ dieſe nimb auß/ gieß ein Aquam roris darauff zu ſolviren/ welches in einer halben Stund geſchehen kan/ vnd las die Solution durch ein filtrier Papier lauffen/ thue ſolche in einen glaͤſern Kolben/ ſetze einen Helm darauff/ vnd abſtrahire in Balneo das Waſſer davon/ gieß ſolches oder ein anders wiederumb darauff/ ziehe es abermahlen davon/ ſolches thue dreymal/ vnter deſſen wird ſich die Gruͤne noch einmal entſchlieſſen/ kohlſchwartz werden als Schreibdinten/ vnd einen groſſen Geſtanck von ſich geben/ aͤrger als ein Cadaver, darfuͤr man ſich huͤten muß/ vnd muß das Waſſer zu etlich malen/ wann es davon abſtrahiret iſt/ wiederumb darauff geſchuͤtt/ vnd digeriret werden/ ſo wird ſich endlich die Schwaͤrtze vnd Geſtanck innerhalb viertzig Stunden gantz vnd gantz verlieren/ vnd ein weiſſe Liquor daraus werden/ ſchoͤner als ein Milch/ daran im geringſten kein Geſtanck mehr geſpuͤret wird.
So ſolches geſchehen/ muß man alle Feuchtigkeit davon ziehen/ ſo wird eine weiſſe truckene Maſſa zuruͤck bleiben/ welche ſich dann in wenig Stunden in linder Waͤrme/ (nach Erſcheinung vieler ſchoͤnen Farben) wiederumb in eine Gruͤne verwandlen wird/ die der Erſten an Schoͤne weit vorgehet vnd uͤbertrifft.
Auff ſolche Gruͤne muß man einen reinen dephlegmirten Spiritum Vini gieſſen/ alſo daß er zwey oder drey zwerg Finger daruͤber ſtehe/ vnd in einem Glas mit einem langen Hals/ auff eine gelinde Waͤrme ſtellen/ ſo wird das wol auffgeſchloſſen/ vnd bereyte gruͤne Gold den Spiritum Vini alſobalden wegen groſſer Liebe vnd Freundſchafft zu ſich ziehen/ gleich als ein truckner Schwamm gemeyn Waſſer/ vnd ſein allerbeſte Eſſentz oder Seele/ als ein blutrote Farb jhme einverleiben/ dardurch alſo der Gruͤne ſeine lebendigmachende Tinctur vnd wachſende Krafft entzogen/ vnd in eine Roͤte verwandelt wird.
Das uͤbrige Corpus aber/ welches nicht Tinctur iſt/ bleibt als ein Aſchenfarbes Pulver zuruͤck ligen.
Den tingirten Spiritum muß man abgieſſen/ filtriren, vnd in Balneo in einem glaͤſern Kolben von der Farb abſtrahiren, ſo wird ſein fewrige Eſſentz ſich mit der Tinctura Auri conjungiren vnd verbinden/ alſo daß nur ein Feuchtigkeit gleich als ein vngeſchmack Waſſer uͤbergehet/ die Krafft aber deſſelben ſampt der Tinctura Solis als ein blutrothes/ fewriges/ fluͤſſiges/ vnd fluͤchtiges Saltz zuruͤck bleiben.
Deſſen rothen Loͤwen ein einiges Gran ein gantze Vntz Spiritus Vini, oder andern Liquoris Blutrot machen kan/ dann es ſolvirt ſich in allen Feuchtigkeiten gar gern/ vnd kan alſo in forma liquida als ein Panacea, in vielen langwuͤrigen/ vnd von den Medicis verlaſſenen Kranckheiten mit Ehren gebraucht werden.
Wie nun ein ſolche Tinctura zu erkennen/ ob ſie recht vnd wol ſey zubereytet/ alſo daß ſie fuͤr ein Aurum Potabile koͤnne erkant vnd gehalten werden/ will ich kuͤrtzlich offenbaren.
Tinctura oder Anima Auri, iſt keine von den geringſten Medicamenten/ ſondern naͤchſt dem Lapide Philoſophorum die fuͤrnembſte Medicin/ dann zwiſchen beyden nur dieſer Vnterſcheyd iſt/ nemblich/ daß dieſe beſchriebene Anima Auri noch Volatiliſch/ vnd keinen ingreß hat/ in vollkommenen Metallen zu wuͤrcken/ vnd ſolche in das beſte vnd beſtaͤndigſte Gold zuverwandelen/ welches dem Lapidi Philoſophorum zu thun geglaubt wird/ ſondern iſt eine reine extrahirte Eſſentia, vnd beſter Theil des Goldes/ aber noch fluͤchtig/ vnzeitig/ vnd im Fewer gantz vnbleiblich.
Hergegen der Lapis Philoſopho rum ſelbſten gantz fix vnd Fewer beſtaͤndig/ welche Beſtaͤndigkeit er dann allein durch lange Zeit des Kochens erlanget hat.
Daß aber ein ſolche fluͤchtige Tinctura Solis vnd roter Leo, nicht in ein fixen vnd beſtaͤndigen Salamander oder tingirenden Stein/ vnd Univerſal Medicin durch des Fewers Huͤlff vnd Verſtand eines erfahrnen Chymiſten/ ſolte koͤnnen gebracht werden/ kan ich nicht wiſſen/ dann ich nicht weiter mit dieſem Werck kommen bin/ als ich oben beſchrieben habe:
Vnd weilen ich dann ſolches nicht verſucht/ auch kein Zeugnuͤs davon geben kan.
Wer aber ſo weit kompt/ daß er die wahre Tincturam Auri extrahiren kan/ mag ſich darnach weiter darinn uͤben/ ob etwas beſſers daraus koͤnne gemacht werden/ oder nicht.
Dann dieſes mein Schreiben vnterweiſet nicht mehr/ als ein gut Medicin auß dem Gold zu machen/ das uͤbrige iſt mir ſelbſten noch vnbekant.
Weilen dann kundbar genug iſt/ daß ſchier ein jedweder/ (welcher kaum einen Brandtenwein/ oder Kraͤuterwaſſer diſtilliren kan/) Aurum Potabile verkauffet.
Auch mancher ſich nicht ſchaͤmen darff/ nur ein gemeyn gelb oder rothgefaͤrbtes Waſſer/ den Vnwiſſenden/ die ſolcher Dingen keine Erkaͤntnuͤs haben anzuſchwaͤtzen/ vnd vmb gros Geld zuverkauffen.
Andere aber ſuchen nicht alſo zubetriegen/ ſondern jrꝛen in jhrer Eynfalt/ in deme ſie nur gemeyn Gold in Aqua Regis, oder Spiritu Salis auffſolviren/ ſolchen wiederumb davon abſtrahiren, bis auff die truckne Spiritus, darnch mit Spiritu Vini extrahiren (wie ſie es nennen.)
Iſt aber im geringſten kein Extraction, dann der Spiritus Vini, durch Huͤlff der zuruͤck gebliebenen ſcharpffen Geiſter etwas von dem corporaliſchen Gold auffſolviret/ vnd ſich gelb davon faͤrbet.
Welches ſie Aurum Potabile nennen/ da doch ſolches wann der Spiritus Vini davon abſtrahiret, wiederumb in ein Gold kan geſchmoltzen werden.
Vnd kan ein ſolches vermeyntes Aurum Potabile, nichts mehr thun/ als ein gemahlen oder gepuͤlverter Gold Kalck/ der von dem Archeo Stomachi, nicht wird angenommen/ ſondern mit den Excrementis wieder ſo gut/ als es eyngenommen/ davon gehet.
Andere aber betriegen ſich ſelbſten/ vnd andere vnwiſſend/ in deme ſie einen Gold- Kalck machen/ ſolchen durch ſonderbare Spiritus vnd Menſtrua zu extrahiren vermeynen.
Aber ſelbſten nicht wiſſen/ daß jhre Spiritus welche ſie lang auff dem Gold-Kalck ſiehen haben/ ſich von der Waͤrme/ von eygener Natur roth faͤrben/ ſolchen ſie dann abgieſſen/ vnd fuͤr ein Aurum Potabile darꝛeichen.
Wann ſie aber den zuruͤck-gebliebenen Calcem wiederumb ſchmaͤltzten vnd wuͤgen/ wuͤrden ſie befinden/ daß im geringſten demſelben noch an dem Gewicht vnd Farb/ etwas entzogen were.
Welches ſie auch leichtlich alſo erfahren koͤnten/ wann ſie jhren Spiritum allein auff gelinde Waͤrme/ oder aber nur etwas laͤnger in der Kaͤlte hinſtaͤllten/ ſolcher von ſich ſelbſten/ eben ſo wol roth werden wuͤrde/ als haͤtte er uͤber einem Gold-Kalck geſtanden.
Vnd iſt die Vrſach ſolcher Roͤthe/ (welches ſie nicht verſtehen/) ein Sal Volatile Urinoſum, es werde gleich von dem Urin ſelbſten/ oder Sale Armoniaco, Tartaro, Cornu Cervi, Capillis, oder andern Dingen bereytet/ welches ſo es einen Sulphur antrifft/ ſolchen in ſeiner Farb erhoͤhet.
Weilen dann ſolche Kuͤnſtler gemeyniglich dergleichen Salia dem Spiritu Vini zuſetzen/ in welchem ein Sulphur (wie bekant iſt) ruhet/ der dann dadurch erhoͤhet/ vnd alſo in eine Roͤthe verwandelt wird.
Deßgleichen gehets auch denen/ die jhr Tinctur durch diſtillirte Olea wollen extrahiren, welche auch ein Sal Volatile mit ſich fuͤhren/ als da iſt Oleum Succini, Cinnamomi, Caryophyllorum, Fuliginis, vnd dergleichen viel andere mehr.
Vnd daß auch ein ſolche vermeynte Tinctur vnd Aurum Potabile, krafftlos ſey/ bezeuget die taͤgliche Erfahrung/ vnd iſt nicht Noth weiter davon zu melden.
Daß aber kein andere gute Medicamenten auß dem corporaliſchen Golde ſolten koͤnnen gemacht werden/ auſſer dieſer Tinctura, ſage ich nicht.
Dann ſo daſſelbe durch ſuͤſſe bequaͤme Menſtrua ſolviret wird/ alſo/ daß es ſich nicht wieder davon præcipitiren laͤßt/ kan es auch wol das ſeinige mit Verwunderung in vielen vnheylbaren Kranck heiten beweiſen.
Aber gleichwol beſſer das lebhaffte Metall zur Artzney/ als das gemeyne genommen.
Ein wahres Aurum Potabile aber/ muß nicht nur allein den Namen vnd den Schein/ oder Geſtalt eines gelb oder rothgefaͤrbten Waſſers haben/ dergleichen dann jetziger Zeit/ an vielen Orten/ von vnerfahrnen vnd vermeynten Chymicis verkaufft werden.
Sondern es muß auch gemaͤß ſeines Namens/ mit guͤldiſcher Eygenſchafft vnd Krafft begabet ſeyn/ alſo daß man genugſam ſpuͤren kan/ daß es von Gold gemacht/ vnd doch im geringſten mit ſchmeltzen durchs Fewer keins darinnen zu finden ſey/ ſondern fluͤchtig/ Spiritualiſch vnd Penetrirlich erfunden/ alſo/ daß es ein ingreß habeins Menſchen Leib zu wircken/ der Spiritus Vitalis dardurch geſtaͤrcket vnd ermuntert werde/ dardurch ſeine Feinde zu uͤberwinden vnd außzutreiben.
Vnd weiters alle vnvollkommene Metallen/ inſonderheit den Mercurium, Saturnum vnd Lunam, in beſtaͤndig Gold zu verwandeln Macht haben.
Doch nicht als ein fixe Tinctur, damit man projection auff gefloſſene Metallen/ mit groſſem Nutzen thun kan.
Sondern nur allein ein Muͤgligkeit der Verbeſſerung durch Digerirung in naſſer Geſtalt geſpuͤret wird; Alſo/ daß ſich nur ein Theil von dem vnzeitigen Metall in ein beſſers verwandelt.
Dann dieſe Tinctura oder Sal Auri, welche ich zubereyten gelehret habe/ gantz fluͤchtig iſt/ vnd kein Gewalt des Fewers erwarten will.
Sondern in kleiner Hitz/ als ein Wachs zwar ſchmeltzet/ aber doch allgemach als ein fewriges rothes Saltz ſublimiret vnd auffſteigt/ welches man in Spiritu Vini ſolviren, vnd als ein gute Medicin gebrauchen kan.
Auch ſoll ein wolbereytetes Aurum Potabile, im koſten auf der Zungen nit ſcharpff/ herb/ vnd aſtringirent ſeyn/ gleich wie ein Solutio Auri, oder eines andern Metalls zu ſeyn pflegt.
Soll auch die Haͤnde/ Nagel vnd Haut nicht ſchwartz oder braun faͤrben/ ſondern dieſelbe ſchoͤner machen.
Deßgleichen kein Metall/ es ſey Kupffer/ Eyſen/ Zinn oder Bley/ roſtig oder ſchwartz/ ſondern viel heller als es an jhm ſelber iſt/ machen.
Auch muß das Corpus Solis nicht wiederumb nach der Extraction koͤnnen reducirt werden/ auch nicht ein weiſſes Gold/ welches durch Aqua Regis, oder Antimonium wieder ſeine Farb erlangen kan/ zuruͤck bleiben/ ſondern eine Aſchen-farbe Erden/ die in geringer Hitz/ gleich als ein Arſenicum ſich auffſublimire/ vnd die Capellen nicht mehr beſtehen koͤnne.
Wann nun ſolches iſt/ muß man glauben/ daß die Tinctura von dem Gold kommen ſey.
Wann aber ſolche oberzehlte Eygenſchafften darinnen nicht zu ſpuͤren vnd beweißlich ſeyn/ ſo iſt es meines Erachtens/ fuͤr kein wahres Aurum Potabile anzunehmen.
Sondern vielmehr ein Sophiſtiſch Aurum Potabile.
Darfuͤr ſich ein jedweder zu huͤten wiſſen wird.
Vom Gebrauch dieſer guͤldiſchen Medicin.
WEilen oben bewieſen/ daß das Gold ſeinen Vrſprung von der Sonnen habe/ vnd als eine jrꝛdiſche Sonn mit vnglaublichen Kraͤfften von GOTT begabet ſey.
Dann in jhme verſchloſſen/ aller Vegetabilien, Animalien, vnd Mineralien Kraͤfften.
Aber im geringſten ſich nicht offenbaren/ es werde dann Philoſophicè zerlegt/ vmbgewandt/ vnd ſein innerſtes vnd reineſter Theil von den groͤbern geſcheyden/ alſo daß es ſeine Kraͤfften/ welche zuvorn in jhme verborgen waren/ offenbarlich beweiſen koͤnne.
Dieſe meine Rede moͤchte manchem vnwarhafftig zu ſeyn fuͤrkommen/ weilen ich ſage/ daß das Gold wiederumb in ein ſubtiles vnd der menſchlichen Natur annehmliches Weſen:
Auch in aller Vegetabilien, Animalien vnd Mineralien Kraͤfften/ effectivè zubeweiſen koͤnne gebracht werden.
Ich muß zwar bekennen/ daß dieſer/ welcher von dem Vulcano zu keinem Philoſopho gemacht worden/ ſolches nicht wol begreiffen/ oder viel weniger glauben koͤnne.
Aber wer wolte jhme ſelbſten ſo viel Muͤhe auffladen/ vnd alle ſtreitige Sachen durch begreiffliche rationes ſchlichten.
Welches zu thun mir wol muͤglich were/ wird aber allhier vmb der Kuͤrtze willen vnterlaſſen.
Aber zu beſſerer Nachrichtung vnd Beweiß meiner Wort/ kan der Kunſtſuchende nachſchlagen in meinem zweyten Kunſt- Ofen/ darinnen er finden wird/ wie auß dem Antimonio vnd gemeynem Schwefel/ nicht allein vieler vnterſchiedlicher Vegetabilien Krafft vnd Tugend/ ſondern auch deroſelben eygentlicher vnd natuͤrlicher Geruͤch/ koͤnne durch Huͤlff des Fewers von einem erfahrnen Chymico herfuͤr gebracht werden/ welches doch im geringſten vor jhrer radicaliſcher ſolution in jhnen nicht zu ſpuͤren war.
Kan nun ſolches an einem ſtinckenden vnvollkommenen Mineral gethan vnd befunden werden?
Wie viel mehr an einem perfecten vnd von der Natur außgekochten Metall?
Wann wir gute Nachforſcher der Natur weren/ vnd vns im Fewer zu ſuchen ſo bald nicht verdruͤſſe/ ſo doͤrfften wir ſo viel Buͤchſen vnd Kannen nicht in die Apotheken ſetzen/ auch ſo viel Geld vnd Koſten an innheimiſche/ vnd frembde außlaͤndiſche Kraͤuter vnd Materialien nicht wenden/ ſondern wir wuͤrden viel einen naͤhern Weg finden/ wie aller Vegetabilien, Animalien, vnd Mineralien Kraͤffte/ in etlichen wenigen gewiß beyſammen zu haben muͤglich were.
Weilen dann zum oͤfftern erwehnet/ daß ein wolbereyte Tinctura Solis, inſonderheit/ wann ſie iſt fix gemacht/ aller Vegetabilien, Animalien, vnd Mineralien Kraͤffte/ beyſammen vollkoͤmlich haben koͤnne: Alſo ſolten auch alle Kranckheiten conſequenter damit koͤnnen vertrieben werden/ daß das erſte wahr ſey/ vnd das ander folgen muͤſſe/ bekenne ich/ aber mit Vnterſcheyd zuverſtehen.
Dann Chiragra vnd Podagra iſt mancherley/ deßgleichen Lepræ vnd Calculus nicht einerley/ dann bey einem iſt es eine veralte vnd vnheilbare/ bey dem andern aber eine newlich entſtandene vnd leicht curierliche Kranckheit.
Welcher darff dann ſo frech ſeyn/ vnd alle Kranckheiten ohne Vnterſcheyd durch eine Medicin zu geneſen verſprechen?
Solches niemand mit Warheit thun kan/ wann er ſchon den Lapidem Philoſophorum ſelbſten beſaͤſſe.
Dann jederman wol bewuſt iſt/ daß bis weilen ein Blaſenſtein vom Menſchen abgehet/ oder darauß durch den Schnitt genommen wird/ welcher ſo hart iſt/ daß er auch mit keinem Aqua fort kan ſolviret werden.
Welcher Medicin (die doch nicht corꝛoſiviſch ſeyn ſoll/) iſt ſolches zu thun muͤglich?
Keiner gewißlich; Ob ſchon etliche Scribenten jhrer Medicin in ſolches zulegen/ vnd zu thun verſprechen/ erfolget aber das Gegentheil/ welches jederman mehr als zu viel bewuſt iſt.
Iſt derohalben nicht genug/ daß man mehr verſpricht als man halten kan/ man ſagt verheiſſen macht Schuld/ welches aber mancher nicht in acht nimbt/ vnter deſſen wird die Warheit von dem Gegentheil vnterdruckt/ vnd die Hoffnung gutes Succeß Chymiſcher Medicamenten dardurch auffgehoben/ welches nicht ſeyn ſolt/ ſondern viel beſſer were/ wenig verheiſſen vnd viel gehalten/ vnd das Werck den Meiſter ſelber loben laſſen.
Dann wie wolte es muͤglich ſeynkoͤnnen/ daß ein Medicin geiſtlicher Weiſe/ in die aͤuſſeſte Theil des Leibes/ als in Haͤnde vnd Fuͤſſe gehen koͤnte/ daſelbſten ein hartes ſteinichtes coagulirtes Weſen zu ſolviren, welches auſſer dem Leib mit keinem corroſiv kan uͤberwaͤltigt werden?
Es hat ein gute Medicin genug zu thun/ wann ſie eine Materiam, Viſcoſam, Tartaream, Salinoſam, welche noch nicht gaͤntzlich erhartet/ in ſolcheu Orthen antaſtet/ ſolviret, erduͤnnert/ vnd außtreibt.
Ebener maſſen ſolches mit dem Nieren- vnd Blaſen-Stein verſtanden muß werden.
Nach ſolcher Meynung vnd Weiß zu verſteben/ will ich meiner Tincturæ Solis auch zuſchreiben Chiragram, Podagram, Nieren- vnd Blaſen Stein/ bey Jungen vnd Alten zu ſolviren vnd außzutreiben/ doch nach Gelegenheit der Patienten/ wann es vonnoͤthen iſt/ eine gute Purgation/ auch wol aͤuſſerliche natuͤrliche/ oder durch Kunſt bereytete warme Baͤder dabey gebraucht/ alſo daß man der Natur zu huͤlff komme/ deſto ſchleuniger das jhrige zu verꝛichten.
Vnd vor allen dingen/ Gottes vnergruͤndlichen Rath vnd Vorhaben nicht hindan geſetzt.
Dann bisweilen vns GOTT ein ſchwere Kranckheit/ entweder zur Zucht oder Straff aufflegt/ welche durch keine Medicin oder andere menſchliche Huͤlff vnd Rath/ kan hinweg genommen werden/ es ſey dann/ daß Gottes Zorn erſt durch ein demuͤtiges vnd bußfertiges Hertz (welches die beſte Medicin iſt) gelindert vnd verſoͤhnet ſey.
Deßgleichen alle Kranckheiten/ welche von corꝛumpirtem Gebluͤt herkommen/ als alle Geſchlecht des Auſſatzes/ Frantzoſen/ vnd andere Beſchmeiſſungen mehr/ wie ſie auch Namen haben moͤgen/ neben behoͤrlichem Gebrauch guter Purgantien vnd ſchweißtreibenden Medicamenten/ welchen muͤſſen; dann das Blut im gantzen Leib fuͤr allen andern Artzneyen dardurch gereinigt vnd vernewert wird.
Auch benimbt ſie alle Obſtructiones des Miltzes/ der Leber/ Nieren/ vnd an andern Orten des gantzen Leibes/ wegen ſeiner erwaͤrmenden/ durch-dringenden/ duͤnmach enden/ vnd außtreibenden Krafft/ davon ſonſten viel ſchwere Kranckheiten vnd Schmertzen entſtehen.
Alle fliegende vnd ploͤtzlich anfallende Kranckheiten/ als Epilepſia, Peſtis, vnd alle Geſchlechte der Fieber/ werden dardurch in kurtzer Zeit radicaliter hinweg genommen.
Auch befoͤrdert dieſe Tinctura der Weiber verhaltene Monat-Zeit/ bey Jungen vnd Alten/ wunderbarlicher vnd vnglaublicher Weiß/ inſonderheit wann ſie aͤuſſerlich auch darneben nach Gebuͤhr recht gebraucht wird.
Dardurch manches Weib welches von allen Medicis verlaſſen/ erhalten kan werden/ die ſonſten jaͤmmerlich vnd elendiglich ohne Huͤlff vnd Troſt/ mit gefundem Hertzen ſterben muͤſte.
Erwaͤrmet/ reiniget/ vnd ſaͤubert die Mutter vor all andern Artzneyen/ macht ſolche bequaͤm/ vmb alles zu thun dazu ſie von Gott geordiniret iſt.
Vnd befreyet dieſelbe von allen ſchaͤdlichen Zufaͤllen/ dardurch die Fruchtbarkeit verhindert/ viel vnd mancherley vnbekandte ſchwere Kranckheiten/ vnd endlich der Tod entſtehet.
Bey den Hydropicis fuͤhret es das Waſſer durch den Urin auß/ vnd wegen ſeiner temperirten Waͤrme/ entbindet es die innerliche vnd aͤuſſerliche Theilen/ des mit Waſſer uͤberſchwemmten vnd vertrunckenen Leibs durch exſiceiren.
Gleich als die Sonne durch jhre warme Stralen ein Gefaͤß mit Waſſer außtrucknet/ dardurch alſo der Leib ſeine vorige temperatur vnd Geſundheit erlanget.
Weiters Particulariter von andern Kranckheiten zu handeln/ duͤncket mich nicht noͤthig zu ſeyn/ dann dieſe Tinctura zu allen Kranckheiten/ ohn Vnterſcheyd als ein allgemeyne Medicin/ bey Jungen vnd Alten ohne Gefahr ſicherlich vnd nuͤtzlich zu gebranchen iſt:
Nicht allein ſolche abzuwenden/ vnd dem Leib die verlorne Geſundheit wieder zu geben/ ſondern auch als ein bewehrtes Præſervativ, ſolchen fuͤr allen zufaͤlligen Kranckheiten zu bewahren/ vnd auff ſeine beſtimpte Zeit in Geſundheit zuerhalten.
Vnd iſt die Doſis 3. 6. 9. bis auff 12. oder mehr/ den Kindern aber 1. 2. 3. Tropffen mit bequaͤmen Vehiculis oder nur mit Wein oder Bier/ alle Morgen nuͤchtern/ bisweilen auch nach Gelegenheit der Kranckheit zu etlich mahlen/ des Tags wiederhol et/ vnd alſo bis zur Beſſerung damit verfolget.
So aber nun ein oder ander Spoͤtter dieſes mein Schreiben ſich villeicht vnterſtuͤnde zu verachten/ (dann allezeit der Satan mit ſeiner hoffaͤrtigen vnd luͤgenhafftigen Geſellſchafft/ nichts anders kan vnd ſuchet/ als das Gute zuverhindern) ſo ſoll ſich doch niemand daran kehren/ ſondern faͤſtiglich glauben/ daß einmal die Zeit kommen wird/ (welche auch vielleicht ſchon fuͤr der Thuͤr iſt) daß der brennende Zorn Gottes/ ſolche ſtinckende Boͤcke gleich wie Stoppeln vnd Sprew verbrennen wird/ dargegen aber die Schafe/ welche jhrem Herꝛn jhr Futter mit guter Milch vnd Wolle/ als mit einem ſchuldigen Talento, reichlich bezahlen/ wol vnverſehrt beſtehen werden.
Will hiemit beſchlieſſen/ verhoffentlich meinem Nechſten damit gedienet zu haben.
Vnd zweiffelt mir nicht/ wer dieſe guͤldiſche Medicin recht vnd wol gebrauchet/ ſich wol dabey befiuden wird/ inſonderheit/ wann er zuvorn ſein Hertz vnd Gemuͤth gegen GOTT erhebet/ ſeine Suͤnden erkennet/ vnd den Schoͤpffer vnd Vrſprung alles Guten/ vmb Huͤlff/ Segen vnd Benedeyung ſeiner Gaben/ in kindlicher Demuth embſig erſuchet/ vnd anrufft.
Welcher guͤtige vnd barmhertzige Vatter/ vns allen ſeinen duͤrfftigen Kindern/ allhie zeitliche Wolfahrt/ Geſundheit des Leibs/ vnd dort das ewige Leben auß Gnaden verleyhen wolle/ AMEN.
Ende des Auri Potabili.
Des Teutſchlandts Wolfahrt Erſter Theil.
Darinnen von des Weins/ Korns vnd Holtzes Concentrirung, ſampt deroſelben Nutzlichern (als bishero geſchehenen) Gebrauch/ gehandelt wird.
VORREDE.
WANN man der Alten Sprichwoͤrter/ als gute vnterweiſungen annehmen ſolte/ Muſte man auch dieſes (als nicht von den geringſten eines) wie billig auch nicht verwerffen/ welches alſo lautet/ Wer nicht wil hoͤren/ der muß hernacher fuͤhlen/ Das iſt ſo viel zu ſagen/ Wann Jemand gewarnet/ er aber ſolches verachtet vnd nicht annimbt/ vnd daruͤber zu ſchaden kompt/ ſagt Jederman es iſt jhm recht geſchehen/ warumb hat er trewe warnung nicht angenommen/ wer ſoll jhme Jetzunder helffen?
Alſo geht es gar vielen die alſo ſicher dahin leben/ vnd nicht weiters ſehen als was jhnen vor den fuͤſſen liegt/ vnd im geringſten nicht auch an daß kuͤnfftige gedencken/ ſo lang vnd viel bis daß ſie ploͤtzlich uͤberfallen werden/ vnd guter Rath zu ſpath kompt.
Weilen dann niemand ſo ſchlecht/ welcher nicht klaͤrlich ſihet in was fůr gefaͤhrlichen zeiten wir Jetzunder ſo ſorgloß dahin leben/ der Alten Lehr gantz nicht betrachtende/ wann ſie ſagen:
Ein weiſer Mann ſoll es ſo weit nicht kommen laſſen/ daß er ſagen muß/ Ey wer haͤtt doch gedacht daß dieſes geſchehen ſolte/ welches aber Jetzunder (leyder) mehr als zu viel geſchicht/ vnd nichts mehrers als die ſicherheit (dardurch gar viel betrogen werden) ſolches vervrſacht.
Wann dann nun Je vnd allwegen/ die vorſichtigkeit von allen Verſtaͤndigen iſt hochgehalten/ vnd als ein Mannliche that geprieſen/ die ſicherheit aber als ein leichtſinniges weiber werck ſehr geſcholten worden.
Warumb wollen wir dann die Gluͤckliche Vorſichtigkeit/ der vngluͤcklichen Sicherheit nit vorziehen?
Weißt vns doch der Weiſe Mann auff die Ameyſen zu ſehen/ von Ihnen zu lernen/ wie dieſelbe im Sommer ſo fleiſſig arbeiten vnd eintragen/ daß ſie den Winter zu leben haben.
Thuns doch auch die kleinen Bienen/ wie auch meiſt alle Gethier/ bis auff die kleinſte Maus zu/ vnd tragen im Sommer/ von den uͤberfluß welcher doch auff dem Feld liegen bliebe vnd verduͤrbe/ auff daß ſie im kalten Winter wol davon leben moͤchten/ jhre wobnung voll.
Allein wir Menſchen ſeynd ſo faul vnd vnachtſam/ daß vns auch die Thier beſchaͤmen vnd ſagen koͤnten/ Ihr vnvorſichtige faule Menſchen/ Lernet doch von vns haushalten/ vnd ſchaͤmbt euch darumb nicht/ Ob wir ſchon ſo klein ſeyn.
Der Hochmuth aber der gemeynlich vor dem fall kompt/ kan nicht wol zu laſſen das ein groſſer von einem kleinen lerne.
Gleichwol habe Ich mich vnterſtanden/ Gott vnd der Hohen Obrigkeit/ wie auch dem Lieben Vatterland zu Ehren/ vnd meinem Naͤchſten zu Dienſte/ Eine gitte Erinnerung oder anweiſung zu thun/ wie daß wir bey dieſen noch guten zeiten/ da allenthalben/ durch gantz Teutſchland von allen Notturfften/ als Wein/ Korn vnd andern dingen/ die fuͤlle vnd uͤberfluß/ ſolchen uͤberfluß nicht vnnuͤtzlich verderben laſſen.
Sondern nach guter Joſephiſcher Haushaltung/ ſelbige in kuͤnfftige thewre Zeiten/ in Vorꝛath wol bewahren vnd auffhalten ſolten vnd koͤnten.
Wer glaubt nicht/ das bey mannes gedencken von Wein vnd Korn durch das gantze Hoch Teutſchland/ kein groͤſſerer Vorꝛath/ vnd wolfeylere Zeit/ als jetzunder iſt/ geweſen ſey?
Kan man nicht an vielen Orthen drey Malter des beſten Korns fuͤr ein Reichsthaler haben?
Iſt der Wein nicht ſo vnwehrt an vielen Orthen/ daß er in Kellern/ das Korn aber auff den Soldern liegt vnd verdirbt/ ſolte man dann nicht dieſe Zeit in acht nehmen vnd betrachten/ wann ein ding am allervnwehrteſten iſt/ ſoll mans am beſten bewahren.
Ja ſagt mancher/ wo ſoll ich mit hin/ meine Kelder vnd Solder ſeynd voll/ ich kan nichts mehr legen/ vnd wann ich ſchon mehr legen koͤnte/ zu was ende ſolte ichs thun?
Wann wůrde ich ſolches wieder verkauffen koͤnnen? weilen Jederman ſelber genug hat/ ſolte mir nur ligen vnd verderben; Darumb beſſer daß es einem andern als mir verdirbt: ſolche vnd dergleichen Reden gehen herumb/ Ja mancher Gottloſe Menſch noch darzu flucht vnd wuͤnſcht/ daß das wetter hineyn ſchlagen vnd verbrennen muͤſſe/ weilen er kein geld dafuͤr loͤſen kan.
Solte wol Gott ſolches gefallen? wuͤrde er vnrecht thun wann er ein groſſe thewrung darauff ſchicken thaͤte?
Geſchicht daß nicht allezeit/ weſſen dings eingroſſer uͤberfluß/ deſſen ein groſſer mangel bald darauff folget?
Haben wir dann einen buͤrgen daß ſolches vns nicht auch bald widerfahren kan?
Derhalben man billig die Reiche gaben Gotees nicht alſo vnnuͤtzlich verderben laſſen/ ſondern fleiſſig bewahren/ vnd zuſammen halten ſolte.
Thun wirs nicht/ ſo wirds Gott thun/ deſſen wir aber nicht lachen werden.
Deme nun ſo viel můglich vorzukommen/ daß der uͤberfluß von Wein vnd Korn bis auff kuͤnfftige thewre Zeiten moͤchte erhalten vnd bewahret werden/ habe ich dieſes Buͤchlein von Concentrirung der Vegetabilien, Animalien, Mineralien vnd Metallen, darinnen des Teutſchlandts wolfahrt/ wie auch der Allgemeyne Schatz vnd Reichthumb der gantzen Welt beſtehet/ Jederman dargelegt/ vollkomblich offenbahrt/ vnd bekant gemacht.
Dann welches Land in Europa oder der gantzen Welt iſt mit Wein/ Korn/ Mineralien vnd Metallen gleich wie Teutſchland ſo uͤberfluͤſſig von Goet geſegnet?
Weilen dann der uͤberfluß eine Nauſeam oder uͤbertruß vervrſacht/ als habe ich den uͤberfluß von Wein/ Korn/ Mineralien vnd Metallen, deren Teutſchland vor allen andern Laͤndern in Europa excellirt, auff daß ſolcher nicht wegen der menge auß vnachtſambkeit oder verachtung ligen vnd verderben moͤchte/ in die Engte zu bringen/ gut gefunden.
Wann dann ſolche vnwehrte dinge in die Engte gebracht/ ſo kompt der vnnuͤtzte theil davon/ vnd verſamlet ſich der Edelſte theil zuſammen.
Welcher dann hernach nit ſo leichtlich verderben kan/ als wann gut vnd boͤß noch beyeinander were/ vnd dieſes ſo wol bey den Mineralien vnd Metallen, als bey Wein/ Korn vnd Holtz zuverſtehen/ dann wann das Waſſer von dem Wein vnd Bier geſchieden/ vnd die beſte theilen Concentrirt, werden/ ſo koͤnnen dieſelbe ſich ſo lang halten/ als man ſelber will.
Vnd wann man deren Noͤtig/ als dann wieder dieſelbe mit Waſſen extendiren oder anlaͤngen/ ſo weit man auch wil/ vnd laſſen ſich allezeit Sechs fuder Wein/ in einem fuͤderigen Faß: bewahren vnd auffhalten/ welches einige Faß dann/ wie leichtlich zu erachten/ nicht ſo viel platz im Keller eynnimbt/ als 6. die er ſonſten haͤtte haben muͤſſen/ vnd koſt ein einiges Faß auch nicht ſo viel mit binden zu vnterhalten/ als die Sechſe/ zehrt jhnen auch nichts davon eyn/ daß er wieder aufffůllen muß wie ſonſten beym Wein geſchicht/ vnd hat man auch dieſen groſſen vortheil bey den Concentrirten ſaͤfften/ daß wann man ſelbige im vorꝛath hat/ alle Herbſtzeit 4. 6. 8. oder mehr wochen/ ehender newe Weine davon machen/ vnd noch eins ſo thewer verkauffen kan/ als wann ſie verkaufft werden/ wann die Trauben zeitig/ vnd Jederman newe Weine ſelber hat.
NB.
Zu dieſem werck gehoͤret aber ein beſonder Kuͤnſtlich Inſtrument/ damit man die Jaͤhrende Moͤſte bald jaͤhrend vnd Klar machen kan.
Vnd ſeynd auch ſonſten noch vielmehr nuͤtzliche vortheil bey den Concentrirten Moͤſten zu haben/ welche alle hieher zu ſetzen vnnoͤtig/ Bey dem Concentrirten Bier hat man gleicherweiß viel Vortheil/ dann man allezeit 8. Tonnen Korn (wann es Concentrit, in ein Tonne hinlegen vnd bewahren kan/ bedarff ſich auch nicht beſorgen/ daß jhm ſein Korn auff dem Solder lebend wird vnd zum Fenſter hinauß fleugt.
Allhier ſteckt es im Faß/ kans uͤber 10. oder 20. Jahren herauß nehmen/ vnd gebrauchen nach ſeinem belieben/ gibt viel beſſere geſundere vnd lieblicher Bier (dann es in der Concentrirung, lang gekocht) als das Maltz thut.
Der nun bey wohlfeylen zeiten/ das Korn Einkaufft/ Concentrirt, vnd hinlegt bis auff thewre Zeit/ der kan viel daran gewinnen/ vnd thut ein ſolcher nicht allein jhme vnd den ſe nen mit ehren vnd auch andern ohne ſchaden groſſen Nutzen/ ſondern er thut auch ein ſtuͤck der Liebe vnd barmhertzigkeit/ gegen ſeinen Naͤchſten/ wann er jhm in noͤthen beyſtehet/ ſein Korn abnimbt/ vnd bezahlt/ daß er das geld zu fernern vnterhalt ſeines Hauſes anlegen vnd nutzen darmit ſchaffen kan.
Alſo geſchicht durch dieſe Concentration des Weins vnd Korns niemand zu kurtz/ ſondern beyderſeits dem Kauffer vnd Verkauffer nutzen vnd gutes/ welches billig von Hohen vnd Niedern Standsperſonen in Obacht ſolte genommen werden.
Es ſolten auch billig Fuͤrſten vnd Herꝛen/ Kaͤyſer vnd Koͤnige/ wie auch andere Herꝛſchafften vnd Respublicæ jhre Proviant Haͤuſer vnd Feſtungen darmit verſehen laſſen/ bey Thewrer zeit den Armen wieder vom uͤberfluß zukommen laſſen/ wůrden gar kein ſchaden/ ſondern allezeit noch gutennutzen davon haben.
Bey Concentrirung des Holtzes in Salpeter iſt nicht geringerer ſondern noch ein viel mehrer nutzen als bey Wein vnd Korn/ dann man das Holtz vmbſonſt haben/ vnd mit gar geringen koſten zu Salpeter machen kan/ welcher ja ohne ſchaden in den Zeug-haͤuſern/ ſo lang man ſelber will/ (dann er nicht verderben kan) auff behalten/ vnd ſo mans noͤtig zu Pulver mit Kohlen vnd Schwefel (welcher auch nicht verdirbt) machen kan/ vnd iſt gar vnnoͤtig/ ja ſehr ſchaͤdlich/ daß man in den Feſtungen/ ein ſolche groſſe quantitet Schießpulver bewahrt/ ſeynd nicht Exempla genug/ wie daß auß vnvorſichtigkeit ſolche Pulver-thůrn/ oder auch wol durch den blitzen/ angangen/ gantze Staͤtt mit viel hundert Menſchen im augenblick uͤmbgekehrt vnd getoͤdet haben.
Deme allen iſt durch dieſes mittel vorzukommen/ wann man nemblich die requiſita, als Salpeter/ Schwefel vnd Kohlen/ vnd nicht daß zubereytete Schießkraut/ verwahret/ wann wir dann den Salpeter haͤuffig auß dem Holtz zeugen koͤnnen/ ſo fehlet auch nicht daß man die Kohlen vnd Schwefel bewahren/ vnd wann es die noth erfordert/ als dann zu Kraut mache vnd gebrauche.
Auch darumb iſt die Concentrirung des Holtzes in Salpeter beſſer oder eintraͤglicher/ als dieſe von Wein vnd Korn/ dieweilen zu allen Zeiten die in Teutſchland allenthalben mit groſſen hauffen liegende Mineralien, die fuͤr nichts geacht werden (weilen ſie kein fix vnd Corporaliſch Gold vnd Silber halten) darmit zu figiren, vnd das beſſere theil daraus zu bringen/ ſondern auch der bekanten geringern Metallen Ihren Sulphur ſuperfloum darmit zu verbrennen/ vnd in beſſere zu verwandlen/ wie auch die perfecta Metalla als Gold vnd Silber darmit zu zerſtoͤhren/ vnd das beſſere theil wieder in die Engte zu bringen/ (davon der folgende zweyte/ dritte vnd vierdte Theil dieſes Buchs handlen wird) dem nitro zu thun moͤglich iſt/ alſo daß die Concentrirung des Holtzes/ in einen Salpeter oder Weinſtein/ welche beyde in groſſer quantitet ſo wol allezeit zu verkauffen/ als ſelbſten (wann mans weiß) zu verbrauchen vnſern Vatterland dem Edlen Teutſchland (da des Holtzes allenthalben ein groſſer uͤberfluß/ vnd gleichſamb vmbſonſt zu haben iſt) ein groſſes auffkommen (wann ſie ſelber wollen) ſo wol gegen jhre kuͤnfftige/ als gegenwertige Feinden/ ſeyn kan.
Wer dann nun viel Holtz hat/ der kan auch viel Reichthumb haben wann er hand anlegen will/ vnd darff ſich niemand beſorgen daß der Salpeter vnwerth oder vnverkaufflich werden wird/ vnd wann gleich ſolches geſchehen ſolte/ ſo habe ich allbereyt in meiner Explication uͤber mein Miraculum Mundi, ſo viel ans Licht geben; vnd gebe auch in den drey folgenden Theilen dieſes Buchs/ weiters ſo viel anleytung/ wie nemblich ſolcher mit gutem nutzen zu verbrauchen/ alſo daß ſich immer noch Einige finden werden/ welche denſelben ſuchen/ vnd zu jhrem nutzen zu gebrauchen wiſſen.
Wer nun Augen zu ſehen hat der ſehe/ dann es wird die Zeit kommen (welche allgemach einhertritt) daß mans wird noͤtig haben/ wann man etwas hat oder weiß/ wie es dann viel beſſer etwas gutes wiſſen/ als groſſe guͤter (welche man nit mit ſich tragen/ vñ weder jhme noch den ſeinigen darmit helffen kan) zu beſitzen.
Wol deme welcher alsdann ſagen kan mit dem Philoſopho:
Omnia mecum porto.
O wie vnrecht wird gegen den Lieben Gott geſprochen vnd gethan/ wañ man jhme beſchuldigt/ als wañ er etliche Laͤnder da kein Wein/ nicht viel Korn/ keine Citronen vnd Pomerantzen wachſen/ nicht genugſam verſehen haͤtte.
Da doch eben ſo wol groſſe Schaͤtze/ wann ſie nur erkant wuͤrden/ darinn zu finden.
Dann ja aufs wenigſt Holtz darinn iſt/ welches ja den Armen vnd Reichen/ ohne zuthun der geringſten muͤhe/ koſten oder arbeyt/ tag vnd nacht daher waͤchſet/ als wolte es ſagen/ Thue ich nicht das meynige/ Stelle ich mich dir nicht vor augen/ daß du mich ſolſt anſehen/ Gottes guͤtigkeit darauß zu erlernen/ vnd mit Danckſagung zu gebrauchen/ Kan ſich alſo kein Land gegen das ander erheben/ als wann es beſſer als ein anders/ auch keins ſich beklagen/ als wann es zu wenig von Gott geſegnet/ dann jedes genug hat/ wann es ſich nur will benůgen laſſen.
Auch dieſe Laͤnder darinn auch garkein Holtz waͤchſet/ Ebenmaͤſſig den andern gleich/ Reichlich von Gott geſegnet ſeyn/ wie zu ſehen in Island vnd andern weit gegen North entlegenen Laͤndern/ da das Korn/ vnd was ſie ſonſten zur Notturfft haben muͤſſen/ von andern Laͤndern jhnen ſolches muß zugefuͤhrt werden/ dargegen ſie Stockfiſche wieder verkauffen/ vnd alſo gleichwol wann ſchon weder baum noch hecken/ weder Wein noch Korn darinn waͤchſt/ dannoch kein Mangel leyden/ ſondern von Gott eben wohl geſegnet ſeyn vnd Vaͤtterlich ernehret werden.
Haben ſie ſchon kein Holtz/ ſo haben ſie die Steinkohlen (dann daſelbſt das Erdreich ſehr Sulphuriſch iſt/ vnd bey dem Berg Hekla welcher ſtaͤttig inwendig brennt/ fewer/ rauch/ vnd aſchen außwirfft/ Jaͤhrlich von den Inwohnern ein groſſe Summa Schwefel außgezogen/ vnd zu jhrem vnterhalt in vnſere Laͤnder verkaufft wird.
Nun moͤchte mir leichtlich vorgeworffen vnd geſagt werden/ wann dann das nitrum ein Subjectum univerſale ſeyn ſolte/ vnd in allen dingen zu finden/ ſo muͤſte es dann auch in den Stockfiſchen/ weilen kein Holtz daſelbſten waͤchſet/ ebenmaͤſſig zu finden ſeyn/ ſonſten man ſagen koͤute/ daß es nicht univetſal, weilen es in dieſem vnd Jenen Landen nicht zu finden.
Deme nun auch auß dem traum zu helffen/ ſo berichte ich das nicht allein daß Nitrum in den Fiſchen/ wie allbereyt oben geſagt/ aber doch nicht ſo maͤchtig als in andern Subjectis, als Holtz/ Wein vnd Korn/ dagegen aber iſt es deſto maͤchtiger in den Steinen daͤvon das gantze Land groſſe Schaͤtze geben koͤnte/ wann mans wuͤſte herauß zu bringen/ dann in den Steinen die ſich zu Kalck brennen laſſen (welches auch ohne Holtz/ als mit Torff oder Steinkohlen geſchehen kan) eben ſo Reichlich das nitrum verborgen/ als in dem Holtz vnd andern Vegetabiliſchen gewaͤchſen/ mangelt allein daß mans weiß heraus zu bringen.
Wann man ein ſolches rauhe vnd wilde Land/ da gantz nichts waͤchſet/ gegen ein ander gut Land/ da alles genug waͤchſet/ in einer Philoſophiſchen Wagſchahlen/ gegen einander aufziehen ſolte.
Koͤnte dieſes rauhe Land/ leichtlich/ das fruchtbarſte wegen ſeiner verborgenen ſchaͤtze in der Erden vnd Stein/ uͤberziehen/ vnd den Vorzug bekommen.
Darumb niemand ſich gegen Gott zu beklagen hat/ der Kleine hat die geſchwindigkeit/ gegen den Langſamen groſſen/ der Schwache/ legt ſeinen verſtand gegen des Starcken macht/ der Arme hat ſeine ruhe vnd gedult gegen des Reichen ſorgen/ vnd ſo fortan bey allem Gethier ſolches zuverſtehen iſt.
Man betrachte es wol/ ſo wird man finden daß Gott allenthalben/ vnd Jederman genug gethan/ vnd ſich kein einige Creatur zu beklagen hat.
Man lißt von einem Land in America Peru genant/ darinn der ůberauß Silberꝛeiche Berg Potoſi ſteht/ das in demſelben Land/ auff 50. Deutſche Meilen herumb/ das geringſte wegen Kalter Lufft nicht wachſen ſolle/ dannoch das ſelbige Land/ wegen des einigen Bergs alſo beruͤhmbt vnd maͤchtig an Reichthumb worden/ das man ein Statt dehin gebawet/ von beſten Wein/ Korn/ Zucker/ vnd andern dergleichen Victualien alſo Reichlich verſehen/ vnd Immer ſo gros vnd Trefflich von Haͤuſern gebawt als eine in gantz Deutſchlandt ſeyn moͤchte/ welches alles vmb des Einigen Bergs willen dahin kommen.
Darauß zu ſehen daß darumb nicht alles vntůchtig/ ſo vnanſehlich vnd man nicht kennt:
Es wirfft ein Bawer offtermals ein Stein nach der Kuhe/ welcher mehr werth iſt als die Kuhe/ vnd doch (weilen er nicht bekant iſt) nichts geacht wird.
Muß man alſo nicht allezeit auff das aͤuſſerſte ſondern vielmehr auff das innerſte eines dings ſehen/ darzu die Alchymia (als ein Werckzeug die wahre Philoſophiam darmit zu bawen) vns die Thuͤr oͤffnet/ das Innerſte aller dingen zu beſehen/ vnd auch zuerlangen.
Wer das Fewer wol kennt vnd zugebrauchen weiß/ wird kein mangel leyden/ der es aber nicht kennt/ hat nicht viel vergeſſen/ vnd wird die verborgene Schaͤtze der Natur wol vngefunden laſſen.
Darauß kan ein jedweder ſchen/ was wir Teutſchen fuͤr maͤchtige Schåtze vnwiſſent beſitzen/ vnd vns nicht zu nutz machen wiſſen: welches/ wann andere Nationen nicht auch/ vns Teutſchen gleich/ in dieſer ſach bis dato vnerfahren geweſen (daß wir mehr auff freſſen/ ſauffen/ muͤſſig gehen als auff gute Kuͤnſt vnd Wiſſenſchafften vns legten) wir leichtlich von jhnen hoͤren muͤſten.
Dieweilen aber bey allen Nationen, jetziger zeit gute tugenden vnd ſitten ab/ die boͤſe dargegen zu nehmen/ darff kein Eſel den andern Lang Ohr heiſſen.
Nun weiß ich/ daß mancher vnerfahrne Bachant, das gelaͤchter mit dieſen meinen vorgeben haben/ vnd ſagen werde zu ſeines gleichen:
Siehe mein Bruder doch was Glauber ſchreibt/ er will ein ſafft auß dem Holtz vnd Steinen preſſen/ vnd Salpeter darauß machen/ was haͤltſtu davon/ wollen wir nicht lieber eins trincken/ oder ein Dicketack ſpielen/ als dieſe ding leſen/ ich kans nicht glauben daß es wahr ſey; Jener aber der ſeine weißheit auß gleichem Becher getruncken/ vnd auch nichts mehrers weiß/ den groͤſſern hauffen alsdann auch beyfallen muß.
Was haben doch ſolche Leuth/ uͤber mein Tractaͤtlein Miraculum Mundi genannt/ fuͤr mancherley Judici. gehen laſſen?
Nun aber alle puncten zu puncten Explicirt vnd bewieſen ſeyn/ ziehen ſie jhre Laſter-Maͤuler eyn/ vnd ſtehen da wie butter in der Sonnen/ vnd můſſen ſich ſchaͤmen/ daß ſie bey groſſen Herꝛen ſolche falſche Judicia geben haben.
Welches bey dieſem Werck villeicht auch wol geſchehen moͤchte.
Dieſes aber was ich hierin von Concentrirung des Weins/ Korns vnd Holtzes geſchrieben/ nicht beſſer wird wahr zu machen oder zu beweiſen ſeyn/ als wann ich ſolche Concentration vor augen zeigen werde/ als dann die verwunderung ein ende hat/ vnd der vnglauben verloͤſchen wird.
Vnd was ich allhier geſchrieben/ darff man gar wol fuͤr die Experimentirte wahrheit annehmen vnd glauben/ dann ich zu keinem andern ende dieſe nuͤtzliche Wiſſenſchafften herauß geben/ als meinem Naͤchſten darmit zu dienen.
Wers nun glauben/ vnd ſich des glaubens auch theilhafftig machen kan/ der wird Ehr vnd Nutzen/ der vnglaubige aber Schand vnd Schaden davon haben.
Will alſo hiermit Propheceyen oder vorſagen/ daß durch dieſes Stůck allein/ den Salpeter in Copia zu machen/ vnd zu Metalliſcher arbeit zu gebrauchen/ uͤberauß groſſe Schaͤtze vnſerm Vatterland zu kommen werden/ wann wirs nur nicht ſelber verſaͤumen oder verſchlaffen.
Laͤſt mich Gott noch ein einiges Jahr leben/ ſo wird manchem durch den Salpeter geholffen/ ſolte es aber Gottes will nicht ſeyn/ ſolche zeit zu erleben/ muͤſte man gedencken/ daß Gott der Allmaͤchtige vns Teutſchen wie dem Moſi das gelobte Land gezeiget/ aber vmb der Suͤnden vnd Vnglaubens willen/ den Eyngang verſchloſſen.
Auff das ich aber meinem Naͤchſten vollkomblich diene/ vnd er ſich gar nicht zu beklagen habe/ als wann ich jhme (weilen ich die Holtz Preſſe/ neben andern zugehoͤrigen Inſtrumenten nicht beſchrieben) nur halb gedient haͤtte/ ſolchen aber nun auch genug zu thun/ ſo thue ich zu wiſſen/ das alle requiſita, zu obgedachter Concentrirung, des Weins Korns vnd Holtzes/ vollkomlich bey mir zu ſehen.
Iſt nun Jemand an ſolcher Concentration gelegen/ vnd er ſeinen Wein/ Korn oder Holtz zu nutzen bringen will/ ſo wird er wol wiſſen/ was jhme hierinn weiters zu thun mangelt/ vnd wie er den Mangel durch den gegenwaͤrtigen augenſchein des Wercks/ erſtatten ſoll.
Es werden aber ſolche Inſtrumenta laͤnger nicht/ als Sechs Monath (von Primo Martij dieſes 1656.
Jahrs bis auff den September an zurechnen) zu ſehen ſeyn.
Dann ich mich nicht allzeit mit viel vnruhe zu ſchleppen ſonderen einmahl zu ruhe zu begeben/ willens:
Darnach dann ein jedweweder ſich wird zu richten haben.
Die drey Reſtirende Theil de Concentratione Mineralium & Metallorum betreffende/ ſollen geliebts Gott auch bald folgen.
Dieweilen aber ſolche Concentration allein durch das nitrum geſchehen muß/ vnd ohne das ſelbige wann mans nicht guthlauff zeigen kan/ niemand nutzen von haben wird.
Alſo iſt das Notwendigſte fuͤrs erſte ſich vmb den Salpeter zu zeugen zu bemuͤhen.
Wann man ſolchen dann in Copia haben kan/ wird man auch in den Mineralien vnd Metallen mit Nutzen zu recht kommen koͤnnen/ vnd ehender gar nicht.
Verſichere nochmahlen/ daß mit dem Nitro wunder dinge in Metalliſchen laboribus außzurichten/ ja zehen mahl mehr/ als ich dem ſelben in meinem Miraculo Mundi zu geſchrieben habe/ oder hinfuͤrter jhm zuſchreiben darff.
Dann alles ſo zu der wahren Alchymia noͤtig/ in jhme/ durch jhne/ vnd mit jhme/ vollkoͤmblich zuverꝛichten.
Will hiermit dieſe Vorꝛed beſchlieſſen/ vnd was in dieſem Tractaͤtlein etwan wegen kurtzer Beſchreibung/ abgehen oder mangeln ſolte/ wird hernacher die Oculariſche Demonſtration vollkomlich erſtatten/ alſo daß man genugſam darmit wird zu recht kommen koͤnnen.
Darbey es auch dißmahlen verbleibet.
Des Teutſchlandts Wolfahrt.
Erſter Theil.
IM Nahmen der Allerheiligſten Dreyeinigkeit fange ich an zubeſchreiben die groſſe wunderwerck Gottes/ ſeine gegen das duͤrfftige vnd arme Menſchliche Geſchlecht tragende Gnad vnd Barmhertzigkeit/ Jedermaͤnniglich bekant zu machen/ vnd alles ohne einige Hinterhaltung ꝛc. Vnſer aller Vatter vnd Barmhertzige Gott Schoͤpffer Himmels vnd der Erden/ fuͤhre vnd regiere dieſes werck/ daß es gereiche zu ſeiner Goͤttlichen Ehr vnd vnſer aller Scelen Seligkeit/ Amen.
Nun will ich das Teutſchlandt vor mich nehmen/ vnd beſehen was fuͤr Reicher vnd uͤber Reicher Segen Gottes darinn zu finden/ vnd erſtlich von dem Wein (als einem Stuͤck der Edelſten Geſchoͤpffen Gottes) einen anfang machen.
Vnd wie vndanckbar wir vns gegen den Geber alles guten erzeigen/ vnd ſeine Guͤtigkeit ſo ſchaͤndlich mißbrauchen/ anzeigen vnd beweiſen.
Was der Wein fuͤr ein edel Geſchoͤpff Gottes ſey/ wie er gezihlet vnd gehandelt wird/ iſt Jederman bekant genug/ vnd darff allhier weilen ſolches von vielen andern vorlaͤngſt geſchehen/ vnd auch der taͤgliche gebrauch deſſelben vns genugſam bezeuget/ keines beſchreibens.
Nur dis allein iſt noͤtig zu berichten/ wie nemblich derſelbe auff eine viel beſſere weiſe als bishero geſchehen/ auff daß mehr nutzen von komme/ zu Tractiren.
Dann Jederman bekant genug iſt/ daß derſelbe/ der Reinſte vnd allergeſundeſte vnd Edelſte Tranck vnter allen mag genennet werden/ vnd ſonderlich iſt er ein labung der Alten vnd Kalten/ die zarte Jugend aber ſolte billig denſelben meyden/ weilen er zu fruͤhe genoſſen/ leichtlich die Leber erhitzet vnd vertrucknet/ davon hernach vielerhand Kranckheiten entſtehen/ vnd endlich ein fruͤher Tod.
Iſt alſo kein ding ſo gut/ es kan auch ſchaden thun/ vnd hergegen kein ding ſo boͤs/ es nutzet noch zu etwas/ nach deme es gebraucht wird/ wie allhierbey dem Wein zu ſehen/ welcher wann er maͤſſig vnd zur bequaͤmen zeit genoſſen wird/ nicht allein die Speis im Magen wol degerirt oder kocht/ ſondern auch das Hertz/ Hirn vnd lebliche Geiſter angenſcheinlich ſtaͤrcket/ vermehret/ vnd ein rein vnd geſund Blut vnd Fleich generiret.
Im gegentheil aber/ wann er zu viel vnd vnordentlich gebraucht/ derſelbe den Magen/ wie auch Lung vnd Leber uͤber ſchwemmet/ mit vielen boͤſen Feuchtigkeiten anfuͤllet vnd verſtopffet/ alſo daß dieſelbe jhr officium, darzu ſie von Gott vnd der Natur geordnet/ nicht wol verꝛichten koͤnnen/ darauß dann mancherley Kranckheiten entſtehen/ Dann wegen ſeiner Spiritualiſchen Krafft vnd hitzigen Natur vnd Eygenſchafft/ das Hertz vnd Hirn ſehr angreifft vnd ſchwaͤchet/ der Spiritus Vitalis dardurch gleichſamb uͤbermannt vnd verſticket wird/ wie zu ſehen bey einem Fewer/ da allzeit das groͤſſere das kleinere vntertrucket oder uͤberwindet/ Alſo daß ſolche Menſchen die taͤglich im Luder ligen/ herumb gehen wie die newgebohrne Kaͤlber oder Gaͤnſe/ die nirgends zu taugen/ weder Gott noch jhnen ſelber/ oder andern nutz feyn.
Welches ein groſſe ſchand iſt/ daß ein Menſch als die Edelſte Creatur/ ſich ſelber zu einem tummen Thier macht/ da er doch eygentlich zu dem Ende erſchaffen/ daß er Gott loben vnd preiſen/ Ihme taͤglich vor ſeine groſſe erzeigte Gnad vnd Barmhertzigkeit fleiſſig dancken/ ſeinem Naͤchſten dienen vnd helffen/ vnd nicht als ein vnvernuͤnfftig Viehe alſo wild dahin leben ſolte.
Aber was ſoll ich ſagen/ das alte Sprichwort lantet/ Qualis Rex, Talis grex, Wie die Alten ſungen/ ſo zwitzern auch die Jungen.
Wann ſie von den Eltern von Laſtern abzuſtehen vermahnet wuͤrden/ wie jener Krebs ſeiner Mutter/ welche jhre Tochter/ daß ſie alſo zu ruͤckwerts gienge/ ermahnete vorwarts zu gehen/ eine antwort bekommen:
Ey lieber Vatter oder Mutter/ gehe du vorher/ vnd zeige mirwie ich thun ſoll/ ſo will ich dir dann folgen.
Alſo auch allhier zuverſtehen/ wann die Eltern der Jugend mit guter Lehr vnd Exempelen vorgiengen/ wuͤrde manches Kind erhalten vnd auff gute Wege gefuͤhret/ das ſonſten durch ſein Gottloß vnd Viehiſch Leben dem Teuffel zufaͤhret.
Iſt das nicht vor Gott vnd allen Verſtaͤndigen Menſchen eine grewliche vnd abſchewliche Vntugend vnd Laſter/ auß dem Ebenbild Gottes eine Larve des Teuffels machen.
Ich rede allhier nicht gegen eine ſolche Trunckenheit/ welche bisweilen einen frommen Menſchen uͤberfaͤllt/ da er ſich nicht vorgeſehen/ vnd jhme hernach leyd iſt/ daß er den Wein ſeinen Meiſter hat werden laſſen/ wie dem Loth vnd andern mehr wiederfahren iſt/ ſondern allein von ſolchen/ die jhr taͤglichs Werck hie von machen/ ſich in ſolchem Saͤwiſchen Leben taͤglich beluſtigen/ vnd vorſaͤtzlicher weiß die edlen Gaben Gottes vnnuͤtzlich verſchwemmen vnd mißbrauchen.
Wie ſolte Gott ein wolgefallen an ſolchem Weſen haben/ wann der Reiche Weinſchlauch alle Maalzeit ſo viel Kannen oder Maſen/ ohne durſt allein zum Wolluſt vnd dienſte des Bauchs eynſchlaucht/ auch andere zu ſolchem Laſter/ Mißbrauch vnd vnnuͤtzlicher verſchwendung der Gaben Gottes anrettzet/ oder gar zwinget/ vnd mit Gewalt eyngeuſt/ dem Armen/ Alten vnd Krancken Lazaro aber/ zur Labung nicht einen eynigen Tropffen vor die Thuͤr gibt.
Wie kan Gott ſolches thun laͤnger anſchen/ vnd vngeſtrafft hingehen laſſen?
Wird nicht offtermals bey einer Sauffmaalzeit/ ſo viel Wein ohne durſt in Leib genoͤtiget/ darmit man lange Zeit maͤſſig haͤtte leben koͤnnen.
Ja offtermahlen ſo vnbehoͤrlich oder muthwilliglich verſchuͤttet/ alſo daß ſolche Leuth ſchier bis uͤber die Knoͤchel in dem Wein trampffen.
Was ſoll man viel ſagen?
Es iſt leyder bekant genug/ daß aber ſage ich/ vnd glaube faͤſtiglich/ daß Gott (ehe mans meynen moͤchte) leichtlich ſolchem vnchriſtlichen Weſen (wie bey Lohts vnd Nohe zeiten/ da ſie aſſen vnd truncken/ trawten vnd lieſſen ſich trawen/ ſo lang bis jhnen das Fewer vnd Waſſer uͤber den Kopff gienge) ein ende machen werde.
Man hebe die Augen nur ein wenig auff/ ſo wird man ſehen/ was fuͤr eine ſchwartze vnd finſtere Wolcken/ uͤber vns Teutſchen ſchwebet:
Seynd dann vnſere Naſen von dem Sauff Catarrhen verſtopffet/ daß ſie einen ſolchen bittern Rauch/ der vom brand vnſers Nachbawren Hauſes hergehet/ nicht riechen?
Solte man nicht glauben daß ein fewer/ wann oͤhl hineyn goſſen wird/ nicht groͤſſer werden ſolte?
Der es nicht glaubt/ wird es fuͤhlen muͤſſen.
Wol deme welcher bey zeiten glaubt/ vnd von Sodoma vnd Gomorꝛa außgeht/ ehe jhn das Fewer erhaſchet.
Es iſt bekant genug/ daß die Trunckenheit ein Wurtzel ſey aller Laſter/ dann ein Ttrunckner Menſch weiß nicht was er thut/ iſt ſeiner ſelber nicht maͤchtig/ hat ſeine fuͤnff Sinne nicht mehr.
Iſt jhme eben als wann er Gifft in den Leib bekommen haͤtte:
Wie manche Suͤnd wird vollbracht in Trunckenheit/ die ſonſten vnterlaſſen bliebe bey Nuͤchterheit? mancher faͤlt ſich zu Tod/ oder wird ſelber Tod geſchlagen/ was groſſe Vnzucht/ Hurerey/ vnd Ehebruch/ von Jungen vnd Alten bey dem Trunck/ geſchehen/ iſt Jederman bekant genug/ ein Trincker verſaufft nicht allein ſeine Geſundheit/ ſondern verlichret darbey die edle Zeit/ die vnwiederbringlich iſt.
Wie offt thut einer etwas in Trunckenheit/ daß jhn hernacher wann er wieder Nuͤchtern worden/ ſehr gerewet/ Schand vnd Schaden von hat.
Solte alſo billig ein Jedweder Menſch die Trunckenheit als ein Wurtzel aller Laſter/ davon ſo viel boͤſes entſtehet/ ſchewen aͤrger als den Satan ſelber/ vnd ſich ſo viel muͤglich der Maͤſſigkeit befleiſſigen.
Ja moͤcht mancher ſagen wie kan ich das laſſen/ wann ich bey guter Geſellſchafft bin/ daß ich nicht ſolte mit trincken/ vnd die gute Geſundheiten beſcheyd thun/ es wehre gegen Reputation, welche vor allen dingen muß erhalten werden.
Ey lieber was ein ſchoͤne Reputation erhaͤlteſtu damit/ wann du auß einem vernuͤnfftigen Menſchen/ ein volle Saw vnd vnvernuͤnfftig Thier machſt?
Was geht dich eines andern ſein thun an/ da du doch nur fuͤr dich vnd dein thun Rechenſchafft einmal geben darffſt?
Welchen Mißbrauch ich in Parentheſi, weilen es die materi mit bracht/ ein wenig anzuruͤhren/ nicht vmbgehen koͤnnen/ verhoffentlich auffs wenigſte etwas gutes damit verꝛichtet zu haben/ helffe was helffen kan/ wann ein jeder ſein beſtes thut/ es helffe gleich oder nicht/ ſo hat er vor Gott vnd Menſchen genug gethan.
Wollen nun in Gottes Nahmen in vnſerer vorgenommenen materi fort fahren/ vnd ſehen wie der Sach zu helffen/ daß auß dem Wein mehr nutzen als bishero geſchehen/ zu erlangen.
Erſtlich muß man vor allen dingen wiſſen/ wann man etwas verbeſſern will/ was es eygentlich ſey/ vnd in was fuͤr theilen oder anfaͤngen daſſelbe beſtehe.
Den Wein nun betreffent/ ſo beſtehet derſelbe wie andere Vegetabilien auch in tribus principiis.
Nemblich in einem Sale, Mercurio, & Sulphure, wie es die Philoſophi nennen/ der Mercurius die vngeſchmacke feuchtigkeit oder naͤſſe/ der Sulphur ſein Spiritus ardens.
Welches man alſo erfahren kan/ man ſetze ein Kolben mit Wein in ein Balneum, vnd las in gelinder waͤrme uͤber gehen was gehen will (doch daß die theilen wann ſie ſich in der diſtillation veraͤndern/ abſonderlich gefangen werden) als wann des Weins 12. Maß wehren/ ſo geht vngefaͤhr eine Maß uͤber von ſeinem Spiritu, welcher die Anima oder Leben des Weins iſt/ hernach folget ein vngeſchmack Waſſer/ deſſen vngefaͤhr 10. Maſen/ im grund des Glaſes bleibt zuruͤck eine dicke vnd ſaure materi, ſo ein Weinſtein oder Saltz des Weins iſt/ auch vngefaͤhr eine Kanne oder Maß.
Auß dieſen dreyen ſtuͤcken beſteht ein jedweder Wein; Doch einer des einen oder andern principii (nach deme er Reiff oder vnreiff/ da oder dort gewachſen) mehr als des andern theilhafftig.
Zum exempel/ ein ſaurer oder vnzeitiger Wein hat allzeit mehr tartari vnd weniger Spiritus als zeitiger Wein/ ein gantz zeitiger Wein aber hergegen viel Spiritus vnd wenig tartari, wie bey den Spaniſchen vnd andern Außlaͤndiſchen Weinen zu ſehen/ welche allzeit ſuͤß ſeyn vnd bleiben/ vnd gar keine ſaͤure oder Weinſtein bey ſich haben/ die Vrſach iſt dieſe/ weilen ſie von der Sonnen in dieſen hitzigen Landen da ſie gewachſen/ gantz zeitig worden/ vnd der ſaͤure Tartarus oder Saltz des Weins zu einem ſuͤſſen Zucker/ von der Sonnen gekocht worden/ dahero ſelbige Wein in obbeſchriebener Prob gar keine ſaͤure zuruͤck laſſen wie vnſere Teutſche Weine/ auch noch einmahl ſo viel Spiritus geben/ vnd kaum halb ſo viel Waſſer oder Feuchtigkeit.
Als wann von einem ſauren Wein der zwantzigſte theil Spiritus komt/ ſo komt von einem zeitigen Teutſchen Wein vngefaͤhr den 12. theil/ eines Spaniſchen aberder 6. theil Spiritus vnd 4. theil Waſſer/ 1. theil waſſer/ 1. theil fœces, aber kein Weinſtein.
Von einem guten Teutſchen Wein aber/ wie geſagt/ 1. theil Spiritus, 10. theil Waſſer vnd 1. theil Weinfaͤure.
Wann man dann dieſes weiß/ ſo iſt der Sache bald zu helffen/ vnd kan zu allen Zeiten/ ſie ſey gleich wie ſie wolle/ warm oder kalt/ guter beſtaͤndiger Wein werden/ Alſo daß man ſich gar nicht zu beklagen/ als wann Gott daß eine Jahr gnaͤdiger were/ als daß ander/ Es mangelt an Gottes Gnaden vnd Barmhertzigkeit gar nicht/ ſondern allein an vns ſelber/ weilen wir nichts wiſſen/ auch nichts lernen wollen/ vnd der Natur durch Kunſt zu huͤlff zu kommen vns nicht befleiſſigen.
Kan alſo der Natur/ wann ſie in ihrer Arbeit verhindert/ vnd das Gewaͤchs nicht zur perfection bringen kan/ durch Kunſt gar wol geholffen werden.
Nemblichen wann der Kuͤnſtier das jenige ſo der Wein von Natur zu viel hat/ hinweg thut/ vnd das jenige ſo er mangelt oder zu wenig hat/ bey thut.
Zum Exempel/ ein geringer Wein/ ſo von der Sonnen nicht genugſamb außgekocht/ hat all zu viel ſaͤure vnd Waſſer/ vnd wenig Spiritus, Wann man einem ſolchen geringen Wein im Jaͤhren etwas Spiritus beyſetzt/ vnd mit Jaͤhren laͤſt/ ſo kan er durch ein ſolchen fewrigen Spiritum in dem Faß zeitig werden/ ſo wol als an der Sonne in dein Weinſtock/ vnd alſo alle Jahr gute Weine wachſen/ wann man zu helffen weiß.
NB.
Es ſoll aber ſolcher Spiritus kein gemeyner Brandtewein ſeyn/ ſondern ein liebliche vnd reine Eſſentia Vini, ſo ich in meinem opere Vegetabili zu machen beſchrieben habe.
Vnd je mehr man dieſes Spirirus mit Jaͤhren laͤſt/ je ſtaͤrcker auch der Wein wird/ dann die ſtaͤrcke des Weins allein in dem Spiritu beſtehet/ die ſaͤure aber in der menge des Saltzes oder Weinſteins.
Wann man dann die Moͤſte auff dieſe weiß verſtaͤrcket/ koͤnnen ſie hernach lange zeit vnverdorben liegen/ vnd wohin man will verfuͤhret werden/ alſo daß man nimmer ſchaden an leyden darff/ wie ſonſten geſchicht/ wann er nicht zeitig wird/ vnd kan man alſo von einem gewaͤchſe 3. 4. oder mehrerley Weine machen/ allein durch zuthun des Spiritus, nach deme man deſſelben viel oder wenig darmit hat Jaͤhren laſſen.
Auff ein andere weiſe iſt auch ein Jedweder Saͤurer Wein beſtaͤndig gut zu machen/ nemblich alſo:
Im Weinleſen oder Herbſt/ muß man den außgepreßten Moſt oder Traubenſafft in beſondern Gefaͤſſen kochen/ vnd die vnnuͤtze feuchtigkeit oder vngeſchmack Waſſer davon dunſten laſſen/ vnd deſſen ſo viel man ſelber wil/ oder man den Wein ſtarck zu haben ſuchet/ dann in ſolcher abrauchung der ůbrigen feuchtigkeit gehet nichts hinweg als ein pur lauter vngeſchmack Waſſer/ die Suͤſſigkeit/ wie auch die ſaͤure bleibt als ein dicker Safft einem Honig gleich/ zuruͤck/ darinn alle Kraͤfften vnd tugenden des Weins vollkoͤmlich beyſammen Concentrirt ſeyn/ welche auch wann man will/ wieder koͤnnen vnd muͤſſen erſcheinen/ ſo proportionaliter ein gemeyn Waſſer bey gethan wird/ vnd darmit Jaͤhret.
Vnd dienet ein ſolche Concentration des newen vngejoͤhrnen Weins oder Moſtes darzu/ nemblich/ daß man zu allen Zeiten dieſelbe mit Nutzen/ in weit abgelegene Laͤnder verſuͤhren vnd zu Geld machen kan/ welches ſonſten nicht haͤtte geſchehen koͤnnen.
Dann genugſamb bekant/ daß bißweilen die Weine wegen eines kalten Sommers/ gantz vnzeitig vnd Sauer bleiben/ keine gute beſtaͤndige Wein darauß werden koͤnnen/ die dann wann ſie ein Jahr alt ſeyn/ ſchimlen vnd verderben/ weilen ſie nicht genug Spiritus haben/ daher die Welnzihler offt groſſen Schaden leyden/ wann ſie das gantze Jahr durch/ mit Bawung des Weins kuͤmmerlich gelebet/ vnd ſich mit Waſſer vnd Brod bey ſchwerer Arbeit beholffen/ ſtaͤtig der Hoffnung lebende ein ſtuͤck Geld auß dem Wein zu loͤſen/ darmit ſie Kleyder vnd andere Notturfft ins Haus (wann er wol gerathen vnd etwas gelten will) kauffen moͤchten/ wann aber der Wein vmbſchlaͤget vnd ſauer bleibt/ koͤnnen ſie nicht allein ſelbigen nicht verkauffen/ dann er die Fracht vnd das Fuhrlohn nicht bezahlt/ oder ſo ſie ihn ja verkauffen/ ſo gilt er wenig/ alſo daß ſie jhre Bawkoſten nicht wieder von haben muͤgen/ wo bleibt Eſſen/ Trincken/ Kleyder vnd andere Notturfft ſo ins Haus gehoͤret?
Muͤſſen gleichwol auffs kuͤnfftige Jahr/ die Weingaͤrten wieder zu bawen vorgenommen werden/ ſie nehmen gleich vnter deſſen jhre Nahrung oder Notturfft wo ſie wollen.
Was rath wann ſolcher boͤſen Jahr etliche auff ein ander kommen?
Muͤſſen die arme Leut hunger mit Weib vnd Kindern leyden/ oder im Krieg ziehen vnd ſich Tod ſchlagen oder bißweilen gar verzweiffelt/ ſtehlen vnd ſich hencken laſſen/ dann die jetzige Welt ſehr vnbarmhertzig gegen die Armen iſt/ keiner dem andern in Noͤten auß Chriſtlicher Lieb beyſpringen will.
Es macht aber bißweilen auch die vndanckbarkeit der Menſchen/ daß mancher nicht leyhen oder helffen darff/ in deme mancher wann jhme in Noͤten außgeholffen worden/ wieder geben oder mit Arbeit abverdienen ſoll/ er zuruͤck laufft/ vnd nicht zahlen will/ dardurch jener ſein Geld verlihret/ vnd uͤbel angelegt hat/ vnd hernacher ſich ſchewet mehr fort zu helffen.
Dieſen uͤbeln nun allen vor zu kommen/ vnd den armen Haͤckern zu helffen/ daß ſie alle Jahr/ jhre Weine wol verkauffen koͤnnen/ vnd nimmer ſchaden an leyden/ kan fuͤglich geſchehen durch dieſe meine Concentration, oder wegduͤnſtung des Waſſers in die Honig dicke/ welche hernach wol kan in abgelegene Oerter da kein Wein waͤchſt verfuͤhret vnd thewer verkaufft werden.
Die Jenige aber welche die Concentrirte Weine kauffen/ ſchon wiſſen werden/ wie ſie ſolche mit Waſſer wieder anlaͤngern/ vnd zu guten Weinen machen ſollen:
Wird alſo durch dieſe Kunſt beyden geholffen/ dem Haͤcker daß er ſeine Moͤſte alſo bald zu Geld machen/ dem Kauffman aber daß er die Weine leichter zu ſich bringen kan/ vnd ſo viel vnkoſten ahn Fuhrlohn nicht hencken darff.
Die Sach ein wenig klaͤrlicher zuverſtehen/ wollen wir eine Rechnung auffſetzen/ vnd beſehen was fuͤr Nutzen ein ſolche Concentrirung geben kan.
Geſetzt der Wein geraͤthet nicht wohl/ vnd bleib ſauer vnd ſchlap/ alſo daß ein Fraͤnckiſcher Eymer oder halbe Franckfurter Ohm/ kaum einen Guͤlden oder auffs hoͤchſte einen Thaler gelden kan.
Ein ſolcher Wein bezahlt das Fuhrlohn nicht uͤber 10. oder 12. Meilen zu verfuͤhren/ dann er im außzapffen dem Wirth abfaͤlt/ Kanigt oder ſauer wird/ alſo daß er ſolchen nicht verkauffen kan/ ſondern ſchaden daran leyden muß/ darfuͤr er ſich ein ander mahl huͤtet/ vnd kein ſolchen ſauren Wein mehr kaufft/ bleibt alſo ein ſolcher geringer Wein dem Haͤcker liegen/ welches jhme ein groſſer Schad iſt/ weilen ſeine gantze Wohlfart daran gelegen/ Die Reichen aber wann ſchon ein ſaurer Wein waͤchſet/ ſo leyden ſie doch kein ſchaden wie die Armen/ dann ſie noch andere vnd beſſere im Vorꝛath liegen haben/ darmit ſie den geringen vnterſtechen vnd verbeſſern/ oder ſie laſſen ſolche geringe Weine liegen bis zu einem guten Herbſt/ alsdann ſie dieſe mit dem guten Jaͤhren laſſen/ ſo werden ſie auch verkaufflich/ aber doch kleiner Nutzen darbey/ dann wie viel der ſaure Wein geringer iſt als er billig ſeyn ſolte/ vnd er gleich vnter guten Wein geſtochen wird/ ſo viel deſto geringer der gute wird/ vnd wird bisweilen einer mit dem andern verderbt/ Dann ſo viel der ſaure Wein von dem guten huͤlffe erlangt/ ſo viel gutes entgehet auch dem guten: Alſo daß bey ſolcher verbeſſerung allzeit/ wie mans auch macht/ kein ſonderlichen Nutzen ſeyn kan.
Zum Exempeln meine Meynung deſto beſſer zuverſtehen/ man lege in zwo Wagſchalen 2. ſtuͤck Guͤlden Muͤntz/ jedes fuͤr 25. Thaler gemuͤntzet/ das eine aber ſein voͤllig Gewicht nicht haͤtte/ ſondern vmb 4. Reichsth. zu leicht wehre/ vnd derenthalben nicht koͤnte außgeben werden/ vnd du wolteſt von dem einen ſo wichtig ſo viel abnehmen/ daß beyde einander gleich wuͤrden/ welches zwar geſchehen koͤnte/ aber nicht mit Nutzen/ ſondern vielmehr mit Schaden/ dann ſo viel du dem wichtigen ſtuͤck benehmeſt/ vnd dem vnwichtigen zuſetzeſt/ ſo viel vnguͤldiger ſelbes hernach ſeyn wuͤrde/ alſo daß beyde darmit verdorben vnd vnaußgeblich wuͤrden/ was haͤtte man dann fuͤr einen Nutzen davon?
Alſo auch mit dem Wein zuverſtehen/ wann einer zwey Fuder gewuͤnne/ vnd das Fuder 20. Reichsth. gelden muͤſte wann es ſolte verkaufft werden/ das ander aber nur 10 Reichsth. wehrt vnd nicht fuͤr einen verkaufflichen Wein koͤnte angenommen werden/ der Kauffman aber das geringe Fuder vnter das beſſere miſchet/ daß ſie einander gleich werden/ wuͤrde das gute Fuder nicht vmb ein gutes verꝛingert?
Das ringere aber vmb ein kleines verbeſſert werden? welche Verbeſſerung dann gar nicht befuͤrderlich ſeyn wuͤrde.
Die meynige aber allezeit nuͤtzlich/ in deme man mit den ſauren Weinen keine gute verderben darff/ ſondern nur die ſaure vnd uͤbrige Feuchtigkeit durch Kunſt davon ſcheydet/ vnd alſo das gute in ſich vnd durch ſich ſelber Concentriret vnd in die Engte bringet.
NB.
Man kan/ wann man will/ von dem ſuͤſſen Moſt nur einen vierdten/ fuͤnfften oder ſechſten Theil weg rauchen.
Vnd alſobalden Jaͤhren laſſen/ ſo werden ſie vmb ſo viel deſto beſſer/ als viel Waſſer davon abgedunſtet iſt: Will man dann noch zum uͤberfluß etwas quintæ eſſentiæ Vini mit Jaͤhren laſſen/ ſo bekompt man deſto beſſere Weine.
Dieſe weiß iſt gut an ſolchen orten zu gebrauchen/ da die Weine gemeyniglich ſauer bleiben/ wo ſie aber von Natur zeitig werden/ doͤrffen ſie der Kunſt nicht.
Sonſten koͤnnen die Moͤſte bis auff Honig dicke concentrirt werden zum verfuͤhren/ gehen vngefehr ſechs Ohm Wein/ in ein eyniges Faß/ welche Ohm Concentrirten Weinſaffts hernach wo vnd wann man will/ mit zuthun fuͤnff Ohmen Waſſers/ welche jhme in der Concentration entgangen/ wieder 6. Ohmen Wein geben/ einer ſolchen Staͤrcke vnd Guͤte gleich er geworden were/ wann er nicht Concentrirt, ſondern wie er von der Preß kommen/ zu Wein verjohren haͤtte.
NB.
Will man aber auß dem Weinſafft einen beſſern Wein machen als er von anfang vor der Concentrirung haͤtte geben koͤnnen/ ſo muß man keine 5. Ohmen ſondern nur 4 Ohmen Waſſer zuſetzen/ vnd wann man nur 3. Ohmen zuſetzte/ wuͤrde der Wein noch vmb einen Grad beſſer/ Alſo daß mans machen kan wie man ſelber will/ ſtarck/ noch ſtaͤrcker/ mittelmaͤſſige Weine/ nach deme viel oder wenig Waſſer bey gethan wird.
Kan auch bey allen Mixturen (wann mans haben kan) ein Anima Vini mit bey gethan werden/ die Weine deſto ehender klar vnd hell darmit zu machen.
Dann ein Jedwedere quinta Eſſentia Vini, wann ſie mit newen Weinen oder Moͤſten fermentiret, ſelbige in kurtzer Zeit ſehr hell vnd klar macht/ ſonderlich wann ſie Tartariſiret, dann der Spiritus Vini keinen Tartarum leydet/ ſondernin der fermentation præcipitiret, oder von ſich ſtoͤſt/ dardurch dann der Wein hell vnd klar wird.
Wie nun ein quinta Eſſentia Vini Tartariſata bereytet wird/ iſt nicht noͤtig allhier zu wiederholen/ weilen ſolches an vnterſchiedlichen Orten meiner allbereit herauß gegebenen Schrifften beſchrieben/ vnd inſonderheit in dem Opere Vegetabili.
Auch iſt es nicht noͤtig/ daß ein Jedweder wiſſe wie die Concentrirte Weinſaͤffte mit Waſſer vnd quinta Eſſentia Tartariſata angeſetzet vnd klar gemacht werden:
Man laſſe ſich dißmahlen benuͤgen/ daß man weiß wie die Moͤſte zu Concentriren oder in die Engte zu bringen/ auff daß dieſelbe auff die Fuhr koͤnnen verkaufft vnd zu Geld gemacht werden/ die Kauffleut ſo ſolche kauffen/ moͤgen darfuͤr ſorgen/ wie ſie ſolche zu recht bringen/ der Haͤcker oder Weinzihler thun iſt es gantz nicht/ jhre Koͤpffe koͤnnen ſolche ding nicht faſſen/ es werden ſich aber wol Leute finden/ die darmit vmbzugehen wiſſen/ wann ſie nur die Weinſaͤffte haben koͤnnen/ welche Weinſaͤffte ein Jedweder/ wann er nur die Keſſel hat/ genugſam machen kan/ doch kan auch nicht ein Jedweder Bawer jhme ſolche Keſſel zeugen/ iſt auch nicht Rathſam/ dann vmb ein wenig Weins willen ſolche Vnkoſten nicht außtraͤglich zu machen/ der es aber thun wil vnd thun kan/ wird groſſen Nutzen davon haben.
Man thue es nun oder thue es nicht/ kan mir weder Nutzen oder Schaden bringen/ iſt mir genug daß ich dem gemeynen Haͤckersmann offenbahret/ wie er ſeine Weine zu allen zeiten zu Geld machen koͤnne/ ſie gerahten gleich wie ſie wollen.
Zu beſſerer Nachricht/ wil ich das Werck ein wenig uͤberſchlagen/ vnd anzeigen was fuͤr Nutzen bey dieſer Concentration zugewarten.
Erſtlich wollen wir die Moͤſte an einen ſolchen Ort kauffen/ wo ſie ohne das gering vnd wollfeil fallen/ 12. Eymer oder 6. Ohmen fuͤr 12. Reichsth. eynkaufft/ dieſe 12. Eymer oder 6. Ohmen wollen wir Concentriren in ein Ohm Honig dicken ſafft/ die koſten (wann man die Keſſel hat) ſolche zu Concentriren, ſeynd ſehr gering/ moͤchten vngefehr fuͤr einen halben Thaler an Holtz betragen/ dannoch wollen wir ein gantzen Thaler ſetzen/ das Faß dareyn der Saft gefuͤllt wird fuͤr ein halben Thaler rechnen/ das Fuhrlohn in 40. Meilen weg zu bringen 6. Reichsth. macht zuſammen 19½. Reichsth. ein Ohm Concentrirten Weins mit allen vnkoſten/ ſolchen zu Concentriren, vnd uͤber 40. Meilwegs zu fuͤhren.
Wann man dann ſelbigen hat an einem ſolchen Orth da die Weine thewer ſeynd/ ſo kan man zu allen Zeiten des Jahrs ſolche Saͤffte wieder mit zuthun Waſſers/ zu guten Weinen Jaͤhren laſſen/ vnd gibt ein Ohm ſolches Saffts wann er zuvorn von 6. Ohmen Moſts gemacht worden/ auch wieder 6. Ohmen Weins/ ſo gut als der Moſt geweſen/ vor den Concentriren.
Wil man aber den Wein ſtaͤrcker oder beſſer haben als er von der Preß kommen vnd vor der Concentration haͤtte werden koͤnnen/ ſo muß man nicht ſo viel Waſſer bey ſetzen als jhme in der Concentration entgangen/ ſondern weniger/ vnd auß der Ohm Safft ſo auß 6. Ohmen Moſt gemacht/ nur 4. Ohm Wein machen/ ſo wird derſelbe deſto beſſer/ ſonderlich wann man die quintam Eſſentiam Vini darbey zu appliciren weiß.
Wann man nun auß der Ohm ſafft ſo vor der Concentration ſechs Ohm Moſt geweſen/ nur 4. Ohm Wein macht/ ſo muß er nothwendig vmb die helffte beſſer werden als er ſonſten geworden were er gewachſen/ vnd auch wie deſto beſſer ſich halten vnd verſchenckt werden kan.
Iſt nun an einem ſolchen Orth/ der 40. Meilen von den Wein Laͤndern abgelegen/ ein Ohm nur 12. Thaler werth/ vnd du machſt auß 6. Ohmen geringer Weinen nur 4. Ohm/ die Ohm fuͤr 12. Thaler gerechnet/ macht 48. Reichsth. 19½. davon gezogen/ bleiben gewinn 28½. Reichsth.
Dieſes iſt gar gut Kauff gerechnet/ dann ein Ohm gutes Weins an ſolchen Orten die 40. Meil von Wein Laͤndern gelegen/ nicht nur 12. ſondern gern 24. Thaler gelden kan vnd muß.
Iſt alſo der Gewinn von einem einigen Fuder geringen Weins der ſonſten vielleicht gelegen vnd verderben muͤſſen/ uͤber die 50. Thaler auffs wenigſte.
Da kan man nun ſehen was fuͤr Nutzen ein ſolche Concentrirung geben kan: Vnd hat man nicht allein bey ſolcher Arbeit dieſen Vortheil/ daß man ſeine Moͤſte alſobalden zu Geld machen kan/ ſondern auch noch dieſen Vortheil das Geld dafuͤr alſobalden wider anlegen/ vnd uͤbers Jahr andern Nutzen darmit ſchaffen kan.
Der Kauffmann hat dieſen Vortheil/ daß er kein Waſſer einen ſo weiten Weg fuͤhren vnd verzollen darff/ auch dieſen/ daß er ſeine Weine ſo ſtarck machen kan als er ſelber will/ iſt fuͤrwar ein groſſer vortheil/ in einem Ohmigen Faß 6. Ohm Weins uͤber Land fuͤhren/ werden alſo nicht allein die Vnkoſten vnd Fuhrlohn ſo auff die 5. Ohmen gangen/ erſpahret/ ſonder darff ſich der Kauffmann auch nicht beſorgen/ daß jhme der Safft von den Fuhrleuten vnter wegs (wie es zugeſchehen pfleget) verderbt/ Wein herauß/ vnd Waſſer dargegen wieder hineyn goſſen werde.
Welche Gefahr die Saͤffte gantz nicht außſtehen doͤrffen/ auch bey guten Wein Jahren in Copia hingelegt werden koͤnnen/ bis man jhrer bedarff/ dann ſie nicht verderben wann ſie in guten Faͤſſern wol vermacht behalten werden:
Kan jhme auff dieſe weiß ein Weinhaͤndler einen groſſen Schatz vnd Vorꝛath von Weinen bey wohlfeylen Jahren eynlegen/ vnd hernach bey boͤſen Jahren dieſelbe zu Weine machen/ groſſe Gewinn davon haben.
Die herꝛliche Kunſt habe ich darumb beſchrieben/ auff daß der gemeyne Haͤckermann ſeine Moͤſte gleich zu Geld machen/ vnd nicht dieſelbe darff liegen laſſen/ bis ein Fuhrmann kompt vnd darnach fragt/ ſondern kan ſein Geld in die Haußhaltung wol anlegen/ vnd Nutzen mit ſchaffen.
Wird hierdurch alſo nicht allein dem Haͤcker vnd Kauffmann geholffen/ ſondern auch allen denen welche an ſolchen Orten wohnen da kein Wein waͤchſt/ ſelbigen durch dieſes Mittel auch gut kauff zu trincken:
Dann wann jhme ein guter Buͤrger ein Ohm oder halbe des Safftes bringen laͤſt/ kan er jhm im Hauß/ ſolchen mit Waſſer anſetzen/ ſtarck oder gelinde Weine darauß machen/ auch die Newe vnd noch Jaͤhrende ſuͤſſe Moͤſte/ das gantze Jahr durch machen/ wann es jhme gelegen vnd zu paß kompt/ auch Medieinaliſche Kraͤuterwein von machen/ wann er will zu allen Zeiten des Jahrs wann ers noͤtig hat/ welches ſonſten ohne die Saͤffte zu thun vnmuͤglich/ weilen die ſuͤſſe Moͤſte ſich uͤber Land nicht fuͤhren laſſen/ ſondern Jaͤhren vnd auß dem Faß lauffen/ welches alles allhter nicht zu befoͤrchten.
Vermeyne alſo manchem mit dieſer Communication ein gut Werck gethan zu haben/ es werde nun gleich gelobt oder geſcholten die da verſtehen was darhinder ſteckt/ werdens gewiß nicht verachten/ ſondern jhnen guten Nutzen darmit verſchaffen.
Nun iſt noch uͤbrig die Inſtrumenta vnd Keſſel/ worin die Saͤffte Concentrirt werden/ zu beſchreiben/ ohne welche die Concentrirung nicht geſchehen kan.
So auff dieſe weiß geſchicht:
Erſtlich laſt dir einem Kuͤpffern Keſſel machen ſo groß du haben wilt/ nach deme du viel oder wenig Moͤſte zu Concentriren vermeyneſt/ gantz plat von ebenem Boden/ mit einer zargen oder Ranfft vngefaͤhr einer Spannen hoch/ vnd laſſe ſolchen inwendig mit gutem Zinn/ vnd nicht mit Bley/ fein wol vnd dick verzinnen/ ſetze denſelben auff einen Ofen welche diegroͤſſe des Keſſels habe/ nur blos auff das Gemaͤwer/ alſo daß die Flam vom Holtz gar nicht zu dem Ranft des Keſſels/ ſondern nur allein den boden des Keſſels beruͤhren kan/ das gemaͤwer darf nur 2. ſchuh hoch auffgemawret ſeyn/ forn mit einer Eyſern oder ſteinen Thuͤr/ dardurch das Holtz in den Ofen gelegt/ vnd das Fewer regieret wird/ zu hinderſt an dem Ofen ſoll ein Loch ſeyn/ ſo gros daß das Fewer vnter dem Keſſel zu brennen lufft genug haben moͤge/ das Loch ſol alſo gemacht ſeyn/ daß man ſolches mit einem breiten Stein/ wans noͤtig zulegen/ vnd das Fewer darmit regiren kan/ auff daß nicht die Saͤffte zu ſtarck kochen/ uͤberlauffen/ oder anbrennen koͤnnen/ vnd darff man die Saͤffte ſo lang mit Holtz kochen/ daß ſie bey nahe dick werden/ alsdann ſoll man/ wan der Keſſel laͤrer wird/ immer wieder Moſt nachgieſſen/ ſo lang bis der Keſſel beynahe voll dicken Saffts iſt/ alsdann muß man die Lufftloͤcher/ ſo wol vnten als oben am Ofen gantz zu machen/ daß kein Flamm vnter dem Keſſel ſey/ ſondern allein ein ſanffte Gluth/ bey welcher die Saͤffte vollends auff Honig dick ſollen gebracht werden/ ſo brennen ſie nicht an/ vnd werden lieblich als Zucker/ welche dann durch einen Kranen/ ſo am Keſſel ſeyn ſoll/ alſo warm herauß gelaſſen/ vnd wieder newe Moͤſte hineyn gethan werden/ vnd alſo darmit ſo lang auff dem Fewer gelaſſen/ bis ſelbige auch zur rechten Honig dicken worden/ alsdann auch außgelaſſen vnd alſo mit ſolcher Concentrirung fort gefahren ſo lang man Moſte hat.
Die Saͤffte aber ſollen nicht alſo heiß wie ſie auß dem Keſſel lauffen/ in Faͤſſer gethan werden/ wuͤrden ſelbige zerſprengen wann man ſie zuſpuͤndete/ offen gelaſſen/ wuͤrden ſie wegen der verhaltenen duͤnſte/ ſo nicht auß koͤnten/ wieder auß dem Faß lauffen/ derhalben zuvor in einem offenen hoͤltzern Faß abkuͤhlen laſſen/ ehe man ſolch einfuͤllet/ als dann zugeſpuͤnd/ ſo koͤnnen ſie ſo lang gut bleiben als man will/ vnd verderben nicht.
NB.
Allhier muß ich noch ein gut Stuͤcklein noͤtig zu wiſſen/ beyſetzen: Nemblichen dieſes/ wann die Saͤffte nur ein Wochen oder drey gelegen/ vnd man ſolche hernach mit Laulichten Waſſer ſolvirt, ſo bleibt der uͤbrig Tartarus davon der Wein were ſaͤuer worden/ zuruͤck vnſolvirt ligen/ in Geſtalt klein vnd groſſer Cryſtallen/ ſo mit kaltem Waſſer abgewaſchen vnd fuͤr Weinſtein zu gebrauchen/ dann er auch nichts anderſt iſt/ welches dem Wein auch zu gut kompt/ vnd viel beſſer wird/ als wann dieſelbe Cryſtalli Tartari mit heiſſem Waſſer auch auffſolvirt/ vnd mit vnter die Weine kommen wehren.
Gehet alſo nichts verlohren/ dann ſolcher angeſchloſſener Weinſtein iſt immer ſo viel werth als der Safft ſelber; Koͤnnen alſo die Saure Weine von jhrer Saͤurigkeit entbunden/ vnd lieblich gemacht werden/ welches fuͤrwar ein groſſe vnd nuͤtzliche Kunſt iſt/ die mancher jhme wol wird zu Nutz machen.
Nun zweiffele ich gar nicht/ es werden ſich Naßweiſe Spoͤtter finden/ welche viellerhand gegenwuͤrffe beybringen werden/ denen ich jetzunder ehe daß ſie ſolche eynbringen/ genugſam begegnen koͤnte/ befinde es aber gar nicht noͤtig einem Jedwedern Eſel zu gefallen weitlaͤufftige Buͤcher zu machen/ Wer dieſes nicht verſtehen kan (daß doch ſo klaͤrlich beſchrieben) dem wuͤrde nicht nutzen auch ein weitlaͤufftigers.
Wer Luſt zu dieſem Werck hat/ wird den Sachen ſchon weiters nachdencken/ dann ich jetzunder kein Zeit habe weitlaͤufftiger zu ſchreiben.
Wer aber von dieſer Kunſt einen mehreren Bericht ſuchet/ der leſe meine Explication uͤber den Appendicem des fuͤnfften Ofens/ wie auch mein Opus Vegetabile, ſo wird er ein mehrers von dergleichen Kuͤnſten finden/ auch wann jhme daran gelegen/ er die Oefen vnd Keſſel zu ſolchem Werck gehoͤrig/ ſampt den Handgriffen/ gar wol bey mir wird zu ſehen bekommen koͤnnen.
Dieſes aber allein muß ich allhier ein wenig anruͤhren/ wann etwan einige vnerfahrne Leuth nicht verſtehen ſolten/ was ich von den tribus principiis oben vermeldet/ daß nemblich ein jedweder Wein in ſolchen beſtehen muͤſſe/ nemblich in einem Saltz/ Waſſer/ vnd Spiritu, ſage das mit Warheit vngeſcheucht/ wer nur dieſe drey principia nach der Kunſt zu Conjungiren weiß/ der kan jhme an allen Orten einen guten Wein machen.
NB.
Niemand bilde jhme aber eyn/ daß etwas gutes darauß werden ſolte/ wann man ſchon einen Weinſtein mit Waſſer vnd Spiritu Vini vermiſcht/ gantz nicht/ es gehoͤren andere Handgriffe darzu/ welche zu offenbahren gar nicht Rathſam/ man nehme vorlieb dismal mit dieſem/ ein ander mal moͤchte Gott etwas beſſers beſcheren.
Wil hoffen es werde mir niemand/ der Gott vnd ſeine Naͤchſten liebet/ etwas fuͤr uͤbel auffnehmen/ weilen ich dieſe herꝛliche vnd nuͤtzliche Kunſt alſo offentlich beſchreibe.
Was ſol ein Liecht vnter der Banck verſteckt/ man ſol es auff den Tiſch ſetzen/ der es hat/ auff daß Jederman die Wunder Gottes darbey ſehen vnd erkennen moͤge/ zu welchem Ende allein ich dieſe Muͤhe auff mich genommen/ ſolche ſchoͤne Wiſſenſchafften gemeyn zu machen/ zweiffele nicht/ daß alle die Jenigen ſo jhren Naͤchſten lieben/ ſich mit mir frewen/ daß jhnen gutes wiederfaͤhrt:
Die Neydiſchen aber/ welche niemand als jhnen allein etwas goͤnnen/ ob ſie es ſchon nicht gern ſehen/ dannoch wann ſie anderſt fuͤr Chriſten wollen gehalten ſeyn/ darmit zu frieden ſeyn koͤnnen/ der Menſch lebt ein kleine Zeit/ der Tod iſt gewiß/ die Stund aber gar vngewiß.
Darumb mancher ſeine Rechnung uͤbel machet/ vnd ans Ende nicht gedencket/ bis daß er ploͤtzlich uͤberfallen/ vnd am guten verkuͤrtzt wird/ darumb der alte Spruch wol in acht zu nehmen:
Wer ſtirbt ehe er ſtirbt/ der ſtirbt nicht wann er ſtirbt.
Jetzunder im Leben gutes thun/ geht ſicherer als auff anderer Menſchen guts thun ſich verlaſſen/ ſo nach dem Leben geſchehen ſolte/ welches gar vngewiß iſt.
Nach meiner Meynung iſt diß das ſicherſte/ wer ſeinem Naͤchſten etwas guts zu thun geſinnet/ daß ers bey ſeinen Lebzeiten thue/ vnd nicht auff kuͤnfftige Zeiten auffſchiebe/ ſo ſihet er wie es darmit zugeht.
Es ſeynd viel gute dinge von vnſern Vor-Eltern zu Gottes Ehren/ vnd Troſt der Armen geſtifft/ werden aber leyder Jetziger Zeit ſchaͤndlich mißbraucht/ vnd vnnuͤtzlich verſchwendet/ welche boͤſe haußhaltung aber nicht lang (ſo vns eine kurtze Zeit beweiſen vnd wahr machen doͤrffte) alſo wird beſtehen koͤnnen.
Das Ander Capittel.
Von dem Korn.
Wie daſſelbige zu Concentriren/ vnd mit Menge auß dem Land/ vnd Geld wieder dagegen hineyn zu bringen/ gelehret vnd angewieſen wird.
IM vorhergehenden Erſten Capittel/ habe ich gelehrt/ wie man die vnwehrte Weine Concentriren oder in die Engte bringen moͤge/ auff daß dieſelbe fuͤglich auß dem Land in weit abgelegene Laͤnder da keine weine wachſen/ koͤnnen gefuͤhret vnd zu Geld gemacht werden/ durch welches ſtuͤck ſolche Laͤnder da die Weine haͤuffig wachſen/ vnd bisweilen ſich keine Kauffleut zu finden/ die Eynwohner groſſen Nutzen von haben koͤnnen.
Nun iſt Jederman bekant/ daß in vielen orthen Teutſchlandes/ ſonderlich in Francken vnd anſtoſſenden Herꝛſchafften/ das liebe Korn ſo vnwehrt/ daß man nicht weiß wohin darmit/ verdirbt den guten Leuten mit hauffen auff dem Soller/ dann nirgends kein abzug iſt/ weilen allenthalben genuͤg waͤchſet/ vnd ſo es ja auff dem Waſſer in die Niderlanden/ da es wol gelden koͤnte/ ſolte gefuͤhret werden/ ſo verthewren die Zoͤlle vnd Fuhrlohn daſſelbe/ alſo daß es auch mit Nutzen nicht geſchehen kan/ da ſitzen dann die gute Lent/ haben Wein vnd Korn die fuͤlle/ aber kein Geld/ daß fie der Obrigkeit die Stewer vnd Schatzung bezahlen koͤnnen/ muͤſſen alſo bey all jhren groſſen Gaben Gottes vnd Reichthumb/ groſſen Mangel leyden/ koͤnnen nicht ſo viel verkauffen/ daß ſie jhr Geſind als Knecht vnd Maͤgde darmit bezahlen oder vnterhalten/ welches fuͤrwar uͤber vns vndanckbare Menſchen ein ſonderbahre groſſe Strafe Gottes iſt dann bey den Kriegszeiten da allenthalben mangel War/ rieff Jedermann/ wann Gott nur Fried geben wolte/ man ein viel beſſer Leben als vor dieſem getrieben/ anſtellen wolte:
So bald aber der liebe Friede erſchienen/ iſt man viel aͤrger vnd Gottloſer worden als vor dieſem geweſen/ vnd hat jhnen Gott von allem einen groſſen uͤberfluß geben/ daruͤber ſie ſo ſatt ſeyn/ daß ſie gegen Gott murꝛen vnd auch Geld haben wollen/ wie die Kinder Iſrael gegen Moyſen gethan.
Nun iſt es nicht ohn/ wann die Obrigkeit von den Vnterthanen an ſtatt Geld/ welches ſie nicht haben/ kein Wein vnd Korn fuͤr Stewer vnd Schatzung nehmen wollen/ vnd jene doch bezahlen/ vnd nicht wiſſen wo ſie es nehmen ſollen/ daß es ſchmertzen muß/ wann man ſolche groſſe Schaͤtze vor jhm liegen hat/ vnd nicht zu genieſſen weiß/ ſondern vor ſeinen Angen muß verderben laſſen.
Auff die Soller zu ſchuͤtten/ in kuͤnfftige Zeit bewahren/ iſt vorlaͤngſt allbereyt geſchehen/ Liegen alle Soller voll vnd verderben/ da iſt allenthalben ein gros Klagen vnd ſeufftzen.
Die Vrſach dieſer wollfeylen Zeit iſt dieſe/ Nach dem Friedenſchluß vnd Abdanckung der Voͤlcker/ haben ſich ſo viel Officirer, ſo des Kriegs muͤde geweſen/ Pferd vnd Geld gehabt/ nidergeſchlagen/ vnd von den außgeſchoͤpfften vnd Geld mangelenden/ vmb ein gar geringes groſſe Guͤter erkaufft/ mit ernſt angefangen die wohl außgeruhede Laͤnder in Baw zu bringen/ welche dann alſo reichlich getragen/ daß daruͤber zu verwundern geweſt.
Da nun die Eynwohnen etwas Geld fuͤr jhre Guͤter von den Officireren empfangen/ haben ſie gleicherweiß nicht vnterlaſſen die Hand auch wieder an den Pflug zu legen/ ſeynd alſo in wenig Jahren die Laͤnder mit Kern Fruͤchten alſo erfuͤllt/ daß man jetzunder nicht weiß/ was man damit machen ſolle:
Dann in weit abgelegene Laͤnder/ da das Korn angenehm were/ zu verfuͤhren/ leyden die Zoll vnd Fuhrlohn nicht/ auff Soller zu ſchuͤtten/ leydet die Lufft nicht wie in Egypten bey Joſephs Zeiten/ daß die Lufft Nitroſiſch vnd præſervirent/ trucken vnd keiner Corruption wie die vnſerige vnterworffen iſt.
Was rath dann?
Soll man dann alles verlohren geben vnd den Muht fallen laſſen/ an der Huͤlff Gottes verzagen wie die Iſraeliten.
Daß ſey fern/ es iſt nimmer die Noht ſo gros/ Gott kan retten/ vnd je groͤſſer die Noht/ je naͤher Gott (wann man jhn anderſt begehrt) die Zeit iſt noch nicht kommen geweſt/ wie bey den Iſraeliten in Manglung des Waſſers/ zu Samaria in groſſen Hungersnoht/ zu Cana in Galilea in Manglung des Weins/ Gott weiß ſeine Zeit/ wann wir ſelbe nur erwarten koͤnnen vnd nicht verzagen/ ſondern vnſern Troſt vnd huͤlffe allein bey jhme vnd ſonſt bey niemand anders ſuchen vnd erwarten: die auff jhn trawen/ Laͤſt er nicht zu ſchanden werden noch in Noͤten ſtecken/ wie bey Daniel/ Elia/ Job/ Loth/ Noach/ vnd andern vielen Heiligen zu ſehen/ wie wunderbarlich Gott die ſeinigen retten kan.
Warumb ſolte dann Gott in diſen betruͤbten Zeiten nicht auch helffen koͤnnen/ ſeine Allmaͤchtige vnd huͤlffliche Hand iſt jhme ja nicht verkuͤrtzt/ ſeine vnendliche Barmhertzigkeit hat ja kein Ende/ ſeine Vaͤtterliche Liebe gegen ſeine duͤrfftige Kinder wird ja alle Tag wieder ernewet:
Mangelt alſo an jhme nicht/ ſondern an vns daß wir ſo vngedultig ſeyn vnd nicht glauben koͤnnen.
Es wird die Zeit kommen (welche allbereyt vor der Thuͤr iſt) daß allenthalben die Fuͤlle/ auch kein Mangel an Geld ſeyn wird.
Aber das Gewiſſen wird einmal auffwachen/ der nagende Wurm anfangen zu beiſſen/ vnd die Gottloſe Schaar in groſſer mennigte vntergehen/ darumb weilen ſie die Frommen nicht neben ſich leyden/ jhre Hertzen voll Gifft vnd Gall/ jhre Haͤnde beſudelt mit Menſchen Blut/ jhr Sinne vnd Gedancken boͤs zu thun gerichtet/ jhre Fuͤß auff boͤſen Wegen Wandlen/ vnd den wahren Gott weder fuͤrchten noch ehren:
Darumb ſage ich kan ein ſolches Weſen nicht laͤnger beſtehen/ die Zeit ſo allbereyt vor der Thuͤr iſt wird ein groſſe veraͤnderung in der gantzen Welt machen.
Die Art iſt dem Baum an den Stamm geſetzet.
Die Lampen ſeynd verloſchen/ das Oehl verbrennet/ der Braͤutgam wird kommen den groͤſten hauffen ſpielend vnd ſchlaffend finden/ die Thuͤr/ hinder jhm zuthun/ vnd die Spieler/ Truckenbold/ Hurer vnd Geitzhaͤlſe drauſſen in der Finſternus ſtehen laſſen.
Was ich allhier geſchrieben/ iſt auß guter Meynung geſchehen: Will hoffen daß es mehr guts als boͤſes wuͤrcken oder verurſachen werde.
Ich weiß es werden manchem die Augen geoͤffnet/ daß er ſehen kan/ in was fuͤr einer Babyloniſchen Verwirꝛung die Welt jetzunder ſteht.
Gott helffe den Frommen vnd bekehre die Boͤſen/ Amen.
Folget der Proceß.
ERſtlich macht man ein Maltz von Geſtern/ Weitzen/ Habern/ Speltzen/ oder wovon man will vnd trucknet ſolches an der Sonnen oder Lufft/ oder auch im warmen Backofen/ aber gar nicht auff Doͤrꝛen nach gemeyner weiß der Brawer/ daran ſich der Rauch vom Holtz haͤncket/ vnd das Maltz ſchwartz vnd bitter machet/ daraus (wie leichtlich zu ermeſſen) nichts gutes kan gemacht werden/ dann der Holtz-rauch auff dieſe weiß ſich an das naſſe Maltz haͤncket/ vnd das Bier ſo hernach daraus gebrawet wird/ ſehr vngeſund/ bitter vnd vngeſchmack machet.
So das Maltz aber an der Lufft/ Sonnen oder warmen Ofen getrucknet/ wird es von dem Holtz-rauch nicht vngeſchmack/ ſondern bleibt lieblich vnd ſuͤß.
NB.
Sonſten kan das außgewachſen Korn/ wann es auff dem Soller nur ein wenig Windtrucken worden/ in den Keſſeln oder Pfannen/ darinn das Bier eyngeſotten wird/ ſauber vnd geſchwind getrucknet werden: muß aber mit einem Holtz ſtetig vmbgeruͤhret werden/ auff daß es allenthalben die Hitze empfinde vnd trucken werden moͤge:
Doch ſol das Fewer zum Maltz trucknen/ vnter dem Keſſel nicht gros ſeyn/ auff daß das Korn nicht verbrenne vnd vngeſchmack werde.
Solches Maltz ſoll man ſchroten gleich wie ein ander Maltz zum Bierbrawen gemahlen wird/ nit zu grob/ auch nicht zu klein; Bleibt es zu grob/ vnd die Koͤrner gantz/ ſo kan das Waſſer die Krafft vnd Safft im brawen nicht herauß ziehen/ bleibt in den Trebern/ vnd kompt dem Viehe zu nutz: Wird es zu klein gemahlen/ ſo papt es im brawen auf einander/ vnd laͤßt das Bier nicht durchlauffen.
Derohalben man in allem Fleiß anwenden ſoll/ daß der Sach nicht zu viel noch zu wenig gethan werde.
Wann ſolches geſchehen/ ſo brawet man ein Bier darauß/ wie ein jedweder gewohnt/ oder ſeine Geſchirꝛ/ Keſſel vnd Buͤtten zu laſſen:
Dann etliche auff das geſchroten Maltz ſiedheiß Waſſer gieſſen/ vnter einander mengen/ ein Zeit darauff ſtehen laſſen zu Extrahiren; Alsdann abzapffen/ ein ander ſiedend Waſſer darauff gieſſen/ zudecken/ vnd Extrahiren laſſen/ abzapffen.
Vnd ſolches auffgieſſen vnd abzapffen ſoll ſo offt vnd lang geſchehen/ bis das Waſſer keine Suͤſſigkeit mehr auß dem Maltz ziehen kan/ ſondern nur bloſſe vngeſchmacke Treber zuruͤck bleiben/ welche dem Viehe gehoͤren/ ſelbe damit zu maͤſten.
NB.
Andere aber welche die bereytſchafft das Maltz in Buͤtten mit heiſſem Waſſer zu uͤbergieſſen vnd den Safft heraus zu ziehen/ nicht haben/ die mengen das geſchroten Maltz in hoͤltzern Buͤtten wol mit kaltem oder lawen Waſſer an/ laſſens etliche ſtunde erweichen:
Darnach thun ſie ſolches in einen Keſſel vnd ſo viel Waſſer darzu/ daß das Maltz im kochen nicht kan anbrennen/ kochens ein halbe ſtund oder laͤnger/ gieſſens auß auff ſtrohe ſo darzu gemacht im Buͤtten liegt/ vnd laſſen das Bier ablauffen/ uͤbergieſſens wieder mit ſiedheiſſem Waſſer wie oben geſagt/ laſſens auch ablauffen:
Daß thun ſie ſo offt/ bis kein ſuͤſſigkeit von dem Maltz kan mehr außgezogen werden.
Dieſe weiß Bier zu machen dient nur denen/ welche ſich behelffen muͤſſen vnd keine Geſchirꝛ haben:
Die erſte weiß aber iſt beſſer/ vnd laͤſt ſich ins groſſe thun.
NB.
Dieſes muß man aber in acht nehmen/ wann der beſte Safft das erſte mahl vom Maltz abgezapft/ vnd wieder auffs newe ſiedend Waſſer auffgoſſen vnd abgezogen worden/ ſo kan man der erſten vnd zweyten Abzug/ darinn die beſte Krafft des Korns ſeyn wird/ nach vnd nach in dem flachen Keſſel eynkochen/ vnd in die Engte bringen:
Der dritte vnd vierdte uͤberguß vnd abzug wird zwar auch noch gut ſeyn/ aber nicht fett genug zum eynkochen/ weilen wenig Krafft darinn iſt/ wuͤrde das Fewer mehr werth ſeyn/ damit mans eynkochen muͤſte/ als der Safft ſo davon kommen wuͤrde.
Derohalben dieſer Nachlauff auff andere weiſe muß verbraucht werden:
Nemblich alſo/ wann man ein ſolche Arbeit vnter handen hat/ ſo macht man etliche Gebraͤwe nacheinander/ was fuͤr Nachlauff von dem erſten Gebraͤw kompt/ ſchuͤttet man an ſtatt Waſſers auff das Maltz/ vnd procedirt darmit wie oben geſagt/ allzeit den Vorlauff als das beſte/ kan man gleich in den abrauch Keſſel thun/ vnd auff Honig dicke kochen/ deßgleichen auch den zweyten Lauff; Der dritte vnd vierdte Lauff/ darinnen wenig Kraffts ſeyn wird/ kan wie oben geſagt/ an ſtatt Waſſers/ auff die dritte Braw/ der Nachlauff von dem dritten auff das vierdte Maltz an ſtatt Waſſer gegoſſen/ vnd alſo zu gut gebracht werden; Dann ſonſten zu viel Holtz koſten wuͤrde/ die Nachlaͤuffe zur dicke zu bringen.
Auff dieſe weiſe koſten die Saͤffte ſehr wenig Holtz vnd Muͤhe zu machen.
NB.
Die Keſſel zu ſolcher Arbeit/ die außgezogene Saͤffte in Honigdicke zu verkochen ſeynd oben in dem Erſten Capittel bey Concentrirung der Weine allbereyt beſchrieben.
Wer nicht meine Meynung wol daraus verſtehen kan/ der wird ſich bewerben muͤſſen bey mir die oͤfen/ Keſſel vnd andere darzu gehoͤrige Inſtrumenten/ wie auch die Handgriffe zu ſehen/ deme ich ſonſten nicht zu helffen weiß:
Dann weitlaͤufftiger von dergleichen dingen zu ſchreiben/ will die Zeit dismal nicht zulaſſen.
Die Saͤffte ſoll man/ wann ſie dick genug gekocht/ auß dem Keſſel ſchoͤpffen/ oder durch den Kranen ſo daran ſeyn ſoll/ abzapffen/ kalt werden laſſen/ vnd in Tonnen fuͤllen/ wol zuſpunden/ daß kein Lufft darzu kompt/ ſo halten ſie ſich ſo lang man will vnd verderben nicht.
NB.
Im Kochen muß man wol zuſehen/ daß die Saͤffte nicht anbrennen noch uͤberlauffen/ welches durch die Regiſter an dem Ofen (dardurch das Fewer wie mans haben wil regiert wird) kan verhindert werden.
Dieſes iſt der kuͤrtzſte Weg die Krafft auß dem Korn zu ziehen vnd in die Engte zu bringen/ wann man wol darmit vmbgehet/ nichts von den Saͤfften verſchuͤttet oder ſonſten verlohren wird/ ſo geben 8. Tonnen Maltz 1. Tonnen Safft/ in welcher Tonnen Safft alle Krafft beyſammen iſt/ ſo in den 8. Tonnen Korn geweſen:
Die Huͤlſen oder Treber gibt man dem Viehe.
NB.
Wer aber die Huͤlſen auff ein andere weiß zu Nutzen bringen kan/ der thut beſſer/ vnd kan auß den Huͤlſen davon die Saͤffte gezogen ſeyn/ ſo viel Nutzen ſchaffen als das Korn gekoſt hat/ alſo daß man die Saͤffte gantz vmbſonſt haben kan/ wann mans weiß: Davon hernach ein mehrers.
Dieſe Saͤffte betreffend/ ſo ſeynd ſelbe die gantze Krafft des Korns/ vnd kan man hernach daraus/ wann man will/ Bier vnd Brandtewein/ auch an ſtatt Honigs/ Pfeſfer Kuchen von backen/ ſeynd viel lieblicher als wann ſie mit Honig gemacht wehren.
Vnd koͤnnen ſolche Saͤffte an denen Orten bereytet werden/ da das Korn wollfeyl vnd nicht zu verſchicken iſt/ die Bawren nicht wiſſen was ſie damit thun ſollen/ nicht verkauffen koͤnnen/ ſondern auf hauffen liegt vnd verdirbt.
Auch koͤnnen die Saͤffte mit beſſerm Vortheil vnd Nutzen gemacht werden/ wo man das Holtz wol haben kan/ ſo wird der Gewinn deſto groͤſſer.
Dieſes Werck deſto beſſer zuverſtehen zu geben/ wird dieſer uͤberſchlag thun: Geſetzt ich nehme acht Tonnen Korn/ maltzte ſolches vnd brawete es zu Bier auff obgeſchriebene weiß/ vnd braͤchte 1. Tonnen guten Safft davon/ welchen ich uͤber Waſſer oder Land ja viel beſſer verſchicken koͤnte als 8. Tonnen Korn/ vnd auch wol 2. oder 3. mahl ſo viel darauß loͤſen koͤnte als auß 8. Malter Korn.
Warumb?
Auß Vrſach weilen die groͤſte Arbeit allbereyt geſchehen/ vnd hernach kein ſonderbahre Muͤhe mehr koſtet Bier darauß zu machen/ wie dieſes Exempel bezeuget:
Geſetzt ich kauffte 8. Tonnen an einem ſolchem Orth da daſſelbe/ vnd zugleich das Holtz wol zu bekommen/ darzu auch nahend an einem Schiffreichen Fluß/ als in Francken am Maͤyn/ Schwaben am Necker/ Heſſen vnd Braunſchweig an der Weſer/ Sachſen vnd Meiſſen an der Elb/ an dieſen Orthen iſt allzeit das Korn vnd Holtz wol zu bekommen.
Wann ein Malter oder Ton Korn 1. Reichsth. koſt/ ſo machen 8. Malter 8. Reichsth.
1. Reichsth.
Holtz/ 1. Guͤlden Arbeits Lohn/ vnd geben dann 8. Tonnen Korn 1. Tonnen Safft/ welchen ich in Daͤnnene Faͤſſer fuͤlle wie den Honig/ auff daß er fuͤr trucken wahr geht/ vnd nicht fuͤr Wein oder Bier auff den Zoͤllen angeſehen wird/ bezahle dieſelbe nach dem Centner/ wie andere truckne Wahren: Geſetzt ein Tonne koſt an die Seeſtatt zu bringen 2. Guͤlden/ ſo machen alle vnkoſten/ mit dem Korn/ Fracht oder Fuhrlohn/ Fewer vnd Arbeit/ 12. Guͤlden/ ſeynd 8. Reichsth.
vnd gibt mir ein ſolche Ton hernach auffs wenigſte acht Tonnen des beſten Biers/ 10. etwas geringer/ oder auch wol 12. nach deme man das Bier gut haben will.
Dieſes iſt gewiß/ daß ein Ton Korn allzeit mehr gut Bier gibt als ein Tonne/ wann mans genaw ſuchen wolte/ gern 1½.
Ton gut Bier: Geſetzt es geb nur 1. Ton/ vnd die Ton Bier koͤnte verkauft werden fuͤr 3. Reichsth. ſo wuͤrden die 8. Tonnen Korn welche mit allen vnkoſten an die Orth da das Korn oder Bier thewr iſt/ nur 8. Thaler zu bringen gekoſt/ wieder vor 24. Reichsthaler koͤnnen verkauft werden/ 8. davon gezogen/ bleiben noch 16. Reichsth. gewinn/ oder uͤberſchuß/ welches auf 8. Tonnen Korn ja genug iſt.
Geſetzt das Korn were thewrer/ die Saͤfte koſteten mehr an die See zu bringen als allhier gerechnet/ vnd wuͤrden an 8. Tonnen Korn oder einer Tonnen Saft nur 8. Thaler gewinn uͤber alle vnkoſten/ ſo were es doch genug/ vnd haͤtte man noch dieſen Vortheil neben dem Gewinn/ daß man ſein Korn durch dieſes Mittel/ ſo ſonſten da liegen vnd verderben muͤſte/ vor andern verkauffen vnd an den Mann bringen koͤnne.
Auch hat man dieſen Nutzen davon/ daß man das Korn bey wolfeylen zeiten eynkauffen/ Concentriren/ in Tonnen dahin legen/ bis zu thewren Zeiten/ ſo darff man nicht ſorgen/ daß die Maͤus vnd Ratzen ſolches freſſen/ wuͤrmicht wird/ oder ſonſten verdirbt:
Braucht auch ſo viel platz nicht darzu wie zum Korn/ dann wo allhier eine Tonne Saft liegt/ muͤſten dort 8. Tonnen Korn liegen.
Vnd geſchicht durch dieſes Mittel der Herꝛſchafft vnd den Vnterthanen zu gleich groſſe Huͤlff/ dann die Herꝛſchafft kan von den Vnterthanen/ wann ſie an ſtatt ſchatzung vnd Stewer Korn nimbt/ bezahlt werden; Die Vnterthauen aber koͤnnen durch diß Mittel jhrer Obrigkeit die ſchuldige Gebuͤhr entrichten/ doͤrffen das Vieh auß dem Stall nicht verkauffen/ noch Geld auf Renthen nehmen/ Weib vnd Kind verpfaͤnden/ vnd braucht gar keine Muͤhe/ anderſt als daß die Herꝛſchaft ein Brawerey anſtellt/ darinn das Korn gemaltzet/ gebrawet/ vnd zu Safften Concentrirt wird/ das Holtz haben ſie ſelber/ vnd koſt ſie keinen Pfenning.
Kan alſo einem Land hierdurch geholffen werden/ daß nimmer weder an Geld/ Victualien, noch andern notduͤrftigen Dingen Mangel darinn iſt:
Dann wann die Saͤfte nur an die Seeſtaͤtt koͤnnen gebracht werden/ ſelbige mit viel tauſenden Tonnen koͤnnen verkaufft werden/ an ſolche Herꝛſchaften oder Kauffleuth/ welche nach Oſt- vnd Weſt-Indien handlen/ welche dann zu allen Zeiten auf Schiffen/ ja mitten im Sommer oder Hundstagen/ wann ſie nur Hopffen vnd Waſſer haben/ gut Bier auß machen koͤnnen/ ſo jhnen viel Rathſamer/ dann da ein Ton dieſes Safts liegt/ da muͤſſen ſonſten 8. Tonnen Bier liegen/ ſo jhnen bisweilen ſauer wird vnd verdirbt/ welches ſie hierbey auch nicht zu befoͤrchten haben:
Vnd ſeynd ſolche Bier ſo auß den Saͤften durch zuthun eines Hopffen Waſſers gemacht/ auch viel geſunder als andere Bier/ weilen das Fewer im eynkochen des Safts alle cruditet verzehret oder Corrigiret hat/ welches ein jedwederer leichtlich erachten vnd glauben kan.
Auch koͤnnen dieſe Saͤfte gar wol vnd mit groſſem Nutzen verkaufft vnd gebracht werden/ an denen Orthen da das Korn oder Bier wegen viele der Menſchen allzeit thewer iſt/ als in Holland vnd angraͤntzenden Orthen:
Wann die Brawer ſolche Saͤfte haben koͤnten/ dieſelbe gewißlich auß dem Korn das Bier mit groſſen vnkoſten nicht brawen wuͤrden/ dann ſie nicht allein keinen ſo groſſen platz/ Keſſel/ noch auch ſo viel Menſchen beduͤrftig ſeyn wuͤrden/ als ſonſten ein gemeyn Bier-brawen erfordert.
Steckt alſo in dieſen Saͤften das Holtz/ darmit ſonſten das Bier auß dem Korn muſte gezogen werden/ wie auch die Arbeit zum brawen/ welche auch ſchon darinn iſt:
Vnd haben ſolche Braͤwer welche dieſe Saͤfte zu Bier machten/ auch dieſen groſſen Vortheil/ daß ſie mitten in den Hunds-Tagen beym heiſſen Sommerwetter/ gut Bier ohne Gefahr machen koͤnnen/ das es jhnen nicht ſauer wird:
Dann jederman der weiß was Bier brawen iſt/ gar wol weiß/ daß man bisweilen genug zu thun hat auſſer den Hundstagen Bier ohne ſauer werden zu brawen:
Hierbey man aber die geringſte ſorge nicht haben darff/ dann im durchlauffen uͤber den Trebern/ werden gemeyniglich die Bier im Sommer ſauer/ oder wann ſie ſtehen vnd abkuͤhlen ſollen zum anſetzen: welches alles allhier ſchon gethan/ vnd an ſolchen Orthen da die Arbeiter/ wie auch das Holtz vnd der Platz zu brawen gut Kauff iſt.
Welches allhier zu gleich auch von dem Wein kan verſtanden werden.
Iſt dieſes alſo ein Werck das groſſen Nutzen geben kan/ ſo wol dem Kauffer als Verkauffer/ der Verkauffer kan darbey ſein Korn fuͤr ein redlichen preiß an den Mann bringen vnd zu Geld machen:
Der Kauffer kan zu allen zeiten des Jahrs gut geſund Bier machen/ darff keine andere Koſten darzu anwenden/ als einen Menſchen zu haben der die Saͤffte mit Hopffenwaſſer anſetzet/ Jaͤhrend macht/ vnd in Tonnen fuͤllt/ da er ſonſten viel Menſchen/ groſſe Keſſel/ vnd hoͤltzere Kuffen/ wie auch groſſen platz zum Brawen/ darzu viel Fewer gehoͤrt (ſo an ſolchen Orthen auch thewer iſt) haben muͤſte/ welches bey dieſen Saͤfften alles kan erſpahrt werden.
Man betrachte was das fuͤr ein herꝛliches vnd nuͤtzliches Werck ſeyn wuͤrde/ wann ſolche Saͤffte in groſſen Staͤtten vnd ſonderlich an ſolchen Orthen/ da die Haͤuſer/ Holtz vnd Arbeit thewer ſeyn/ zu verkauffen wehren/ koͤnte ein jedweder Hauß Vatter jhme etliche Tonnen ſolches Safts eynkauffen/ vnd in ſeinem Hauß in einem kleinen Keſſel dieſelbe nach ſeinem belieben mit Hopffen Waſſer aufſolviren/ vnd zum Bier machen/ ſo fett oder mager/ ſo bitter oder ſuͤß als er ſelber wolte/ vnd fein in ſeinen eygenen reinen Faͤſſern dahin legen/ vnd das Jahr uͤber mit den ſein gen davon trincken/ auch gute Medicinaliſche Kraͤnterbier davon zu richten.
Solte daß nicht beſſer ſeyn/ als ſolche Bier bey den Brawern nehmen muͤſſen/ welches bisweilen zu Jung/ zu Alt/ oft ſauer vnd vnklar/ uͤbel gekocht/ uͤbel riechend/ an ſtat Hopffen mit Aloe, Kellers hals/ Laͤuß-Kraut/ Bilſen-Kraut:
Dann ſolche vnd dergleichen ſchaͤdliche Dinge/ an etlichen Orthen die Brawer an ſtatt Hopffen das Bier darmit bitter vnd ſtarck zu machen/ vmb des ſchaͤndlichen Gewins willen betruͤglicher weiß vnter das Bier brawen.
Darumb alle die jenigen ſo von ſolchen Bieren viel trincken/ nimmer geſund ſeyn koͤnnen/ ſondern aufs wenigſte an Waſſerichen oder feuchten Orten den Schormund oder Schurbauch/ eine Melancoliſche Kranckheit/ ſo von dergleichen vngeſunden Bieren/ welche die innerliche Viſcera des Leibs vnd principalſte Glieder verſtopffen/ vnd ſolche Kranckheit cauſiren oder eynfuͤhren.
Dieſe art Bier aber ſo auß den Saͤften mit guten Hopffen bereytet ſeyn/ nicht allein ſolche Kranckheiten nicht vervrſachen/ ſondern denſelben wegen jhrer Reinigkeit vnd Klarheit wiederſtehen/ vnd dafuͤr den Menſchen præſerviren, ſonderlich wann man die Saͤffte auß ſolchem Maltz das nicht mit Holtzrauch/ ſondern an der Lufft getrucknet worden/ machen laͤſt/ vnd dem Bier in der fermentation zu helffen weiß/ daß ſich aller Schlamm vnd Hefen nieder ſchlaͤget/ ſo bekompt man ein Bier/ daß geſunder vnd lieblicher iſt als mancher Wein/ der oftermals geſchwekelt oder ſonſten an Kalckichten Orten gewachſen.
Solche Bier aber beſchweren das Haupt nicht/ machen keine Wind/ blehen den Leib nicht auff wie andere Bier: Verhalten auch den Urin nicht/ ſondern befuͤrdern denſelben/ vnd halten einen natuͤrlichen offenen Leib.
Seynd alſo ohne zuthun Medicinaliſcher Kraͤuter/ an ſich ſelbſten Medicinaliſch/ lieblich/ wolgeſchmack vnd geſund; Dergleichen ohne dieſes Mittel auß keinem Korn zu brawen muͤglich.
Von ſolchen Bieren iſt was zu halten/ vnd wuͤrde mancher offt Bier trincken/ wann er dergleichen haben koͤnte/ vnd die truͤbe vnd vngeſunde geſchwefelte Weine liegen laſſen.
Wie ich dann dergleichen geſunde Bier in meinem Hauß/ ueben dem Wein/ zu ſpeiſen willens.
Ich koͤnte ein viel mehrers von ſolchen Bieren/ daß auß den Saͤfften bereytet/ ſchreiben/ die Zeit leydet es aber nicht/ es iſt dißmal genug geſagt:
Das uͤbrige kan hierauß genommen vnd verſtanden werden/ was allhier nicht geſchrieben/ zweiffele nicht es werdens gute Haußhalter vnterfangen/ die Saͤfte zu machen/ vnd an ſolche oͤrter zu verſenden/ da ſie auf die groſſe Schiffarten in Menge koͤnnen verkaufft vnd angebracht werden/ dardurch den Korn-Laͤndern groß Geld ins Land kommen kan.
Es werdens die Bier-Braͤwer in groſſen Staͤtten auch nicht verwerffen/ welche dieſe Saͤfte gegen guter Bezahlung gern annehmen.
Es werden auch Fuͤrſten Herꝛn vnd groſſe Staͤtte/ ſolche Saͤffte in Copia bereyten/ vnd in jhre Feſtungen oder Proviant Haͤuſer zum Schatz vnd Vorꝛath hinlegen laſſen bis daß ſie es einmal noͤtig haben moͤchten.
Auch werden gute Hauß-Vaͤtter ſolches nicht vnterlaſſen/ fuͤr kuͤnftige thewre Zeiten einen Vorꝛath fuͤr die jhrige aufflegen/ vnd in Zeit der Noth angreiffen vnd ſich darmit erhalten.
Es werden auch die Kriegs-Generalen vnd Feld-Oberſten ſich derſelben befleiſſen/ mit ſich ins Feld fuͤhren/ vnd in dem Laͤger wieder mit Waſſer extendiren, vnd zu gut Bier machen/ ſo doͤrffen ſie kein Waſſer mit zu Feld fuͤhren/ dann ſolches allenthalben genug zu bekommen/ der Hopffen iſt auch nicht ſchwer:
Kan alſo in Feld-Laͤgern dieſe Kunſt viel gutes thun: wie auch in Feſtungen die ſich einer Belaͤgerung beſorgen muͤſſen.
In Summa/ es iſt nicht zu beſchreiben/ was fuͤr groſſer Nutzen an allen Orten/ bey Krieg oder Friedens Zeiten/ dieſe Saͤfte außrichten koͤnnen.
Solte derohalbe billig ein jedwedere Herꝛſchaft/ welche jhre Vnterthanen lieb hat/ ſolche Saͤfte in Vorꝛath machen/ vnd auff den Nohtfall bewahren laſſen.
Es moͤchte aber mancher vorwerffen vnd ſagen/ er ſehe vnd ſpuͤre zwar/ daß dieſes Werck ſehr nuͤtzlich vnd gut ſeyn muͤſſe/ aber nicht wol ein Jedwederer die Keſſel zum Concentriren derſelben zeugen koͤnte:
Deme gebe ich zur antwort/ daß auch nicht noͤtig/ daß ein Jedwederer ſolche Concentrirung vnter Handen nehme/ wann in Jedwederer Statt nur einer iſt der es thut/ kan allen ſeinen Nachbawren das Korn abnehmen/ verfuͤhren/ vnd zu Geld machen: thuns jhrer mehr/ ſo iſt es deſto beſſer fuͤr ſie ſelber/ bringen deſto mehr Geld darmit ins Land/ vnd darff ſich niemand befoͤrchten/ wann er ſolcher Saͤffte ein tauſend Tonnen/ darinn 8. tauſend Tonnen Korn ſtecken/ an eine See-Satt braͤchte/ daß er ſelbige nicht alſo balden Contant bezahlt kriegte.
Was kan tauſend Tonnen machen in einer Volckreichen Statt/ da alle Tag etlich tauſend Tonnen Bier getruncken werden?
Braͤcht gleich jemand viel tauſend Tonnen an ſolche oͤrter/ wuͤrde nicht lang Marck halten doͤrffen/ ſondern reiſſend hinweg gehen/ von denen die wiſſen wie ſie zu Bier wieder zu machen.
Mich duͤnckt es were ja beſſer das liebe Korn auff dieſe weiß zu Geld zu machen/ als liegen vnd verderben laſſen/ welches vor Gott eine groſſe Suͤnd/ vnd vor den Menſchen ein Schand were.
Moͤchte weiters eyngeworffen vnd geſagt werden/ wann das Bier auß den Saͤften zu machen ſolte practiſirt werden/ daß an den Orten da man der Herꝛſchafft ein gewiſſes fuͤr ein Ton Bier zu trincken muß erlegen/ ſolches nicht ſolte geſtattet werden/ auß den Saͤften Bier zu machen/ dardurch der Herꝛſchafft die Intraten oder Impoſten benommen wuͤrden.
Dem iſt auch bald zu helffen/ wann die Herꝛſchafft an ſtat des Biers/ die Saͤfte verpachtede/ ſo koͤnte jhnen auch nichts entgehen/ vnd bekaͤmen daß jhrige eben ſo wol auß den Saͤſten/ als ſonſten von dem Bier.
Welches auch bey den Weinſaͤften ſol verſtanden werden.
Allhier kan nun ein Jedwederer ſehen/ daß niemand durch die Saͤfte ſchaden/ ſondern vielmehr viel tauſenden Nutzen von kommen kan:
Derohalben billig eie jedwedere Herꝛſchafft oder Obrigkeit mit allem ernſt jhre Vnterthanen dahin halten ſolte daß ſie auß jhrem Korn/ welches ſie nicht verkauffen koͤnnen/ ſolche Saͤfte kochten/ vnd Geld dargegen ins Land braͤchten/ were ja beſſer als dieſelbe alſo bloß vnd Nackend daher ſchlampampen/ Hunger vnd Noth leyden laſſen.
Dann wuͤrde nirgends kein Mangel im Land ſeyn/ ſondern ſo wol die Vnterthanen als Herꝛſchafft genug haben:
Zu welchem Ende ich dieſe Muͤhe auff mich genommen habe/ dieſe ſchoͤne vnd nuͤtzlich Kunſt zu offenbahren.
Vnd ob ich ſchon von niemand nichts gegen Offenbahrung dieſer nuͤtzlichen Kunſt zu erwarten haben ſolte (wie es dann jetzunder bey der vndanckbahren Welt hergehet) ſo habe ich doch den willen Gottes erfuͤllt/ vnd meinem Naͤchſten Chriſtliche Lieb erzeigt vnd gutes gethan/ darmit ich kan zu frieden ſeyn:
Nicht zweiffelende/ mir Gott als ein Belohner alles guten/ ſolches an einem andern Orth vnvergolten nicht laſſen wird.
Kan auch gar wol darauff Propheceyen/ wann dieſe meine gute Lehr vnd Ermahnung in acht genommen/ daß in kurtzem manches Land ſich wieder erholen/ Klein vnd Groß ſich wol darbey befinden werden/ ſonderlich die jenige/ welche mit erſten zugreiffen/ vnd dieſe handlung anſtellen/ ehe es gemeyn wird/ groſſe Schaͤtze darmit ſamlen werden/ welche nun Gott durch dieſes Mittel geſegnet/ darneben der Armen ja nicht vergeſſen/ ſondern den Segen zu Gottes Ehren/ vnd der armen verlaſſenen Witriben vnd Waͤyſen Erquickung anlegen vnd bewahren wollen.
Dann man die Schaͤtze vnd Reichthuͤmer nirgends beſſer auff das kuͤnfftige allhier im zeitlichen (als vnter die Armen getheilt) bewahren kan/ ſo hat man ſich nicht zu beſorgen/ daß Diebe vnd Moͤrder einem dieſelbe abnehmen/ ſondern wird nachmahlen ſelbige in jener Welt zehenfaͤltig wieder finden.
Das Dritte Capittel.
De Concentratione Vegetabilium.
IN den zwey vorhergehenden Theilen oder Capitulen iſt gelehret worden/ wie der Wein vnd das Korn durch Kunſt zu Concentriren/ vnd groſſer Nutzen dardurch ſoll geſchafft werden.
Nun iſt noch uͤbrig/ die Gewaͤchſe der Kraͤuter/ Hecken/ Straͤuch vnd groſſen Baͤume/ wie dieſelbe wann ſie uͤberfluͤſſig ſtehen/ vnd ſonſten nicht zu Nutzen zu bringen/ auch Concentrirt/ oder in die Engte gebracht werden/ dardurch man gleicher weiß groſſen Nutzen/ wie vom vnwehrten Wein vnd Korn/ haben kan.
Nun iſt Jederman bekant/ daß vnter allen Vegetabiliſchen gewaͤchſen keines vnwehrter oder geringer geacht wird/ als eben das Gras auff dem Feld/ die wilde Hecken/ Straͤuche/ vnd auch groſſe Baͤume/ ſonderlich wann dieſelbe von den Menſchen weit abgelegen/ da ſie ſolche nicht gebrauchen koͤnnen/ wachſen; gantz nichts geacht werden/ auch niemand wegen der abgelegenheit Nutzen von haben kan/ ſondern blos da ſtehen/ in die Wilde hineyn wachſen/ endlich wieder vmbfallen vnd verderben.
Wie zu ſehen in den groſſen Wildnuͤſſen des Teutſchlands/ als Speſſert/ Steigerwald/ Odenwald/ Tuͤhringer vnd Boͤhmerwald/ Hartzwald/ vnd auch andern Laͤndern/ da zehen mahl mehr Holtz liegt vnd verfaullt/ als von den Menſchen verbraucht wird/ oder zu nutzen kompt.
Darumb weilen niemanden bishero gewuſt/ was man darmit machen oder thun koͤnne/ als was zum Bawen der Haͤuſer/ wie auch zum verbrennen/ zum Kochen/ Brawen/ Backen/ vnd andern Notturfften der Menſchen ſoll verbraucht werden/ vns nahe bey den Staͤtten oder Doͤrffern ſtehet/ da Menſchen wohnen/ auff daß mans nicht zu weit zu holen hat/ da dann in groſſen Waͤldern vom ſtetigem Gebrauch der Menſchen/ das Holtz von Jahren zu Jahren zimlich verbrauchet wird/ vnd kein platz hat da zu liegen vnd zu verfaulen.
Das jenige Holtz aber ſo weit von Menſchen abgelegen/ auff hohen Bergen da niemand hin kompt/ waͤchſet/ kan auch von niemand gebraucht werden:
Muß alſo daſſelbige ſtehen vnd den wilden Thieren als Baͤhren vnd Woͤlffen (zu groſſen ſchaden anderer guten oder nuͤtzlichen Thier/ als Herſchen/ Rehen/ Schweinen/ Schafen ꝛc.) eine Wohnung ſeyn.
Wer ſoll es aber aͤndern? ſoll man ſolch groſſe Waͤlder vmb der wilden Thier willen/ jhnen jhre Wohnung zu verſtoͤhren/ abhawen/ verfaulen laſſen/ oder anzuͤnden/ vnd vnnuͤtzlich verbrennen?
Daß thut niemand/ dann groſſe Arbeit dazu gehoͤren wuͤrde/ ſolche groſſe Wildnuſſen abzuhawen: Weilen dann ſonſten kein ander Nutzen von zu erwarten/ als allein die wilde Thier darmit auß zu reuthen/ niemanden ſich deſſen vnterſtehet:
Were auch gar nicht rathſam ſolche vngehewre Wildnuſſen anzuſtecken vnd zuverbrennen (wie in alten Hiſtorien zu leſen das vielmahls geſchehen/ allein das vngeziefer vnd ſchaͤdliche Gethier darauß zuvertreiben (iſt gefaͤhrlich/ vnd zu beſorgen daß ein ſolcher groſſer Brand weiter gehen moͤchte/ als man jhme zu gelegte Dann dergleichen mehr geſchehen/ daß man etwan eine Heyden anſtecken wollen/ ſolches Fewer in die Waͤlde fortgelauffen/ vnd groſſe ſtuͤck Waͤlder verbrand/ vnd groſſen ſchaden den Benachtbarten vervrſacht:
Welches abbrennen dann gar nicht rathſam.
Das abhawen vnd verfaulen zu laſſen auch wegen des groſſen koſtens die darauff gehen wuͤrden/ gar nicht muͤglich:
Muͤſſen alſo den wilden vnd ſchaͤdlichen Thieren/ wie auch den Moͤrdern vnd Raͤubern jhre Wohnung verbleiben:
Dann ob wol bisweilen an ſolche oͤrter Glashuͤtten aufgericht werden/ ſo koͤnnen ſie doch ſo viel Holtz nicht verbrennen/ daß die Waͤlde lichter dardurch werden/ wann ſchon in einer jedwedern Glashuͤtten taͤglichen 20. Wagen Holtz verbrand wuͤrden:
Darzu gebrauchen die Glasmacher das Holtz nicht wie es da ſteht nach einander/ ſondern hawen allein das allergeradeſte vnd glatteſte Buͤchen Holtz herauß/ auff daß ſie daſſelbige deſto beſſer ſpalten oder klieben koͤnnen/ vnd laſſen die ſtraͤuche vnd knortzeriche Eychen vnd Buͤchen baͤume wol ſtehen:
Alſo daß durch das Glasmachen nur die beſte Baͤume außgeſucht/ die Hecken vnd ſtraͤuche darinn ſich die wilde Thier am fuͤglichſten auffhalten koͤnnen/ nicht einmal begehren/ welche jhnen dann auch kein Nutz ſeyn koͤnnen/ weilen ſie auch die ſchoͤnſte aͤſte von den Buͤchen baͤumen liegen vnd verderben laſſen/ vnd allein die gute Staͤmme zu jhren Glasmachen gebrauchen koͤnnen: vnd darzu ſetzen die Glasmacher jhre Huͤtten nicht in die weit abgelegene Wildnuͤſſen/ ſondern je naͤher ſie ſolche auffrichten koͤnnen/ je lieber es jhnen iſt/ dann ſie jhre Nahrung von den Menſchen haben muͤſſen.
Auch wird bisweilen viel Holtz verbraucht bey den Bergwercken/ vnd ſonderlich da man Eyſen ſchmeltzet/ darzu dann viel Kohlen gehoͤren/ aber wie bey dem Glasmachen geſagt/ alſo auch allhier ſoll verſtanden werden/ daß nemblich ſolche Schmeltzhuͤtten/ nimmer auff hohe Berge oder weit abgelegene Wildnuͤſſen geſetzet werden/ die Vrſach iſt/ weilen ſie auch Menſchen darzu gebrauchen/ auch Waſſer die Blasbaͤlge darmit zu treiben/ haben muͤſſen/ vnd der Orth auch alſo beſchaffen ſeyn muß/ das man mit Wagen alle Notturfft beybringen/ vnd daß geſchmoltzen Eyſen wieder nach den Staͤtten verfuͤhren kan:
Darzu verbrennen die Schmeltzer zu jhren Kohlen brennen/ auch nicht alles Holtz wie es jhnen vorkompt/ ſondern laſſen die Hecken vnd Buͤſche auch ſtehen/ dann ſie keine Kohlen davon brennen koͤnnen.
Verbleiben alſo die groſſe Wildnuſſen (ob ſchon an vielen Orten Glas-vnd Schmeltz-huͤtten auffgebawet) dan- noch vnangetaſt/ weilen niemand ſolche zu gebrauchen weiß/ ſo ſtehen.
Nach deme ich aber all mein Lebtag die groſſe Wunderwerck Gottes in Obacht genommen/ die heimlichkeiten der Natur zu erforſchen/ mich keinen fleiß/ Muͤhe vnd koſten habe abhalten laſſen/ vnd auß der Natur erlernet/ daß Gott ein gerechter Haußhalter iſt/ vnd gar nichts machet/ ſchaffet oder thut/ ohne ſonderbahre vrſachen/ welches vns Menſchen/ ſo mehrentheils dem Viehe gleich/ ohne Erkaͤntnus Gottes oder ſeiner Wercken/ dahin leben/ gleich gilt vnd krum/ krum ſeyn laſſen:
Gantz nicht betrachtende/ daß der Menſch zu viel einem andern Ende/ als das vnvernuͤnfftige Vieh/ von Gott dem Herꝛen erſchaffen ſey/ den Alten Spruch (Gott vnd die Natur machen oder ſchaffen nichts vergeblich) gar nicht in acht nehmen.
Wann dann dieſes wahr iſt (wie es dann niemand laͤugnen kan) ſo ſehen wir ja/ daß die groſſe Wildnuſſen gantz nicht vnnuͤtz oder vergeblich da ſtehen/ ſondern ja zu etwas gutes nuͤtzlich ſeyn muͤſſen/ wie ſie dann auch ſeyn/ nemblichen ein uͤberauß groſſer Schatz/ dereñ die jhn kennen vnd gut zu machen wiſſen/ wie ich dann ſolches klaͤrlich beweiſen vnd der blinden vnd verſtockten Welt vor Augen legen wil/ alſo daß die Spoͤtter/ Veraͤchter/ vnd vnerfahrne der natuͤrlichen Philoſophiæ, ſo allein durchs Fewer vnd nicht auß dem Ariſtotele ſoll vnd muß erlernet vnd ſtudiret werden/ vnd daß das Fewer der rechte Lehrmeiſter aller natuͤrlichen Kuͤnſten ſey/ vnd verbleibe (ſie wollen oder wollen nicht) dennoch zulaſſen vnd nach geben muͤſſen.
Welchem auch das Fewer/ er ſey gleich ſonſten in frembden Sprachen (die doch in Philoſophia ſecretiori nicht helffen oder nutzen koͤnnen) ſo hoch erfahren als er immer wolle/ nicht kent/ noch ſeine groſſe Krafft verſtehet/ nicht das geringſte in wichtigen Dingen nimmermehr außrichten oder zu wegen bringen wird.
Darumb ſage ich/ ſolte man billig ſolche Leute die in der Natur erfahren ſeyn (hinderwerts bey groſſen vnd kleinen nicht verachten oder verkleinern/ vorgebende was man einem ſolchen glauben ſolte/ der doch auff Hohen Schulen kein Doctor worden.
Ich geſtehe das gern/ daß ich niemahlen auff Hohen Schulen geweſen/ auch niemahlen drauff begehrt/ wann ſolches geſchehen/ ich vielleicht zu ſolcher Erkaͤntnus der Natur/ ſo ich jetzunder (ohne Ruhm zu melden) beſitze/ nimmermehr kommen were:
Reuhet mich alſo gantz nicht/ daß ich von Jugend auff die Hand in die Kohlen geſtecket/ vnd dardurch die verborgene Heimlichkeiten der Natur erfahren habe.
Ich ſuche niemand zuvertreiben/ habe auch niemahlen darnach getrachtet groſſer Herꝛen Brod zu eſſen/ ſondern viel lieber ſolches durch mein eygen Hand/ neben Betrachtung dieſes Spruchs (ALTERIUS NON SIT QUI SUUS ESSE POTEST) Ehrlich zu erwerben.
Werde alſo einen andern gar wol ſeyn laſſen wer er iſt/ vnd jhme ruͤckswegs nicht faͤlſchlich uͤbel nachreden/ wann ers mir ſchon zuvorn gethan hat.
Das Werck muß ſeinen Meiſter loben/ vnd nicht viel zierliche Sophiſtiſche Geſchwaͤtz vnd ſchoͤne Kleyder/ welche mehr den Weibern als wahren Philofophis zulaͤſſig.
Was ſoll ich ſagen?
Das alte Sprichwort fehlet nimmermehr:
Ars non habet oſorem niſi ignorantem.
Neydet doch ein Nachbawer den andern/ vnd wird jhme mißguͤnſtig/ wann einer ein ſtuͤck Brod mehr hat als der ander/ vnd dieſes bey allen Staͤnden vnd Faculteten zuverſtehen/ iſt der alte Lauff der verderbten Welt/ welchen weder ich noch Jemand aͤndern wird.
Darbey es dann ſein verbleibens hat.
Auff daß ich nun wieder zu meiner Concentration des Holtzes komme/ ſo kan ich mit warheit ſagen/ will es auch mit der That beweiſen/ daß in den vnachtſamen Holtz ein uͤberauß groſſer Schatz der Welt verborgen ſtecke/ ja immer ſo groß vnd groͤſſer/ als in dem Wein oder Korn: Darumb/ weilen Wein vnd Korn mit groſſer Muͤhe vnd Arbeit durch Menſchen Haͤnde muß herfuͤr gebracht werden: Dieſes aber/ nemblich Laub vnd Gras/ Hecken vnd Stauden/ allerhand groſſe vnd kleine Baͤume/ von Natur ſich ſelber beſaͤhmen/ fortwachſen/ gros werden/ vnd ſich in infinitum vermehren/ darumb ſage ich daß mehr Nutzen als von Korn vnd Wein/ von zu machen ſey/ wann mans nur weiß durch Kunſt dahin zu bringen.
Weilen dann nun dieſes Buͤchlein als erſte Theil De Concentratione rerum, allein von den Vegetabiliſchen verbeſſerung tractiret, vnd allbereyt von Wern vnd Korn ſolches beſchehen/ alſo wil ich im Namen Gottes/ auch das Holtz-Laub vnd Gras/ vor mich nehmen/ vnd die uͤberauß groſſe vnd bisher verborgene Schaͤtze vnd Reichthumber der Welt jederman vor Augen legen vnd bekant machen.
Der Allmaͤchtige/ Weiſe vnergruͤndliche vnd Barmhertzige Vatter aller Creaturen Himmels vnd der Erden/ Waſſers vnd Lufft/ regiere vnd leyte meine Hand/ auch Sinn vnd Gedancken/ daß ich nichts anders allhier ſchreibe oder lehre/ als was zu ſeines Goͤttlichen Nahmens ehre/ zu aller Menſchen Heil vnd Seeligkeit gereichen oder gedeyen moͤge/ Amen.
Ju den zwey vorhergehenden Theilen oder Capitulen iſt gelehrt worden/ wie die Saͤfte des Weins vnd Korns durch Kunſt zu Concentriren vnd in die Engte zu ziehen/ vnd fuͤglich an ſolche oͤrter zu bringen da man Geld fuͤr haben kan.
Allhier aber moͤchte die Frag fallen/ wie die Saͤfte der Kraͤuter/ Hecken/ Standen vnd groſſen Baͤumen herauß zu preſſen/ vnd wann ſie herauß/ was ſie doch (dieweilen ſie weder zu eſſen noch zu trincken taugen/ wie dieſe auß den Korn vnd Wein) fuͤr Nutzen geben koͤnnen?
Darauff ich zuverſtehen gebe/ daß zwar kein Speiß oder Trank darauß werden kan/ aber doch andere ding/ welche der Menſch auch nicht entrahten kan:
Nemblich gute Medicamenten/ wie auch gut Gold vnd Silber/ darfuͤr man neben dem Wein vnd Korn/ auch nothwendige Kleyder/ vnd was ſonſten dem Menſchen neben dem eſſen vnd trincken mangelt/ zeugen vnd reichlich ſchaffen kan: Alſo daß man ja an keinem Ding mangal haͤtte/ der guͤtige GOTT ſeine duͤrftige Kinder ſo reichlich vnd weißlich verſorget hat/ alſo daß wir billig dem lieben GOTT fuͤr ſeine gnaͤdigſte vnd Vaͤtterlich Vorſorge ohne vnterlaß loben vnd preiſen/ vnd nicht alſo vndanckbarlich die groſſen Gaben vnd Gnaden/ ſo er vns vnwuͤrdigen ohne alle vnſere verdienſt/ auch ohne vnterſcheyd der Perſon taͤglichs verleyhet/ vnwuͤrdig empfangen/ vnnuͤtzlich verſchwenden vnd verderben ſolten.
Nun zum Werck zu ſchreyten/ ſo ſolte ich billig zum Erſten lehren/ wie die Saͤfte auß dem Laub vnd Gras/ wie auch Hecken vnd groſſen Baͤumen/ zu preſſen/ vnd alsdann auch weiters berichten/ wozu dieſelbige dienten/ oder mit Nutzen zu gebrauchen weren.
Dieweilen aber niemand ſo Naͤrꝛiſch ſeyn wird/ Geld oder Gelds werth/ Muͤhe oder Arbeit in etwas anzulegen oder auff zu wenden (wann er nicht zuvor weiß/ was er damit thun oder Nutzen ſchaffen kan) alſo iſt es nothwendig zuvorn/ ehe man den modum die Saͤfte zu preſſen/ lehre/ zu zeigen wo zu ſelbige dienen/ oder was Nutzen man davon zu erwarten (auff daß kein vergebene Arbeit gethan werde) haben moͤchte.
Deme nun vollend genug zu thun/ ſo berichte ich/ daß aller Vegetabiliſche Saͤffte beſte Krafft/ ein Saltz ſey/ ſo von den Medicis vnd Philoſophis, Sal Eſſentiale genennet wird/ deſſen Saltzes alle Vegetabiliſche gewaͤchſe theilhafftig/ doch daß das eine reicher als das ander/ welches die Erfahrung bezeuget:
Dann alle die jenige Kraͤuter welche keinen ſonderbahren geſchmack haben/ als Lattich/ Wurtzel/ Kohl/ Kappes/ Ruͤben vnd dergleichen dinge/ wenig Saltz bey ſich fuͤhren/ darumb dieſelbe ſo leichtlich verfaulen oder verderben.
Die jenigen aber ſo ſcharf vnd biſſig auf der Zungen ſeyn/ gleich wie der Aron, Perſicaria, Tabacum, Kellershals Pfefferkrant/ Loͤffelkt aut/ alle arten der Kreſſen/ Meerꝛettich/ Zwibeln/ Knoblauch/ Senfft/ vnd dergleichen:
Wie auch alle bittere Kraͤuter Carduus benedictus, Abſynthium, oder Wermuth/ Erdrauch Eſula vnd dergleichen/ geben mehr Saltz.
Auch geben viel Saltz alle Vegetabiliſche gewaͤchs die von Natur ſauer ſeynd/ als vnzeitige Weintrauben/ ſaure Aepffel/ Kieſchen/ Schlehen/ Creutzbeeren/ Him- vnd Brambeeren/ wann ſie noch vnzeitig/ auch die Saurachbeerlein/ Johannes Traͤublein ꝛc. vnd immer das eine Geſchlecht mehr/ oder ein anders Genaturtes Saltz von ſich geben/ welche veraͤnderung oder vngleichheit/ accidentaliter bekommen/ aber doch allzumahl im Grund der Natur einander gleich ſeyn.
NB.
Etlicher Kraͤuter Saltz/ vnd inſonderheit deren welche bitter ſeyn/ als Card.
Benedictus, Abſynthium, Fumaria vnd dergleichen/ geben nach der Außpreſſung/ wann der Safft gereinigt/ das Phlegma abſtrahirt, die Remanentz an einem kalten Orth ſchieſt/ das erſte mal einen natuͤrlichen Salpeter/ welcher auff der Kohlen ſich alſobald entzuͤnd vnd brennt/ wie ein ſolcher Salpeter/ der auß der Erden/ ſo in alten Vieheſtaͤllen gegraben/ gezogen vnd geſotten worden.
Andere ſo nicht bitter/ ſondern eine durchtringende ſchaͤrpffe mit ſich fuͤhren/ als die Geſchlechte der Kreſſen vnd jhres gleichen/ geben ein beiſſig volatiliſch Saltz nach der außpreſſung/ gantz fluͤchtig vnd nicht brennend/ wie dieſe auß den bittern Kraͤutern/ dieſe hergegen von ſauren Gewaͤchſen/ als Aretoſa, Berber. Rib. vnzeitige Trauben/ Creutz oder Stachelbeeren/ zahme vnd wilde ſaure Aepffel/ vnd andere noch vnzeitige ſaure Fruͤchten/ geben wieder ein ander Saltz/ nemblich Weinſaͤuerlich/ als einem natuͤrlichen Weinſtein/ am Geſchmack/ Tugend/ Kraft vnd Eygenſchaft gantz gleich.
Ob wohlen nun dieſe drerley arten Saltze/ am geſchmack einander vngleich/ ſo kan doch das eine dem andern gleich/ gar leichtlich verwandelt werden/ als das jenige Weinſaͤurige wird zu Salpeter/ vnd das Salpeteriſche wird zu Weinſtein.
Das dritte vnd fluͤchtigſte/ auß den Kreſſen/ Senfften/ Meerwurtzel/ Pfefferkraut/ Aron, &c. werden leichtlich entweder zu Salpeter oder Weinſtein vmbgekehrt oder verwandlet/ nach deme ein jedweder ſolches zu haben ſucht vnd begehrt.
Das fluͤchtigſte nun betreffend/ thut daſſelbige das ſeinige in Medicina, davon in meinen anderen Schrifften bereyts bericht gethan/ vnd auſſer der Medicin ſonſten wenig Nutzen kan.
Die zwey andere ſorten aber/ als das Nitroſiſche vnd Tartariſche/ ſeynd zu vielen andern haͤndeln/ als zum faͤrben der Lacken/ der Weinſtein/ der Salpeter zum Buͤchſenpulver vnd zu verwandlung der Metallen in beſſere/ vnd dergleichen andern Kuͤnſten (wie in meiner Explication uͤber mein Miraculum Mundi außfuͤhrlich bewieſen) zugebrauchen.
Weilen dann dieſe zwey art Saltze durch die gantze Welt in groſſer quantitet verbrauchet werden/ vnd man kaum ſo viel hierbey bringen kan als man noͤtig/ dardurch beyde Saltz zu allen zeiten jhr gut Geld werth ſeyn/ vnd an den Mann zu bringen/ vnd inſonderheit der Salpeter bald noch eins ſo thewer als der Weinſtein verkaufft wird.
Alſo macht man ſein Rechnung billig dahin/ daß man auß den Kraͤuter vnd Holtz ſaͤften einen Salpeter mache/ welcher vnter allen ſalien am thewerſten kan verkaufft werden.
Wofern man aber des Salpeters zu viel haͤtte/ daß man nicht wuͤſte womit hin/ alsdann koͤnte man auch Weinſtein auß den Saͤften machen:
Dieweilen aber der Salpeter ſo bald nicht wohlfeyl werden kan/ ſo thut man auch am beſten/ allein Salpeter auß den Saͤften zu bereyten/ ſonderlich weilen derſelbe zu allen Zeiten zu verbeſſerung der geringen Metallen mit Nutzen zu gebrauchen/ vnd deſſen nimmermehr zu viel ſeyn wird/ wuͤrd auch beſſer damit angebracht/ als zum Buͤchſenpulver machen/ wann ſolche boͤſe Kunſt/ damit ſo viel Menſchen getoͤdet werden/ nicht allbereyt bekant/ ſolte man lieber Mangel leyden/ dann nur den Salpeter/ wil geſchweigen das Buͤchſenpulver darauß zu machen/ beſchreiben.
Dieweilen aber mein auſſehen gantz vnd gar nicht durch den Salpeter jemands Anlas zu geben einiges leyd zu thun/ ſondern vielmehr meinem Naͤchſten gutes darmit zu beweiſen/ gerichtet: wie ich dann allbereyt viel nuͤtzlich Kuͤnſte darmit zu verꝛichten in meinem Miraculo Mundi vnd deren Explication klaͤrlich beſchrieben/ vnd weyters in verbeſſerung vnd Concentrirung der geringern Metallen/ in den folgenden andern Dritten vnd Vierdten Theil dieſes Buchs ebenmaͤſſig durch den Salpeter zu thun/ angewieſen wird.
Alſo verhoffe ich daß mirs ja niemand/ wann ich anlas gebe den Salpeter in Copia, auß dem Holtz vnd andern dingen zu zeugen/ fuͤr uͤbel auffnehmen werde/ dardurch fuͤrs erſte nicht allein das jenige Kraut/ Gras vnd Holtz/ ſo doch liegt vnd verdirbt/ niemand zu Nutzen kompt/ dem Vatterland (wann er nur verkaufft werden ſolte) ein groſſer Schatz eyngebracht wird:
ſondern es kan auch derſelbe (wie bey meinem Miraculo Mundi, vnd auch Concentration der Mineraliſchen vnd Metalliſchen Geſchlechten zu ſehen) zu vielen nuͤtzlichen Kuͤnſten verbraucht vnd angewendet werden/ alſo daß man ſo man nicht gern wolte/ gar kein Schießpulver darauß machen doͤrffte.
Vnd finden ſich uͤber dieſe oberzehlte Tugenden vnd wuͤrckungen des Salpeters/ taͤglich mehr vnd mehr Secreten ſo dardurch zu wegen zu bringen/ welche ſo man ſolche alle allhier erzehlen ſolte/ die gantze Welt ſich uͤber verwundern wuͤrde.
Welches aber vnnoͤtig/ mehr Wort davon zu machen/ dann allbereyt ſo viel bewieſen iſt/ vnd von mir in offenen Druck gangen/ darauß man leichtlich ſehen kan/ daß noch ein mehrers/ ſo mir vnd andern vnbewuſt/ darhinder ſtecken muͤſſe.
Mag alſo der Salpeter/ trutz aller ſeiner Feind vnd vnwiſſenden Spoͤtter/ ein Subjectum Univerſale, vnd ein wunder ding aller wunder dingen mit Warheit genennet werden.
Vnd ob wohlen viel vnerfahrne die Naſen daruͤber geruͤmpfft/ vnd wiederlegen wollen/ daß es das wahre Subjectum vnd Solvens Univerſale nicht ſeyn ſolte:
Alle die jenigen aber ſo ſolches vermeynen/ haben nicht viel vergeſſen/ vnd iſt jhnen der Salpeter ein ſolch frembd Thier/ als wann es erſt vor einem Jahr auß Africa zu vns were gebracht worden.
Solche Naſeweiſe Freveler/ ſolten viel ehender die Karten oder Wuͤrffel/ neben dem vnterſchied zwiſchen guten vnd geringen Wein/ zu erkennen wiſſen/ als vom Salpeter vnd ſeiner verborgenen Natur vnd Krafft etwas zu vrtheilen.
Daß ſage ich jhnen vnter die Augen/ vnd nicht hinterwerts gleich wie ſie thun/ haben ſie etwas dargegen zu ſagen/ ſo ſolten ſie es ſchrifftlich herauß geben/ bin Gott Lob Manns genug meine im Grund der Natur wol fundirte Schrifften zu defendiren, vnd jhre grundloſe Sophiſtiſche Meynung zu Boden zu legen Wann das nitrum nicht das wahre Subjectum univerſale ſeyn ſolte/ ſo muͤſte der jenige der ſolches wiederſtreitet/ ein anders oder beſſers herfuͤr geben/ welches er aber gar wol wird laſſen muͤſſen.
Wann es kein Subjectum univerſale were/ wie ſolte daſſelbige dann ſo haͤuffig in allen dingen zu finden ſeyn: Habens nicht bey ſich alle Vegetabiliſche Gewaͤchſe/ Animaliſche Geſchoͤpffe/ ſo wol vnter der Erden/ in den Waſſern/ wie auch in der Lufft vnd auff der Erden/ ſondern auch in den Steinen vnd innerſten Kluͤfften der Berge/ ſelbige haͤuffig gefunden/ wie ich in dieſen Tractaͤtlein beweiſen vnd wahr machen will.
Vnd erſtlich daß er ſey in allen Vegetabiliſchen Gewaͤchſen/ iſt allbereyt oben geſagt/ daß jhre Saͤfte einen natuͤrlichen Salpeter von ſich geben:
Aber noch beſſer vnd begreifflicher zu beweiſen/ ſo frage ich/ wo von der Salpeter ins gemeyn hergebracht werde/ wird er nicht gezogen auß ſolcher Erden/ welche auß den Vieheſtaͤllen gegraben/ darinn er mit langer Zeit von den Excrementen der Thier ſich hineyn gezogen/ coagulirt, vnd endlich mit Waſſer darauß gelaugt vnd zum Salpeter geſotten worden.
Kan jemand dieſes laͤugnen?
Ich glaub keiner.
Wann man nun zugibt/ daß der Salpeter auß den Vieheſtaͤllen gezogen wird/ ſo iſt die Frag/ wie er dareyn kommen?
Nemblich durch den Urin vnd Excrementa der Thier/ ſo denſelben hineyn gebracht.
Iſt wieder die Frag/ woher dann die Excrementen der Thier anders als von den Dingen welche ſie geſſen vnd truncken haben/ herkommen? von Waſſer kan er nicht kommen/ weilen ſie doch anderſt nichts tricken/ ſo muß er dann von jhren eſſen herkommen/ welches anders nichts dann Vegetabiliſche gewaͤchſe/ als Gras vnd Kraͤuter/ darinn er dann nothwendig zuvorn muß geweſen ſeyn/ ehe ſie von dem Vieh genoſſen worden; Dann wann der Salpeter nicht zuvorn darinn geweſen/ haͤtte er in den Leibern der Thier gar nicht darzu werden koͤnnen.
Dann die Maͤgen des Viehes nichs anders haben darzu helffen koͤnnen/ als die Kraͤuter zur putrefaction zu bringen/ welches die Bawren ins gros auch thun/ wann ſie groſſe hauffen Stroh/ Gras/ Blaͤtter von den Baͤumen/ vnd dergleichen Dinge in eine feuchte Gruben zuſammen ſchuͤtten/ vnd jhre Zeit darinn liegen vnd verfaulen laſſen/ vnd hernach jhre Felder darmit Duͤngen/ gleich ſonſten mit den Excrementen der Thier ins gemeyn zu geſchehen pfleget.
Wann dann nun ſolches verfaulte Gras oder Strohe/ das Feld (den Excrementen der Thier gleich) Duͤngt vnd Fruchtbar machet/ ſo muß ja auch Salpeter darinn ſeyn:
Dann der Salpeter vnd nicht der Miſt das Feld Duͤnget/ welches ich allbereyt in meinem Miraculo Mundi dargethan vnd bewieſen hab/ ſo allhier auch gelten vnd gut ſeyn wird vnd muß.
Will alſo dieſen gern ſehen/ der ſo vermeſſentlich erkennen wolte/ daß das Sal Eſſentiale kein nitrum ſeyn oder werden koͤnte.
Nun wollen wir auch die Thier auff dem Feld/ die Fiſch im Waſſer/ vnd die Voͤgel in der Lufft beſuchen/ vnd beſehen ob ſie nicht auch ein natuͤrlichen Salpeter bey ſich haben/ vnd daß jhr Sal Eſſentiale, nicht deme ſo in den Vegetabilien iſt/ gleich ſeyn vnd zu Nitro werden koͤnne.
Erſtlich vnd vor allen muß dieſes gelten vnd ſtatt finden/ daß alle das jenige/ ſo die Felder Duͤnget/ einen Salpeter ich ſich haben muͤſſe:
Dann alle Fruchtbarkeit der Erden allein vnd einig von jhme herꝛuͤhret/ welches vnwiederſpraͤchlich.
Daß nun die Animalia, Voͤgel vnd Fiſch auch ſolcher Krafft theilhafftig/ beweiſe ich darauß:
Erſtlich iſt nicht vngemeyn/ daß die Gaͤrtner die Hoͤrner/ Knochen/ Klawen oder Beine der Thier verſamblen/ vnd zu den Wurtzeln der Baͤume legen/ vnd mit Erden zudecken/ darumb weilen dieſelbe ſehr Fruchtbar machen/ vnd ſolches geſchicht durch die gantze Welt.
Kauffen die Gaͤrtner nicht die Huͤner Federn/ Huͤner vnd Taubenmiſt/ wie auch das abſchabſel bey den Gerbern/ als Haut vnd Haar der Thier/ vnd bringens auff die Gaͤrten ſelbige darmit zu Duͤngen?
Kauffen nicht die Wein-Gaͤrtner in vielen Orthen da ſie es nur haben koͤnnen/ den abwurff oder abgang von den Kam-machern/ damit ſie die Weinſtoͤcke beſſer als wann es mit Miſt geſchehen were/ auff 9. oder 10. Jahr Duͤngen?
Kauffen nicht die Gaͤrtner die abſchnipſeln bey den Schneidern oder Kleydermachern mit groſſen Saͤcken/ vnd Duͤngen jhre Kohl-Gaͤrten damit?
Wann kein Salpeter oder Fruchtbarkeit darinn were/ warumb ſolten ſie ſo viel Geld dafuͤr geben?
Dieſe Dinge moͤchten den vnerfahrnen frembd oder vnglaubig vorkommen/ weilen ſolche Duͤngung nicht allenthalben gebraͤuchlich:
Der jenige aber ſo es nicht glauben will oder kan/ der erkuͤndige ſich nur zu Coͤllen am Rhein/ ſo wird er befinden daß ich die Warheit geſagt habe.
Dieſe Gaͤrmer nun/ gebrauchen dieſe Dinge nur auß alten herkommen/ weilen ſie es geſehen von jhren Vor-Eltern/ wiſſen aber keine Vrſachen zu geben/ warumb ſie es thun/ als allein daß ſie wohl damit Duͤngen koͤnnen.
Ich aber ſage/ daß der Salpeter ſo darinn iſt/ ſolche Duͤngung vervrſacht/ ſtecket alſo ein viel groͤſſere quantitet nitri in den ſuperfluis naturæ animalium, als in jhren Excrementis.
Welches ich daher beweiſen wil:
Erſtlich geben ſie vor ein Malter-Sack gefeylte Hoͤrner ein Halben Reichsthaler/ da ſie doch vier oder fuͤnff ſolcher Saͤcke/ von den beſten Schaaff oder Kuͤhemiſt dafuͤr haben koͤnten.
Zum andern geben ſie fuͤr einen Karn abſchabſel der Fellen/ den Gerbern mehr als ein Reichsthaler/ da ſie gern drey oder vier Karn Miſt fuͤr haben koͤnten.
Die Lappen bey den Klydermachern/ erkauffen ſie den Sack fuͤr einen viertels Thaler:
So dann kein Krafft darinn were/ warumb ſolten ſie ſo viel fuͤr geben?
Iſt alſo dieſes auch erwieſen/ allein durch den Gebrauch der gemeynen Leut als Bawren vnd Gaͤrtner.
Wans aber nicht auß der Schul gechwaͤtzet were/ koͤnte ich beweiſen/ daß in jedwedern Centner/ der Thier/ Voͤgel vnd Fiſch Beiner vnd abfall/ mehr als zehen pfund Salpeter ſtecke.
Welches aber vnnoͤtig allhier gemeyn zu machen.
Nun iſt uͤbrig zu beweiſen/ daß der Salpeter nicht allein in allen Vegetabiliſchen vnd Animaliſchen Subjectis haͤuffig verborgen/ ſondern auch in den Steinen/ groſſen Felſen vnd Kluͤfften der Bergen/ wie auch an vielen Orthen nur auff dem ebenen Feld begraben vnd zu gut gemacht wird/ welches niemand laͤugnen kan.
Weilen es allenthalben bekant genug/ vnd ich viel dergleichen Orth anzeigen koͤnte wañ es noͤtig were.
Welcher von dieſem Erd.
Saltz ein mehrers wiſſen wil/ der leſe der alten Natur-Kuͤndiger Buͤcher/ ſo wird ers weitlaͤufftig darinnen finden:
Dieweilen aber nicht ein jedwederer ſolche Buͤcher hat/ noch verſtehen kan/ ſo wil ich zum uͤberfluß/ noch einen beweiß hierbey ſetzen/ nemblichen woher dieſer Salpeter komme ſo ſich in mittelmaͤſſigen feuchten Haͤuſern an den Gewoͤlbern vnd Waͤnden der alten Mauren anhaͤngt/ oder herauß waͤchſet/ Ob ſolcher nicht von dem Kalch (als gebrandten Steinen) ſo zu Gemaͤuer gebraucht worden/ herkomme?
Vnd nicht allein alle Kalchſteine/ ſondern auch alle Geſchlecht des wachſenden Tropfſteins/ ſo bey den Waſſern wachſen.
Item alle gewaͤchs des Meers/ als da ſeynd Corallen/ Perlemutter/ Muſcheln/ vnd andere arth der See-ſchnecken/ ſo nach dem außgluͤhen in der Lufft zerfallen/ viel Salpeter in ſich haben/ vnd leichtlich in Copia darauß zu ziehen weren/ wans bekant gemacht wuͤrde.
So aber nicht noͤtig/ ſondern allein allhier von den Vegetabiliſchen Dingen zu handlen/ jhre Saͤffte herauß zu preſſen/ zu Concentriren/ vnd groſſen Nutzen darmit zu machen/ ich vor mich genommeu habe.
Dieweilen aber allhier gehoͤrt/ daß der Salpeter in allen dingen/ als Kraͤutern/ Hoͤltzern/ vierfuͤſſigen vnd krichenden Thieren/ auch Voͤgeln in der Lufft/ vnd Fiſchen in den Waſſern/ wie auch in allen Elementen/ als Erden/ Waſſer/ Lufft vnd Fewer begriffen/ ſo iſt er der wahre Spiritus Mundi Univerſalis, ohne welchen nichts leben noch ſeyn kan: Er iſt ein Gebaͤhrer vnd wieder Zerſtoͤhrer aller dingen/ in jhme iſt alles in allem/ welches ich mit dem Vhralten Philoſopho Hermete Triſmegiſto in meinem Miraculo Mundi bewieſen.
Als verhoffe ich daß niemand laͤnger daran zweiffeln/ oder der greiflichen erkanten Warheit ſo halsſtarꝛig ſich weiters wiederſetzen werde.
Wann ichs vmb der kuͤrtze willen nicht vnterlieſſe/ wolte gar leichtlich viel mehr Rationes beybringen koͤnnen/ iſt aber mit dieſem genug/ wer daruͤber noch obſtinat verbleibet/ deme iſt nimmermehr zu helffen/ wann auch Hermes ſelber wieder auffſtuͤnde/ vnd davon lehrete.
Darbey es auch verbleiben wird.
Hiermit iſt nun genugſam bewieſen/ daß der Salpeter ein Subjectum Univerſale, vnd in allen dingen zu finden ſey.
Darauß man genugſam glauben kan/ daß er auch im Holtz ſeyn muͤſſe/ darzu ſtaͤrcker/ maͤchtiger/ vnd allbereyt Corporaliſcher/ greiflicher/ vnd ſichtlicher als in keinem andern Subjecto, darumb auch darinn ſoll geſucht/ vnd durch Kunſt herauß gezogen werden.
Dieweilen aber ein ſolche außziehung nicht ehender geſchehen kan/ bis daß zuvorn auß den Hoͤltzern die Saͤfte herauß gepreßt/ auß welchen dann der Salpeter hernach zu finden/ kan vorgenommen werden/ alſo beſtehet die groͤſte Kunſt in außpreſſung der Saͤfte/ welches aber auff eine andere weiß zugehen muß als mit den Kraͤutern.
Darumb ich ſolche preſſen werde zurichten/ vnd in fall der Noth ſolches preſſen/ wann es ohne meinen ſchaden begehrt ſolte werden/ zeigen kan:
Dann ſolche Real wercke Jederman offenbarlich vor die Naſen zu legen/ iſt gar nicht noͤthig/ ſolche groſſe Secreten den vnwuͤrdigen gemeyn zu machen/ vnd ſonderlich auch vmb des Mißbrauchs willen ſo dardurch ſolte geſchehen koͤnnen.
Derhalben mirs niemand in argem auffnehmen wird/ daß ich ſolche hohe dinge in guter obacht halte.
Es iſt genug daß ich dieſes geoffenbart/ worinn ſolche groſſe Schaͤtze verborgen/ die niemand zu Nutzen kommen/ vnd doch ſo leichtlich zu erlangen weren.
Dann man ſehe doch an die maͤchtige Gehoͤltze nur in Teutſchland/ wie daß daſelbſten an vielen Orthen das Holtz gar nicht geacht wird/ Iſt niemand der etwas darmit bishero Nutzen zu ſchaffen gewuſt hat/ auſſer dieſem daß in etlichen Orthen Pottaſchen von gebrand worden/ dabey man doch wenig Nutzen gehabt/ weilen deſſelben ſo viel nicht kan verkauft werden/ als man wohl machen koͤnte/ dann ſolche Pottaſchen nirgends anders als von den Faͤrbern vnd Saͤyfenſiedern gebraucht wird.
Darzu habe ich noch niemanden geſehen oder gehoͤrt/ welcher recht darmit were vmbgangen vnd groſſen Nutzen von gehabt haͤtte/ dann bisweilen in die 10. oder 20. groſſe Baͤume ſeynd verbrant worden/ welche kaum ein hundert pfund Pottaſchen geben haben/ ſo uͤber 5. oder 6. Thaler nicht hat koͤnnen verkaufft werden/ vnd wann man uͤberlegt/ was fuͤr groſſe Muͤhe vnd Arbeit (ſo viel Holtz zu Aſchen zu verbrennen/ eynzuſieden in ein ſchwartz Saltz/ das ſchwartze Saltz hernach in beſondern oͤfen anßgebluͤhet/ daß es weiß/ graw/ gruͤn oder blawe werde) zu einem ſolchen werck gehoͤre/ ſo muß man ſich daruͤber verwundern/ wie doch die Jenigen ſo es thun/ oder thun laſſen/ ſo viel Holtz gegen einem ſo geringen Nutzen/ moͤgen verbrennen laſſen.
Was ſoll man aber ſagen?
Das Holtz haben ſie vmbſonſt/ vnd iſt beſſer ein halb Ey als ein ledige Schalen/ wie man ſagt: Wuͤſten ſie etwas anders oder beſſers auß zumachen/ ſie vnterlieſſens vielleicht auch nicht.
Wie viel hundert Centner Holtz muͤſſen ſie verbrennen/ ehe ſie ein Centner Pottaſchen machen/ ſo aber die Saͤft darauß gepreßt vnd zu Salpeter geſotten wuͤrden/ koͤnnen ſie zehen mal mehr nutzen/ mit viel geringerer Muͤhe auß dem Holtz machen.
Zu beſſern beweis dient dieſer uͤberſchlag/ geſetzet/ hundert pſund Holtz geben 20. pfund Saft/ die 20. pfund Saft geben nur 4. oder 5. pfund Salpeter/ vnd kan ein gemeyner oder mittelmaͤſſiger Eychen oder Buͤchenbaum gar wol zehen Wagen Holtz geben: Wann nun ein Wagen Holtz zwantzig Centner woͤge/ der Centner 5. pfund Salpeter gibt/ ſo bringt ein einiger Wagen der zwantzig Centner ſchwer/ 100. pfund Salpeter: Wann der Baum dann zehen Wagen Holtz gibt/ ſo muß er auch zehen Centner Salpeter geben/ den Centner Salpeter nur fuͤr 20. Reichsthaler gerechnet/ machte ein einiger Baum 200. Reichsthaler Nutzen.
Nun wollen wirs aber ſo hoch nicht rechnen/ oder ſo genaw ſuchen/ ſondern ſagen hundert pfund Holtz gibt nur drey pfund Salpeter/ der Wagen Holtz zu 20. Centnern gerechnet geben 60. pfund Salpeter/ der Baum 10.
Wagen Holtz/ macht alſo ein Baum 600. pfund Salpeter/ den Centner Salpeter nur fuͤr 10. Reichsth gerechnet/ gibt er gleichwolen 60. Thaler werth Salpeter.
Die Koſten zu ſolcher Arbeit ſeynd ſehr gering/ derohalben die Arbeit deſto außtraͤglicher ſeyn kan: Vnd wann ja der Salpeter/ durch dieſe meine Invention, ſolte bis auff zehen Reichsthaler kommen (daß doch ſo bald noch nicht geſchehen wird) were gleichwol noch groſſer Nutzen darbey/ ja zehenmal beſſer als Pottaſchen auß dem Holtz gemacht.
Wer aber den Salpeter zu Metalliſcher Concentration (davon die nachfolgende drey theil dieſes Buchs handlen ſollen) ſelber zuverbrauchen weiß/ derſelbe wird ſich nicht befoͤrchten doͤrffen/ daß jhme ſein Salpeter liegen bleiben vnd nicht Nutzen ſchaffen ſolte.
Da ſihet der guͤnſtige Leſer/ was bisweilen fuͤr groſſe Schaͤtze vor Augen liegen/ vnd auß vnwiſſenheit noch nicht erkant oder zu guten gebracht werden.
Wer kan wiſſen zu was ende Gott der Allmaͤchtige in dieſen letzten boͤſen zeiten/ ſolche groſſe verborgenheiten an den Tag kommen laͤſt/ daruͤber wir vnſere Koͤpff nicht brechen/ ſondern dem lieben Gott allein darfuͤr/ daß er vns ſolche Geheimnuſſen zu troſt vieler Menſchen eroͤffenet hat/ Lob vnd Danck ſagen wollen.
Darneben bittende/ daß er vns auch ſein Vaͤtterliches Gedeyen (auff daß wir ſolche groſſe Gaben rechtmaͤſſig anlegen vnd gebrauchen moͤgen) auß Gnaden darzu verleyhen wolle.
Wann aber etwan einige jhnen eynbilden ſolten/ als wans vnnoͤtig/ ein ſolche Kunſt zu offenbahren/ weilen durch den Salpeter das Buͤchſenpulver/ vnd durch das Buͤchſenpulver viel Staͤtte vnd Feſtungen vmbgekehrt werden/ vnd allezeit nur boͤſes/ als Brand vnd Todſchlag/ davon zu erwarten.
Deme geb ich zur Antwort/ daß dieſe meine Entdeckung/ dieſer groſſen vnd nuͤtzlichen Wiſſenſchaft/ zu ſolchem ende daß boͤſes dardurch kommen ſolte/ gar nicht von mir geſchehen/ ſondern vielmehr darumb/ auff daß wann wir in vnſerm lieben Vatterland/ etwan wieder Außlaͤndiſche Feinde (welches ſich darfuͤr ſchier anlaͤſſet) bekommen ſolten/ wir dann mit gleicher Wehr/ denſelben begegnen/ vnd vns defendiren moͤchten.
Auch weiters vnd mehrentheils darumb/ auff daß durch dieſes Mittel die groſſe Wildnuſſen von den uͤberfluͤſſigen Straͤuchen vnd Buͤſchen/ etwas geſaͤubert/ vnd die Dieb vnd Moͤrder/ wie auch wilde Thier/ ſo viel gelegenheit ſich darinn zu enthalten/ hinfuͤro nicht mehr haben moͤchten.
Auch darumb/ auff daß viel tauſend Menſchen deſto beſſer an die Koſt zu kommen/ auß dem vnnuͤtzen Holtz gut Gold vnd Silber zu machen/ geholffen wuͤrde:
Dann durch diß Mittel koͤnte allein viel tauſend Jaͤhrlichs in vnſern Teutſchen Landen/ ohne hindernus oder einigen Schaden des Naͤchſten/ Ehrlich erworben/ vnd den Inwohnern zum beſten erhalten werden.
Vnd doͤrffte man nicht einen einigen Baum vmbhawen/ wann man nicht gern wolte/ ſondern allein die uͤbrige aͤſte/ die Doͤrner vnd Hecken/ ſo zwiſchen den Baͤumen wachſen/ vnd dem Wild/ vnd inſonderheit den Hirſchen/ den Durchgang beuehmen/ den wilden Thiren aber als Garn (dardurch jhnen der Hirſch nicht entlauffen kan) behalten wird:
Daß uͤbrige vnd gerathe Holtz aber/ dannoch alles zum Bauwerck oder erhaltung der Thier-Jachten/ kan ſtehen vnd verſchont bleiben.
Wuͤrden auch durch dieſes Mittel die Baͤume Lufft bekommen/ vnd deſto beſſer in die hoͤhe wachſen koͤnnen:
Das Wild auch/ wann jhnen die Straͤuche weggeraͤumbt/ deſts beſſere Weyd vnd Nahrung finden/ auch den Woͤlffen zuentlauffen/ ſo jhnen die dickt Straͤuche/ Doͤrner vñ Hecken ſonſten verhinderten/ einen deſto freyern Lauff dardurch bekommen wuͤrde.
Vnd wann man auch an ſolchen Orthen/ da groſſes gehoͤltz ſo den Menſchen zu keinem Nutzen gereichen kan/ auch ſchon der groſſen Baͤume ein theil weg hawen vnd zu dieſem Werck verbrauchen ſolte/ wuͤrde man gleichwol nicht uͤbel/ ſondern noch ſehr wol daran thun/ vnd dannoch Holtzung genug ſeyn vnd bleiben.
Dann man ſehe doch an den Speſſert/ Odenwald/ Hartzwald/ Thuͤringer vnd Boͤhmerwald/ vnd andere dergleichen groſſe Wildnuſſen/ da gantz Teutſchland ſolcher allenthalben voll iſt/ ob mans daran auch mercket/ daß durch das Glasmachen vnd Ertzſchmeltzen das Holtz gemindert werde?
Dann was dieſe Jahre abgehawen/ waͤchſet ins kuͤnfftige doch wieder/ vnd iſt nicht muͤglich/ wann tauſend vnd noch tauſend dergleichen Preſſen/ den Safft auß dem Holtz zu preſſen/ angerichtet wuͤrden/ einiger Schaden oder nachtheil darvon kommen koͤnte.
Warumb ſolte mans dann vnterlaſſen? groſſe Fuͤrſtenthuͤmber wuͤrden dardurch mercklich verbeſſert werden/ vnd doch keines dem andern zu ſchaden.
Sage derolben nochmalen/ daß Gott der Allmaͤchtige etwas ſonderlichs mit vns vor hat/ weilen er vns ſolche uͤberauß groſſe Mittel in die Haͤnde gibt/ villeicht die Zeit kommen doͤrffte/ daß wirs noͤtig haben moͤchten:
Dann man leſe vnd beſehe der Alten vnd Newen Scribenten Schrifften vnd Hiſtorien/ ſo wird man finden/ ſo offt in eim Land ein ſonderbare groſſe Wohlfeylung kommen/ bald darauff ein groſſe Thewrung erfolgt iſt: Gleichſam als wann Gott der Allmaͤchtige die wenige Frommen/ ſo noch vnter dem groſſen hauffen der Gottloſen leben/ warnen wolte/ daß ſie ſich mit dem uͤberfluß/ auff ein zeitlang verſorgen ſolten.
Vnd ein gewiſſes omen, worinn der uͤberfluß/ bald hernach der Mangel darauff folgen kan.
Es darffs nicht viel Exempla anzuziehen/ dann dieſes gar zu bekant iſt.
Derenthalben ich die Concentration des Weins/ Korns vnd Holtzes/ mein Patriam, das liebe Teutſchland/ vor zukuͤnfftigem Mangel/ ſo leichtlich bald (welches Gott verhuͤten wolle) geſchehen koͤnte/ zu Proviantiren vnd zu verſorgen/ beſchreiben muͤſſen.
Es werde nun gleich angenommen oder nicht/ ſo habe ich mein Gewiſſen erleichtert/ vnd mein von Gott verliehens Talentum nicht begraben/ ſondern nach Gottes befehl meinem Naͤchſten zum beſten herfuͤr geben wollen:
Ich ſorge aber es werde wenig fruͤchten/ dann die Stcherheit bey vns Teutſchen jetziger Zeit gar zu gros iſt:
Man kan nicht glauben daß das Fewer warm iſt vnd brennet/ bis daß man fuͤhlet/ Dann iſt es aber zu ſpath/ vnd hilfft kein ſchwimmen/ wann einem das Waſſer ſchon ans Maul gehet/ ſo der Krampff darzu kompt.
Darumb bey zeiten Fewer vnd Waſſer geflohen/ oder ſich dafuͤr bewahrt/ als muthwilliger vnd vnachtſamer weiß darinn vmbkommen vnd verderben.
Ich weiß dieſe meine guthertzige Ermahnung/ wird einmal noch platz finden/ vnd zu Hertzen genommen werden/ wann aber nur nicht das alte Sprichwort ſo gemeyn were: Sero ſapiunt phryges, Wann die Kuhe auß dem Stall iſt/ wil man ſelben crſt zu machen.
Ich habe das meinige gethan/ darbey ich mich getroͤſte.
Solte nun jemand dieſen meinen Schrifften glauben zuſtellen/ vnd ein oder die andere Concentration, entweder des Weins/ Korns oder Holtzes/ vnter Hand nehmen/ ſo verſichere ich denſelben/ das alles ſo ich in dieſem Buͤchlein geſchrieben/ die pur lautere Warheit iſt/ ohne einige hinterhaltung dargegeben.
Nur daß ich die Preſſen zu dem Holtz vmb gewiſſer Vrſachen willen nicht habe beſchreiben wollen:
Dann ſo ich ſolches gethan/ eben ſo bald die Kunſt an meine Feinde als Freunde haͤtte kommen moͤgen/ welches gar nicht rahtſam/ dann ich ohne daß/ durch mein gut thun mir nur Feinde vnd Feindſchaft gemachet/ vnd je mehr ich manchem guts gethan/ je groͤſſer Feind er mir hernach worden iſt.
Wie dann neben andern (deren Namen ich vmb gewiſſer Vrſachen willen jetzunder verſchweige) inſonderheit der Gottloſe Farner/ vnd mein geweſener Jung Anthoni Niſſen, ſo noch heutiges Tags fuͤr mein gut thun/ ſo ich jhnen erzeiget/ herumb lauffen/ meine jhnen auff guten Glauben anvertrawte Secreten, hie vnd dort anbieten vnd verkauffen/ mich vnd meine Schrifften/ die ſie doch nicht verſtehen/ noch darzu auffs aͤrgſte laͤſtern vnd verachten/ vnd daß jenige vor das jhrige außgeben/ vnd ſich gros darmit machen/ welches zu ergruͤnden mir viel ſaure Muͤhe vnd Arbeit gemacht hat.
Kan mich aber nicht genug verwundern/ daß noch ſolche Leut mit jhnen zuhalten/ ſeyn wollen.
Ich zwyffele aber gar nicht/ die Rach (welche ich Gott befohlen) zu gewiſſer Zeit nicht auſſen bleiben werde.
Darumb ſage ich/ daß dieſes groſſe Secretum auß dem Holtzſafft einen guten Salpeter zu ſieden/ Ich noch nicht gemeyn zu machen geſinnet/ wolte ſonſten die Preſſe auch beſchrieben haben:
Vnd wann man die Preſſe ſchon ſehe vnd zu machen wuͤſte/ vnd doch die Laͤuterung vnd Concentrirung des Safftes jhme verborgen/ er gleiwol nicht darmit zu recht kommen wuͤrde; Darumb ohne mein ſonderbahre Information ſo leichtlich das Werck nicht gemeyn werden kan.
Dannoch ſage ich/ daß dieſes Holtzpreſſen/ ob ſchon es vor ein gering ding anzuſehen/ ſo iſt es doch beſſer als vorhergehende beyde/ von Wein vnd Korn/ welche mit groſſem fleiß/ Muͤhe vnd Koſten muͤſſen erbawet werden/ das Holtz aber ohn einigen Koſten vnd Muhe daher waͤchſt in fuͤlle zum uͤberfluß:
Nun zweyffele ich nicht/ daß mancher dieſem vnerhoͤrten vnd uͤberauß nuͤtzlichem Werck weyters nachſinnen/ vnd Gedancken ſchoͤpffen moͤchte/ ob dann nicht auch auß andern Subjectis die leichtlich zu erlangen/ ein guter Salpeter zu zeugen.
Denen ein wenig Nachrichtung zu geben/ ich nit wol vnterlaſſen kan.
Nemblichen daß es muͤglich auch daß gemeyne Bergk vnd Seeſaltz/ durch Kunſt alſo vmbzukehren vnd zuverwandlen/ daß ein natuͤrlicher Salpeter darauß werden kan.
Davon aber nicht noͤtig weitere Nachricht zu geben/ iſt genug daß ich dieſes mit dẽ Holtz an Tag gegeben.
Dieſes ſage ich aber/ daß Gott allenthalben ſeine Allmacht ſehen laͤſt/ wo er kein Holtz gibt/ da gibt er doch Stein vnd Bein/ welche auch Salpeter geben/ wo kein Fewer dannoch Waſſer:
Vnd iſt gewiß daß auß einem jedwedern Seewaſſer/ durch gewiſſe Kunſt vnd Erfahrenheit/ ein guter Salpeter in Copia zu machen muͤglich.
Wann dann weiters jemand eynwerffen vnd ſagen moͤchte/ (weilen ich Stand halte/ daß das nitrum in allen Orthen der Welt/ aber merentheils in Holtz vnd Steinen gefunden werde/ da doch einige Laͤnder da weder Holtz noch Stein/ ſondern ein Moraſſiſcher Bodem/ darauff nur Gras waͤchſet/ zu finden) wie dann ſolches ſeyn koͤnte/ oder worinnen er an ſolchen Orthen dann muͤſte geſucht werden?
Darauff berichte ich/ daß allbereyt oben bewieſen/ daß auß dem Gras der Salpeter haͤuffig koͤnne gezogen werden/ darzu aber gar nicht noͤtig/ daß man das gute Gras dem Vieh entztehe/ vnd ſolches zum Salpeter machen gebrauche/ dann Kaͤß vnd Butter/ ſo von dem Gras gemacht/ leichtlich mehr werth ſeyn koͤnte/ als der Salpeter ſo davon gemacht wuͤrde:
Der ſolt wiſſen/ daß Gott gegen ſeine Geſchoͤpff ſo vnweißlich nicht handelt/ wann er dem einen den Segen gibt/ dem andern dargegen ſolchen nimbt oder entzeucht; gar nicht/ dann er iſt Reich allen ſeinen Geſchoͤpffen genug zu geben/ vnd lautet bey jhme gar nicht/ wie bey jetziger verkehrten Welt (des einen zunehmen iſt des ander abnehmen) ſondern er wil daß alle genug haben/ ſich vermehren/ verbeſſern/ vnd zur perfection gelangen.
Iſt alſo nicht noͤtig/ daß dem Viehe ſein Futter entzogen/ vnd Salpeter davon gemacht werde/ Dann ſolcher ohne daß auß andern Subjectis, welche weder Menſchen noch Viehe zu guten kommen/ in groſſer Menge zu zeugen iſt.
Dann in dergleichen ſuͤmpffigen ebenen Laͤndern/ da kein Berg noch Thal/ kein Holtz noch Stein iſt/ hat Gott der Allmaͤchtige als ein Vorſichtiger Haus-Vatter/ die Inwohner mit einer beſondern/ vnd mit vielen kleinen Wuͤrtzlein durchwachſener Erden (ſo die Inwohner Torff nennen) vnd zum Kochen/ Brawen vnd andern Nothwendigkeiten/ an ſtatt Holtzes gebrauchen/ Reichlich begabet vnd geſegnet/ alſo daß ſie des Holtzes (wiewol ſolches von andern Orthen die fuͤlle herbey gebracht wird) gar wol entbehren koͤnnen/ vnd haͤlt derſelbige Torff eben ein ſolches Sal Eſſentiale in ſich wie das Holtz/ darauß dann der Salpeter haͤuffig kan gezogen werden.
Die Stein betreffende/ ſeynd ſelbige zwar nicht an ſolchen Orthen zu finden/ gleichwol hat Gott der Allmaͤchtige das Land mit etwas dergleichen verſehen/ daß ſie der Steine (Kalch darauß zu brennen) auch gar wol entbehren koͤnnen/ nemblich die Secmuſcheln oder Schnecken-haͤuſer/ welche das vngeſtuͤmme Meer bisweilen wie groſſe Berge den Inwohnern zu Nutzen an das Vfer wirfft/ deſſen ſie ſich gebrauchen/ vnd mit Torff zu Kalch brennen/ jhre Gemaͤner ſo von Ziegeln gemacht auffſetzen.
Alſo daß ich nicht ſiehe (ob ſchon weder Holtz noch Steine in ſolchen Laͤndern wachſen) weniger Salpeter ſolte koͤnnen gezengt werden/ als in ſolchen Laͤndern da Holtz vnd Steine die fuͤlle/ vnd ſolches bald beſſer als in keinem Land in gantz Europa.
Dann der Torff gegen das Holtz zu rechnen/ viel wohlfeyler iſt/ auch viel mehr Safft gibt/ vnd ſich leichtlicher herauß preſſen laͤſt/ als auß dem Holtz.
Darumb ich vollkoͤmblich beweiſe/ daß nicht ein einiger Orth in der gantzen Welt zu nennen oder zu finden/ da der Salpeter nicht haͤuffig ſolte koͤnnen gezeugt werden.
Vnd wann ich gleich ſagte/ daß in der gantzen Welt kein Orth zu finden/ an welchen leichtlicher der Salpeter haͤuffig/ gleichſamb ohne ſonderbahren Koſten zu zeugen/ als eben in den Nidrigſt gelegenen Laͤndern des Teutſchlands (als Braband/ Holland/ Seeland/ Flandern/ Frießland/ Gruͤningerland/ Embderland/ vnd dergleichen flachen an der Teutſchen See/ Beld genant/ gelegenen Laͤndern) ſo wolte ich nicht daran liegen/ ſondern mit Warheit ſolches bezeugen koͤnnen/ wann es noͤtig were.
Doch auff daß meine Schriften/ den vnerfahrnen nicht ſo gar frembd vorkommen moͤchten/ finde ich noͤtig ſelbige/ auff daß man die Koͤpf nicht daruͤber (wie ſolches muͤglich ſeyn koͤnte) verbrechen doͤrffte/ vor Jedermaͤnniglich mit der Warheit zu bekraͤftigen/ ſage dis nochmahlen/ daß der Salpeter/ wann man denſelben zugebrauchen weiß/ dieweilen des Leibes gute Geſundheit/ wie auch Ehr vnd zeitlicher Reichthumb/ (wie ſolches in den drey folgenden Theilen klaͤrlich ſol bewieſen werden) uͤberfluͤſſig dadurch zu erlangen) billig fuͤr den groͤſten Schatz der Welt von allen Verſtaͤndigen zu halten.
Wann nun das zugegeben/ ſo muß man auch weiters gelten laſſen/ daß das jenige Subjectum, darauß er gezogen wird/ auch zu æſtimiren, vnd nicht zuverachten ſey- Weilen ich dann allerbereyt genugſam bewieſen daß in Hoch-Teutſchland das Holtz (ſo allenthalben in abundantia reichlich ſolches geben kan) allhier aber in dieſen Niederlanden der Torff (auff daß ja dieſes andern Laͤndern nichts vorgebe) ſolches geben muß:
Vnd nicht allein der Torff ſelber/ ſondern auch nur ſeine von Jederman bishero vngeachte/ an allen Orten mit groſſen Hauffen hinweg geworffene Aſchen.
NB.
Solche Torff Aſchen kan nicht wie Holtz Aſchen zum waſchen (Laugen darauß zu machen) gebraucht werden/ darumb ſie als vnnuͤtz von Jederman weggeſchuͤttet wird.
Dann in dieſer Aſchen ein abſonderlich Saltz haͤuffig ſteckt/ welches Saltz durch Kunſt vmb zuwenden/ vnd zu Salpeter zu machen/ muͤglich.
Wird alſo auß Vnwiſſenheit/ mit der Torff-Aſchen eine grauſame Summa vnzeitiges Salpeters (ſo dem Land groſſen Nutzen geben koͤnte) vnfuͤrſichtig hinweg geworffen.
Daß man jhme aber eynbilden moͤchte/ wann man das Saltz auß der Torff-Aſchen außgelaugt/ ſolches alſobalden Salpeter ſeyn wuͤrde/ daß darff niemand gedencken/ dann noch Kunſt darzu muß gebraucht werden/ ehe ſolches Saltz vmbgekehrt/ vnd zu einem brennenden Salpeter werden kan: Welche Vmbkehrung oder Verwandlung nicht noͤtig allhier offenbar vor Jederman zu machen/ dann ſonſten eben ſo bald ſolche Edle vnd dem Land uͤberauß eyntraͤgliche vnd nuͤtzliche Kunſt/ den Feinden als Freunden zu theil werden moͤchte.
Dieſem nun vorzukommen/ nicht beſſer geſchehen kan/ als mit diſcretion darinn zu diſponiren, oder zu zuſehen/ wohin ſolche Wiſſenſchafften gelangen/ vnd nicht vnvorſichtlichen fuͤr danckbare vnd wuͤrdige/ als fuͤr vndanckbare vnd vnwuͤrdige/ ſolche gleich gemeyn zu machen.
Nun kan ein Jedweder/ Verſtaͤndiger hierauß ſehen/ daß Gott kein Anſehen der Perſohn/ noch Koͤnigreichen vnd Fuͤrſtenthumber trage/ Eins mehr/ als das ander verſorge oder liebe/ Es ſeynd alle ſeine Geſchoͤpff vnd gleiche Erben ſeiner Guͤter vnd Gnad/ wann ſie nur ſelber wollen/ vnd ſich nicht halſtarꝛig dagegen ſetzen/ die Goͤttliche Gnad verwerffen/ muthwilliger weiß verachten oder verſaͤumen.
Davon ein mehrers in dem folgenden Theil de Concentratione Mineralium.
Dieſes dient noch zu ſagen/ daß nicht allein alle Laͤnder/ ob ſchon kein Holtz/ kein Stein/ kein Laub vnd Gras daſelbſten/ oder ouch gar kein Erden oder Grund eines Lands zu finden/ wie bey Gruͤnland/ da man in dem Meer keinen Grund finden kan/ die Wallfiſche gefangen werden/ den Kauflenthen wegen des Schmaltzes oder Thran ſo ſie darauß ſchmeltzen/ ein groſſes eyntragen: vnd wuͤſten ſie das uͤbrige Fleiſch vnd Beine zu Nutzen zu bringen oder zu Salpeter zu machen/ ſie wuͤrden ſolches hoͤher achten/ als das Schmaltz oder Thran ſelber/ vmb weſſen willen groſſe Muͤhe gethan/ vnd noch eyferig dahin geſchiffet wird ſolches abzuholen:
Dann in eines einigen Wallfiſch Fleiſch vnd Beinen/ wol 20. 30. 40. 50. bis in 100. Centner Salpeter ſtecket/ ſo doch niemand zu Nutzen kompt.
Wie auch in gleichen das Ingewant der Stockfiſche in Ißland vnd Norwegen/ bald mehr werth als die Stockfiſche ſelber.
Daß ſolches wahr ſey/ oder daß in den Animalien viel Salpeter ſtecke/ kan ich gar leichtlich beweiſen: Suchen die Salpeter Sieder nicht dieſe Erden in alten Kirchhoͤfen/ wann ſie nur darzu komme koͤnnen/ vor anderer Erden?
Wie dann auch der beruͤhmte Berckmann Lazarus Ercker in ſeinem Probir-Buch/ da er vom Salpeter ſchreibt/ ſolche andern vorzeucht.
Vnd iſt nicht frembd/ daß noch kuͤrtzlich in Pohlen gegen Moſcovien gelegen/ da vor langer Zeit groſſe Schlachten geſchehen/ viel tauſend Menſchen tod geblieben/ vnd nach der Schlacht ſolche toden/ weilen die Zahl ſehr gros war/ deſto leichter zu begraben/ zuſammen in groſſe tieffe hohle Berge geworffen worden/ daſelbſten durch lange Zeit verweſet/ vnd nun auffgethan vnd groſſe quantitet Salpeter darauß gezogen wird.
Wann nicht der Werth darinn were/ die Jenige ſo den Salpeter darauß ziehen/ wuͤrden ſo viel tauſenden nicht fuͤr eine vnnuͤtze tode Aſchen geben/ kan man leichtlich erachten.
Dieſes hindan geſetzt/ man Probire es alſo/ Man nehme ein Geſchirꝛ voll Ochſen/ Kalbs/ oder einers andern Thiers Bluth/ ſetze es an ein warm Orth daß es verfaulet/ vnd gleichſam verweſet zu Erden/ Lauge hernch ſolche Erden mit Waſſer auß/ vnd koche es bis auff ein Haͤutlein/ Laſſe es in der Kaͤlte ſchieſen/ ſo wird man ein natuͤrlichen Salpeter finden.
NB.
Es iſt zwar ſonſten ein naͤherer Weg ins groß auß dem Bluth der Thier Salpeter zu machen (welches an ſeinen Orth vnd nicht hieher gehoͤrt) man mache ſeine Rechnung/ wañ in einer groſſen Statt Jaͤhrlichs nur 10000 Ochſen/ ohne die Kaͤlber/ Schwein/ Schaafe/ vnd Boͤcke geſchlachtet werden/ vnd das Blut als vnnuͤtz hinweg geworffen wird (dann 100. Pfund Blut leichtlich 5. 6. 7. 8. oder mehr Pfund Salpeter geben koͤnnen) wie viel Centner Salpeter man darauß haͤtte machen koͤnnen?
Aber noch beſſer zu beweiſen/ daß in allen Animalien/ Fiſchen vnd Voͤgeln/ viel Salpeter ſey/ geſchicht alſo:
Man lege ein Thier/ Vogel oder Fiſch/ an ein Warm Orth/ darauffs nicht regnen kan/ vnd las es faulen/ ſo Wachſen Wuͤrme auß denſelbigen/ ſolche ſamble zuſammen ein Pfund oder mehr oder weniger/ thue ſelbige in ein Glas mit einem engen Hals/ ſtelle dieſelbige Wuͤrmer (das Glas nur mit einem Papier oben zugeſtopfft) an die Sonne/ doch nicht gar zu heiß/ ſo werden dieſelbige in wenig Tagen zu einem Waſſer werden/ Solches Waſſer ſchuͤtte auß dem Glas in ein kuͤpffern verzinnte Pfann/ vnd verſchaume ſolches mit geklopfften Eyerweiß/ gleich wie bey den Vegetabiliſchen Saͤften geſchicht/ Den klaren Safft las allgemach außduͤnſten bis er oben auff ein Haͤutlein bekompt/ wie bey den Kraͤutern-Spften auch gelehret worden.
Stelle hərnach ſolchen in ei kalten Keller/ ſo wird ein natuͤrlicher Salpeter anſchieſſen/ ſonderlich wann der Saft zuvorn ein Zeitlang an der Lufft geſtanden:
Davon hernach ein mehrers ſoll geſagt werden.
Deßgleichen kan mans auch probiren mit andern Jungen Gebruͤth/ auß Fleiſch/ durch Faͤulnuͤs entſtandenen Wuͤrmen/ oder auch mit den Kaͤß-maden/ So wird man befinden/ daß die Animalien auch viel Salpeter geben.
Kan alſo nichts gefunden werden/ darinnen das Sal Univerſale Mundi nicht zu finden.
In etlichen aber das Saltz ehender als in andern zu Salpeter wird/ in etlichen allbereyt zu Salpeter von Natur geworden iſt.
Als zum Exempel/ Das Sal Eſſentiale vel Univerſale Vgetabilium Animalium & Mineralium, iſt zwar an ſich Nitroſiſch/ aber nicht ehender brennend/ bis daß es zuvorn auß der Lufft ein Leben oder animam gezogen/ vnd ziehet auch immer daß eine Saltz ſolches Leben lieber vnd ehender zu ſich/ als das ander/ nach dem es von Natur darzu gebohren iſt/ vnd je Volatiliſcher vnd Vrinoſiſcher die Salia ſeyn/ je geſchwinder ſie zu Salpeter werden:
Je Corꝛoſiviſcher aber je vnlieber vnd langſamer.
Dieweilen aber der Salpeter ein Saltz beyder Naturen/ als der Vrinoſiſchen vnd Corꝛoſiviſchen theilhafftig iſt/ vnd gleichſam auß beyden von Natur auch generirt worden/ alſo kan ein Erfahrner der Natur den Salien bald zu Huͤlff kommen/ vnd daraus machen was er ſelber wil vnd luͤſtet/ vnd iſt kein Saltz in rerum natura, ſo nicht durch Kunſt zu Salpeter ſolte koͤnnen gemacht werden/ vnd inſonderheit die Jenigen Salia, ſo im Fewer ſich auff ſublimiren/ auch dieſes von Urin vnd Koth aller Animalien/ Auch von den Animalien/ Vegetabilien vnd Mineralien ſelbſten/ gar leichtlich zu Salpeter werden.
Hernacher ein andern grad.
Die fixere Salia, ſo im Fewer von den Vegetabiliſchen/ Animaliſchen vnd Mineraliſchen Dingen zuruͤck bleiben.
Im dritten grad aber am ſchwerlichſten/ die Salia acida mineralia, als Sal Commune, Seeſaltz/ Bergſaltz/ Alaun vnd Vitriol/ Doch alles der Kunſt muͤglich/ ſolche durch das Fewer vñ Lufft vmzubkehren vnd zu Salpeter zu machen/ aber durch viel laͤngere Zeit/ als auß den obernenten Volatiliſchen vnd Vrinoſiſchen.
Darumb jhme niemand eynbilden wolle/ wann ich ſchreibe/ daß dieſes oder jenes Saltz koͤnne zu Salpeter gemacht werden/ daß ſolches ſo bald es nur außgelaugt oder Calcinirt worden/ es alſobalden guter brennender Salpeter ſeyn koͤnne/ ſondern gehoͤrt zuvorn eine Zeit darzu/ bis daß es auß der Lufft ſein Leben oder Animam ziehet/ vnd brennend von werde.
Es iſt bekant genug/ das meiſt aller Salpeter der vor dieſem gemacht worden/ allein auß den alten Schaaff vnd andern Vieheſtaͤllen auß der Erden gelaugt/ vnd hernach zu Salpeter geſotten worden Warumb aber auß den alten Vieheſtaͤllen/ vnd nicht auch auß den newen?
Darumb/ weilen nicht allein der alte Stall durch laͤnge der Zeit mehr Urin vnd Saltz auß den Excrementis der Thier zu ſich gezogen/ vnd mehr Salpeter geben konnen als die Newe: Sondern viel mehr darumb/ weilen die Salia von den Excrementis der Thier durch laͤnge der Zeit die Lufft an ſich gezogen/ vnd jhr animam empfangen koͤnnen/ ſo die friſche Salia der Thier nicht gethan haben:
Dann man koche/ ſiede oderbrate/ die ſtercora vnd urinam Animalium wie man wolle/ ſo wird doch kein Salpeter darauß werden/ es ſey dann daß ſolche zuvorn auß der Lufft jhr Leben geſchoͤpffet haben.
Man nehme einen guten Salpeter/ miſche ſolchen mit Erden/ vnd diſtillire per retortam ein Waſſer davon/ ſo wird ein ſolches ſcharpffes Corꝛoſiviſch Waſſer uͤberſteigen/ damit man die Metallen/ Steine vnd andere Mercurialiſche harte Ding zu Waſſer auffloͤſen kan/ da doch zuvorn der Salpeter gar nicht Corꝛoſiviſch geweſen/ ſondern von dem Fewer eine ſolche Corꝛoſiviſche Natur erlangt.
Oder man nehme einen guten Salpeter/ Calcinire denſelben in einem Tiegel mit einer brennenden Kohlen oder andern anſteckenden Dingen/ ſo wird ein ſolch fewrig fix Saltz (aber nicht Corꝛoſiviſch) zuruͤck bleiben/ welches alle fette Oehl/ Schmaltz vnd Sulphuriſche Dinge aufloͤſet/ dem vorigen Corꝛoſiviſchen Spiritui gantz contrari; Dann was dieſes fixe Vrinoſiſche Saltz ſolvirt, laͤſt der Spiritus acidus liegen/ vnd was der Spiritus acidus ſolvirt, laſt das fixe Saltz liegen/ vnd ſeynd doch beyde auß einem Subjecto durchs Fewer bereytet.
Darauß zu ſehen/ daß der Salpeter Hermaphrodiſch vnd beyder Naturen theilhafftig/ weilen er dareyn kan verwandelt werden:
Dann die Philoſophi einhellig bezeugen/ in was ein Ding verwandelt wird/ auß ſolchen es auch herkommen ſeye.
Wann ich nun den uͤbergeſtiegenen Spiritum acidum zu dem Sali fixo gieſſe/ ſo verliehren beyde Theil jhr Natur vnd Weſen/ der Corꝛoſiviſche Spiritus verliehret ſeine Schaͤrpffe/ vnd das fixe fewrige Saltz ſeine fewrigkeit/ vnd wird auß beyden wieder ein Sal Hermaphroditicum, doch nicht alſobalden/ ſondern muͤſſen zuvorn jhre Zeit an der Luft ſtehen/ vnd wieder ein brennendes Leben oder Animam (welches ſie im Fewer verlobren haben) an ſich ziehen:
Doch geſchicht ein ſolche animirung viel ehender als von andern contrariis, weilen dieſe beyde contraria allbereyt ſchon einmal Salpeter geweſen ſeyn.
Jene aber/ welche es es noch nicht geweſen/ vnd erſt werden ſollen/ muͤſſen deſto laͤnger in der Lufft ſeyn.
Welches denen zur Nachrichtung dienet/ die jhnen etwan eynbilden moͤchten/ daß die Salia ohne die Lufft koͤnten zu Salpeter animirt werden.
Auff daß ich aber beweiſe vnd vollkoͤmblich darthue/ daß die Salia jhr Leben auß der Lufft (ohne einigen Zuwachs des Gewiches) vnd ſonſten nirgends anders her haben koͤnnen/ dient dieſes Exempel:
Man nehme ein Pfund Honig oder Zucker/ ſolvire denſelben mit 10. Pfund Waſſers/ ſetze ſolches Honigwaſſer etliche Wochen an ein warme Luft/ ſo wird der Honig oder Zucker dem Waſſer ein Magnet ſeyn/ vnd auß der Lufft ein Leben zu ſich ziehen/ ohne einigen Zuwachs des Gewichts oder Maß/ zu einem ſauren Eſſig werden:
Wird alſo das Waſſer durch Huͤlff des Honigs/ Zuckers/ Korns oder andern Vegetabiliſchen Saffts/ (auß Krafft des darinnen verborgenen vnd an ſich ziehenden Eſſentialiſchen Saltzes) mit zu gutem Eſſig.
Moͤchte man aber gedenckẽ/ daß der Honig/ Oepffel oder Kornſafft/ eine verborgene Saͤure bey ſich gehabt/ welche ſich in der warmen Lufft offenbahret vnd herfuͤr gethan haͤtte/ vnd nicht auß der Lufft ſelber kommen waͤre.
Deme das contrarium zu beweiſen/ geſchicht alſo:
Man nehme ein Pfund Honig/ Zucker/ oder einen andern Vegetabiliſchen Safft/ diſtillire in einer Retorten denſelben uͤber/ ſo wird von einem Pfund Honig/ oder Zucker vngefehr 10. oder 12. Loth vngeſchmack Waſſer/ vnd vngefehr auch ſo viel ſauer Waſſer uͤberſteigen/ der Reſt von dem Pfund iſt ein tode Aſchen/ Dieſer uͤbergeſtiegene Eſſig ſampt dem phlegma wigt noch kein Pfund/ darzn er kaum ſo ſauer iſt als jene 10. Pfund/ ſo mit zuthun Waſſer gemacht worden.
Darauß bewieſen/ daß keine ſaͤure mehr in dem Honig geweſen/ als was in der diſtillation uͤbergangen/ weilen die Remanentz keinen Geſchmack behalten/ vnd wann gleich ſolche uͤbergeſtiegene Saͤure ſo ſcharpff were als ein aqua fort, (welches doch kaum ſo ſauer iſt als ein gemeyner Eſſig) ſo koͤnte ſolche kaum 10. ℔. Waſſer ſo ſauer machen/ als ein ſolcher Eſſig/ welcher auß der Lufft durch das Sal Eſſent.
Veget. gezogen iſt/ darauß nu genugſam bewieſen/ daß ſie ſaͤure/ der Honig Magnetiſcher Weiſe als ſein Leben auß der Lufft gezogen hat.
Gleich wie nun allhier das Sal Eſſent.
Vegetab. dem toden Waſſer ein Magnet worden/ einen ſauren Eſſig-Geiſt auß der Lufft zuziehen.
(Doch ſoll dieſes auch gemercket werden/ daß der Spir. oder anima Mundi univerſalis in vielerhand geſtalten auß der Lufft kan gezogen vnd gefangen werden.
Allhier bey dem Exempel von Eſſig/ ziecht er ein Spiritum, der bequaͤm iſt auß den Vegetabiliſchen liquoribus, einen Eſſig zu machen/ an ſich/ bey den Hermaphroditicis Salibus einen Spiritum Nitroſum, bey dem Wein/ Bier vnd Meth (wann man will) einen Spiritum Ardentem, Doch alles auß der Lufft/ dann ohne die Lufft kein Wein oder Bier fermentiren kan/ vnd ohne die fermentation nit muͤglich/ daß ein Spir. ardens koͤnne generirt werden/ welcher hernacher ſich leichtlich vmbkehren vnd zu Eſſig machen laͤſt/ der Eſſig auch leichtlich zu Salpeter wird/ der Salpeter wieder in einen Spiritum ardentem oder acetum zuverwandlen muͤglich iſt/ Dann alles Leben nur einen einigen Anfang vnd Herkommen hat/ vnd von einer Natur in die andere durch Kunſt kan gebracht werden.)
Alſo ſoll auch bey Zeugung des Salpeters verſtanden werden/ Nemblich daß alle Salien der Vegetabilien/ Animalien vnd Mineralien ehe ſie Magnetiſcher Weiſe ein Leben auß der Luft ziehen vnd zu Salpeter werden/ tode Salia ſeyn/ Dann vnter allen Salien kein einiges mag lebendig genant werden/ als der eintzige Salpeter (von den Philoſophis der wachende Drach genant) ſo zuvorn auch tod geweſen/ vnd auß der Lufft ſein Leben gezogen hat.
Weilen dann hierauß klaͤrlich bewieſen/ daß aller Dingen Leben auß der Lufft kompt/ Daß jenige aber ſo nicht an die Lufft kompt/ des Lebens nicht theilhafftig werden kan/ vnd auch dieſes ſo allbereyt das Leben empfangen hat/ vnd jhme die Lufft entzogen wird/ ſolches wieder verſticket vnd abſtirbt.
Daher aller Dingen tod/ nemblich auß der Zuruͤckhaltung oder Benehmung der Lufft (darinn aller Dingen Leben beſtehet/ es geſchehe gleich aufwaſſerley Weiſe es auch ſeyn moͤge) ſeinen Vhrſprung her hat/ wie zu ſehen bey dem obangezogenen Exempel mit dem Eſſig/ wann der Honig oder Zucker nicht mit Waſſer erduͤnnert oder angefeuchtet worden/ er an ſich ſelber nimmer zu Eſſig haͤtte werden koͤnnen.
Gleich wie auch kein Weintrauben/ Aepffel/ Birn/ Gerſten/ Haber oder Weitzen/ wann ſie nicht ins Waſſer gebracht/ alſo trucken liegende zu Eſſig werden koͤnten/ dann die Lufft jhr Leben in das trucken vnd verſchloſſen Corpus nicht haͤtte eynbringen koͤnnen.
Dann die Jenige ſo den Eſſig ins gros machen/ wiſſen wol daß die warme Lufft ſolchen machet/ Derohalben ſie die Faͤſſer Sommerszeit an die Sonne/ vnd Winters in die warme Stuben legen/ vnd hinten vnd forn an dem Bodem Loͤcher machen/ auff daß die Lufft hineyn gehen/ den Wein/ Bier oder Meth/ bald zu Eſſig machen koͤnne:
Sie wiſſen auch dieſes/ daß ein guter ſtarcker Eſſig/ wann derſelbe lang verſperꝛet vnd ohne Lufft ligt/ wieder erſtirbt/ abſtehet vnd verdirbt.
Wann dann eben ſo wolbey andern Subjectis, vnd allhier bey dem Salpeter inſonderheit ſolches zuverſtehen/ koͤnnen wir ſagen/ Je mehr warme Lufft zu dem Wein oder Bier kompt/ Je bald er ſaurer Eſſig daraus wird/ vnd je mehr warme Lufft zu den Salien kompt/ Je geſchwinder dieſelbe jhr Leben auß der Lufft an ſich ziehen vnd zu Salpeter werden.
Derentwegen die Salpeterſieder jhre außgezogene Erden bisweilen uͤmbgraben/ vnd mit Waſſer begieſſen/ auff daß die Lufft deſto beſſer in die truckne Erden wircken/ vnd Salpeter dareyn bringen kan/ Welches aber noch gar langſam zugehet/ vnd eben zuvergleichen/ als wann man die Weintrauben oder Oepffel ein wenig preßte/ vnd Stiel vnd Butzen an die Lufft ſetzte/ Eſſig darauß zu machen/ oder das Korn nur klein ſchrotete/ mit Waſſer anfeuchtete/ hinſetzte/ Eſſig zu werden/ welches zwar geſchehen wuͤrde/ aber viel langſamer als wann der Wein/ Bier oder ander Getraͤnck ohne Treber oder Huͤlſen hingelegt wuͤrde.
So auch bey dem Salpeter in acht zu nehmen/ Dann je mehr die Lufft die Salia beruͤhret/ Je geſchwinder ſie zu lebendigem Salpeter werden.
Wie an den alten Mauren zu ſehen die etwas feucht ſtehen/ außwendig der Calx viva lebendig vnd zu Salpeter wird/ inwendig in der Mauren dahin die Lufft nicht kommen kan/ hergegen gar nicht geſchicht.
Wann ich dann dieſes weiß/ daß die Treber bey dem Wein vnd Korn nicht/ ſondern nur der duͤnne Safft/ ſo durchs preſſen oder Huͤlff des Waſſers darauß gezogen/ zu Eſſig wird/ ſo ſiehe ich auch dieſes/ daß nicht die Holtzaſchen oder Calx via, oder dergleichen Calcinata, ſondern nur daß darinnen verborgen Saltz/ zu Salpeter werden kan/ vnd nicht die tode huͤlſen.
Dieweilen dann die Calcinata, wann ſelbige mit Waſſer angefeuchtet/ an die warme Lufft gelegt werden/ mit langer Zeit/ auß der Lufft ein Leben ziehen vnd zu Salpeter werden/ die Aſchen vnd Kalch aber als tode Erden/ nimmermehr ein Salpeter geben koͤnnen/ ſondern den einen als den andern weg/ tode Erden verbleiben: weilen nun dann ſolche tode Erden zum Salpeter machen gantz nichts dienet/ ſondern vielmehr hinderlich iſt/ daß die Lufft nicht zu dem Saltz kommen kan/ ſo ſcheyde ich ſolche davon/ behalte das Saltz/ kehre ſolches durch die Lufft vmb/ vñ mache es Salpeter/ zu doch mit zuthun Waſſer/ darinnen das Saltz ſolvirt, vnd bequaͤmer gemacht wird/ das Leben auß der Lufft zu ziehen/ welches in truckner Geſtalt gar langſam haͤtte geſchehen koͤnnen.
Wann dann die durchs Fewer zugerichte Salia mit Waſſer zerlaſſen oder ſolvirt, vnd das Waſſer vnd Saltz durch ſonderbahre Inſtrumenten in ein immerwehrende bewegung/ auch eine waͤrme zu gleich eyngebracht wird/ alſo daß das geringſte ſtaͤubige oder atomus von den Salien durch dieſes Mittel vnauffhoͤrlich die warme Lufft empfindet/ vnd davon animirt wird: Dieweilen die warme Lufft vnd bewegung an allen Orten das Saltz beruͤhren vnd lebendig machen kan/ ſo geſchicht in vier Wochenzeit mehr operation, als ſonſten wann das Saltz noch bey der Erden auff hauffen laͤge/ in einem gantzen Jahr nicht geſchehen koͤnte/ vnd beſtehet die immerwehrende bewegung vnd warm machung/ allein in einem hoͤltzern Inſtrument/ welches fuͤr vnd fuͤr das geſaltzen Waſſer auß eygener Krafft vnd trieb beweget vnd warm machet/ alſo daß man von Wochen zu Wochen/ die Wuͤrckung mercken vnd ſpuͤhren kan/ koſtet auch das Inſtrument nicht viel/ vnd kan man ſolcher Faͤſſer ſo viel mit Saltzwaſſer hinſetzen vnd zu Salpeter werden laſſen als man ſelber wil/ kan ein einiger Menſch ſolcher Faͤſſer gemaͤchlich 100. oder mehr regieren/ vnd in ſteter bewegung vnd waͤrme vnterhalten.
Alſo daß dieſes Werck gar wol ſo lang man wil/ geheimb zu halten iſt.
Wie man nun das Saltz durchs Fewer/ ehe es mit Waſſer ſolvirt, vnd in die Circulier Faͤſſer gefuͤllt wird/ muͤſſe in ein Magnetiſch vnd an ſich ziehendes Weſen gebracht/ vnd die Faͤſſer zugerichtet vnd formiret werden.
Laͤſt ſich durch ſchreiben ſo wol nicht geben/ ſondern muͤſſen ſo wol die handgriffe das Saltz Magnetiſch zu machen/ als die Inſtrumenten inwendig mit allen anhaͤngen beſichtiget werden/ iſt alles gar leicht zubegreiffen vnd nachzuthun/ ja viel leichter als das grobe werck mit anſetzen auff hauffen/ es geſche gleich mit welchen Subjectis es wolle/ vnd iſt auch ein reine Arbeit/ Darff keines außlaugens/ noch eynſiedens/ daun ſich alles ſelber klaͤrt vnd perfectionirt, ohne hinderung oder ſtillſtehung des Wercks zu Salpeter coagulirt, Fuͤrwar eine uͤberauß ſchoͤne vnd nuͤtzliche Invention, auß welcher viel andere jhren Vhrſprung haben koͤnnen.
Vnd weilen dann allhier bewieſen/ die Anima Mundi, welche die tode Salia Lebendig vnd zu Salpeter machet/ kein Gewicht oder zuwachs den Salien gebe/ vnd doch ſolche groſſe Krafft habe/ ein tod Saltz lebendig zu machen.
Welches Leben anderſt nichts iſt/ als das wahre Avicula Hermetis, ſo hernach wieder auß dem Salpeter durch Kunſt kan gezogen werden/ vnd leichtlich fuͤr das edelſte Geſchoͤpff Gottes (auſſer des Menſchen Seele) vnter allen Geſchoͤpffen zu halten.
Auff daß ich dieſes noch klaͤrlicher bedeute/ ſo ſage ich/ daß die Salia durch huͤlff des Fewers vnd Kunſt muͤſſen zuvorn Magnetiſch gemacht werden/ ehe ſie auß der Lufft ein Leben an ſich ziehen koͤnnen.
Wann dann nun das fluͤchtige allgemeyne Leben der groſſen Welt/ durch die Salien gefangen/ vnd gleichſam gebunden worden/ vnd die tode Salia zu lebendigem Salpeter gemacht hat/ ſo iſt es doch darinn vnſichtbar/ vnd wegen des groben Saltz leibs/ ſeine Kraͤften gar wenig kan ſpuͤhren laſſen.
NB.
Wann man aber ſolches Leben/ wieder auß dem Salpeter ziehen/ Corporaliſch vnd ſichtlich machen kan/ ſo hat man ein ſolches wunderbahrliches weſen/ deßgleichen in rerum Natura ſchwerlich zu finden/ dann ein ſolcher rother lieblicher liquor im erſten anſehen gefunden wird daß ein einiger tropff davon/ tauſend theil gemeyn Waſſer Goldgelb faͤrbet (fix habe ichs noch nicht) gebrauche es aber in Medicina, vnd finde wunder Dinge darinn/ vnd kan ſolches Voͤgelein (nach meinem wiſſen) durch kein Subjectum wieder auß dem Nitro gezogen werden/ als durch ein Kuͤnſtlich von Schaaffellen gemachtes Garn.
Ich halte es vor ein hohes Geheimnus/ vnd fuͤr das jenige Werck/ ſo der curioſe Jaſon, durch huͤlff der Chymiſchen Kunſt-erfahrnen Medeæ, dem Drachen abgejagt/ vnd Aureum Vellus genant hat.
Es wolle jhme aber niemand eynbilden/ als wann ich allhier von einer ſolchen tinctur welche auß dem nitro fixo mit Spir. Vini (gleich wie auch auß dem Sale Tartari gezogen wird) meldung thaͤte/ gantz nicht.
Jenes kein vera tinctura iſt/ ſondern der Spiritus Vini ſich durch das Sal fixum nur alterirt oder gefaͤrbt hat/ dieſes aber die warhaffte innerſte vnd verborgene Tinctura, Krafft oder Leben des nitri iſt/ einer guͤldiſchen Natur/ aber gantz fluͤchtig/ mit welcher ein einiger tropffe einen Reichsthaler verguͤldet/ als wann er mit Ducaten Gold uͤberzogen were/ vnd alterirt ſich ſolche tinctur von keinem contrario Menſtruo, es ſey gleich Corꝛoſiviſch oder Vrinoſiſch/ wans auch ein aqua fort oder liquor Salis Tartari ſelber ſeyn ſolte/ welches gleichen ſonſten in rerum natura nicht zu finden.
Dann ſo man auß Vegetabiliſchen dingen eine ſchoͤne Farb mit Sp. Vini außzoͤge/ es were gleich die ſchoͤne Farb Coutſenilie, Saffran/ Goldblumen/ vnd was dergleichen ſeyn moͤchte/ vnd goͤſſe nur einen einigen tropffen aquæ fortis darzu/ wuͤrde ſich die Farb alſobalden veraͤndern vnd bleycher werden/ vnd ſo man mehr darzu thaͤte/ gar ſich verlieren: Oder man lieſſe einen tropffen liquoris Salis Tartari dareyn fallen/ wuͤrde ſich ſolche auch veraͤndern/ vnd Dunckel braun davon werden.
Dieſe vera tinctura Nitri oder anima Mundi aber von beyden contrariis kein veraͤnderung leyden.
Vnd wann man auch eine Metalliſche tinct. haͤtte/ wans auch von Gold ſelber ſeyn ſolte/ wuͤrde ſie dieſes Examen doch nicht außſtehen koͤnnen/ ſondern ſich entweder von dem Spiritu acido, oder Sale fixo præcipitiren, vnd auß dem Menſtruo fallen/ dieſe aber in allen Proben beſtaͤndig bleiben/ vnd beyde Contraria außſtehen kan.
Sage derohalben nochmahlen/ daß mehr im Nitro ſtecket/ als jhme viel tauſend eynbilden koͤnnen/ weilen es aber ſo ein veracht ding iſt/ macht niemand rechnung daß was gutes darinn ſeyn koͤnne.
Man leſe aber die vornembſte Philoſophos, ſo wird man finden/ daß ſie alle Ænigmaticè auff das Nitrum weiſen/ vnd ſolches einen Drachen nennen/ welches es auch iſt/ vnd durch ſeinen Bruder vnd Schweſter/ ehe er ſeinen Schatz fahren laſſe/ muͤſſe getoͤdet werden.
Damit auff dismal genug.
Was ich allhier gethan/ iſt dem Naͤchſten zu guter Nachricht geſchehen/ vnd auch nicht noͤtig/ ein mehrers davon zu ſchreiben:
Dann alle Buͤcher der Philoſophorum, vol davon ſeyn/ darunter Hermes vnd Baſilius wol die klaͤrſten/ Paracelſus auch offentlich ſchreibet/ die Alchymia hats im Nitro gefunden.
Auch iſt der newe Philoſophus Nuſement, welcher de Sale & Spiritu Mundi ein Tractaͤtlein geſchrieben/ wol werth zu leſen/ dahin ich den Curioſen Leſer wil gewieſen haben.
Sage alſo nochmahlen/ kans vnd will es auch beweiſen/ daß der Salpeter daß aller wunderbahrlichſte/ herꝛlichſte kraͤfftigſte/ vnd vnaußgruͤndlichſte Subjectum in der Welt ſey.
Dieweilen es aber auß dem Miſt vnd faulen dingen herkompt/ achtet es der groſſe hauff der Narꝛen nicht/ daß kleine haͤufflein der Weiſen aber/ (weilen es jhnen bekant/ wozu es gut iſt) ſolches deſto mehr achten vnd lieb haben.
Ein mehrers vnd beſſers von ſeinen kraͤften/ wird der guͤnſtige Leſer in den folgenden drey theilen außſuͤhrlich beſchrieben finden.
O du vhrſprung alles guten/ du Schatz aller Schaͤtze/ verleyhe daß wir dieſen jrdiſchen vnd vergaͤnglichen Schatz recht vnd wol moͤgen anlegen/ vnd zu ſolchem Ende ſuchen vnd gebrauchen/ auff daß wir dich als das ewige Gut/ nicht dardurch verlieren/ ſonder vielmehr finden/ vnd einen gnaͤdigen vnd Barmhertzigen Vatter ewige behalten moͤgen/ Amen.
Erinnerung oder Zugab.
IM Erſten Capittel dieſes erſten Theils der Concentrirung/ habe ich außfuͤhrlich beſchrieben/ wie die newe Weine oder Moͤſte in die Engte zu bringen/ fuͤglich in weit abgelegene oͤrter/ da kein Wein waͤchſt/ zu verfuͤhren/ daſelbſten wieder mit groſſem vortheil vnd Nutzen zu Wein zu machen/ gelehret.
Darbey aber zuerinnern vergeſſen/ wie den Wein-ſaͤfften jhr geſchmack/ welchen ſie in der Concentrirung empfangen/ wann ſie mit warmen Waſſer auffgeloͤſt (auff daß die Wein ſo davon gemacht/ keinen frembden geſchmack behalten) in der fermentation gaͤntzlich zu benehmen/ ohne welche Kunſt mit dieſem Werck nicht wol zu recht zu kommen.
Berichte darauff/ daß der Niederſchlag zu dieſem Werck anders nichts ſey/ als ein wol purificiter gemeyner Schwefel/ deſſen man nach art vnd eygenſchafft der Saͤfte ein gewiſſes theil mit dem Wein-Jaͤhren laͤſſet/ ſo ziecht ſolcher Schwefel allen Schlamm/ frembden Geruch vnd Geſchmack auß dem Wein in der Jaͤhrung zu ſich/ vnd faͤlt zu boden: Darnach die Weme lieblich/ klar vnd wolgeſchmack werden.
Weiters dient auch zu wiſſen/ weilen bey ſolchem Werck viel ſchlamm oder hefen (wie bey andern Weinen auch geſchicht) ſich ſcheydet vnd zu boden ſetzet/ ſelbige auch zu recht zu bringen/ auff daß man keinen ſchaden leyde/ ſondern der Gewinn deſto groͤſſer werde; Berichte darauff/ daß ſolcher ſchlamm oder hefen auff vnterſchiedliche weiß zu Nutzen zu bringen/ entweder durch Saͤcke den Wein davon zu preſſen/ zu Eſſig zu machen/ oder ein Spiritum davon zu ziehen/ vnd die dicke Remanentz mit Waſſer auffkochen/ den Weinſtein ſo darinn iſt ſolviren, vnd durch Saͤcke alſo herauß preſſen/ vnd zu Weinſtein anſchieſſen laſſen.
Weilen ich dann von ſolchen preſſen ein beſonder Tractaͤtlein geſchrieben/ vnd zu Nuͤrnberg in den Truck geben habe/ ſo iſt es vnnoͤttg/ allhier weiters davon meldung zu thun.
Kan alſo der guͤnſtige Leſer ſich daſelbſten bedienen:
Wird ſolches preſſen des Weins vnd Weinſteins/ wie auch Eſſig machens/ vmbſtaͤndig beſchrieben finden/ vnd wann er wol darmit vmbgehet/ guten Nutzen davon zu erwarten haben.
NB.
Wer aber den Weinſtein ſo in der hefen iſt/ uͤmbkehren vnd zu einem Salpeter zuverwandlen weiß (welches in garkurtzer Zeit geſchehen kan) derſelbe kan noch zweymal ſo viel nutzen von haben/ als wann er Weinſtein davon machet/ dann er die Hefen nicht preſſen darff/ welches ein groſſervortheil iſt.
Ein ſolches Werck/ wie vnachtſam es moͤchte anzuſehen ſeyn/ dannoch Jaͤhrlichs an ſolchen Orthen/ da die gebrandte Hefen haͤuffig hinweg geſchuͤttet wird (einem etlich tauſend eynbringen koͤnte.
Dann gewißlich an dem Mayn/ Necker vnd Rheinſtrom allein/ alle Jahr viel tauſent Centner Weinſtein mit der gebrandten Hefen vnachtſamer weiß (weilen wenigen bekant daß ein Weinſtein darinn/ vnd noch viel weniger wie er daraus zu ziehen) hinweg geworffen wird.
Im andern Capittel dieſes Erſten Theils/ wird bey Concentrirung der Kornſaͤfte anregung gethan/ wie auß den zuruͤck gebliebenen Huͤlſen oder Trebern/ wann mans weiß/ beynahe ſo viel oder mehr Nutzen zu machen/ als das Korn von anfang gekoſtet/ alſo daß man die Saͤfte vmbſonſt zeugen koͤnne.
Nun iſt bekant genug/ daß ſolche Treber/ ſo von den Bierbraͤwern zuruͤck bleiben/ anderſt zu nichts zugebrauchen/ als dem Vieh zu geben.
Wann dann ein Malter Korns/ ankauffs ein halben Thaler koſtet/ wans auch ein gantzer ſeyn ſolte/ ſo koͤnnen die Treber ſo davon kommen/ uͤber ein achtels Thaler nicht werth ſeyn/ dann ſchwerlich dem Vieh zwey pfund Fleiſch von eim Malter davon zuwachſen wuͤrde/ welche zwey pfund kein achtels Thaler werth ſeyn.
So man aber ſelbige Treber nach arth vnd manier wie das Holtz/ zu Saͤften auß zu preſſen weiß/ ſo bekompt man noch viel gutes darauß/ alſo daß leichtlich ſo viel oder mehr Salpeter von kommen kan/ als das Korn von anfang gekoſtet/ hat man alſo die Korn-ſaͤfte vmbſonſt.
Daß kan einem Gotts fuͤrchtigen vnd fleiſſigen Haußvatter eine reiche Nahrung geben/ ja Reichlich ſo viel/ daß er dem duͤrfftigen auch davon mit zutheilen hat.
Im dritten Capittel des erſten Theils/ bey Concentrirung des Holtzes/ wird nur allein des Holtzes zu preſſen vnd zu Salpeter zu ſieden/ gedacht.
Dieweilen aber nicht allenthalben das Holtz uͤberfluͤſſig/ daß man ſolches entbehren vnd zu Salpeter machen kan/ ſo kan es gleichwol auch noch geſchehen/ daß auch ein groſſe quantitet Salpeter Jaͤhrlichs nur auß dem abgefallenen Laub vnd Blaͤttern der Baͤume/ wie auch auß dem wilden Gras/ ſo vnter den Baͤumen waͤchſt/ kan gemacht werden/ alſo daß man gar keinen Baum/ wann man nicht wil/ abhawen darff.
Auch kan an ſolchen Orthen da viel Korn vnd wenig Holtz waͤchſt/ eben ſo wol der Salpeter auß dem Strohe bereytet werden.
Alſo daß kein Orth zu finden/ da man die materi Salpeter auß zumachen/ nicht finden ſolte.
Darumb ich auch nicht vnterlaſſen kan/ allen frommen Haußvaͤttern/ Sie wohnen gleich in Staͤtten oder Doͤrffern/ ein gut Stuͤck vnd leichte Kunſt zu lehren/ damit ſie jhren Kindern ohne Muͤhe vnd koſten/ einen verborgenen Schatz (welchen die Diebe nicht ſtehlen koͤnnen) im Nothfall ſich darmit zu retten/ Gott vnd meiner im beſten darbey zugedencken/ verſamlen vnd verſpahren moͤgen.
Weilen ich nun in dieſen Tractaͤtlein/ den Reichen vnd Armen/ groſſen vnd kleinen/ drey ſchoͤne Kunſtſtuͤcke/ wie ſie nemblich den Wein/ das Korn vnd Holtz/ wol anlegen vnd zu Nutzen bringen ſollen/ gelehret.
Denen aber welche weder Wein/ Korn oder Holtz haben/ nichts darmit geholffen iſt/ alſo habe ich gut befunden/ auch deren nicht zu vergeſſen/ die da nichts haben/ vnd dannoch gern jhr Weib vnd Kinder mit Gott vnd Ehren/ andern gleich/ auch ehrlich auffziehen vnd forthelffen wolten/ ein gutes ſtuͤcklein zu lehren.
Weil hoffen daß es zu Gottes ehren vnd vnſerer aller Seelen Seeligkeit gereichen werde.
Erſtlich ſoll ein Junger anfahender Haußhalter Gott ſtetig vor Augen haben/ auch ſein Weib/ Kinder/ Geſind (wann er deren hat) Gottes Wort mit eyfer zu hoͤren/ ſeine Gebaͤt zu halten/ den Naͤchſten zu lieben/ auch darzu ermahnen/ vnd ſtetig vnterweiſen vnd vor Predigen Darnach ſoll er einen guten Vorſatz nehmen/ das jenige ſo er von ſeinen Eltern/ wie auch von ſeinem Weib empfangen/ wol vnd nuͤtzlich anzulegen/ auff daß daſſelbige nicht gemindert/ ſondern von Jahren zu Jahren rechtmaͤſſig zunehme vnd vermehret werde/ auff daß wann etwan Gott mit Kranckheiten heimſuchet/ oder mit Kinder ſegnet/ daß man allezeit etwas erſpahret habe/ vnd im Nothfall gebrauchen moͤge.
Als dann ſoll er weiters ſeine Hand nicht in die Schos legen/ ſondern fruͤhe vnd ſpath zur Arbeit außſtrecken/ vnd den Segen Gottes alsdann erwarten.
Auch wird jhnen nicht ſchaͤdlich ſeyn/ wann ſie meine gute Haushaltung (ſo ich meinen Kindern zur Lehr vnd guter Ermahnung geſchrieben) fleiſſig leſen/ vnd jhre Haußhaltung darnach anſtellen werden.
Vber dieſes will ich allhier denen welche nicht viel von jhren Eltern haben ererbet oder zuſammen gebracht/ eine gute Lehr geben/ wie ſie jhren Kindern einen Schatz/ ohne Muͤhe vnd Arbeit/ ſamblen vnd erſpahren ſollen.
Erſtlich ſoll man an ſeine Wohnung oder Behauſung gegen Nord-Oſten zu/ wann es ſich ſchicken will wo nicht an einer andern ſeyten des Hauſes/ ein ſchuppen oder uͤber-tach auffrichten/ alſo daß die Sonn vnd Lufft wohl (aber kein Rgen) hineyn kommen moͤge/ in welcher Schuppen man eine tieffe gruben machen/ vnd die außgegrabene Erden/ fein vmb die Schuppen ſchuͤtten ſoll/ ſolche zu erhoͤhen/ daß kein Regenwaſſer hineyn lauffen moͤge.
Darnach ſoll er anfangen vnd ſamlen von Tag zu Tag/ von Jahren zu Jahren/ dieſe nachbeſchriebene dinge/ ſo lang vnd viel/ bis er einmal/ wann jhn ein Noth angehet/ ſolchen durchgraben/ vnd was jhme Gott im Schlaff fuͤr einen Schatz dahin beſcheret hat/ ſuchen vnd genieſſen.
Als alle ſcharpffe vnd bittere Kraͤuter ſo in den vngebanten Orthen an Hecken vnd Wegen wachſen/ vnd von dem Vieh nicht genoſſen werden/ als da ſeynd die Wolffs oder Hundsmilch/ Schirling/ Bilſenkraut/ Wermuth/ Erdrauch/ die grobe ſtengel von Taback (die doch weg geworffen werden) wann er bey dir gepflantzt wird.
Item die harte Kohlſtraͤnche/ welche das Vieh nicht eſſen kan/ auch was ſonſten das Vieh in Troͤgen liegen laͤſt/ vnd nicht eſſen mag/ Danzapffen wann ſie zu bekommen/ wie auch im Herbſt das Laub vnter die Baͤumen zuſammen bringen/ Tauben vnd Huͤner/ wie auch anderer Vieh miſt/ wann du ſie haben kanſt) Huͤner vnd Voͤgel Federn: Darnach alle die Aſchen davon die Weiber Laugen gemacht/ auch andere welche ſie nicht zur Laugen noͤtig haben/ darzu werffen/ auch dieſe Laugen ſo die Weiber allbereyt gebrauchet/ damit gewaſchen/ vnd doch weg ſchuͤtten/ auch beygieſſen.
Item den Ruß ſo auß dem Schornſtein kompt/ auch wann man ſchlachtet das Blut ſo mans nicht gebraucht/ auch die Haar von den Schweinen/ Hoͤrner vnd klawen von den Ochſen vnd Kuͤhen/ die Beiner ſo der Hund nicht eſſen mag/ zuſammen ſamlen vnd mit in die Gruben werffen/ vnd nicht allein dieſen abfall der in ſeinem Haus gemacht wird/ ſondern auch (die Gruben deſto ehender voll zu machen) den jenigen ſo bey den Nachbawren/ wann ſie jhn nicht zugebrauchen wiſſen/ auch begehren vnd mit zu dem ſeinigen werffen/ ſo kan man in ein oder zwey Jahren ein groſſe Gruben von ſolchen dingen voll machen/ in wehrender zeit aber ſol man den Urin im Haus verſamlen/ vnd auch in die Gruben gieſſen/ ſo mans aber zuwegen bringen kan/ bey den Nachbawren ſolchen ſamlen vnd mit beygebrauchen/ dann die dinge in der Gruben ſtaͤtig feucht ſeyn ſollen/ auff daß die Verſamlung deſto ehender verfaulen moͤge:
Kan man dann kein Urin haben/ ſoll man gemeyn Waſſer nehmen/ kan man aber Seewaſſer oder ſonſten geſaltzen Waſſer haben/ iſt es auch deſto beſſer:
Auch kan man bey den Kraͤmern/ die Haͤring vnd andere Fiſchlacke beſtellen vnd mitgebrauchen/ auch ſolchen Peckel/ daͤrinn das Fleiſch eyngeſaltzen gelegen/ wird alles zu Salpeter/ auch kan man beſtellen das Blut bey den Schlachtern/ von den Ochſen/ Kaͤlbern vnd Schafen/ gebrandte vnd zerfallene Kalchſteine.
Dieſe vnd dergleichen dinge/ wann ſie uͤbereinander verfaulen/ ſich vmbkehren vnd zu Salpeter werden.
Wann nun deine Gruben voll vnd wol verfanlet iſt/ ſo begieß es nicht mehr/ ſondern/ las ſo lang liegen bis alles wol trucken worden iſt.
Wann du dann Geld noͤtig haſt/ ſo ſiehe dich vmb einen Salpeterſieder vmb/ vnd dinge mit jhme/ was du jhme gebeſt dir den Salpeter darauß zu laugen/ eynzukochen/ vnd zuverkauffen.
Wann ſolches geſchehen/ ſo las ſolche Erden davon der Salpeter gezogen worden/ wieder in die Gruben werffen/ auch die uͤbrige Laugen ſo nicht zu Salpeter geſchoſſen/ wieder darzu gieſſen/ vnd ein Jahr oder zwey auffs wenigſt liegen/ doch bisweilen wann mans hat/ mit Urin, in ermangelung deſſen nur mit Regenwaſſer/ angefeucht/ ſo gibt ſolche Erde hernach wieder Salpeter/ aber nicht halb ſo viel als das erſte mahl.
NB.
Wann du aber das Geld nicht noͤtig haſt/ ſo las den Satz liegen/ doch ſo offt er trucken/ wieder begoſſen/ ſo waͤchſt der Salpeter/ vnd nimbt je laͤnger je mehr zu.
Alſo daß du einen heimlichen Schatz ſamleſt/ vnd nicht weiſt wie du darzu kompſt.
Haſtu es nicht noͤtig/ ſo findens deine Kinder/ die Diebe werdens nicht hinweg tragen/ noch auch die Krieger nehmen.
Wann du dann die eine Gruben voll haſt/ kanſtu noch ein andere darneben machen/ auff daß ja von obbeſchriebenen Sachen nichts vnnuͤtzlich weggeworffen/ vnd verlohren werde.
Vnd wann in jedwedern Dorff nur einer iſt/ der dieſes thut/ ſo kan in einem kleinen Land/ Jaͤhrlichs viel tauſend Centner Salpeter gleichſam gefunden/ vnd dem Land zum beſten angewendet werden/ alſo daß nimmer an Salpeter Mangel ſeyn kan.
Wann dann der Salpeter da iſt/ ſo iſt auch Gold vnd Silber nicht weit.
Das merck vnd las dir befohlen ſeyn/ du wiſt ja einmal weiß werden/ vnd ſehen wie blind du vnd deines gleichen ſo lang geweſen.
Dancke GOTT zum forderſten/ vnd hilff deinem Naͤchſten/ dann GOTT hat mirs geben/ Ich gebe es dir/ gib du deinem Naͤchſten auch was/ ſo iſt vns allen geholffen.
Der Einige vnd ewige Helffer aller Helffer/ wolle vns alleſampt helffen/ daß wir einmal auß dieſem Jammerthal/ da nichts als ſtuͤck vnd flickwerck iſt/ an ſolchen Orth kommen moͤgen/ da alles vollkommen vnd gut iſt/ vnd niemand anderer huͤlffe mehr noͤtig hat/ AMEN.
Ende des Erſten Theils Teutſchlands Wohlfart.
Des Teutſchlandts Wolfahrt Ander Theil.
Darinnen begriffen/ wie die Mineralien/ durch das Nitrum zu Concentriren/ vnd in Metalliſche vnd beſſere Coͤrper zuverwandeln.
Vorꝛede an den Leſer.
GVnſtiger Leſer; in dem Erſten Theil dieſes Buchs habe ich gelehrnet/ wie die Vegetabilien/ as Wein vnd Bier/ auf daß dieſelbige mehr nutzen braͤchten als bishero geſchehen/ zu concentriren/ vnd das Holtz zu Salpeter zu machen.
In dieſem 2. Theil ſol nun gelehret werden/ wie der Salpeter zugebrauchen/ vnd die Mineralien damit concentrirt vnd in Metalliſche Coͤrper koͤnnen gebracht werden/ vnd hat es mit dieſer Concentrirung der Mineralien ein ſolche beſchaffenheit.
Nemblich weilen die Mineralien zum theil wenig gebraucht werden/ vnd gleichſam als vnbekante dinge fuͤr vntůchtig ligen bleiben/ vnd niemand zu nutzen kommen/ da doch wann nur Leute weren/ die es verſtůnden/ dem Land groſſen nutzen davon kommen koͤnte; habe derohalben gut gefunden dem Vatterland ſolches bekant zu machen; zweyfele auch nit/ es werden ſich noch fleiſſige Menſchen/ finden die der ſach nachdencken/ ins werck richten/ vñ groſſen nutzen darauß holen/ welches ich wuͤntſchen moͤchte: will derohalben im Namen Gottes anfangen die Gaben Gottes (welche allenthalben vnerkant oder vngeacht liegen bleiben/ vnd niemand zu nutzen kommen) offenbahren/ vnd der welt fuͤr augen legen/ auf daß hinfůro dieſelbe beſſer erkant/ vnd dem Vatterland zu nutzen kommen moͤchten.
Der Reiche vnd Alte Haußhalter/ vnſer allergnaͤdigſter Vatter/ gebe darzu ſeinen Goͤttlichen ſegen vnd gedeyen/ daß es gereiche zu ſeines heiligen Namens Ehren/ vnd vnſer aller Seelen Seligkeit/ Amen.
Des Teutſchlandts Wollfahrt Ander Theil.
Erſtlich/ vom vnterſcheyd der Mineralien/ oder was vnter dem wort Mineralien verſtanden werde.
NOn dem wort Minerale/ warumb alle Berg-arten vñ Metalliſche Ertze alſo genant/ ehe ſie in geſchmeidige Metallen durchs Fewer gebracht werden/ viel zu ſchreiben/ finde ich vnnoͤtig/ dann ſolches andere allbereyt gethan/ kan auch wenig zur ſach helffen.
Dieſes aber allhier mein vorhabens iſt zu lehren/ wie ſolche vnachtſame Berg-arten oder Mineralien zu nutzen zubringen; ehe ich aber ſolches anfange/ wil ich zuvorn anzeigen vnd bekant machen die vielerhand ſorten vnd geſchlechten der Mineralien/ vnd hernach auch anweiſen/ wie dieſelbige in beſſere Coͤrper/ durch das Fewer vnd Kuͤnſtlers haͤnden zu bringen/ vnd dem Menſchlichen geſchlecht zu dienſte vnd nutzen kommen.
Vnter die Mineralien werden dieſe nachfolgende gezehlet oder gerechnet/ nemblich das Antimonium, Auripigmentum, Arſenicum, weiß/ gelb vnd roth/ der Kobolt/ Miſpickel/ Galmey/ Zinck/ Wißmuth oder Marcaſita argentea, item Marcaſita aurea, oder Gold- oder Kupffer kieß; auch der Vitriol vnd ſeines gleichen/ noch vnter die Mineralien kan geſetzet werden.
Ob wol nun etliche vnter die Mineralien auch den Alaun/ Salpeter/ Sal-armoniacum, Sal gemmæ vnd dergleichen zehlen/ ſo kan ich doch ſolche Salien darfuͤr nicht erkennen/ noch darunter ſetzen/ weilen nichts Metalliſch darinn zu finden.
Setze derohalben allein dieſe vnter die Mineralien/ darinn ein Metalliſche Natur iſt/ vnd ſich auch mit den Metallen conjungiren, im Fewer zuſammen ſchmeltzen/ auch durch die Kunſt vnd Fewer/ gute geſchmeidige Metallen darauß zu ſcheyden ſeyn; dieſe wil ich allhier vor mich nehmen/ vnd ſehen/ was gutes darauß zu bringen ſey.
Vnd Erſtlich von dem Antimonio.
DAs Antimonium iſt das Edelſte Mineral vnter allen/ nicht allein darumb/ weilen es gemeyniglich auch Gold bey ſich fuͤhret/ ſondern darumb/ weilen gute Medicamenten dem Menſchlichen geſchlecht zu dienſte darauß zu bereyten; hat ſeine eygene gaͤnge in dem Gebirge/ dieſes in Siebenbuͤrgen haͤlt ſehr viel Gold/ vnd wird fůr das beſte in Europa gehalten/ darnach das Vngariſch/ welches zum theil auch zimlich Gold haltet/ nach dieſem das Fichtenbergiſche/ bey dem Staͤttlein Gold-Gronach genant findig/ das Polniſche vnd andere an vielen oͤrtern Teutſchlands haͤlt kein oder gar wenig Gold/ etliches aber viel Silber/ werden ins gemeyn nicht geſucht noch gebraucht/ als bey den Schrift-gieſſern/ jhren Zeug fluͤſſig darmit zu machen.
In Medicina wird es zwar von etlichen gebraucht vnd viel gutes darmit außgerichtet/ hat aber ſeine beſondere Feinde die es nicht verſtehen/ darumb es verhaſt/ vnd verworffen wird.
Dannoch ſteckt mehr gutes dahinter/ als ſeine Feinde begreiffen koͤnnen/ wie an meiner Panacea zu ſehen/ davon in 2. parte Pharm.
Spag. zu leſen.
Vnd Baſilius Valentinus, ein guter Philoſophus, jhme zu Ehren einen Triumph-wagen beſchrieben hat/ der wol vnd gut zu leſen iſt; wie auß dem Antimonio ein Regulus gemacht/ vnd worzu er zu brauchen/ habe ich im 4. parte Furnorum beſchrieben/ vnd wie das Gold dardurch von allen Zuſatzen gereinigt/ vnd das Silber gradiret/ daß es guͤldiſch wird/ ich in der Explication uͤber mein Mirac.
Mundi auch gelehret habe/ vnd was ſonſten noch weiters gutes in Metalliſcher arbeyt darmit außzurichten/ wird theils in dieſem Tractaͤtlein/ theils in den folgenden 3. vnd 4. Theil angezeigt werden/ wie ſolches auß dem Ertz per deſcenſum in Copia geſcheyden/ iſt bey Georgio Agricola vnd andern/ in ſeinem de re metallica zu ſehen/ vnd gehoͤret hieher nicht.
De Arſenico.
ARſenicum iſt auch eine gute Berg-art/ oder nuͤtzliches Minerale/ welches zu vielen haͤndeln gebrauchet wird/ hat auch ſeine beſondere gaͤnge in der Erden daraus es gewonnen/ vnd per aſcenſum vel deſcenſum auß dem Ertz getrieben/ vnd zum gebrauch gereinigt/ vnd wird weiß/ gelb vnd roth gefunden.
Auch geben etliche Silber-Ertze im ſchmeltzen viel Arſenicum, den die Schmeltzer in Rauch-kammern Aufffangen vnd zu nutz machen/ wie bey Georgio Agricola zu ſehen.
Deßgleichen geben auch die Kobolten Arſenicum, vnd etliche Gold-Ertze/ dieſer der von den Gold- Ertzen per deſcenſum geſcheyden wird/ iſt ſchoͤn roth vnd guͤldiſch/ dann die Bergleuth ſolches gewahr geworden/ wann ſie denſelben nicht zuvorn von dem Gold-Ertz ſcheyden/ ehe ſie ſchmeltzen/ ſolcher jhnen viel Gold raubet/ vnd im ſchmeltzen entfuͤhret/ daß ſie weniger bekommen als darinn iſt/ dann ſolcher Arſenic. ein vnzeitig Gold iſt/ der weiſſe aber ein vnzeitig Silber/ wie hernach ſoll bewieſen werden; ſteckt alſo mehr im dem veraͤchtlichem vnd gifftigem Arſenico, als man jhme eynbilden moͤchte; Es werden auch Medicamenten darauß bereytet/ aber nur zum Euſſerlichen gebrauch/ in alten gifftigen ſchaͤden/ Krebs vnd Fiſteln/ auch wird es zum Mahlen vnd Farben der Tuͤcher auch gebraucht/ davon in andern meinen Schrifften zu ſehen.
Von dem Auripigmento.
DIeſes Minerale iſte beynahe gleiches Weſen mit dem Arſenico, kompt aber nicht von Ertzen/ ſondern hat ſeine eygene gaͤnge darinnen es generirt wird/ iſt ein vnzeitig Ertz vnd haltet gemeynlich auch Gold/ iſt ſehr gifftig vnd fluͤchtig/ derohalben es wenig gebraucht wird/ als von den Mahlen/ laͤſt ſich mit dem Nitro auch figiren, vnd macht das Kupffer weiß vnd bruͤchig/ gleich wie der Arſenicum, vnd laͤßt ſich auß ſeiner gelbe in durchſichtige Rubinen ſublimiren/ zum Zierath gebraͤuchlich.
Vom Kobolt.
DEr Kobolt iſt das allergifftigſte Mineral, ſo da mag gefunden werden/ ein vnzeitig Silber/ wie es dann gemeyniglich im ſchmeltzen gut Silber gibt/ doch das eine mehr als das ander/ etliches haͤlt auch gar keins/ vnd wird gebraucht die blawe ſchmalta mit zuſatz fluͤſſigen Sandes vnd Pott-aſchen daraus zu machen/ wann es aber Silber haͤlt/ wird ſolches heraus geſchmeltzet/ Es laͤſt ſich aber durch den Salpeter auch figiren, das es beſtaͤndig Silber gibt/ wie hernach folgen ſoll.
Von der Marcaſita Argentea oder Wißmuth.
WIßmuth iſt auch ein bekantes Mineral, wird gemeyniglich bey den Silber Bergwercken gefunden/ wie auch der Kobolt/ doch iſt viel fixer als der Kobolt/ vnd auch nicht ſo gifftig/ laͤßt ſich auß ſeinem Ertz gar leicht/ mit einer kleinen Holtz-flamm ſchmeltzen/ vnd wird von den Zinn-gieſſern gebraucht/ das Zinn hart klingent vnd fluͤſſig darmit zu machen/ auß der ſchlacken oder kraupen wird auch eine blawe ſchmalda bereytet/ vnd von den Toͤpffern die damit glaſuren/ vnd glasblaſern/ blaw Glas damit machen/ Safferfarb genant/ haͤlt offtermals viel Silber/ vnd wird ſelten eyniges gefuuden daß gar kein Silber halten ſolte; wann man es dann ſo viel haͤlt/ daß das Silber mehr werth iſt/ als der Wißmuth kan verkaufft werden/ ſo ſcheyden ſie es herauß/ wo nicht/ bleibt es beyſamen/ dann ſo ein Centner kein 20. oder 30. Loth Silber haͤlt/ ſcheyden ſie es nicht/ weilen der Wißmuth ſo thewer kan verkauft werden/ Es laͤßt ſich aber das Silber auß dem Wißmuth durch den Salpeter ſcheyden/ daß der Wißmuth darnach noch gut bleibt/ vnd nicht verlohren geht/ wie ich in der Explication meines Miraculi Mundi gelehree habe.
De Marcaſita Aurea oder Gold-kieß.
INter dem wort Marcaſita wird ein jedweder Kieß begriffen/ er fuͤhre gleich vas fuͤr Metall er wolle/ wann er Gold haͤlt/ wird er Gold-Ertz oder Goldkieß genant/ haͤlt er Kupffer/ Kupffer-kieß/ haͤlter nur Eyſen/ Eyſenkieß/ haͤlt er nur Schwebel/ Schwebei-kieß; Es halten oder fuͤhren aber alle Kieß Schwebel/ vnd bisweilen Arſenicum, vnd ſonderlich die Gold-kieſe/ auch geben gemeynlich alle Kieſe auch einen Vitriolum, vnd nach deme das Ertz oder Kieß ein Metall fuͤhret/ nach dem der Vitriol auch genaturt iſt/ entweder Kuͤpffericht oder Eyſen-haltig Es wird aber ſelten ein Kieß gefunden/ der gar ohne Metall iſt/ haͤlt er kein Gold vnd Silber oder Kupffer/ ſo haͤlt er aufs wenigſt Eyſen/ gibt einen Vitriol, der dann haͤuffig von den Faͤrbern gebraucht wird/ vnd man ſeiner in bereytung des Scheydwaſſers auch nicht entbehren kan.
Vom Zinck oder Speauter.
DEr Zinck iſt ein fluͤchtiges Mineral oder halb zeitig Metall/ wann es auß dem Ertz geſchmoltzen/ iſt viel ſchoͤner oder weiſſer als ein Zinn/ doch nicht ſo geſchmeydig vnd fluͤſſig wie das Zinn/ wird mehrentheils dem Zinn zugeſetzet/ ſelbiges damit ſchoͤner vnd auch haͤrter zu machen/ wird nicht viel bey vns Teutſchen gefunden/ es wird aber ein groſſe Quantitaͤt Jaͤhrlichs auß Oſt-India von den Kaufleuten zu vns gebracht:
Wie er zur Medicin gebraucht wird/ habe ich in dem erſten Theil meiner Oefen vor dieſem beſchrieben/ iſt ein guͤldiſch/ doch vnzeitig Mineral, faͤrbt das rothe Kupffer gelb vnd macht Meſſing daraus/ wie der Calmey/ wie dann der Calmey auch anders nichts iſt als ein vnfluͤſſiger Zinck/ vnd der Zinck ein fluͤſſiger Calmey kan genent werden/ weil ſie einer natur vnd Eygenſchafft theilhafftig ſeyn.
Es bricht aber gemeynlich mit dem Zincke auch Bley/ wann es dann Bleyicht iſt/ ſo kan er zu dem Meſſingmachen nicht gebraucht werden/ es werde dann zuvorn das Bley davon geſcheyden/ wie zu Goßlar geſchicht/ da vnter dem Zinck-Ertz auch Bley bricht/ vnd den Nahmen eines Bley-ertzes hat/ da doch 4. mahl ſo viel Zinck in dem Ertz iſt/ als Bley/ dannoch verbrennen ſie den Zinck vmb das Bley zu haben/ welches auch etwas Silber fuͤhret/ vnd in dem ſchmeltzen raucht der Zinck nach ſeiner art als ein fluͤchtiges vnd verbrenliches Mineral davon/ vnd ſublimirt ſich an die waͤnde des Ofens/ alſo daß die Schmeltzer denſelben zum offtern abſtoſſen muͤſſen/ daß der Ofen nicht davon zuwachſe vnd enger werde/ das jenige ſo ſie abſtoſſen/ nennen ſie Calmey/ vnd vermehren vnd verwandlen das rothe Kupffer damit in Meſſing.
Wird alſo auß vnerkaͤntnus ſelbigen Ertzes Jaͤhrlichs ein groſſe Quantitaͤt Zinckes verbrant vnd verlohren/ bisweilen ſamlen die Schmeltzer etwas von dem Zinck welcher gar ſchon iſt/ vnd ſolte man ſelbige Ertz gar mit beſſeren nutzen ſchmeltzen/ wann man den Zinck nicht alſo verbraͤnte/ vnd im rauch hinweg triebe; dieweilen aber den Menſchen die alte gewohnheit uͤbel zu benehmen/ muß mans alſo gehen laſſen/ ſo aber daſſelbige Ertz nach gebuͤhr tractiret/ vnd der Zinck behalten wuͤrde/ kaͤme ein viel groͤſſerer nutzen aus als jetzt geſchicht.
Dergleichen Zinck-Ertz findet ſich auch in Weſtphalen/ welches die Bergleuth fuͤr ein Bley-Ertz angeſehen/ weilen ein Bley-glantz eyngemiſcht iſt/ da ſie es aber ſchmeltzen wollen/ iſt es im Rauch hinweg gangen/ dahero ſie es nun ein Calmey-Ertz nennen/ vnd wird nicht gebrancht.
Von dem Calmey.
DAs Calmey-Ertz bricht an vielen orthen in Teutſchland/ iſt aber keines ſo bekant/ als dieſes bey Aken, welches gar keinen Bley-glantz bey ſich fuͤhret/ wie jenes zu Goßlar vnd Weſtphalen/ dahero es gar bequaͤm zum dem Meſſingmachen/ vnd auch in groſſer Quantitaͤt daſelbſten bereytet wird/ vnd iſt Guͤldiſch darbey/ doch haͤlt ſo viel nicht/ daß mans mit nutzen heraus ziehen koͤnte/ Es iſt aber kein Mineral guͤldiſcher von Natur vnd weſen als der Calmey/ vnd wann er zeitig koͤnte gemacht werden/ wie ich dann nicht daran zweyfele das ſolches zu thun muͤglich/ wuͤrde man viel Gold daraus ziehen koͤnnen:
was ſonſten auß dieſem Mineral weiters kan gemacht werden/ habe ich allbereyt in dem 1. vnd 2. Theil Furnorum beſchrieben/ vnd nicht noͤtig erachtet allhier ein mehrers davon zu ſchreiben.
Von dem gemeynen Schwefel.
DEr Schwebel iſt das aller bekanteſte/ faſt gebraͤuchlichſte/ vnd aller verbrenlichſte Mineral vnter allen; wie er in Medicina vnd Alchymia zur ſcheydung der Metallen zugebrauchen/ iſt ſo wol in meinen vor dieſen außgebenen Schrifften als auch bey andern zu ſehen/ vnd dient allein dieſes allhier zu ſagen/ daß er ein anfaͤnger vnd wurtzel aller Metallen ſey/ dann ſelten ein Ertz gefunden/ dabey auch nicht der Schwefel zu ſehen/ Er wird in viel orten der Welt haͤuffig gemacht/ oder auß der Erden gezogen/ inſonderheit in Ißland/ in Italia, bey den allzeit brennenden Bergen/ Hekea vnd Veſuvio.
Er wird auch an vielen orthen Teutſchlands auß den Kieſen per deſcenſum getrieben vnd bereytet/ alſo daß deſſen allenthalben die fuͤlle vmb ein kleines zubekommen iſt.
Dieſes ſeynd die vornembſte Mineralien/ welche mir bekant ſeyn/ vnd auch geſucht oder gebraucht werden.
Es finden ſich aber ſonſten uͤber dieſe noch/ ſo vielerhanden Berg-arten vnd Mineralien/ daß man ſie nicht alle zehlen oder nennen kan/ das eine haͤlt zugleich Schwefel vnd Arſenicum, das ander Kobolt vnd Schwefel/ das dritte Antimonium vnd Arſenicum, vnd dergleichen vielerhand mehr/ doch ſeynd dieſe oberzehlte die bekandieſte vnd gebraͤuchlichſte; darbey wir es vor dismal wollen verbleiben laſſen.
Nach deme ich nun angezeigt/ was Mineralien ſeyn/ vnd welche die vornembſte vnd bekanteſte/ So wil ich nun auch anzeigen vnd lehren/ wie dieſelbe durch huͤlffe des Salpeters vnd anderen Subjectis zu figiren, concentriren/ vnd Corporaliſch oder Metalliſch zu machen/ alſo/ auff daß dieſelbe dem Menſchen nuͤtzlich ſeyn koͤnnen/ die ſonſten vngeacht ligen bleiben.
Vnd hat es eine ſolche beſchaffenheit mit der Concentrirung der Mineralien/ entweder ſie werden durch den Salpeter figirt oder gebunden/ daß ſie nicht ſo ſchnell im Fewer weg-rauchen vnd verbrand werden/ vnd das Fewer außſtehen vnd ſich ſchmeltzen laſſen/ oder ſie werden durch huͤlff der Metallen Corporaliſch gemacht/ daß ſie zu nutzen kommen/ entweder die Metallen darmit zu vermehren/ wie bey dem Kupffer vnd Calmey zu ſehen/ oder aber damit zu reinigen/ ſcheyden vnd verbeſſeren/ wie bey dem Schwefel/ Antimonio, Arſenico vnd andern ſoll gezeiget werden/ alſo daß ſolche Mineralien/ welche ſonſten offtermals in groſſer quantitaͤt da ligen/ vnd niemanden zu nutzen kommen/ hinfůhro auch gebraucht vnd nutzen ſchaffen moͤchten.
Vnd erſtlich der Mineralien figirung per Nitrum betreffend/ ſo hat es eine ſolche beſchaffenheit darmit.
Nemblich daß dieſelbe pulveriſirt/ mie gleichen gewicht Salpeter verpuft werden/ dardurch ein theil ſeines verbrenlichen vnd fluͤchtigen Sulphurs vertrieben wird/ vnd das Mineral das Fewer hernach deſto beſſer außſtehen/ ſich mit Bley anſieden/ vnd abtreiben laſſen kan/ von welch Arbeit allbereyt in meiner Explication uͤber mein Miraculum Mundi gehandelt/ vnd vnnoͤtig eracht ſelbe allhier zu wiederholen.
Kan alſo das Arſenicum, Auripigmentum, Koboltum, Zincum Biſmutum, vnd andere fluͤchtige Mineralien/ durch die verpuͤffung des Salpeters etlicher maſſen figirt werden/ daß ſie ſich hernach im Fewer leyden vnd das jhrige herauß geben.
Auff eine andere weiſe werden die fluͤchtige Mineralien Corporaliſch gemacht/ nemblich durch huͤlff der Metallen/ wann die Mineralien den Metallen rechtmaͤſſig beygefuͤgt/ vnd durch ein Cement-fewer miteinander vereyniget werden/ ſo gehet das fluͤchtige Mineral in das Metall/ vnd wird Metalliſch/ vnd iſt gleichſamb mit ein augmentum deſſelben/ wie bey dem Calmey zuſehen/ welcher dem rothen Kupffer zugeſetzet/ vnd Cementirt wird/ dareyn gehet/ daſſelbige vermehret/ vnd jhme einen zuwachs giebet/ vnd zu Meſſing machet/ da doch ſonſten durch gemeyn ſchmeltzen auß dem Calmey kein Metall zu bringen iſt.
Deßgleichen koͤnnen auch alle Arſenicalia durch Cementationes in das Kupffer gebracht/ vnd Corporaliſch gemacht werden/ faͤrben aber daſſelbige nicht gelb wie der Calmey/ ſondern weiß/ wird aber nicht geſchmeydig/ ſondern bruͤchig davon/ gleichwol nicht ohne nutzen/ dann ſo ſolches weiſſe Kupffer hernach durch gewiſſe niederſchlaͤge tractiret wird/ ſo kompt das Gold vnd Silber ſo in dem Arſenico geweſen in die Koͤnige/ welche dann auff den Teſt abgetrieben/ oder mit Salpeter rein gemacht werden ſollen/ da doch ſonſten durch ſchmeltzen auß dem Arſenico, Auripigmento oder Kobolt/ kein Metalliſch Corpus hette koͤnnen gebracht werden.
Der Proceß iſt alſo:
Man ſchneidet das Kupffer in kleine ſtuͤcken/ vnd feucht dieſelbe mit Lein-oͤhl an/ vnd beſtrewet ſie einem pulveriſirten Arſenico, Auripigmento, Kobolto oder anderm Realgari, vnd macht alſo in einem Tiegel Stratum ſuper Stratum, von dem Kupffer vnd Arſenico, decket vnd verlutiret denſelben wol/ ſetzet denſelben in Circul-fewer/ vnd je laͤnger je naͤher das Fewer gelegt/ bis endlich der Tiegel gluͤet/ alsdann wieder kalt werden laſſen/ findet man den Arſenicum in das Kupffer gekrochen/ davon es ſchwartz vnd bruͤchig geworden iſt/ welches gezinterte Kupffer ſich zu pulver machen laͤſt/ vnd hernach durch den Salpeter kan verpuffet werden/ ſo wird das fluͤchtige Gold vnd Silber ſo in dem Arſenico geweſen/ Corporaliſch/ vnd bleibet auff den Teſt ſtehen bey andern fixen Metallen/ alſo daß auf dieſe weiſe auß allem Arſenico, Auripigmento, Kobolto vnd andern fluͤchtigen gifftigen vnd veraͤchtlichen Mineralien gut vnd beſtaͤndig Gold vnd Silber zu bringen.
NB.
Dieſe Arbeit iſt aber fuͤr vnerfahrne/ die im Fewer keinen beſcheyd vnd ſich zu huͤten wiſſen/ gar gefaͤhrlich/ darumb ein jeder zuſehe was er thue/ welcher nicht wol darmit weiß uͤmbzugehen/ der las es bleiben vnd meyde dieſe arbeit/ der aber im Fewer erfahren iſt/ kan ohne einige gefahr darmit zu recht kommen/ vnd guten nutzen dardurch erlangen/ dann manches Arſenicum oder Auripigmentum viel fluͤchtig Gold haͤlt/ vnd durchs gemeyne ſchmeltzen in Fewer nicht behalten wird/ ſondern gantz vnd gar davon fleugt/ ſo dieſelbe aber durch die Cementation in das Kupffer gebracht/ vnd in dem Kupffer durch den Salpeter figirt, vnd durch Bley oder Eyſen in Koͤnige gefaͤlt werden/ alsdann ſie das jenige herauß geben fix/ was ſie zuvorn vnfix vnd fluͤchtig bey ſich gefuͤhret.
Wie nun ein ſolche Cementation vnd fixation per Nitrum, wie auch præcipitation der Koͤnige geſchehe/ wird auß nachfolgenden Proceſſen zuerkennen ſeyn.
NB.
Dieſes aber ſoll man in acht nehmen/ daß immer das eine Mineral dem anderen in der außſeygerung oder außbringung ſeines Goldes oder Silbers wann es anders mit nutzen geſchehen ſoll/ zu huͤlff kommen muß/ alsdann ein jedweders das ſeinige hergibt/ vnd alſo die Außbeut deſto groͤſſer/ vnd muͤhe vnd koſten deſto beſſer bezahlet werden.
Zum Exempel/ ich habe probiret vnd gefunden ein Auripigmentum oder Arſenicum, welches auch guͤldiſch iſt/ vnd wolte ſolches gern zu recht bringen/ vnd nutzen darans nehmen/ ſo ſehe ich mich vmb ein Kupffer welches auch guͤldiſch iſt/ dann deren auch genug zu finden/ dareyn bringe ich durch das Cement meinen guͤldiſchen Arſenicum, vnd auf daß ich ſolches Kupffer mit dem Arſenico nicht auf dem Teſt darff abtreiben/ welches dann mehr koſten wuͤrde als das außbringen werth were/ ſo præcipitire oder faͤlle ich das Gold dareyn in einen kleinen Koͤnig/ vnd mache denſelben allein rein/ vnd erlange das Gold ſo in dem Arſenico vnd Kupffer geweſen/ vnd darff nicht alles Kupffer abtreiben; auf daß aber das niederfaͤllen des Koͤnigs deſto vortheilhafftiger ſey/ ſo procedire ich alſo:
Ich trachte nach einem guten Antimonio, welches von Natur auch guͤldiſch iſt/ deßgleichen nach einem ſolchen Eyſen das Gold haͤlt/ welche beyde/ ſo wol das Eyſen als das Antimonium man gar wol haben kan/ vnd richte die Seygerung alſo an; Erſtlich bringe ich den guͤldiſchen Arſenicum in das guͤldiſche Kupffer/ wann ichs haben kan/ ſolches pulveriſire ich/ vnd verpuͤffe es mit gleichem gewicht Salpeter/ ſo wird der Arſenic. etwas fixer/ vnd laͤſt ſich deſto beſſer im Fewer handlen/ ſo du aber in der Arbeit erfahren biſt/ kanſtu dein Salpeter erſparen/ vnd das mit Arſenic. gezinterte vnd gepuͤlverte Kupffer mit gleichem gewicht Antimonio ſchmeltzen/ ſetzt es von ſich ſelber einen Koͤnig/ ſo darff man keines Niederſchlags/ vnd wird ſolcher Koͤnig auf die ſeyten gelegt/ das uͤbrige aber wird mit gemeynen Eyſen zu einem Regulo gefaͤlt/ welcher ſein Nutzen auch gibt/ wie hernach folgen ſoll/ faͤlt aber von ſich ſelber kein Koͤnig/ ſo muß man die maſſam wieder in den Tiegel thun vnd ſchmeltzen/ vnd mit ein wenig Eyſen-feylig dieſelbe nieder ſchlagen/ mit einem gluͤenden Eyſern hacken uͤmbruͤhren/ wol ſchmeltzen laſſen/ vnd in den Gießpuckel gieſſen/ erkalten laſſen/ den Koͤnig abſchlagen/ darinn dann das Gold ſeyn wird/ daß der Arſenic, das Kupffer/ Antimonium vnd Eyſen bey ſich gehabt/ welcher Koͤnig dann entweder mit Salpeter im Tiegel oder mit Bley auf dem Teſt ſol abgetrieben werden/ ſo findet ſich das Gold ſo in obgedachten Mineralien verborgen geweſen; vnd wann man dieſe Seygerung noch vortheilhaftiger wilthun/ ſo kan man dem mit Arſenico gezinterten Kupffer etwas wenige mit Schwefel gezinterte Silber zuſetzen/ vnd alsdann mit Antimonio ſchmeltzen/ vnd mit Marte zu Koͤnigen faͤllen/ ſo ziehet das Silber das fluͤchtige Gold auß dem Arſenico vnd Antimonio deſto beſſer zu ſich/ vnd gibt deſto groͤſſern nutzen in der Seygerung.
NB.
So man aber nicht woll erfahren iſt in dieſer Arbeit/ ſo las man das Silber nur darvon/ vnd ſchmeltze dem Koͤnig ein wenig Silber zu/ vnd mache jhn als dann fein mit Salpeter/ ſo haͤlt ſich das Gold ſo in dem Koͤnig iſt/ an das zugeſetzte Silber/ vnd vermehret daſſelbige vmb ein gutes/ nach dem die Mineralien (ſo in der Seygerung gebraucht ſeyn worden) viel oder wenig gold gehalten haben/ vnd iſt dieſes ein ſolche Arbeit/ dardurch man ſeine Nahrung reichlich haben kan; Es wil aber einen geuͤbten Laboranten haben/ vnd keinen Farneriſchen ſtuͤmpler/ dann ich dieſen Proceß denen nicht vorſchreibe/ welche mit Fewer-arbeiten nicht wiſſen vmbzugehen/ ſondern denen/ welche geuͤbt vnd wol erfahren ſeyn/ ob wol die Arbeit ſo kuͤnſtlich nicht iſt/ ſo wird ſie doch nit ein jedweder nachthun koͤnnen/ darumb ich dieſe warne/ die nicht im Fewer erfahren ſeyn/ daß ſie deren Arbeit muͤſſig gehen/ vnd etwas anders thun/ oder in handen nehmen/ daß ſie verſtehen/ vnd nicht mir/ wann ſie fehlen/ die ſchuld zu legen/ als wann ich nicht trewlich geſchrieben/ ſondern jhrer vngeſchicklichkeit zu rechnen/ vnd die ſchuld geben muͤſſen.
Ich muß bekennen daß dieſe Arbeit etwas ſchwer zu thun iſt/ doch/ wann man nur fleiß anwendet/ vnd im Fewer arbeiten vnd vmbzugehen weiß/ ſo kan er doch wol damit zu recht kommen/ vnd guten nutzen darvon haben/ ſonderlich wann er gute Mineralien mit in die Seygerung brauchet.
Es moͤchtenun mancher ſagen/ woher nehme ich dann gute Mineralien/ wer ſagt mir/ welche guͤldiſch oder nicht guͤldiſch/ welche gut oder boͤß ſeyn/ auf daß ich in der Arbeit nicht fehle/ vnd verlohrne muͤhe vnd Arbeit thue.
Der ſoll wiſſen/ wann er ſo viel nicht weiß oder verſteht ein Mineral zu probiren vnd zuerfahren/ ob es guͤldiſch ſey/ ſo dient er auch nicht ein ſolches Seyger-werck vnterhanden zu nehmen/ vnd thaͤt viel beſſer daß ers bleiben lieſſe.
Auf daß aber gleichwol zum uͤberfluß nichts an mir ermangele/ ſo wil ich auch hieher ſetzen wie die Mineralien zu probiren/ ob ſie guͤldiſch ſeyn/ vnd geſchicht alſo: Alle Rcalgaria, als Arſenicum, Auripigmentum, Kobolt vnd jhres gleichen/ muͤſſen erſtlich durch ein Cement ins Kupffer gebracht/ vnd alsdann (einem wilden Ertz gleich) mit Bley angeſotten vnd abgetrieben werden/ ſo findet ſich ein koͤrnlein Silber/ welches auf Gold muß probiret werden.
Nach dem nun viel oder wenig außkompt/ nach deme man ſeine rechnung machen kan/ ob das Mineral Reich genug ſey zu obgedachter Seygerung zu gebrauchen/ das Kupffer kan auch nur mit Bley abgetrieben/ vnd das Slber-korn mit aqua-fort auf Gold probiret werden/ das Antimonium vnd Eyſen kan zuſammen auf einer Schirben vnterm Muffel/ oder in einen guten Tiegel im Wint-Ofen wol flieſſen vnd treiben/ doch daß des Antimonii 2. mal ſo viel ſey als des Eyſens/ ſo ſetzet ſich ein Koͤnig/ welchen man mit Bley auf einer Schirben anſieden/ vnd das angeſottene auf einer Capellen abgehen laſſen/ ſo findet ſich ein Silber-korn/ welches mit aqua-fort auf Gold ſoll verſuchet werden.
NB.
Dieſe proba iſt zwar gut/ aber kan leichtlich darinn gefehlet werden/ daß nichts daraus kompt/ wann ſchon zimlich Gold darinnen wehre/ dann das Antimonium laͤſt ſich mit Bley nicht gern abtreiben/ zertreibt die Capellen/ vnd zieht ſich das Probkorn durch die wildigkeit mit in die Capellen/ alſo daß die proben leichtlich falſch werden/ vnd man kein gewißheit davon haben kan; deme nun zu helffen/ geſchicht alſo/ wann 2. theil Antimonium mit ein theil Eyſen im Tiegel wol gefloſſen/ ſo ſol man ein wenig pulveriſirten trucknen Salpeter darauf werffen/ den Tiegel wieder zudecken/ vnd wol darmit flieſſen laſſen/ alsdann außgieſſen in ein mit Wachs geſchmireten Gießpuckel/ vnd nach der erkaltung den Koͤnig von den Schlacken ſchlagen/ jhme 2. 3. oder 4. mal ſo viel Bley zuſetzen/ als er wiegt/ vnd in einen Tiegel mit Salpeter den regulum Antimonii von dem Bley ziehen/ das Bley hernach abtreiben/ ſo gehet es rein ab/ vnd wird der rechte halbt gefunden; ob wol nun dieſe beſchreibung an ſich ſelber klar genug iſt/ ſo weiß ich doch wol das vnter 10. nicht einer ſolche verſteht oder begreiffen kan/ derohalben ich nothwendig ein wenig außfuͤhrlicher gehen/ vnd die verſchlackung des Reguli durch den Salpeter beſſer erklaͤren muß.
Zu dieſer Prob darff man kein groſſen Tiegel mit Eyſen nehmen/ ſondern allein ein Centner des kleinem Probir-gewichts/ vnd 2. Centner Antimonii, vnd alſo beyde wol zuſammenſchmeltzen/ vnd mit ein wenig Salpeter treiben laſſen/ ſo ſcheydet ſich der Koͤnig deſto beſſer von den Schlacken/ welchen man alſo mit Bley vnd Salpeter waſchen oder reinigen ſoll:
Setze dieſen Koͤnig/ der von dem:
Antimonio vnd Eyſen kommen iſt/ mit 3. mal ſo ſchwer Bley in einen reinen Tiegel/ vnd las es zuſammen zwiſchen kohlen im Wind-oͤfelein verdeckt/ daß keine kohlen dareyn fallen/ vnd das werck verderbe/ wol flieſſen/ alsdann nimb den deckel von dem Tiegel/ vnd trage mit einem Loͤffel ein wenig pulveriſirten Salpeter darauff/ decke den Tiegel wieder zu/ vnd huͤte dich daß du ja keine kohlen hineyn fallen laͤſt/ las ein wenig treiben/ ſo ziehet der Salpeter das Antimonium vnd Eyſen in ſich/ vnd wird hart davon/ wann ſolches geſchehen/ muß man wieder ein wenig Salpeter zu werffen/ vnd auch darmit flieſſen laſſen/ ſo ziehet ſich alles Antimonium, Eyſen vnd Bley in den Salpeter/ vnd wird zu Schlacken/ vnd bleibt ein theil des Bleyes vngeſchlacket/ darinn das Gold ſeyn ſoll/ daß das Antimonium vnd Eyſen in ſich gehabt hat/ welches dann auf einer Probir-Capellen vnterm Muffel ſol abgehen/ ſo findet ſich der rechte heldt.
NB.
Man ſoll aber in dieſer arbeit ſeine maß wiſſen daß man nicht zu viel Salpeter in der waſchung oder Schlackung gebrauche/ vnd alles Bley mit zu Schlacken werde/ ſondern alſo damit procediren, daß aufs wenigſte von den 3. zugeſetzten theilen Bleys noch ein theil uͤbrig bleibe/ vnd nicht zu Schlacken mit dem Antimonio werde/ alsdann im Gießpuͤckel gieſſen/ nach der erkaltung den Bley-koͤnig von den Schlacken nehmen/ vnd abtreiben.
NB.
Wer auf dieſe weiſe mit Salpeter die Metallen waſchen oder Schlacken will/ muß wol zuſehen daß kein kohlen in den Tiegel fallen/ dann die kohlen verderben den handel/ præcipitiren das jenige wieder/ was der Salpeter zu ſich gezogen hat/ vnd wird die Arbeit vergeblich gethan:
Weiter iſt dieſes auch noͤtig zuberichten vnd anzuzeigen/ oder zubeweiſen/ das ein jedweder Arſenicum vnd Antimonium Gold fuͤhren/ doch das eine viel mehr als das ander/ vnd auch viel Kupffer vnd Eyſen guͤldiſch iſt/ ſo niemand weiß oder achtet/ oder auf gemeyne weiſe durch das abtreiben durch Bley mit nutzen herauß zu bringen/ dann mancher ſagen moͤchte/ woher ſol ich guͤldiſch Arſenicum, Antimonium, Kupffer vnd Eyſen nehmen/ wann was gutes darinn were/ andere wuͤrdens ſchon herauß ziehen/ vnd ſolches nicht an mich kommen laſſen; deme zu helffen/ gebe ich dieſe antwort/ wann ſchon die Bergleut wiſſen/ daß ein fluͤchtig Gold im Arſenico vnd Antimonio iſt/ ſo wiſſen ſie doch nicht ſolches mit nutzen herauß zu Seygeren/ es wuͤrde ſie viel mehr herauß zu ziehen koſten/ als das Gold werth were/ dann auf jhre weiſe alles im Rauch weg gehen wuͤrde/ vñ dieſes von dem Arſenico, Auripigmento, Kobolt vnd Antimonio zuverſtehen/ welches aber allhier durch den Salpeter gebunden/ vnd in dem eynbringen ins Kupffer bleiblich vnd fix gemacht werden.
Daß nun bisweilen Gold in dem Kupffer iſt/ vnd doch nicht geachtet/ das kompt daher/ wann deſſelben nicht ſo viel darinnen iſt/ daß es die Seyger-koſten mit dem Bley bezahlen kan/ dann ſolches auf Teſten mit Bley abzutreiben wuͤrde gar viel koſten; derohalben zum oͤfftern Gold in dem Kupffer iſt/ vnd doch nicht mit nutzen herauß zu bringen.
Gleicherweiß hat es eine beſchaffenheit mit dem Eyſen/ dann zum oͤfftern Eyſen- Ertz gefunden wird das ſehr reich iſt/ vnd doch niemand ſolches weiß oder innen wird/ dann gemeynlich das Eyſen-ertz von groben Leuten herauß geſchmeltzet wird/ welche nicht nach Gold/ ſondern nur nach ſolchen Ertzen ſuchen/ die viel vnd gut geſchmeydig Eyſen geben/ vnd wann ſie ſchon wuͤſten das der Centner Eyſen etlich Loth Gold hielte (wie dann ſolches Eyſen zum oͤfftern gefunden wird) wie wolten ſie es herauſſer bringen?
Dann mit abtreiben auff Teſten laſt ſich das Eyſen nicht handlen/ viel weniger mit Bley Seygern/ wie das Kupffer/ darumb kein wunder iſt/ daß wenige auß dem Eyſen etwas gutes ſuchen/ weil es ſich nicht wie Kupffer Seygern vnd abtreiben laͤſt.
Aber durch den Arſenicum Auripigmentum oder Antimonium es ſich gern handlen laͤſt/ vnd von ſich giebet was es hat; Vnd kan ein ſolches Eyſen das guͤldiſch iſt/ erſtlich mit Arſenico Cementirt werden/ wie oben bey dem Kupffer geſchehen/ vnd hernach mit Antimonio zu Koͤnigen gefaͤlt/ die Koͤnige mit Bley verſetzet/ vnd mit Salpeter geſchlacket/ abgetrieben/ ſo findet ſich mit guten nutzen/ was die vnachtſame Mineralien in ſich gehabt.
Vnd wann mans noch beſſer machen will/ ſo muß man dem Koͤnige an ſtatt des Bleyes etwas Gold zuſetzen/ vnd alsdann mit Salpeter den Regulum ſchiacken vnd von dem Gold ziehen/ ſo behaͤlt das zugeſetzte Gold das andere auß dem Koͤnig deſto lieber/ vnd vermehret ſich alſo davon vmb ein merckliches mehr/ als wann der Koͤnig uͤber Bley were geſchlacket worden.
Die ſchlacken ſeynd auch nicht verlohren/ ſondern koͤnnen mit einer kohlen præcipitirt werden/ ſo laͤſt der Salpeter den zu ſich gezogenen Koͤnig wieder fallen/ welcher nach der erkaltung von den ſchlacken ſoll geſcheyden werden.
Dieſen Koͤnig kan man hernacher zu anderen Metalliſchen arbeiten nuͤtzlich anlegen/ das er aufs new wieder Gold von ſich giebet/ wie bald gelehret wird.
Die ſchlacken aber iſt mehrentheils figirter Salpeter/ kan auch bewahret werden/ bis zu nachfolgender Metalliſchen arbeit/ ſo ein immerwehrendes Bergwerck genennet/ alſo daß gar nichts verlohren gehet/ ſondern alles zu nutzen gebracht wird.
Iſt derohalben dieſe Seygerung fuͤrwar ein ſehr nuͤtzliche Arbeit/ damit mancher eine gute nahrung haben koͤnte/ vnd wann man nicht gern mit dem Arſenico oder Auripigmento vmbgehet/ vnd wegen ſeiner gifft ſolches ſchewet/ ſo kan man denſelben auch wol davon laſſen/ vnd das guͤldiſche Eyſen mit guͤldiſchen kieß Cementiren, vnd mit dem Antimonio ſchmeltzen/ vnd in Koͤnige faͤllen/ ſo kompt das fluͤchtige Gold ſo in dem kieß geweſen/ auch zu nutzen/ vnd gibt einen beywachs deme ſo auß dem Eyſen vnd Antimonio kommet.
Vnd ſo man auch keinen guͤldiſchen kieß haͤtte/ kan dieſe Seygerung auch wol geſchehen/ auß dem Eyſen vnd Antimonio, dann ſo das Eyſen nur allein guͤldiſch iſt/ ſo kan dan noch die Arbeit mit guten vortheil verꝛichtet werden.
Dieſe Seygerung oder außbringung des Goldes auß den fluͤchtigen Mineralien vnd vnachtſamen groben Metallen koͤnte manchen/ der nur etwas im Fewer arbeiten kan/ auf die Beyn helffen/ der ſonſten mangel leydet/ dann obgedachte guͤldiſche Mineralien allenthalben genug zu finden/ aber wegen jhrer vnſixitaͤt vnd vnzeitigung nicht von einem jedwedern koͤnnen Tractiret werden/ derohalben als vntůchtig verworffen ligen bleiben/ vnd niemanden zu nutzen kommen.
Ich weiß daß etliche den Kobolt vnd Wißmuth mit Salpeter zu figiren gewuſt/ vnd viel Silber darauß gezogen haben:
Deßgleichen wiſſen auch etliche die Arſenicalia vnd Realgaria mit dem Salpeter zu binden/ das ſie ſich ſchmeltzen laſſen/ vnd jhr verborgenes Gold vnd Silber von ſich geben; der nun die Goldhaltende vnvollkommene Metallen darbey zu appliciren weiß/ der Arbeitet deſto gluͤcklicher/ vnd ſonderlich wann er nach guͤldiſchen Eyſen trachtet/ welches er vmb ein kleines haben kan/ vnd ſo er den Salpeter jhme ſelber zeuget/ koſtet jhme dieſe figirung oder Seygerung der fluͤchtigen Mineralien gar wenig/ vnd kan ein gute Außbeut davon kommen.
NB.
Wann aber noch beſſerer gewinn von dieſer Seyger-arbeit kommen ſoll/ ſo muß dieſelbe nicht in Tiegeln/ ſondern auf Herden geſchehen/ da dann ein groſſe menge der fluͤchtigen (durchs Nitrum figirten Mineralien) zugleich geſchmoltzen/ nieder in Koͤnige gefaͤllet/ die Koͤnige von den ſchlacken geſcheyden/ vnd auf friſche Herden durchs Nitrum gereinigt/ vnd zu nutz gemacht werden/ alſo daß man ſo viel profit davon haben koͤnte/ als auß manchem Bergwerck/ das mit groſſen koſten auß der tieffe der Erden muß geholet werden.
Es koͤnnen auch alle fluͤchtige vnzeitige Mineralien/ durch den Naſſen weg durch huͤlffe des Salpeters figirt werden/ daß ſie beſtaͤndig Gold vnd Silber von ſich geben/ dardurch immer ſo viel/ wo nicht ein mehrers erhalten wird/ als im truckenen weg/ vnd geſchicht alſo: ſolvire das fluͤchtige Mineral, Es ſey gleich Kobolt/ Zinck/ Wißmuth/ Calmey/ Arſenic, Auripigment, vnd jhres gleichen mit einem ſtarcken aqua-fort, vnd nach der Solution ziehe das aqua-fort wieder davon/ ſo bleibt ein weiſſer Kalck zuruͤck/ welcher durch das aqua-fort figirt iſt/ daß er ſich hernach mit Bley anſieden/ ſchlacken vnd abtreiben laͤſt; wer aber ſolchen mit dem Antimonio ſchmeltzet/ vnd mit guͤldiſchen Kupffer vnd Eyſen faͤllet/ der erlangt mehr Gold als durch das Bley/ kan aber nicht ein jedweder mit ſolcher Seygerung vmbgehen/ das anſieden/ ſchlacken auff Schirben/ vnd abtreiben auf Teſten iſt bekanter vnd leichter zu thun.
Es koͤnnen auch etliche Metallen durch das naſſe Fewer/ das iſt ſtarckes aquafort figirt werden/ daß ſie Gold vnd Silber im ſchlacken von ſich geben/ vnd inſonderheit das Zinn/ Queckſilber vnd Bley/ wann vom Zinn ein ſtarck aqua-fort nur einmal abgezogen wird/ ſo wird es ſo fix/ daß es in dem ſtarckſten Fewer nicht wegfleugt/ ſondern zu einem weiſſen Vitro flieſt/ wann es aber Gold von ſich geben ſoll/ ſo muͤſſen andere Metallen mit beygeſchmoltzen werden/ dareyn ſich das Gold begibet vnd Corporaliſch wird/ als da iſt Silber vnd Bley.
Wann das Bley in aqua-fort ſolviret, vnd mit Urin præcipitirt wird/ ſo erlangt es eine ſolche harte/ daß mans ſchwerlich im Tiegel ſchmeltzen kan/ ſo mans aber mit einem lixivio præcipitirt, ſo gibt es ein Vitrum, ſo es mit Saltzwaſſer gefaͤlt wird/ ſolches gantz gantz fluͤchtig wird/ dann das Sal Commune alle Metallen fluͤchtig machet/ hergegen das Nitrum, ſo wol im naſſen als truckenem weg ſelbige figiret, bindet vnd Fewer beſtaͤndig machet/ welches allhier geſetzt wird.
Dieſes zu bekraͤfftigen/ ſo ſehe man wie der Mercurius Vulgi ſo leicht Fewer-beſtaͤndig kan gemacht werden/ wann zum oͤfftern ein ſtarck aqua-fort davon abſtrahirt wird/ daß er ſich endlich gluͤen laͤſt/ ſo er aber mit Spiritu Salis getrieben wird/ er je laͤnger je fluͤchtiger wird/ iſt alſo vnter allen Salien kein einiges/ welches die Mineralien figirt, als das Edle Nitrum, ſo wol im naſſen als truckenen weg/ wie allbereyt bewieſen worden.
Vnd dieſe figirung der fluͤchtigen vnd vnvolkommenen Metallen durch das Nitrum ſo wol im trucknen als naſſen wege/ jener ſo allein durch das Flammen-fewer von Holtz geſchicht/ viel vorzuziehen/ nicht allein darumb/ weilen daſſelbe viel ehender oder geſchwinder zugehet/ ſondern auch beſſer vnd beſtaͤndiger figirt.
Dann ſo man ein Arſenicum, Kobolt oder ander fluͤchtig Mineral allein durchs gemeyne Fewer wolte beſtaͤndig machen/ wie viel zeit wuͤrde darzu gehoͤren/ vielleicht wol etliche Monaten/ wo nicht ein gantzes oder halbes Jahr aufs wenigſte/ welches man aber hergegen per Nitrum in einem oder 2. Tagen verꝛichten kan/ dann ſo das fluͤchtig Mineral nur mit dem Nitro vermiſchet vnd verpuͤffet/ abgeſuͤſt/ wieder mit friſchem Nitro zu 2. oder 3. mahlen verpuͤffet wird/ es hernach ein ſtarckes ſchmeltz-fewer genugſam außſtehen kan/ oder ſo das Mineral nur in einem ſtarcken aqua-forti ſolvirt, vnd das aqua-fort davon abſtrahirt wird/ es alſobalden fix vnd Fewer beſtaͤndig iſt.
Eine ſolche groſſe krafft ſtecket in dem Salpeter verborgen/ welches die alten Philoſophi wol gewuſt/ vnd derohalben geſagt/ daß man zur fixation der fluͤchtigen Mineralien das allerſtaͤrckſte Fewer gebrauchen muͤſſe/ welches allein in dem Nitro verborgen/ vnd ſonſten nirgends zu finden iſt.
Das Centraliſche Fewer iſt den fluͤchtigen Mineralien vnd geringen Metallen zu zeitlich entgangen/ vnd hat dieſelbe vnzeitig verlaſſen/ welche dann durch vnſer Fewer vollends koͤnnen gezeitiget vnd figirt werden/ ſo wol durch das gemeyne Holtz fewer/ als auch durch den Salpeter.
Hiermit vermeyne ich genug bewieſen zu haben daß der Salpeter ſo wol im trucknen als naſſen wege die Mineralien vnd Metallen figire, welches kein Verſtaͤndiger wiederlegen kan.
Weiters kan ich auch dieſes nicht verſchweigen daß der Salpeter auch fluͤchtig mache/ nicht allein die vnzeitige Mineralien/ ſondern auch die fixe Metallen/ alſo daß ſich dieſelbe gantz vnd gar ohne die feces welche ſchwaͤrtzlich zuruͤck bleiben/ einen gemeynen Schwefel oder Mercurio gleich/ auf ſublimiren oder diſtilliren laſſen.
Nun kan ein jedweder verſtaͤndiger leichtlich erachten was fuͤr gutes durch eine ſolche diſtillation der Metallen zu hoffen.
Dann weilen alle dinge durch die diſtillation (wie bekant genug iſt) aufs hoͤchſte gereinigt werden/ ſo kan man ja leichtlich ſein rechnung machen/ wann man von den vnreinen Metallen das reinere theil von dem vnreinen ſcheyden kan was man erlanget.
Ein mehrers allhier nicht/ weilen von ſolcher diſtillation oder reinigung der Metallen allbereyten in dem dritten Theil meiner Pharmacopææ Spagiricæ außfuͤhrlich gehandelt/ daſelbſten klaͤrlich bewieſen/ daß ein jedweder vnvolkommene Metall/ wann es diſtilliret wird/ ein fluͤchtiges Gold gibet/ vnd das ſolches fluͤchtige Gold gleichſam ohne muͤhe vnd koſten particulariter, (vnd vielleicht auch univerſaliter) welches letztere ich zwar nicht verſucht/ Corporaliſch zu machen ſey; dahin ich den begierigen Leſer der groſſen Hermetiſchen geheimniſſen vnd wahren Philoſophiſchen Arcanen wil gewieſen haben.
Auf daß man aber den vnterſcheyd der figirung oder concentrirung der fluͤchtigen Mineralien/ wie auch vnvollkommenen Metallen recht vernehme/ vnd begreiffen moͤge/ wieviel geſchwinder vnd leichter ſolche durch das Nitrum, als durch das gemeyne Fewer geſchehe/ dient ein Proceß zum Exempel hieher zu ſetzen/ darauß dann genugſam abzunehmen/ wie muͤheſam dieſe durch das Holtz/ vnd wie leicht jene durch das Nitroſiſche naſſe Fewer zuwegen zubringen ſeyn.
Sonſten iſt es vnmuͤglich den Arſenicum, Auripigmentum, Koboltum vnd jhres gleichen/ ohne dem Salpeter zu figiren/ es ſey dann daß ſolche zuvorn in andere Metalliſche Corpora gebracht/ vnd mit denſelben durch das Kohlen-fewer geroͤſtet/ geaͤſchert/ geſchlacket vnd zerſtoͤhret/ vnd endlich durch ein gewaltiges Schmeltz-fewer durch Blaßbaͤlge wieder in Metalliſche geſtalten reducirt werden/ wann dann ſolches gethan ſoll werden/ muß es auf dieſe weiſe geſchehen:
Erſtlich muß man den Kobolt/ Arſenicum oder dergleichen Goldhaltendes realgar durch die Cementation in das Kupffer oder Eyſen bringen/ wie oben allbereyt gelehret worden/ darnach muß man das mit realgaribus Cementirte Kupffer oder Bley klein pulveriſiren/ vnd mit Antimonio, Calmey/ Kieß oder Marcaſita vermiſchen/ vnd wann es mit nutzen ins groß geſchehen ſoll auf Herden/ daruͤber eine Flamm ſpielen moͤge/ allgemach ergluͤen/ vmbruͤhren/ vnd alſo zu einer aſchen roͤſten oder verbrennen/ wann ſolche nicht mehr raucht/ darzu aber etliche Tage gehoͤren/ alsdann in einen Stich-ofen wieder reduciren vnd in Metalliſche geſtalt bringen/ ſolche alsdann wieder aufs New auf dem Herd mit vmbruͤhren geroͤſt vnd zu Aſchen gebrant vnd die Aſchen durch das ſtarcke geblaͤs reducirt, ſo oft vnd viel die aͤſcherung vnd reducirung wiederholet/ bis daß nur ein kleiner Koͤnig ſich in der reduction findet/ vnd das ander alles ein vntuͤchtige ſchlacke verbleibet/ dieſen kleinen Koͤnig ſoll man alsdann mit Bley auf ein Teſt oder Treib-ſcherb gletten oder ſchlacken vnd abgehen laſſen/ ſo findet ſich das Gold vnd Silber ſo die fluͤchtige Mineralien bey ſich gehabt.
NB.
Dieſe Arbeit/ obwolen ſie etwas muͤheſam iſt/ dannoch wann ſie ins groß gethan wird/ guten nutzen bringen kan/ ſonderlich wann man die Mineralien vnd die Kohlen wol haben kan/ auch andere vnvollkommene Metallen/ als Bley/ Kupffer/ Eyſen vnd dergleichen zu dem werck mit vntergebrauchet/ alsdann auch deſto mehr Gold vnd Silber außgebracht wird.
Als zum Exempel:
Ich zintere das Kupffer oder Eyſen mit Arſenico, Kobolt oder andern gifftigen vnd fluͤchtigen realgaribus, oder nur mit Calmey/ welcher auch wol bindet/ ſchmeltze Antimonium, Wißmuth/ Zinck vnd Bley darunter/ ſo gibt es eine bruͤchige Maſſam, welche man aͤſcheren ſol/ entweder auf Herden wie allbereyt gelehret/ durch eine Holtzflamm/ welche daruͤber gehet/ vnd die Mixtur erwaͤrmet vnd zeitiget/ oder auch auff Kohlen in einen beſondern Ofen/ nemblich alſo: Mache von Fewer beſtaͤndigen ſteinen einen Ofen groß oder klein/ nach dem du viel thun wilt/ inwendig aufs wenigſte eines Fuſes weit/ vnd von dem bodem eines Fuſes hoch ſoll der Ofen vorn offen ſeyn/ daß man einen Roſt hineyn vnd auch heraus nehmen moͤge/ uͤber dem Roſt zweyer oder dreyer Fuß hoch/ ſoll ein Thuͤr gemacht ſeyn/ dardurch man die Kohlen in den Ofen werffen koͤnne/ vnd ſoll uͤber dem Ofen eine Rauch-kammer geſetzet werden darinn ſich der Metalliſche Rauch fangen oder anlegen/ auf daß er nicht weg fliege/ ſondern nach der erkaltung außgenommen werden moͤge/ wann nun alles fertig/ ſo fuͤlle den Ofen mit Kohlen/ vnd wann ſie wol angangen/ ſo trage immer ein ſtuͤck deiner Metalliſchen Mixtur darauf/ ſo wird es bald ſchmeltzen/ vnd alſo durch die gluͤende Kohlen lauffen/ vnd immer ſehr rauchen vnd aufffliegen in die Rauch-kammer/ was dann durch die Kohlen vnd Roſt flieſt vnd noch Metalliſch iſt/ ſoll vnter den Ofen der etwas ſchuͤſſig gemacht ſeyn ſoll/ vnd das Metall fuͤr dem Ofen in ein grube flieſſen koͤnne/ mit einem Eyſern Loͤffel auffgeſchoͤpffet/ vnd wieder auf die Kohlen getragen werden/ ſo lang vnd viel bis das dein Mixtur gantz zu Aſchen verbrant oder im Rauch auffgangen/ vnd auch zu Aſchen geworden/ vnd ſich in die Rauch-kammer ſublimirt hat/ welche Flores oder Metalliſchen Rauch man ſamlen vnd mit der Aſchen ſo durch den Roſt gefallen/ in einen Stich-ofen reduciren muß/ ſo wird ein theil davon wieder zu einem fluͤſſigen Metall werden/ doch bruͤchig/ welches Metall aufs newe in dem Roſt-ofen ſoll geaͤſchert vnd durch das geblaͤs reducirt werden/ dieſe aͤſcherung vnd reducirung ſoll ſo oft gethan werden/ bis das alles zu einer ſchlacken oder Glas worden iſt; alsdann ſoll man dieſe ſchlacken mit dem allerſtaͤrckſten Blas-fewer reduciren, ſo geben ſie einen kleinen Koͤnig/ welcher mit Bley muß abgegetrieben werden/ wie oben gelehrt.
NB.
Wofern aber auß der letztern ſchlacken/ das geblaͤs keinen Koͤnig machen koͤnte/ vnd alles ſchlacken verbliebe/ ſo were es ein zeichen daß zu viel Zinn darbey/ oder ſonſten zu viel Fewer gelitten/ derohalben man ſolcher ſchlacken/ wann ſie gemahlen/ entweder mit ein fluͤſſig Bley-Ertz oder glett zu miſchen/ vnd alsdann durch einen Stich-ofen gehen laſſen/ ſo ziehet das Bley das Gold vnd Silber auß der ſchlacken/ welches dann hernach kan abgetrieben werden.
Wie nun der Roſt-ofen/ als auch Schmeltz- oder Stich-ofen zu dieſer Arbeit formiret oder geſtaltet/ kan ich allhier dismal nicht beyſetzen/ ſondern ſoll in dem dritten folgenden Theil/ darinn dergleichen Metalliſche Concentrirungen mehr gedacht vnd gelehret werden/ geſchehen/ vnd ſoll auch der guͤnſtige Leſer das wiſſen/ daß dieſe Seygerung oder Concenerirung der fluͤchtigen Mineralien nicht fuͤr dieſe geſchrieben/ die gar nichts vom ſchmeltzen der Ertzen wiſſen noch verſtehen/ ſondern allein vor dieſe/ welche mehr im Fewer gethan/ vnd des Seygerens oder ſchmeltzens guten verſtandt haben.
Ich weiß gar wol daß mancher Spoͤtter dieſe Arbeit verachten wird/ als wann es ein vnmuͤgliche ſache were/ ſolchen kan ichs nicht wehren/ Es werden aber ſich auch einige finden/ denen die Metalliſche Natur bekant iſt/ dieſes glauben/ vnd viel nutzen dardurch machen/ ſonderlich an ſolchen Orthen/ da man die Mineralien/ Kohlen vnd andere requiſita wol haben kan/ dann der groͤſte Koſten zu dieſer Concentration allein in den Kohlen beſtehet/ welches ja auch nichts zu bedeuten an denen Orten da groſſe Waͤlder ſeyn/ ſtehet nun einem jedwedern frey ſolches zu thun oder zu laſſen.
Ich aber ſage das/ daß dieſe Concentrirung/ wann mans verſtehet/ wol practicirt vnd außwircket/ einem immerwehrenden Bergwerck zuvergleichen iſt/ ſolte an manchem orth/ da die Mineralien zubekommen viel nutzen bringen koͤnnen:
Ich wil aber niemand dahin perſuadirn daß er ſolche Arbeit an ſolchen ort anſtellen/ da er alles thewer erkauffen muß/ vnd auch denen davon abrathen/ die keinen verſtand in ſolcher Arbeit haben/ wann es jhnen dann nicht gluͤcket/ das werck verderben/ mir dalsdann die ſchuld nicht zurechnen wollen; was ich allhier geſchrieben/ das iſt die warheit/ vnd laͤſt ſich von einem geuͤbten Laboranten gar wol mit nutzen thun/ darumb wie geſagt/ der vngeuͤbte wann er nicht vergebliche arbeit thun will/ davon bleiben ſol.
Vnd was allhier vmb der kuͤrtze willen zuberichten/ vnterlaſſen/ wird der folgende 3. vnd 4. Theil de Concentratione Metallorum erſtatten/ wer aber dergleichen Concentrirung mit dem Salpeter zuverꝛichten weiß/ es geſchehe gleich durch die Flamm im trucknen weg/ oder durch die ſtarcke Waſſer im naſſen weg/ derſelbe wird mehr außrichten/ als mit dem Holtz-fewer/ hergegen koſtet das Holtz-fewer weniger als die Salpeterſchlackung.
Ach was habe ich mein lebtag fuͤr muͤheſame Arbeit vnd groſſe koſten angewendet dieſe dinge zuergruͤnden/ nun der ich ſo weit damit kommen bin/ daß es nutzen geben koͤnte/ ſo bin ich verdroſſen vnd vnbequaͤm mit ſtarckem Fewer mehr vmbzugehen/ oder daſſelbige zuvertragen/ gebe es alſo gern denen zum beſten die noch Juͤnger ſeyn/ vnd das Fewer beſſer außſtehen koͤnnen als ich.
Auf daß aber dieſe aͤſcherung vnd reducirung dem vnerfahrnen nicht ſo gar vnmuͤglich oder frembd vorkommen moͤchte/ ſo will ich jhme einige vnwiderlegliche rationes vnd gruͤnde vorlegen/ darauß er genugſam ſehen vnd mercken kan/ daß ein ſolche aͤſcherung oder ſchlackung ein fundamenc auß der Natur habe/ vnd dieſes alſo:
Ein jedweder der nur ein wenig in Metallicis gethan vnd geſehen hat/ der weiß gar wol/ daß das Fewer die ſcheydung des beſſern von dem geringern theil geben oder wircken muß/ dann wann man in einer Mixtur Gold/ Silber/ Kupffer/ Eyſen/ Bley/ Zinn beyſammen geſchmoltzen haͤtte/ vnd ſolches im Fewer ſcheyden wolte/ ſo kan vnd will es nicht anders geſchehen/ als das ſolcher Mixtur etwas frembdes oder zerſtoͤrliches beygeſetzet wird dardurch die geringere theilen verderbt/ vnd auß jhrer Metalliſchen natur gebracht werden/ als da iſt der gemeyne Schwefel vnd ſeines gleichen/ welcher dann in die vnvolkom̃ene Metallen am erſten arbeitet/ ſelbige zerſtoͤrt oder zu ſchlacken macht/ wann ſolche dann kein Metall mehr ſeyn/ ſo laſſen ſie die gemeynſchafft der Metallen/ vnd miſchen ſich nicht mehr darmit/ vnd je Sulphuriſcher die Metallen/ je lieber der gemeyne Schwefel ſelbe zerſtoͤret vnd zu ſchlacken macht/ vnd je Edler die Metallen/ je weniger der Schwefel denſelben ſchadet oder zerſtoͤren kan/ vnd thut dieſes nicht allein der gemeyne Sulphur, ſondern es thut es auch das Fewer/ wie auch der Salpeter/ ſo wol im naſſen als truckenen weg; durch den Schwefel geſchicht es/ wann die Metalliſche Mixtur granulirt vnd darmit gezintert/ oder auß der Metalliſchen Natur gebracht wird/ alsdann geſchmoltzen vnd durch niederſchlaͤge in beſondere Koͤnige gefaͤllet oder gẽſcheyden wird/ dann der Schwefel macht die Maſſam ſchlackicht/ wann dann ſelbige geſchmoltzen wird/ immer das Edelſte darinnen ſich von den ſchlacken ſcheydet/ vnd ſich zu bodem ſetzet/ vnd nach dem Edelſten das jenige ſo auch gut/ aber doch geringer iſt als das erſte/ vnd ſo fortan von einem grad zum andern/ als von dem Gold zum Silber/ vom Silber zum Bley/ vom Bley zum Kupffer/ vom Kupffer zum Eyſen/ ꝛc. wie dann allbereyt meine beſchriebene Scheyd-kunſt lehret.
Das Nitrum aber macht ſeine ſcheydung anders/ dann wann ein Metalliſche Maſſa im Tiegel geſchmoltzen/ derſelbe darauff getragen wird/ er alsdann das Sulphuriſche theil am erſten angreifft/ vnd zu ſchlacken macht/ darnach wieder das geringere Metall/ ſo lang vnd viel/ bis er alle vnvollkommene Metallen zu ſich gezogen/ vnd zu ſchlacken gemacht hat/ alsdann bleiben die vollkommene Metallen fein vnd ſauber gewaſchen liegen/ welche arbeit auch an vielen orten meiner Schriften zu finden.
Das Fewer verꝛicht ſeine ſchlackung oder zerſtoͤrung wieder auf eine andere weiſe/ als der Schwefel vnd Nitrum; dann ſo eine Metalliſche Mixtur vom Fewerleydet/ ſo verzehret ſich erſtlich das vnvollkommene theil/ vnd wird zu Aſchen/ daß beſſere aber haltet ſich zuſammen/ ſo lange noch etwas an jhme vnvollkommenes zu verzehren iſt/ ſo lang arbeit das Fewer darinn/ vnd laͤſt nicht nach bis alles zu Aſchen worden/ das beſtaͤndige aber bleibet vnverletzet ſtehen/ vnd von dem Fewer vnangetaſtet/ doch ſo des verſtoͤrlichen theils gar zu viel iſt gegen das vnzerſtoͤrliche/ ſo ſchlept es nicht allein das Silber/ ſondern bisweilen auch ein gut theil von dem Gold mit/ vnd macht ſolches zu Aſchen/ wann aber ſolche Aſchen mit ſtarckem Fewer geſchmoltzen wird/ ſo wird die Aſchen von dem vnvollkommen Metall zu einem Glas oder ſchlacken/ die Aſche des volkommen Metalls aber reducirt ſich wieder zu einem geſchmeidigen Coͤrper/ es ſey gleich Gold oder Silber/ nach deine die Metalliſche Mixtur geweſen iſt/ vnd ſo gemeldte ſchlacken mehr mit Fewer geſchmoltzen wird/ ſo laͤſt ſie wider einen Koͤnig fallen/ nemblich das Edelſte nach dem Golde vnd Silber/ nemblich Bley vnd Kupffer/ das Zinn vnd Eyſen bleiben gemeynlich ſchlacken/ wie dann im abtreiben oder ſcheydung der Metallen auf der Capellen/ die ſcheydung auch allein durch das Fewer geſchicht/ wann ſolches in die Mixtur wircket/ ſo macht es das Bley zu ſchlacken oder glett/ wann dann das Bley zu glett werden muß/ ſo verſchont es des Zinns/ Eyſens vnd Kupffer auch nicht/ weilen ſie auch verbrenlich vnd ſeines gleichen ſeyn/ ſondern macht dieſelbe mit jhme zu ſchlacken/ welche ſchlacken dann in das luͤcke Aſchen-geſchirꝛ oder Teſten kriechet/ vnd ſo lang alſ etwas darvon da iſt:
Das Gold vnd Silber aber welche durch das Fewer nicht wie die andern vnvollkommene Metallen kan zu Aſchen oder ſchlacken gemacht werden/ alsdann rein vnd ſauber auf der Capellen ſtehen bleiben; alſo ſoll auch von obgedachter aͤſcherung der fluͤchtigen Mineralien oder vnvollkommenen Metallen verſtanden werden/ wann ſie das Fewer leyden oder außſtehen/ ſie dann davon zu Aſchen vnd ſchlacken werden muͤſſen/ vnd wann ſchon in denſelbigen etwas gutes oder beſtaͤndiges iſt/ ſo hat doch der groͤſſere verbrenliche theil die uͤberhand/ vnd muß das gute auch mit zu Aſchen vnd ſchlacken werden/ welches aber hernach durch ſtarckes geblaͤs ſich von dem vntuͤchtigſten theil ſcheydet/ vnd wieder einen Metalliſchen Leib an ſich nimbt/ es ſey gleich Gold oder Silber.
Auß dieſem diſcurs kan nun ein jedweder/ welcher nur ein wenig verſtand hat in Metalliſchen dingen/ genugſam ſehen/ daß obgedachte Metalliſche aͤſcherung vnd reducirung auß einem guten grund gehen/ wer aber dieſes nicht verſtehen noch begreiffen kan/ deme iſt auch nicht zu helffen.
Ein beſſere erlaͤuterung aber wird der folgende 3. vnd 4. Theil dieſes Buchs eroͤffnen.
Vnd weiter iſt dieß noch zu mercken/ daß noch andere wege ſeyn/ dardurch die Metallen zu ſchlacken gemacht/ vnd das beſſere theil auß der ſchlacken hernach gefaͤllet wird/ als nemblich Terꝛeſtriſche dinge/ welche zugleich Sulphuriſch ſeyn/ als da iſt aller Sand/ Kießling vnd dergleichen/ wann der mit Metalliſchen Calcibus gemiſchet/ vnd geſchmoltzen wird/ das geringere theil bey ſich behaͤlt/ vnd das beſſere fallen laͤſt/ wie bey einem Vitro Saturni zu ſehen; wann nemblich die Bleyaſchen mit Silicibus oder arena ſchmeltzet/ alles Bley mit dem kießling zu glas oder ſchlaͤcken wird/ das Silber oder Gold aber/ ſo in dem Bley geweſen/ als ein Koͤnig ſich davon ſcheydet/ vnd im guß zu boden ſitzet.
Deßgleichen ſchlacken auch etliche Salien, als dieſe ſo von den gebrandten Aſchen außgezogen/ vnd Alcalia genent werden/ als da iſt gebrandte Wein-hefen/ Weinſtein/ Pott-aſch/ auß Holtz-aſchen geſotten/ vnd jhres gleichen/ dieſe ſolviren auch die Sulphuriſche theilen der Metallen am liebſten/ vnd die fixere als Gold vnd Silber laſſen ſie liegen/ machen alſo eine ſcheydung des guten vom boͤſem/ vnd machen uͤber-auß ſchoͤn; von welcher waſchung in dem folgenden dritten Theil außfuͤhrlicher ſoll gehandelt werden.
Vber dieſes ſo zerſtoͤret vnd ſchlacket auch die vnvollkommene Metallen das Sal Commune, aber nicht auf ſolche manier wie das Alcali lavando, ſondern ſolvendo & extrahendo; Wann nemblich ein Metalliſcher Kalck oder ein Ertz gepuͤlvert/ mit Sale Commune gemiſchet vnd geſchmoltzen wird/ das Saltz das jenige Metall ſo es am liebſten angreifft/ ſolviret, vnd gleichſam zu ſchlacken macht/ als zum Exempel:
Wann ich ein Ertz/ das Eyſen/ Kupffer/ Gold vnd Silber hielte/ alſo ſcheyden wolte/ vnd ſolches mit Saltz mengte vnd ſchmeltzte/ ſo wuͤrde das Saltz erſtlich nur das Eyſen zu ſich ziehen/ vnd die andere Metallen liegen laſſen/ ſo aber des Eyſens ſo viel in dem Ertz nicht were/ daß das Saltz ſich ſatt davon freſſen koͤnte/ ſo wuͤrde es auch von dem Kupffer ſolviren, vnd das Silber vnd Gold liegen laſſen/ dann gemeyn Saltz ein feind iſt des Silbers/ aber ein guter freund des Eyſens vnd Kupffers/ welche er im ſchmeltzen gern ſolvirt vnd zu ſich nimbt/ endweder ein jedweders allein/ oder beyde zugleich.
Wann man dann ſolche wieder ſcheyden will/ ſo muß man das geſchmoltzene weſen pulveriſiren/ vnd mit Waſſer uͤbergieſſen vnd kochen/ ſo gehet das Eyſen vnd Kupffer mit dem Saltz in das Waſſer/ vnd ſo man hernach ſtaͤbe-Eyſen darinn legt/ ſo ſchlaͤgt ſich das Kupffer daran nieder/ vnd bleibt das Eyſen in dem Saltz-waſſer/ vnd iſt ſo gut als ein Vitriol, darmit zu faͤrben/ wil ſich aber nicht Coaguliren, wie ein ander Vitriol, das Kupffer ſo ſich auß dem Saltz-waſſer an dem Eyſen niedergeſchlagen hat/ wird außgewaſchen vnd geſchmeltzt/ gibt gut ſein Kupffer/ vnd kan ſolches Kupffer auch zu beſſerem gebrauch angewendet werden als geſchmoltzen/ davon im 3. Theil ein mehrers.
Durch dieſes mittel koͤnnen dieſe Kupffer-Ertze geſcheyden vnd zu gut gemacht werden/ welche Eyſen fuͤhren/ dardurch das Kupffer ſonſten vngeſchmeidig wird/ vnd nicht zugebrauchen/ darzu bishero die Bergleuth wenig rath gewuſt/ werden alſo an vielen orthen gute Kupffer-Bergwercke gefunden/ die wegen Eyſen-halts vngebawt liegen bleiben/ etliche haben das Eyſen mit Magneten außziehen wollen/ hat aber zu viel muͤhe gemacht/ vnd alſo kein gut thun woͤllen/ auf dieſe weiſe koͤnte es fuͤglich geſchehen/ wann man das gebrauchte Saltz-waſſer vnd niedergefaͤlte Kupffer zugebrauchen weiß/ dann das Saltz verbeſſert das Eyſen/ vnd das Eyſen das Saltz/ vnd animirt daſſelbige/ daß er hernacher mit geringer muͤhe vnd koſten durch-auß vnd ohne abgang zu gutem Salpeter kan verwandelt werden; Ja moͤchte mancher ſagen/ was nutzen kan ich davon haben/ wann ich ein pfund oder etliche Kupffer-Ertze mit Saltz eynſetze/ das Kupffer darauß zuziehen/ welches nichts machen kan/ dieſer ſol wiſſen/ das dieſe Arbeit mit viel 100. oder tauſent pfund zugleich auf Herden in beſondere Oefen koͤnte gethan/ vnd groſſer nutzen darmit geſchaffet werden/ vnd nicht nur alſo/ ſondern es kan ein ſolche Arbeit auch ohn einige Ofen oder Herde mit viel 100. oder 1000.
Centnern zugleich unter dem freyen Himmel auf dem Feld/ oder in dem Walde/ da das Ertz vnd Saltz befindlich/ gethan werden/ alſo daß das Saltz des Ertzes/ vnd das Ertz des Saltzes Tiegel/ vnd das Holtz der Ofen vnd auch Fewer ſeyn muß; das las mir eine kuͤnſtliche außziehung des Kupffers auß den Ertzen ſeyn/ vnd ſonderlich auß dieſen/ die ſonſten wegen des Eyſens vngebraͤuchlich/ oder wegen des geringen halttes von Kupffer die ſchmeltz-koſten nicht bezahlen koͤnnnen/ allhier mit gutem vortheil außzuziehen ſeyn/ dann allenthalben ſolche arme Kupffer-Ertzen gefunden werden/ die da liegen bleiben/ vnd nicht geacht werden/ dann wann die Kupffer-Ertze arm an den haltt ſeyn/ vnd das wenige Kupffer ſo darinn iſt/ ſich wegen der menge des Bergs nicht zum Koͤnig geben will/ ſondern zu ſchlacken wird/ ſo kan es die ſchmeltz-koſten nicht außbringen/ muͤſſen alſo liegen bleiben; wie viel ſolcher Ertzen ſeynd mir in Teutſchland bekant/ die mit hauffen zubekommen/ doch niemand deren achtet/ weil (wie geſagt) ſelbige zu arm ſeyn/ vnd doch durch Saltz leichtlich koͤnten außgezogen/ vnd die muͤhe vnd das Saltz reichlich bezahlen/ ſonderlich an denen orthen/ deren viel in Teutſchland ſeyn/ da des Saltzes ſo viel iſt/ daß man nicht weiß ſolches anzuwenden/ wie Tirol/ Saltzburg/ Baͤyeren vnd Bergtes-gaden/ ſolches bezeugen/ da ſchier alle Berge des Saltzes voll ſeyn/ vnd der Kupffer daſelbſten auch kein magel gefunden wird/ vnd nicht allein daſelbſten/ ſondern durch gantz Teutſchland an vielen orthen Saltz geſotten/ vnd eines geringen kaufs zubekommen iſt.
Gleich wie nun allhier gelehret worden/ daß durch das ſchmeltzen mit gemeynem Saltz/ Eyſen vnd Kupffer fuͤglich auß den Ertzen koͤnne gezogen/ vnd durch die præcipitation wieder voneinander geſcheyden werden; alſo kan es auch geſchehen im naſſen weg durch das kochen/ wann nemblich das gemahlen Ertz mit einem ſtarcken Saltz-waſſer lang kochet/ ſolvirt ſich das Kupffer/ vnd gehet in das Saltz-waſſer/ darauß es dann wieder zu faͤllen vnd zu nutzen zu bringen iſt.
So man das Saltz zu einem Spiritu diſtillirt, ſo kan er nicht allein das Kupffer/ ſondern zugleich auch das Gold darmit auß den Ertzen ziehen/ vnd guten nutzen ſchaffen.
Dieſe Arbeit iſt allbereit in den erſten Theil meines Operis Mineralis beſchrieben.
NB.
Aber noch einen groͤſſern nutzen kan man machen/ wann man auß den Salien, vnd ſonderlich auß dem Nitro ein ſolches Waſſer bereytet/ daß wenig koſtet/ vnd doch auß den Ertzen alle Metallen darmit ſolviren vnd extrahiren kan/ ſo wol das Silber als das Gold vnd Kupffer in der Solution eins nach dem andern wieder darauß ins particulier kan gefaͤllet werden/ mit welchem Waſſer groſſer nutzen bey allen Berg artenkan gethan werden/ dann ſo man ſolches durch ein gemeyn aqua-fort thun wolte/ ſo zieht es nur das Silber vnd Kupffer herauß/ vnd laͤſt das Gold liegen/ will mans dann durch ein gemeyn Aqua-Regis thun/ ſo ziehet es nur das Gold vnd Kupffrr herauß/ vnd laͤſt das Silber ligen/ tang alſo nichts zum nutzen ſonderlich weil ſolche Waſſer nur einmal zugebrauchen ſeyn/ vnd bishero noch niemand das eine Metall von dem andern in den Solutionibus zu fallen gewuſt/ daß das Waſſer gut geblieben were/ vnd wieder zu dergleichen Arbeit haͤtte moͤgen gebraucht werden/ wie allhier bey dieſem geſchicht/ daß immer das eine Metall nach dem andern/ abſonderlich auß dem Waſſer zu faͤllen/ vnd doch das Waſſer an ſeiner kraͤffte nichts verliehret/ ſondern zu etlich mahlen wieder zugebrauchen iſt; fuͤrwar ein ſehr nuͤtzliche Invention die bey etlichen Berg arten vnd Ertzen/ allem ſchmeltzen weit vorzuziehen iſt/ dann wann etliche Metallen in einem Ertz beyſam̃en/ als Gold/ Silber/ Eyſen/ Bley/ wie ſolches gemeyniglich zu ſeyn pflegt/ vnd ſolche Metallen durchs Fewer herauß geſchmeltzet werden/ vnd ſeynd ſie doch noch beyeinander/ vnd machen noch viel muͤhe ſolche von einander zu ſcheyden.
Dann erſtlich muͤſſen ſie auf Teſten mit vielem Bley abgetrieben werden/ auff das die vnvollkommene Metallen davon kommen/ als da iſt Eyſen/ Kupffer/ Bley/ Zum/ wann ſie darbey ſeyn/ darnach muß das Gold von dem Silber auch beſonder durch Scheydwaſſer/ welche Arbeit nicht ein jedweder thun kan/ auch nicht allzeit die Werckſtatt vnd requiſita darzu hat/ wann er gleich ſolches zu thun wuͤſte.
Auf dieſe weiſe aber bedarff er anders nichts als das Waſſer vnd etliche Glaͤſer/ darmit kan er das gantze werck verrichten/ vnd in der ſtille groſſen nutzen ſchaffen/ dann die Nachbahren jhme nicht anklagen koͤnnen/ daß er jhnen jhre Haͤuſer anſtecken oder verbrennen werde/ wann ſie keinen Blasbalg hoͤren/ oder keine Kohlen in das Hauß tragen ſehen.
Auch werden jhme die Schmiede nicht anklagen/ daß er jhnen die Kohlen verthewre/ wie dem kleinen Bawren geſchehen; deßgleichen wird er bey ſeiner Obrigkeit nicht in verdacht kommen/ daß er groſſe Reichthumben beſitze/ vnd mit groſſen Schatzungen/ Eynquartirungen der Soldaten uͤberlegt zu werden.
Item/ wird er ſich von der boͤſen Weltenteuſſeren/ Gott vnd ſeinen Armen Naͤchſten dienen/ vnd ein ſtill vnd Ehrbar Leben fuͤhren koͤnnen.
Er treibt jhm kein noth falſch Gewicht vnd Maß zu geben/ noch ein vnbilliger Wucherer zu werden/ viel weniger auß deſperation in den Krieg zu lauffen/ andere Tod vmbs Gelds wegen zu ſchlagen/ oder ſich ſelbſten Tod ſchlagen zu laſſen; oder vmbs eytelen Gewins willen uͤber dz gefaͤhrliche Meer nach Oſt-vnd Weſt-Indien zu Reyſen/ vnd auß manglung der Nahrung in ein Kloſter-leben zugehen/ in zwang oder vnſicherheit zu leben/ ſondern man kan ſein eygen Herꝛ ſeyn/ ſich von aller Gottloſer geſellſchafft ebenwohl bewahren/ zu Gottſeligen frommen Leuten geſellen/ die gaben Gottes mit Danckſagungen gebrauchen/ Gott zu Ehren bey gelegenheit auch froͤlich ſeyn/ dem duͤrfftigen beyſpringen/ die Wercke der Barmhertzigkeit an jhme veruͤben/ andern mit guten Exempelen vorgehen/ ein ſtilles vnd ruͤhiges leben fuͤhren/ Gott vnd ſeine Wunderwerck lehren erkennen/ der Natur heimlichkeiten erforſchen:
Es darf auch ein junger Geſell vmb des guts willen kein alt Weib nehmen/ vnd ſich zu einem Deckel vnd Schlaven machen; man kan ſich auch vielmehr darmit frey machen/ wann man vom Tuͤrcken vnd Tartaren gefangen worden; man darff auch kein Teller-lecker/ Suppenfreſſer oder Schmarotziger Hoͤffling werden/ den Mantel nach dem Wind zu haͤncken/ vnd zu boͤſen dingen immer Ja zu ſagen/ falſch Vrtheil zu faͤllen/ ſein gewiſſen zubeſchweren/ Leib vnd Seel in die Helle zu ſtuͤrtzen/ noch ein Mammons-diener vnd Heuchler: der Medicus darff nicht auf vngluͤck warten Peſt vnd andere Kranckheiten wuͤnſchen/ das er deſto mehr gewinnen moͤchte.
Der Juriſt darff keine boͤſe Sachen defendiren, ſein Hauß damit zubereichern.
Der Prediger darff ſich nicht fuͤrchten/ daß er abgeſetzt werde/ wann er die warheit ſagt.
Es werden dich auch nicht die vnwiſſenden ſpoͤtter vnd haͤſſer der Alchymiæ einen Goldmacher nennen/ wann jhnen nicht bekant iſt/ daß du mit Metalliſchen dingen vmbgeheſt/ noch ſehen daß du viel ſchmeltzeſt oder blaſeſt/ welchen Spoͤttern man ſonſten allzeit im maul liegen muß/ wann man weitlaͤufftige Fewer-arbeiten verꝛichtet; In dieſem außziehen aber man aller dieſer vnd dergleichen vnruhe uͤberhaben ſeyn kan/ weilen alles in ſtille ohn einige weitlaͤufftigkeit kan verꝛichtet werden.
Darumb billig alle fromme Chymici, ſo jhre zeit/ Haab vnd Gut vnnuͤtzlich oder vergeblich mit Phantaſtiſchen vnd Sophiſtiſchen Proceſſen verlohren/ Gott dem Allmaͤchtigen fuͤr ein ſolche herꝛliche vnd jederman nuͤtzliche Invention von hertzen dancken ſolten.
Vnd dienet eine ſolche auß-ziehung des Goldes vnd Silbers nicht allein auf die Ertze vnd fluͤchtige oder wilde Berg-arten die allenthalben zu finden/ vnd keinem Menſchen zu ſchaden/ mit guten gewiſſen durch dieſes Waſſer zu figiren vnd außzuziehen/ ſondern es koͤnnen auch alle Metalliſche Mixturen ſie ſeyn gleich auß Ertzen geſchmoltzen/ oder ſonſten durch andere wege zuſammen kommen/ fuͤglich vnd gar leichtlich voneinander geſcheyden/ vnd ein jedweder Metall rein vnd ſauber behalten werden:
Als zum Exempel:
Es kompt mir eine Metalliſche Maſſa vnterhanden/ darinn Gold/ Silber/ Bley/ Zinn/ Cyſen vnd Kupffer were/ vnd ich wolte gern das Gold vnd Silber dar auß haben/ ſo iſt bis dato noch kein anderer weg geweſen als mit Bley ſolche Maſſam auf dem Teſt abzutreiben oder rein zummachen/ durch welches abtreiben dann das Kupffer/ Zinn/ Eyſen mit dem Bley in den Teſt gehen/ das Gold vnd Silber aber auf den Teſt bleiben/ welche beyden hernach mit ſtarck Waſſer voneinander muͤſſen geſcheyden werden da dann ein jedes davon zu recht kompt/ das Eyſen/ Kupffer/ Bley vnd Zinn aber ſteckt wieder beyſammen in dem Teſt/ vnd wann man dieſelbe ſchon durch ſtarckes geblaͤs wieder darauß ſchmeltzet/ ſo ſeynd ſie doch wider beyſammen/ vnd uͤbel voneinander zu ſcheyden; Auf dieſe weiſe aber/ wann ſolche beyſammen in dem Waſſer ſolviret, immer das eine Metall nach dem anderem kan herauß gefaͤlt vnd beſonder gethan werden/ vnd nicht allein das Gold vnd Silber/ ſondern auch das Kupffer vnd Eyſen/ Zinn vnd Queckſilber/ doch iſt es auch nicht noͤthig/ wann bey einer ſolchen Metalliſchen Maſſa obgedachte Metallen beyſammen/ vnd das Gold vnd Silber der geringſte theil darunter were/ man vmb des Goldes vnd Silbers willen alle die andedere geringe Metallen mit ſolviren muͤſte/ welches nicht rahtſam/ ſondern beſſer were/ daß ſolche Maſſa mit Bley auff Teſten zuvorn fein gemacht/ vnd alsdann Gold vnd Silber mit dem Waſſer geſcheyden wuͤrde; oder es koͤnte die Maſſa mit Schwefel gezintert/ vnd durch niederſchlaͤge das Gold vnd Silber darauß gefaͤllet vnd fein gemacht werden; So aber in der Maſſa des Eyſens/ Kupffers vnd Zinns weniger were als des Goldes vnd Silbers/ alsdann doͤrffte man die Maſſam gar nicht zuvorn auf Teſten fein brennen/ vnd darnach erſt mit ſtarck Waſſer ſcheyden/ wie ſonſten bekant vnd gebraͤuchlich/ ſondern man ſolvirte dieſelbe auff/ vnd ſchluͤge das Gold vnd Silber jedes abſonderlich darauß in einen reinen Calcem, hernach das Kupffer auch beſonder/ darnach das Zinn/ das Eyſen aber/ weilen mit ſeinem Calce wenig außzurichten/ doͤrffte man nicht faͤllen/ ſondern thaͤte beſſer daß man das aqua-fort davon abſtrahirte/ ſo wuͤrde das Waſſer wieder rein vnd gut/ das Eyſen ſo zuruͤck bliebe/ koͤnte man außgluͤen/ gibt einen uͤberauß ſchoͤnen Crocum Martis, den Chirurgis vnter alle Wund-balſam vnd Stich-pflaſter das beſte ingrediens vnd ſticticum, auch den Mahlern eine ſchoͤne Farb/ alſo daß das Eyſen allein das geringſte Metall vnter der Mixtur, wann es durch dieſe weiſe zu einem ſo ſchoͤnen Croco bereytet iſt/ das Waſſer bezahlet/ da doch ſolches nach der abſtraction wieder zugebrauchen/ vnd beſſer iſt als von erſten/ dann es auß dem Eyſen in der abſtraction etwas guͤldiſch mit fuͤhret/ welches guͤldiſche hernach bey anderer Metalliſcher Solution ſich an die Metallen ſchlaͤget/ vnd Corporaliſch wird/ vnd auch beynahe ſo viel Gold von ſich gibet als es zuvorn werth iſt geweſen: deßgleichen darff man den Calcem Veneris auch nicht wieder zu Kupffer ſchmeltzen/ ſondern er iſt zweymal ſo viel werth als ein ander gut Kupffer/ dann derſelbe gar leichtlich/ ja in wenig ſtunden zu einem guten Kupffergruͤn kan bereytet werden/ welches ja auch 4. oder 6. mal ſo viel werth iſt als das Kupffer geweſen; Deßgleichen darff man den gefaͤlten Silber-kalch alſo zart auch nicht ohne weitern nutzen ſchmeltzen/ ſondern man kan denſelben mit einem liquore Sulphuris oder Antimonii ſchmeltzen/ ſo wird er dardurch guͤldiſch vnd verbeſſert.
Deßgleichen iſt auch der Calx Solis nicht vergeblich zu ſchmeltzen/ ſondern auch noch nutzen darmit zu ſchaffen/ wann derſelbe mit einem Mercurio Saturni vel Lunæ amalgamirt wid/ er ein zuwachs auß dem Saturno & Luna erlanget/ ſonſten iſt es auch gut den Goldſchmieden darmit zuverguͤlden/ vnd den Mahlern/ wann jhme zuvorn ſein glantz geben wird/ darmit zu mahlen oder ſchreiben; kommen alſo auß dieſer Arbeit vielerley nutzen/ vnd wird ſo wol das Eyſen vnd Kupffer als Gold vnd Silber dardurch verbeſſert/ oder werther gemacht/ als das es ſonſten geweſen/ wann ſie auf die bekante weiß durch das Fewer voneinander weren geſcheyden worden.
Kan alſo auf dieſe weiſe nicht allein groſſer nutzen geſchafft weden das Gold vnd Silber auß den Ertzen vnd wilden Berg-arten zu ziehen/ oder die Maſſa Metallorum fuͤglich darmit voneinander zu ſcheyden/ ſondern es bringt dieſe ſcheydung auch beſſern nutzen als die bekante vnd gebraͤuchliche ſcheydung des Goldes vnd Silbers durch ein aqua-fort, da man erſtlich das werck fein brennen/ vnd von allen zuſatzen auf den Teſt reinigen/ vnd hernach erſt mit dem aqua-fort das Silber ſolviren vnd von dem Golde ſcheyden muß/ wann dieſes geſchehen/ alsdann entweder das ſolvirte Silber mit Kupffer vnd Waſſer faͤllen/ oder das aqua-fort davon abſtrahiren/ davon nicht allein kein weiterer nutzen zuerwarten/ als blos das Gold von dem Silber geſcheyden/ vnd die helffte des aquæ-fortis verlohren.
Allhier aber wird das meyſte theil Aquæfortis erhalten/ vnd darzu auch verbeſſert/ (wann Zinn oder Eyſen) bey der Maſſa geweſen/ ſondern der Crocus Martis bezahlet das Waſſer allein/ vnd iſt das Gruͤnſpan gewinn/ der Silber-kalch wird durch ſchmeltzen des Antimonii guͤldiſch/ der Gold-kalck wird durch den Saturnum & Lunam augmentirt, daß alſo der gewinn vier fach iſt/ auſſer deme daß das Gold vom Silber dardurch geſcheyden worden; dieſes laß mir ein kuͤnſtliches außziehen oder ſcheyden der Metallen ſeyn im naſſen weg:
Vnd wie dieſes ein ſehr vortheilhafftiger Modus die Metallen auß den Ertzen zuziehen/ vnd kuͤnſtlich voneinander zu ſcheyden/ im naſſen weg iſt/ alſo kan es auch getahn werden im truckenen weg durch den guß/ wann nemblich die Ertze mit Antimonio oder Bley geſchmoltzen/ vnd immer das eine Metall nach dem andern darauß gefaͤlt wird/ alſo daß man ſolche Maſſam gar nicht abtreiben/ vnd das fein gebrente mit dem Scheyd-waſſer voneinander ſcheyden darff/ ſondern wann alle Metallen in einem klumpen beyſammen geſchmoltzen weren/ ſo kan erſtlich das Gold/ darnach das Silber/ vnd letztlich auch das Kupffer herauß gefaͤllt/ vnd durch das Nitrum fein vnd geſchmeydig gemacht werden/ welches leicht vnd mit wenig muͤhe vnd koſten zuverꝛichten iſt/ alſo daß ſo wol durch den naſſen als truckenen weg/ durch huͤlffe des Salpeters alle Metallen ſehr Compendioſè vnd geſchwind voneinander zu ſcheyden.
Geſetzet ich haͤtte in einer Maſſa Gold/ Silber/ Kupffer vnd Eyſen beyſammen/ vnd ich wolte dieſelbe bald rein vnd fein haben/ ſo kan ich ſolche nur mit Schwefel zintern/ vnd mit Satuno das eine Metall nach dem andern herauß faͤllen/ vnd die Koͤnige per Nitrum fein machen/ welche Maſſam leichtlich in einen tag mit 3. oder 4. Thaler vnkoſten zu ſcheyden iſt/ wann auch dieſelbe hundert pfund ſchwer were; ſo man aber des ſchmeltzens vnd niederfaͤllens der Metallen keinen verſtand haͤtte/ oder gute Tiegel vnd Ofen ermangelten/ ſo koͤnte man ſolche Maſſam granuliren, vnd mit dem Salpeter-waſſer aufloͤſen/ das Gold/ Silber vnd Kupffer beſonder her auß faͤllen/ vnd das Waſſer von dem Marte abziehen/ ſo bezahlet der Mars das Waſſer/ vnd der Calx Veneris die muͤhe/ vnd der zuwachs oder verbeſſerung/ ſo der Calx Solis & Lunæ in der reduction erlangen/ geben den gewinn/ vnd wird alſo das Gold vnd Silber vmbſonſt oder ohne koſten voneinander geſcheyden/ ſo wol im naſſen als auch in dem trucknen weg/ dann in dem trucknen weg durch den guß wird das Silber eben ſo wol in der Arbeit oder durchgieſſen mit dem Antimonio gradirt vnd guͤldiſch gemacht/ alſo/ wer wol darmit weiß uͤmbzugehen/ auß einem jedwedern gemeynen Silber/ das nicht guͤldiſch iſt/ durch dieſe Arbeit gut Gold kan gefaͤllet werden.
Dieſes alles haben wir dem lieben Gott zu dancken/ daß er vns das liebe Nitrum hat wachſen laſſen/ vnd noch mehr ſollen wir jhme dancken/ vnd vns erfrewen/ daß er durch gute Leute (als ſeine Werckzeug oder Inſtrument) wie ſolches Nitrum auß vnachtſamen dingen ſo haͤuffig zu zeugen/ der gantzen Welte vor augen legt vnd offenbahr machet.
Nun weiß ich gewiß/ daß ich mit dieſer meiner vnterꝛichtung/ guter lehr vnd erinnerung mir aufs newe viel Neyder vnd Feinde machen werde/ wann ſie dieſes leſen/ vnd nichts darauß verſtehen oder lernen koͤnnen/ vnd vorgeben/ daß es keine warheit/ weilen ſie von ſolcher kuͤnſtlichen außziehung oder ſcheydung zuvorn noch nichts gehoͤret/ noch geſehen/ vnd ich auch ſo klar das werck nicht beſchrieben/ daß es ein jedweder Farneriſcher Eſel alſobalden verſtehen oder begreiffen kan/ ſolche boͤſe Menſchen (wann ſie anders Menſchen zu nennen ſeyn) muß ich ſo lang neyden laſſen als es jhnen Gott zulaͤſt.
Alle dinge haben jhre zeit/ vnd nehmen einmal ein Ende/ alſo werden meine Feinde auch noch einmal durch die rechte hand Gottes gefaͤlt vnd gedaͤmpffet werden/ welches nicht auſſen bleiben wird/ deſſen ich verſichert vnd getroſt bin.
Was fuͤr ein ſchaͤndeln haben doch die Ignoranten vnd Idioten uͤber mein Salpeter-zengung auß dem Holtz getrieben/ vnd treibens noch/ vnd haltens fuͤr eine Fabel.
Es kan aber bey vnerfahrnen Menſchen nicht wol anders ſeyn/ welche keine erkaͤntnus der Natur haben/ auch im geringſten nicht wiſſen/ was der kunſt vnd Natur moͤglich oder nicht moͤglich ſey: weilen es die gelegenheit vnd Materi mitbringt/ ſo kan ich nicht laſſen etwas weiters als im Erſten Theil Teutſchlands Wohlfart geſchehen/ davon zu diſcuriren, In dem Erſten Theil dieſes Buchs habe ich bey Concentratione lignorum geſchrieben/ das auß allem Holtz durch eine beſondere Preſſe ein Safft koͤnne außgepreſt werden/ welcher Saffthernacher durch die Lufft vnd zeit zu einem guten Salpeter werden ſolle/ habe auch rationes beygeſetzet/ wie daß es der kunſt muͤglich daſſelbige zuverꝛichten/ was ſonſten die Natur wircket oder veꝛichtet; vnd daß der jenige Salpeter/ der ſonſten allenthalben auß den Viehe-ſtaͤllen gegraben wird/ anders nicht ſey/ als ein Sal Eſſentiale vegetabilium & Animalium, ſo durch die lange zeit/ vnd verborgene kraffte der Lufft vmbgekehrt vnd zu Salpeter verwandelt worden/ welches auch die pure lautere warheit iſt/ vnd von keinem verſtaͤndigen Menſchen kan wiederleget werden/ dann ſolches gar zu klar vnd offenbar iſt/ daß es auch die Bawren wiſſen vnd verſtehen/ ob ſchon mancher ſtoltzer Suppen freſſer oder Schmarotzer ſolches nicht begreiffen oder verſtehen kan/ vnd nicht genug zuverwunderen/ das mancher der ſonſten fuͤr viel-wiſſend wil gehalten ſeyn/ ſo gar nichts in Natuͤrlichen dingen verſtehet oder begreiffen kan.
Es gienge noch alles wol hin/ wann ſie ſchon dieſes darfuͤr ſie ſich außgeben nicht verſtunden/ wann ſie nur das jenige nicht tadelten oder verachteten/ ſo an ſich ſelbſten gut vnd mit der Natur vnd kunſt uͤbereinkompt/ vnd auch die Bawren ſolches verſtehen vnd mit haͤnden greiffen koͤnnen; Ich beruffe mich nochmahlen dahin/ vnd ſage/ was ich in dem Erſten Theil des Teutſchlands Wohlfart von zeugung des Salpeters auß dem Holtz geſchrieben/ die lautere vnwiederlegliche warheit ſey/ welches die zeit genugſam offenbaren wird; daß aber mancher meynen moͤchte/ wann ſie den Holtz-ſafft etliche tagen oder wochen in die Lufft gelegt/ alſobalden ein Salpeter darauß werden ſolte/ der fehlet weit/ vnd kan der Natur ſeine zeit nicht geben zu wircken; wuͤrde man einen Bawren nicht billiger-weiß einen Tuͤlpel vnd Eſel nennen koͤnnen oder doͤrffen/ wann er ſein Korn in die Erden geſaͤet/ vnd uͤber etliche tagen auf den Acker gienge zubeſehen ob ſein Korn noch nicht reyff vnd zeitig wehre?
Aſo auch in dieſem werck zuverſtehen/ dann alle ding ſeine zeit haben will/ ſo wol in zeugung der Animalien vnd Mineralien als Vegetabilien:
Darf alſo keines weitern beweiſes:
Ein jedwedere generation muß jhre behoͤrliche zeit haben/ es ſey auch worinn es wolle.
Daß nun mancher ſeinen kopff bemuͤhet die Preß zu finden/ deren ich in dem Erſten Theil Teutſchlands Wohlfart gedacht/ vnd doch nicht erfinden koͤnnen/ iſt kein wunder/ aber gleichwol die warheit/ daß ein ſolche Preß gar leichtlich zu machen/ dardurch taͤglich ein groſſe Quantitaͤt Safft auß allem Holtz zu preſſen/ es werde gleich glaubet oder nicht glaubet; dieweilen aber allbereyt einige ſolche Preſſen bey mir geſehen/ vnd ſolche auch gemacht/ das Holtz darmit gepreſt/ vnd der Lufft zeitig zu machen vorgelegt/ ſo kan es ſo gar lang mehr nicht anſtehen/ es muß ſich die warheit endlich offenbahren/ vnd vor den Spoͤttern vnd Ignoranten ſehen laſſen; Ich habe vermeynt gehabt das werck gar verbluͤmbt beſchrieben zu haben/ dennoch haben einige tiefſinnige Menſchen nicht allein die Preß/ ſondern auch die Circulir-gefaͤs meines naſſen werckes ergruͤbelt/ die kunſt beynahe von wort zu worten aufs Papier geſetzet/ vnd mir zugeſchickt/ vnd gefragt ob es nicht auf ſolche oder ſolche weiſe zugehen muͤſſe/ daruͤber ich mich verwundert habe/ weilen ich wol gewuſt/ das ſie die geringſte anleytung nicht gehabt/ als blos auß dem Erſten Theil Teutſchlands Wohlfarts beſchreibung; zweyffele auch nicht/ es werden ſich deren noch mehr bemuͤhen durch fleiſſige Speculationes darhinden zu kommen.
Klaͤrer habe ich nicht ſchreiben doͤrffen/ vmb der vndanckbaren boͤſen Welt willen/ dann immer ſo bald ſolche herꝛliche Inventiones in der Feinde als Freunden haͤnde gelangen koͤnten; der ohalben beſſer ſtill geſchwiegen/ als uͤbel geſchrieben:
Ich ſage aber nochmahlen/ daß ein ſolche Preß bey mir zu finden/ vñ auch viel kuͤnſtlicher vnd darzu vnkoͤſtlicher als man glauben oder jhme eynbilden moͤchte/ vnd werden noch taͤglichs mehr vnd beſſere Compendia darzu erfunden/ alſo daß man hinfuͤhro obgedachter Preſſen gar nicht mehr noͤtig hat/ das Holtz darmit zu preſſen/ ſondern es kan auch ein jedre eder Vegetabile vnd Animale ohn einige muͤhe vnd arbeit ohne einiges Preſſen vmbgekehrt/ vnd in kurtzer zeit zu gutem Salpeter verwandelt werden/ alſo daß man viel hundert Centner Salpeter durch eine einige Perſon/ auß lauterm Holtz/ Laub vnd Gras/ (da es wol zubekommen iſt) zeugen kan/ doch nicht die Perſon/ ſondern die Lufft die zeugung verꝛichtet/ die Perſon legt der Lufft nur das Subjectum dar/ darinn dieſelbe wircken/ vnd auß dem Subjecto Salpeter machen kan/ mehrers wird auf dismal nicht geſagt.
Man muß die Perlein nicht fuͤr die Schwein werffen/ vnd gar zu gemeyn machen.
Aber nichts mehr wundert mich/ daß die jetzige Welt ſo gar faul vnd verdoſſen iſt/ der Natur heimlichkeiten zu erforſchen/ ſo man allein die eygenſchafft des wunderbarlichen Subjecti des Salpeters recht erkante/ ſo doͤrffte man ſo vieler Buͤcher in Alchymia zu leſen nicht/ dann viel wunder dinge auß jhme zubringen.
Kurtz oben habe ich einer naſſen vnd truckenen außziehung des Goldes/ Silbers vnd andern Metallen/ durch huͤlff des Salpeters zu thun gedacht/ wann das Nitrum ſonſten zu nichts anders mehr nutz were/ ſo ſolte es jederman lieben/ vnd ſo viel muͤglich darnach trachten/ ſolches auß vnachtſamen dingen nicht allein in copia zu zeugen/ ſondern auch mit nutzen wiſſen zugebrauchen.
Daß ich den Niederſchlag/ ſo wol im naſſen als trucknen weg des außzichens/ vnd voneinander ſcheydens der Metallen nicht ſo klar vnd offenbahr beſchrieben vnd gemeyn gemacht/ wolle mir niemand fuͤr uͤbel aufnehmen/ dann ich erhebliche vrſachen darzu habe/ ſolche herꝛliche Inventiones nicht gemeyn zu machen/ vnd einem jedwedern Eſel auf die Naſen zu haͤngen:
Es iſt genug daß ich angezeigt/ daß ſolche dinge zu thun muͤglich ſeyn/ Es iſt mir auch die Kunſt gar nicht an das hertz gewachſen/ vnd werde dieſelbe nicht mit mir vergraben laſſen/ Gott hat ſie mir geben daß ich andern darmit auch dienen vnd helffen ſoll/ welches ich auch zu thun willig vnd bereyt bin/ ab er darumb nicht jederman ohne vnterſcheyd/ ſondern allein denen/ welche auffrichtige Liebhaber der wunderwercken Gottes ſeyn/ vnd alles mit beſcheydenheit zu gebrauchen wiſſen/ vnd nicht meinen Feinden newe Waffen dardurch in die haͤnde zu geben.
Ich haͤtte wol von dieſen dingen ſchweigen koͤnnen/ wuͤrde mir viel ruhe geſchafft haben/ Es iſt mir aber vnmuͤglich geweſen/ die wunderwercken Gottes zuverbergen/ daß ſie nicht an des Tages-liecht/ Gott zu Ehren kommen ſolten; wann es ſo weit kompt das man glaubt vnd es auch thun kan/ was allhier in dieſem 2. vnd folgenden 3. vnd 4. Theil beſchrieben vnd gelehret wird/ alsdann werden alle Spoͤtter vnd Feinde der warheit vor der gantzen Welt ſchamroth ſtehen muͤſſen/ vnd wird die vnverfaͤlſchte Alchymia wiederumb gruͤnen/ vnd in Ehren floriren/ ehender gantz nicht/ dann der Salpeter muß der Meiſter ſeyn/ ſagt Paracelſus in einem Capitel/ da er von dem Sale Commune ſchreibt vnd des Salpeters ruͤhmlich gedencket.
Es hat es auch Baſilius Valentinus trewlich gethan/ werden aber wenig gefunden die jhn verſtehen/ die Menſchen woͤllen gar zu hoch hinauß mit jhrer Kunſt/ vnd gehen der einfaͤltigen Natur gar nicht nach/ ſondern jhren eygenen hoffaͤrtigen geitzigen vnd Naͤrꝛiſchen koͤpffen/ darumb bleibt das gute vor jhnen verborgen; Gott haſſet was gros iſt/ vnd groß ſeyn will/ vnd liebet was ſchlecht/ gerecht vnd einfaͤltig iſt/ Gott hat ſich niemahlen in pracht vnd hoffart ſehen laſſen/ ſondern in geſtalt eines ſchoͤnen Liechtes/ eines Fewers/ eines nackenden Kindes geſtalt an ſich genommen/ ſeine herꝛlichkeit beſtehet in ſeiner groſſen krafft vnd Majeſtaͤt vnd nicht im Euſſerlichen anſehen:
Wann der Salpeter dem Gold gleich anzuſehen were/ alsdann wuͤrde jederman luſt darzu haben ſolchen zu machen/ weilen er aber auß dem faulen Miſt vnd Koth außgezogen wird/ ſo kan er bey den Hoffaͤrtigen keinen platz finden/ wird nicht geachtet von den Narꝛen/ die Erfahrne aber lieben jhn nur deſto mehr/ Ich ruͤhme mich nicht viel zu wiſſen/ dan- noch habe ich ſo viel erfahren/ daß in rerum natura kein Subjectum zu finden/ daß in warheit dem Nitro in herꝛlichkeit nur zuvergleichen/ wil geſchweigen vorzuziehen ſeyn ſolte.
Es gedulte ſich der Kunſtliebende noch etwas auf die 2. folgende Theilen dieſes Buchs/ ſo wird man ſehen vnd bekennen muͤſſen/ daß was man zuvorn nicht geglaubt haͤtte; Ich will auch dieſen 2. Theil deſto kuͤrtzer machen/ auf das ich deſto ehender zu dem dritten vnd 4. kommen moͤge/ darinnen/ (wans Gott gefaͤllig) dem Menſchlichen geſchlecht viel nuͤtzliche Inventiones ſollen entdecket werden/ doch aber alſo/ wie es andere vor mir auch gethan/ vnd die Perlein nicht vor die Schweine geworffen werden/ dann man muß wiſſen/ daß es nicht rahtſam iſt alle Secreta gantz offentlich zubeſchreiben/ daß es ein jedweder Eſel verſtehen kan/ wuͤrde groſſer mißbrauch darauß entſtehen/ welches aber bey den vnwiſſenden vervrſacht einen vnglauben/ gleich als wann man nur Traͤume oder eytele Eynfaͤlle beſchrieben/ welches ich vor meine Perſon nicht aͤndern kan/ wers nicht glauben will/ was allhier geſchrieben/ der mag es bleiben laſſen/ Es iſt mir genug/ daß ich mein Talentum in warheit angelegt/ vnd auch alle meine Schrifften zu allen ſtunden wahr machen vnd beweiſen kan/ wann es noͤtig iſt iſt auch den frommen vnd Ehrlichen Liebhabern gar nicht gewehret weitere Information bey mir zu ſuchen/ doch nicht alſo/ das es mir zu ſchaden gereiche/ wie bey Farnern geſchehen/ welches mir wol ein warnung ſeyn wird/ ſo bald keinem Menſchen alſo leichtlich zu trawen/ ich habe dann zuvorn eine Maͤßte Saltz mit jhme aufgeſſen/ oder er habe ſolche Teſtimonia der Redlichkeit vnd frombkeit/ daß ich mich darmit Contentiret finde.
Wolle ſich derohalben ſich niemand vergeblich bemuͤhen an mich zu ſchreiben/ dieſes oder jenes Stuͤck ſchrifftlich von mir zu begehren/ ich werde es gar nicht thun/ es were dann ein ſolche Perſon welche es vmb mich allbereyt verdienet/ oder noch in aufrichtigkeit gegen mich oder die meinigen verdienen wolte/ alsdann werde ich wiſſen was ich thun ſoll/ aber nimmer ſo Naͤrꝛiſch werden wie ich geweſen/ vnd jetzunder mit groſſem ſchaden empfinden muß; Sonſten wolte ich nichts liebers ſehen/ als daß jhrer viele das Nitrum zu zeugen ſich vnterſtunden/ alsdann were hoffnung daß die Edle vnd warhaffte Alchymia als ein Mutter aller freyen Kuͤnſten wieder erhoben/ vnd die Sophiſterey vnd betriegerey vnterdruckt werden moͤchte/ welches ohne das Nitrum nimmermehr geſchehen wird; (Ich rede aber allhier von der particular vnd nicht Univerſal tranſmutation der Metallen) zweyfele aber nicht es werden die Augen der blinden Welt einmal geoͤfnet/ das ſie gewahr wird wie leichtlich der Salpeter auß allen Vegetabiliſchen dingen in Copia zu zeugen/ vnd wie groß vnd maͤchtig ſeine krafft vnd tugend in Medicina vnd Alchymia ſey/ mehr wuͤnſche ich dismal nicht.
Auf das ich nun wieder zu meinem vorhaben komme/ vnd beweiſe vnd wahr mache/ daß groſſe dinge durch den Salpeter in verbeſſerung der Mineralien koͤnnen zuwegen gebracht werden/ ſo iſt es noͤtig das ich vor erſt das jenige ſo allbereyt in dieſem andern Theil geſchrieben/ etwas klaͤrer mache/ vnd den vnwiſſenden vnd vnglaubigen vor Augen lege/ worin der nutzen beſtehe/ davon allhier meldung geſchicht.
Vnd anfaͤnglich von zeugung des Salpeters iſt allbereyt genug geſchrieben/ daß derſelbe in groſſer menge allein auß dem vnnuͤtzen Holtz/ Straͤuchen vnd Buͤſchen/ die dem Land mehr ſchaͤdlich als nuͤtzlich ſeyn/ weilen ſich die wilde Thier darinnen verbergen/ vnd zu groſſen ſchaden des Wilds aufhalten/ vnd koſtet weiters nichts/ als allein in den Waͤlderen eine Huͤtten aufzubawen/ darunter das Holtz durch das Circulir-gefaͤß trucken ſtehen moͤge/ vnd kan ein einige Perſon ein groſſes werck Regieren/ koſtet nichts als blos die vnnuͤtze ſtraͤuche oder hecken/ oder in manglung deren/ nur die abgefallene Blaͤtter der Baͤumen; ſo man aber ein Saltz darzu beygebrauchet/ ſo wird daſſelbige durch huͤlffe des Holtzes auch zu Salpeter verwandlet/ vnd iſt der nutzen deſto groͤſſer/ man darff eben kein Koch-ſaltz nehmen/ wann mans nicht gut kauf haben kan/ ſo mans aber in copia haben kan/ wie an vielen orten Teutſchlands ſolches uͤberfluͤſſig gefunden wird/ thut man wol daran/ ſo mans aber nicht hat/ ſo gibt das Holtz allein Salpeter genug/ vnd darff man weiters keiner andern huͤlffe/ als das werck anſtellen/ vnd die Natur dareyn wircken vnd zu Salpeter machen laſſen.
Gleich wie aber in gantz Teutſchland des Holtzes nirgends mangel iſt/ alſo gebricht auch kein Saltz/ findet man doch gantze Bergen voller Saltz/ welches vnmuͤglich zu conſumiren, vnd ſonderlich in dem Ertzſtifft Saltzburg/ Tirol/ Churfuͤrſtenthumb Baͤyeren/ Stift Berchts-Gaden/ daſelbſten auch des Holtzes neben dem Saltz ein uͤberflus zu finden:
Solte man nicht groſſe ſchaͤtze vnd Reichthumben darauß machen koͤnnen?
da ligt das Saltz/ da ſtehen groſſe Wildnuſſen/ kommen keinen Menſchen zu nutze/ O wie vnachtſame Menſchen! wie wollen wirs einmal veraneworten/ das wir ſo haußgehalten haben? wehre es nicht Ruͤhmlicher/ daß man ſolche Schaͤtze zur Ehren Gottes gebrauchte/ als vnnuͤtzlich liegen zu laſſen/ koſtet es doch nicht viel anzuſtellen/ wodes Holtzes die fuͤlle iſt/ kan man ja leicht in den Waͤldern eine Huͤtten aufbawen/ vnd wo groſſe Waͤlder oder Holtzungen ſeyn/ da findet man auch die Mineralien/ ſo wol zeitig als vnzeitig/ die zeitige kunte man mit dem Holtz oder Kohlen außſchmeltzen/ die vnzeitigen mit dem Salpeter figiren oder zeitig machen/ vnd hernach das Gold vnd Silber auch durch den Salpeter davon ſcheyden.
Ich frage nun/ ob das nicht dem Vatterland einen groſſen Schatz vnd Reichthumb bringen ſolte/ vnd wann gleich nicht ein jedweder Land einen uͤberfluß von Holtz haͤtte/ ſo iſt aufs wenigſte viel Gras vnd Strohe daſelbſten/ welches eben ſo guten Salpeter gibt/ als das Holtz/ vnd wann auch keine Mineralien in allen Laͤndern/ welche man durch den Salpeter zeitigen/ vnd Gold vnd Silber darauß ziehen koͤnte/ ſo werden ſie doch in der Nachbarſchafft gefunden/ vnd wann man auch die außgeſchmeltzte Metallen darmit zeitigen ſolte/ wuͤrde man guten nutzen davon haben/ vnd wol beſſer thun/ als ſolche in den Haͤuſern/ an die Waͤnde haͤncken/ ſelbige darmit zu zieren/ vnd Hoffart darmit zu treiben.
Ein einige vntz Goldes iſt beſſer wann der Feind koͤmpt/ als 1000. pfund Zinn oder Kupffer/ welches man muß liegen laſſen/ das Gold aber man mit ſich nehmen kan; von ſolcher Concentration dann im folgenden dritten Theil ſoll gelehret werden; vnd in dem 4. Theil/ wie auch das Gold vnd Silber zu Concentriren, das mans vor dem Feind verbergen/ vnd in einer andern geſtalt mit ſich nehmen/ oder an dem orth da es iſt bewahren kan/ daß es der Feind nicht nimbt.
Dann es koͤmpt der Feind/ bisweilen ſehr ploͤtzlich vnd vnverſehens eyngefallen/ alſo das niemand nichts verbergen/ oder auch mit ſich nehmen kan.
Ein jeder hat genug zu thun ſeinen eygenen Leib zu ſalviren:
Was hilfft aber viel ſchreiben oder ſagen/ die Welt iſt nun ſo blind/ ja blinder/ vnd lebet in groͤſſerer vntugend/ vnd ſicherer als bey Noach vnd Loths zeiten; die Diebe aber brechen am aller erſten eyn/ wann die Menſchen ſchlaffen/ vnd nicht gute Wacht halten; O du Edle vorſichtigkeit/ wo biſtu doch hingekommen/ daß man dich in dem Vatterland nicht ſpuͤret?
Es geſchicht aber nichts ohne vrſach/ Gott weis wol was er thun will.
Er wahrnet vns ja genug/ wollen wir nicht zuſehen/ ſo iſt die ſchuld vnſer; Laſt vns doch vnſere Nachtbarſchafft das ſchoͤne Koͤnigreich Pohlen anſehen/ iſt es nicht in einem Jahr aufs Euſſerſte ruinirt, vnd ſo in kurtzer zeit den Barbariſchen voͤlckeren zum Raub worden?
Wo ſeynd die Menſchen geblieben? die nicht durchs Schwert oder Peſt vmbkommen/ haben die Moſcowiter vnd Tartaren in harte dienſtbarkeit hinweg gefuͤhret/ Iſt deme nicht alſo?
warumb laſſen wirs vns nicht zu hertzen gehen/ vnd ſtellen vnſer thun darnach/ daß vns ein ſolches ſchnell-lauffendes vnd verderbliches fewer nicht auch ertappe/ vnd in vnſer ſicherheit ergreiffe.
Iſt es nicht nahe genug bey vns?
Ich meyne es koͤnte nicht naͤher ſeyn/ dannoch ſind wir gutes muths/ ſtehen/ ſehen zu vnd lachen/ weil vnſers Nachbahren Hauß brennet/ gedencken nicht daß ein einiger fliegender Funcke von dem Wint auf vnſer Hauß getrieben/ ſelbiges auch anzuͤnden vnd verbrennen koͤnne.
Bey Noach zeiten/ aſſen vnd truncken/ trauwten vnd lieſſen ſich trauwen/ ſo lang bis jhnen das Waſſer in das maul lieff/ da war es aber zu ſpaͤth uͤmbzukehren; Laſt vns doch dieſes behertzigen/ vnd nicht ſo gar in den Wint ſchlagen/ Es moͤchte die zeit kommen/ daß vns vnſere hinlaͤſſtgkeit gerewen moͤchte.
Ich ſage nochmalen/ wann wir nur das uͤberfluͤſſige Holtz zu Salpeter machten/ vnd zu gut braͤchten/ ſo wuͤrden wir groſſe Schaͤtze darmit ſamblen koͤnnen:
Moͤchte mancher ſagen/ was hlfft es vns/ wann wir ſchon hoͤren oder leſen/ daß man auß dem Hol Salpeter machen/ vnd mit dem Salpeter in Metallicis viel gutes außrichten kan/ vnd wird vns der Modus ſolches zu thun vorgeſchrieben?
Denen geb ich zur antwort/ daß es mir nicht zuſtehet/ ohne vnterſcheyd fuͤr jederman ſolche Kunſt gemeyn zu machen/ Ich muß wiſſen an weme ſolche Inventiones kommen:
Ich bin ja Erbietig den Freunden ſolches zu offenbahren/ aber nicht den Feinden/ Es ſolte billich ein jedweder Vatter fuͤr ſein Haußgeſind ſorgen/ wie im fall der Noth ſelbe zu retten oder zu ſchuͤtzen/ ja auch ein jedweder Fuͤrſt vnd Herꝛ ſeine Vnterthanen/ daruͤber er von Gott zum Schutz-Herꝛn geſetzet iſt: wann er das nicht thut/ wird ers hernachmahlen verantworten muͤſſen.
Ich habe das meinige gethan/ Ein ander thue das ſeinige auch/ was ich habe/ das gebe ich/ mehrers kan ich nicht:
Solte nicht mancher durch das außziehen der Metallen auß den Ertzen vnd Berg-arten/ wie auch figiren der fluͤchtigen Ertzen durch das Salpeter-waſſer viel Gold vnd Silber erlangen koͤnnen/ ſonderlich an denen orten/ da ſolche Berg-arten vnd Mineralien haͤuffig zu finden?
Vnd dienet ſolches Waſſer nicht allein zum außziehen des Goldes vnd Silbers auß den Ertzen/ welche man ſonſten durchs ſchmeltzen nicht herauß bringen kan/ ſondern man kan auch mit nutzen die groſſe Felſen/ kißling vnd gar arme Berg-arten darinn das Gold vnd Silber nur angeſchlagen ſtehet/ vnd durch keinerley weiß mit ſchmeltzen etwas darauß zu bringen/ mit nutzen außziehen/ vnd zu gut machen/ das außziehen hat auch ſein vortheil/ daß man zu einem Centner Ertz kaum 6. oder 8. pfund Waſſers vonnoͤthen hat/ das Silber oder Gold darmit außzuziehen/ vnd wann auch in 100. pfund ſchlicht nur 2. 3. 4. Loth Silber weren/ ſo koͤnten ſie doch mit nutzen herauß gezogen werden/ vnd ſonderlich dieſe welche Arſenicaliſch oder noch fluͤchtig ſeyn/ vnd das ſtarcke Fewer nicht ertragen koͤnnen/ ſondern durch das geblaͤs vertrieben werden/ dann durch das außziehen mit dem Waſſer wird das fluͤchtige zugleich figirt vnd gebunden/ daß es hernach das ſchmeltzen vertragen kan; daß deme alſo ſey/ kan ein jedweder leichtlich Probiren.
Er nehme nur ein Arſenicum, vñ ſolvire denſelbigen in einem aqua-fort, ziehe das Waſſer wieder davon/ ſo wird das Arſenicum alſo bald ſich ſchmeltzen vnd gluͤen laſſen/ das Queckſilber iſt ja gar ein fluͤchtig Metall/ dennoch wann ein Salpeter-waſſer zu etlichen mahlen davon abſtrahirt iſt/ wird es endlich fix/ daß es ſich gluͤen laͤſt.
Ein Ziun iſt ſonſten ein weich/ fluͤſſig vnd fluͤchtig Metall/ ſo man aber ein ſtarck Waſſer davon abſtrahirt/ wird ſolches dardurch figirt/ das es gantz fix in dem groͤſten Fewer beſtehen kan.
Dann was ein Holtz oder Kohlen-fewer mit langer zeit thut/ das verꝛichtet das Salpeter-waſſer in wenig ſtunden.
Moͤchte nun mancher ſagen/ wie kan das ſeyn/ wann die Berg-arten ſo arm ſeyn/ vnd dannoch mit 8. oder 10. pfund Waſſers das Silber vnd Gold ſo darinn/ mit nutzen ſolten außzuziehen ſeyn/ es koͤnten ja die 8. oder 10. pfund Waſſers 100. pfund Ertz kaum benetzen/ wuͤrden ſich dareyn verkriechen vnd verliehren; der ſol wiſſen das es gleichwol muͤglich/ was ich geſchrieben/ das iſt wahr/ ich kan es beweiſen vnd darthun; wie es aber gethan wird/ das iſt vnnoͤtig gemeyn zu machen/ vnd liegt freylich der Haas daſelbſten im Pfeffer begraben/ den nicht ein jedweder ſtracks herauß ziehen kan/ vnd wann ſchon durch das Waſſer das Gold vnd Silber auß dem Ertz gezogen/ ſo iſt erſt die Kunſt vonnoͤten wie das Gold vnd Silber rein darauß gefaͤlt/ vnd Corporaliſch gemacht wird/ welches ich billig fuͤr die Freunde hinterhalte vnd bewahre/ dann mit dieſem ſtuͤck allein werde ich die alte Freundſchafft bey vielen erneweren/ vnd auch noch mehr andere newe Freunde machen: darumb mich niemand verdencken wird/ daß ich ein ſolch herꝛliche Invention nicht gemeyn mache/ vnd den Feinden newe Waffen bereyte.
Vnd wann ich ſchon ſolches nicht achten/ vnd gantz deutlich alles beſchreiben wolte/ ſo wuͤrde ich mir doch eben ſo wol Feindſchafft dardurch machen/ als wann ichs nicht thaͤte/ dann nicht muͤglich iſt/ daß man den vnerfahrnen alles ſo klar vormahlen kan/ daß ſie es ſtracks nachthun ſolten/ verſuchen ſie es vnd koͤnnens nicht treffen/ ſo fluchen vnd wuͤnſchen ſie daß der vnd dieſer den Scribenten holen muͤchte/ als wann er zu dunckel geſchrieben/ vnd verachten das jenige/ daß doch lobens wuͤrdig iſt/ ſo man aber die muͤglichkeit nur zuverſtehen gibt/ vnd kein recipe machet/ ſo thun ſie keine verlohrne Arbeit/ vnd laſſen jhr fluchen vnd wuͤnſchen bleiben.
Moͤchte nun jemand ſagen oder fragen/ woher nehme ich ſolche Ertz vnd Berg arten/ darauß ich Gold vnd Silber ziehen kan/ wann dergleichen zu finden weren/ wuͤrden nicht da liegen/ vnd auf mich gewartet/ andere wuͤrdens vorlaͤngſt hinweg geholt vnd zu gut gemacht haben; darauf frage ich wieder/ wer die andere ſeyn die es vor dir ſolten weg-geholt haben:
Wiſſen ſie nicht mehr als du/ vnd du nicht mehr als andere/ ſo thut jhr einander gar keinen ſchaden oder eyntrag in dieſem Werck/ vnd kan einer ſo viel als der ander/ Meyneſtu daß deren ſo viel ſeyn/ welche die Metalliſche Natur recht verſtehen? viel Schmeltzer gibt es wol/ finden ſie nichts/ ſo laſſen laſſen ſie es liegen vnd wiſſen weiters keinen rath mehr; Es wird bey manchen Ertz-ſchmeltzern mehr Silber in die Lufft geblaſen als auf dem Herd bleibet/ das weiß ich wol/ vnd dennoch bilden jhnen ſolche Leute eyn/ viel zu wiſſen/ vnd daß ſie keines Corꝛigirens vonnoͤten haͤtten; dieſen will ich auch kein newes eynfuͤhren/ Ein jedweder mag ſein Crtz ſo gut ſchmeltzen vnd ſcheyden/ als er weiß oder kan/ ſo er aber ſich des lehrnens nicht ſchaͤmet/ ſo koͤnte manchem geholffen werden.
Meine meynung iſt allhier dahin gerichtet/ denen mit einem guten ſtuͤcklein zu dienen/ welche keine Ertz bawen noch ins groſſe ſchmeltzen koͤnnen/ ſondern gern in der ſtille ſich mit dieſen brocken oder abfall/ welchen die Schmeltzer nit zu nutzen bringen koͤnnen/ begnuͤgen laſſen/ vnd auch ein ehrliches ſtuͤck Brod darmit erwerben koͤnnen/ denen vermeyne ich darmit zu dienen/ die Reichen ſeynd vorhin ſatt/ haben genug/ vnd bedoͤrffen meiner lehr nicht/ der Arme aber ligt allenthalben huͤlff-los: Beruhet alſo die gantze Meiſterſchafft in dem außziehen/ wann wenig Waſſers darzu gebraucht wird/ vnd bernach in der faͤllung der Metallen/ daß das Waſſer gut bleibt/ vnd wieder zu gebrauchen iſt.
Der Armen Ertzen oder Berg arten findet man allenthalben genug die niemand achtet noch kennet.
Man ſolte einen jedwedern Kießling/ Felſen/ Quartz oder Hand-ſtein anſehen vnd wol betrachten/ weſſen eygenſchafft er ſey:
Es wirfft mancher Bawer einen Stein nach der Kuhe/ vnd iſt der Stein mehr werth als die Kuhe.
Ich hab zwar im Erſten Theil meines Operis Mineralis vor dieſem gelehret/ wie man durch den Spiritum Salis das Gold auß dem Kießlingſtein ziehen koͤnne/ aber bishero jhrer wenige etwas darinn gethan haben/ theils daß ſie den Spiritum Salis nicht haben machen koͤnnen/ theils denſelben nicht wieder von dem abgezogenen Gold zu bringen gewuſt/ auch keinen beſcheyd gehabt/ den außgezogenen Calcem Solis durchs Antimonium zu gieſſen/ welches ich bekenne/ das nicht jederman ſolches thun kan.
Dieſes außziehen aber mit dem Salpeter-waſſer/ zeucht auch das Silber auß/ vnd wann daſſelbe darauß gefaͤlt/ hernacher das Waſſer wieder gut iſt zugebrauchen/ vnd iſt dieſes außziehen gegen jenes zuvergleichen/ wie ſchwartz vnd weiß/ oder nacht gegen tag zuhalten: darumb ſage ich es wol werth zu lernen iſt/ dann in Nothzeiten ſolches wiſſen viel nutzen ſchaffen kan/ das iſt ein gutes pfand welches ſeinen Herꝛen loͤſet/ ſagt das ſprichwort.
Man traͤgt nicht ſchwer an der Kunſt/ ſondern ſie traͤgt den Menſchen/ vnd macht ſolchen leicht vnd froͤlich/ dann man kan vnd darff ſich darauff verlaſſen/ ſie iſt beſſer als Gold vnd Edelgeſtein/ die man verlieren kan/ die Kunſt aber haͤlt vnd bleibt in das Grab hineyn/ vnd belohnet ſeinen Herꝛn reichlich.
Es dient auch dieſe ſcheydung auß allem Silber Gold zu ſcheyden/ wann es ſchon gar nicht verguͤldet iſt/ dann alles Silber Gold fuͤhret/ welches ein jedweder nicht darauß zu ſcheyden weiß/ wie wol manchen bekant/ das ein Silber Gold haͤlt/ wann es aber ſo viel nicht haͤlt daß es die koſten bezahlen kan/ ſo bleibt es darinnen/ vnd wird nirgends kein Gold vnd Silber geſcheyden/ als bey dem verguͤldten Silber/ ſo es daran hangende geſehen wird: Ander Silber wann es ſchon viel Gold haͤlt/ wird nicht geſcheyden/ da doch bisweilen groſſer nutzen darauß koͤnte gemacht werden.
Ich muß aber bekennen/ daß das gemeyne vnd bekante ſcheyden des Goldes von dem Silber ſehr muͤhſam faͤlt/ vnd auch die ſcheyd-koſten nicht ertragen kan/ wann nicht viel Gold in dem Silber iſt; dieſes mein ſcheyden aber iſt gar leicht vnd vnkoͤſtlich/ derohalben auf alles Silber mit nutzen zugebrauchen iſt/ wie wenig Gold auch darinnen ſeyn ſolte.
Auf daß mans aber deſto beſſer verſtehen oder begreiffen moͤge/ ſo dient dieſer beweiß.
Wann durch ein aqua-fort das Gold von dem Silber ſoll geſcheyden werden/ ſo muß daſſelbe erſtlich mit Bley auf dem Teſt fein gebrant werden.
Zu welcher fein-brennung erſtlich der Teſte/ Fewer/ das zugehoͤrige Bley/ die muͤhe vnd zeit muß angelegt werden/ vnd wann alles gethan ſo iſt das Bley mit dem Kupffer ſo bey dem Silber geweſen in den Teſt gekrochen/ vnd gleichſam verlohren/ darzu hat das Kupffer ein theil von dem Silber mit ſich in den Teſt geſchleppet; obwolen nun mit ſtarckem geblaͤs die Teſten wieder zu ſchmeltzen/ vnd ein theil des Bleyes/ Kupffer vnd Silbers ſo hineyn gangen wieder zuerlangen/ ſo koſtet doch ein ſolches ſchmeltzen bald ſo viel als die Metallen werth ſeyn/ ſo darauß kommen/ derohalben muͤheſam vnd koſtbar/ vnd wann alles dieſes geſchehen vnd das Silber fein gebrand worden/ ſo muͤſſen ſie daſſelbige granuliren, iſt wieder newer koſten/ darnach koͤnnen ſie es ſcheyden mit dem aqua-fort, wann es dann geſcheyden/ wird es zuſammen geſchmoltzen.
Aller dieſer arbeit hat man bey meiner ſcheydung gar nicht noͤtig/ vnd wird viel muͤhe/ arbeit/ koſten vnd zeit erſparet vnd gewonnen Dann wann ich Silber ſcheyden will/ es halte gleich viel oder wenig Gold/ wann es auch ſchon gar nicht verguͤldt iſt/ ſo ſchneyde ich ſolches mit einer Scheer zu ſtuͤcken fingers breyte vnd laͤngte/ alſo daß ichs in das Scheydglas bringen kan/ gluͤhe daſſelbige gelinde auß/ auf das der ſchmutz verbrennen vnd das Scheyd-waſſer angreiffen moͤge.
Gieſſe das Waſſer darauf/ vnd laß Silber/ Gold vnd Kupffer ſolviren; darnach faͤlle ich das Gold darauß/ vnd hernach auch das Silber/ endlich auch das Kupffer/ welche arbeit vom anfang bis zum ende innerhalb 3. oder 4. ſtunden geſchehen kan/ vnd koſtet mehr nichts als das Waſſer/ vnd ein wenig Fewer das Waſſer warm zu halten daß es das Silber deſto lieber angreiffe vnd ſolvire.
Wann nun die Metallen vonein ander geſcheyden vnd abgeſuͤßt/ ſo werden ſie geſchmoltzen/ darauß nun ein jedweder ſehen kan was fuͤr ein groſſer vnterſcheyd ſeye zwiſchen dem meynigen vnd dem gemeynen bekanten ſcheyden der Metallen vnd naſſen weg.
Wann nun hier vnd dort/ einer ſich vnterſtunde dieſe ſcheydung anzuſtellen/ er wuͤrde groſſen nutzen vnd reichthumb darmit erwerben koͤnnen/ dann jhme kein anderer darinn wuͤrde vorkommen; vnd nicht allein mit dem verguͤldem/ ſondern auch allen andern vnverguͤldem Silber/ er allenthalben groſſen nutzen ſchaffen koͤnte/ dann kein Staͤttlein ſo klein iſt es gibt einen Silberſchmied darinnen/ welcher das alte Silber aufkaufft/ vnd auf ſeine weiſe ſcheydet/ welche aber ſehr muͤheſam vnd koſtbahr iſt; derowegen er viel lieber ſein Silber einen andern wuͤrde ſcheyden laſſen/ vnd die muͤhe vnd koſten erſpahren/ wann jemand ſich darzu wuͤrde finden laſſen; vnd weilen alles Kupffer ein verborgen Gold fuͤhret/ vnd das Kupffer bey meiner ſcheydung nicht hindert/ ſondern mit dem Silber auf-ſolviret wird/ ſo gibt es auch allezeit ſeinen zuwachs an Gold mit dar/ vnd macht den gewinn deſto groͤſſer/ vnd noch groͤſſerer gewinn darbey iſt/ wann man dem ſatz dz Scheydwaſſer zu machen einige ſpecies zuſetzet/ welche das Waſſer guͤldiſch machen; als da iſt Calmey/ Zinck/ Eyſen vnd Kupffer-Ertze/ ſo erlangt man ein ſolches Waſſer/ daß von ſich ſelber guͤldiſch/ vnd in dem ſcheyden ſein fluͤchtig Gold dem Silber gern folgen laͤſt/ vnd davon Corporaliſch wird/ alſo daß auch ſolches Silber welches allbereyt einmal geſcheyden vnd geſchmoltzen/ aufs new wieder Gold in dem ſcheyden geben wuͤrde/ wañ es mit einem ſolchen Scheydwaſſer ſolviret/ daß von gradirenden ſpeciebus iſt bereytet worden.
Gleich wie nun dieſes außziehen im naſſen weg durch das Salpeter-waſſer ein herꝛllche vnd nutzenbringende Kimſt iſt/ dardurch viel tauſendt jhre Nahrung haben koͤnnen/ vnd doch keiner dem andern ſchaden dardurch zufuͤget/ oder in ſeiner Nahrung eintrag thut/ eben ein ſolche außziehung oder ſcheydung kan auch gethan werden im truckenen weg/ wann nemblich die fluͤchtige Antimonialiſche Ertze/ (ſie halten gleich Gold/ Silber/ Kupffer/ Eyſen/ Zinn oder welche Metallen ſie wollen) mit 2. 3. oder 4. mal ſo viel Antimonii im Tiegel geſchmoltzen/ vnd mit dem Eyſen zu Koͤnigen gefaͤlt/ ſo erlangt man alles ſo in dem Ertz gut geweſen/ vndem jedes Metall beſonder/ dann wann das Antimonium auß dem Ertz die Metallen gezogen hat/ ſo faͤllet man erſtlich das Gold/ darnach das Silber/ vnd letzlich auch das Kupffer herauß/ mit gar geringem koſten vnd muͤhe/ alſo das man in einem Tag viel pfund Gold vnd Silber auß den Ertzen auf ſolche weiſe ziehen koͤnte mit kleinen Fewer/ dann das Antimonium penetrirt das Ertz wie ein Waſſer/ vnd ſolvirt das gute darinn/ vnd ſtoßt das jrdiſch von ſich/ vnd macht ſchlacken daranß/ das Metall aber laͤſt er in der præcipitation fallen in Metalliſcher geſtalt/ welches man durch den Salpeter abtreiben oder rein machen muß/ vnd wann man kein Antimonium zu dieſem werck haben kan/ ſo kan der gemeyne Sulphur ſolches auch thun/ wann nemblich das gemalen Ertz darmit vermiſchet/ vnd in einem verdeckten Tiegel geſchmoltzen/ vnd mit Eyſen præcipitirt, ſo faͤlt das gute Metall auch in Koͤnige/ vnd der Schwefel bleibt bey den ſchlacken/ es erfordert aber dieſe arbeit einen geuͤbten Schmeltzer/ welcher mit der præcipitation vmbzugehen weiß/ ſonſten wird er nicht zu recht kommen.
NB.
Dieſes iſt von ſolchen Ertzen oder Berg-arten zuverſtehen/ welche Antimonialiſch/ Arſenicaliſch/ Koboltiſch/ Kieſich oder Sulphuriſch ſeyn/ da greifft das Antimonium vnd Sulphur gern an/ vnd ſolvirt im ſchmeltzen; Andere Ertze oder Berg-arten/ welche viel Berg-ſandt oder ſtein fuͤhren/ die laſſen ſie wol vnangetaſt/ als da ſind die Granaten/ Talcken vnd jhres gleichen/ wie dann auch im naſſen weg das Salpeterwaſſer nicht alle Ertze angreifft/ vnd das Gold vnd Silber darauß ziehet/ ſonderlich greifft das Waſſer dieſe nicht an/ die ſehr Schwefelhaltig ſeyn/ es ſey dann daß man den Schwefel zuvorn darvon roͤſte/ alsdann greift hernach das Waſſer an/ vnd ziehet die Metallen herauß/ vnd ſonſten gar nicht/ auch greift daß Waſſer nicht an die Granaten/ vnd andere Ertz oder Berg-arten/ welche im aͤuſſerlichen anſehen glatt vnd glaſicht ſeyn.
Darumb ſolche mit der groſſen gewalt des Fewers muͤſſen bezwungen vnd uͤberwaͤltiget werden.
Es ſeynd auch etliche Ertz vnd Berg-arten die weder in das Bley noch Antimonium gehen/ vnd das jhrige von ſich geben/ ſich anſieden vnd Capelliren laſſen/ ſondern ſeynd vnd bleiben glas vnd ſchlacken/ es ſey dann dz man mit einem groͤſſern vnd ſtarckern geblaͤs dieſelbe uͤbermanne/ alsdann laſſen ſie jhr Gold vnd Silber fallen/ dieſe aber kan man auch zwingen/ wann man jhnen im ſchmeltzen ein Pott-aſchen oder Saltz von Weinhefen oder Holtz-aſchen gemacht zuſetzet vnd ſchmeltzet/ ſo geben ſie ſich auch/ dann die fixe Salia ſolviren im guß alle ſteinichte Glas-artige Ertz vnd ſchlacken/ welches kein Fewer ſonſten thun kan/ gehoͤrt aber hieher nicht/ ſondern in dem folgenden 3. Theil dieſes Buchs/ iſt allhier allein davon meldung gethan worden/ den vnterſcheyd der Ertze vnd Berg-arten dardurch zuerkeñen geben/ dañ wann vngefehr einem ein ſolches Ertz vnterhanden kaͤme/ vnd weder mit dem Antimonio oder Salpeter-waſſer das Metall darauß ziehen koͤnte/ er nicht gedencken muͤſſe/ als wann das Ertz nichts hielte/ oder nicht recht darmit vmbgangen were/ ſondern des Ertzes Eygenſchafft vrſach angeweſen/ gleich wie nun die Sulphuriſche Ertze am liebſten ſich außziehen laſſen im guß durch den Antimonium, die ſteinichte aber nicht alſo/ auch ziehet das Salpeter-waſſer die ſteinichte lieber auß als die Sulphuriſche/ doch ſo der Sulphur davon geroͤſtet wird zieht das Waſſer auch auß/ aber doch lieber die angeflogene oder eyngeſprengte Quartzige/ ſandichte Arme Ertze die ſonſten weder durchs ſchmeltzen noch durch den Mercur. mit nutzen außzuziehen: auf daß man aber nimmer fehle/ ſo iſt es gut das man die zween wege wiſſe/ ſo wol dieſen im guß/ als den naſſen mit dem Waſſer/ vnd ſind beyde ſehr gut/ vnd nuͤtzlich auf die Ertze zugebrauchen/ vnd nicht allein auf die Ertze/ welche man nicht allenthalben haben kan/ ſondern es ſeynd beyde wege gar gut zugebrauchen in ſcheydung der Metalliſchen Mixturen/ es kommen gleich ſolche Mixturen auß den geſchmoltzen Ertzen/ oder durch vngluͤcklichen brandt der Haͤuſer/ oder ſonſten auß vnwiſſenheit Gold vnd Silber vnter Kupffer/ Zinn/ Eyſen vnd Bley/ ſo koͤnnen ſie auff dieſe beyde weiſen leichtlich voneinander geſcheyden werden/ daß keines von allen verlohren gehet; die alten haben das Silber vnd Gold von dem Kupffer nicht zu ſcheyden oder ſeygern gewuſt/ wie die jetzigen ſchmeltzer/ ſonder haben daſſelbige mit verarbeytet/ Stuͤcke vnd Klocken darauß goſſen/ deßgleichen haben ſie auch das ſcheyden mit dem aqua-fort nicht ſo viel gebraucht als jetzimder geſchicht/ wann ſchon in einer marck Silber eines Ducaten Goldes geweſen/ haben ſie doch ſolches nicht herauß geſchieden/ ſondern darmit vermuͤntzet/ welches die alte Muͤntzen außweiſen/ dann faſt alles Silber etwas Gold fuͤhret; vnd weilen die alten des ſcheydens nicht wol erfahren geweſen/ iſt alles Silber guͤldiſch vermuͤntzet oder verarbeytet worden/ es habens aber die Juͤngere ſeithero gewahr worden/ vnd alle Muͤntzen aufkaufft/ geſchieden vnd viel nutzen davon gehabt/ dann man in gantz Teutſchland nicht ein einigen Alten Thaler/ Schreckenberger/ Groſchen/ Kreutzer/ bis auf den geringſten pfenning oder heller zu/ mehr finden oder ſehen wird/ ſeynd allzumal aufgewechſelt/ vnd das Gold davon geſcheyden worden/ man findet aber noch allenthalben Silber genug deſſen die Marck ⅛ oder auch wol ¼ eines Ducaten Golds fuͤhret/ ſo wol in Muͤntzen als in geſchmeidt/ davon weilen das gemeyne ſcheyden durch das aqua fort zu hoch kompt/ vnd die geringe quantitaͤt des Goldes ſo darinn iſt die Scheyd-koſten nicht tragen kan/ welches aber gleicherweiß durch dieſen naſſen vnd trucknen Weg mit nutzen herauß zu ſcheyden iſt/ wann auch ſchon noch weniger als der ⅛ theil eines Ducaten in der Marck Silber were.
Es halten auch alle Klocken viel Silber vnd Gold/ dann wie geſagt die alten das Gold vnd Silber gar nicht von dem Kupffer geſeygert haben/ vnd iſt das alte Zinn auch ſehr Gold-vnd Silber-reich geweſen/ ſo mit dem Kupffer zu Klocken vnd Stuͤcken iſt verſchmeltzet worden/ welches jhrer viel wiſſen/ daß Gold vnd Silber darinnen iſt/ her auß zubringen aber wiſſen ſie es jetzo nicht/ dann wegen des Zinns laͤſt ſich das Kupffer nicht wol abtreiben/ vnd viel weniger ſeygern/ vnd noch weniger mit aqua-forti ſcheyden/ auf dieſe meine weiſe aber/ ſo wol im naſſen als trucknen weg/ ſolches mit groſſem nutzen zu thun iſt; derohalben der jenige welcher dieſe wiſſenſchaft hat/ es ſey gleich durch den guß mit dem Antimonio, oder mit dem Waſſer/ kan bey den alten zerbrochen Glocken viel nutzen ſchaffen/ vnd wann er auch gantze kauffen ſolte/ das Gold vnd Silber darauß zu ziehen/ ſo wuͤrde er dennoch gar guten gewinn haben/ vnd hernacher wann das Gold vnd Silber herauß gezogen/ wieder andere davon gieſſen koͤnnen laſſen; in den Klocken iſt nicht allein das jenige Gold vnd Silber/ ſo in dem Kupffer vnd Zinn geweſen/ davon ſie gegoſſen ſeyn/ ſondern die alten haben den gebrauch gehabt/ wann ſie eine newe Klocken haben gieſſen wollen/ Gevattern/ Compers oder Zeugen daruͤber gebeten welche der Klocken einen Namen geben ehe dieſelbe getaufft/ gleich wie es in Tauffnung der kleinen Kindern jetzunder noch in Chriſtenthumb gebraͤuchlich/ daß der Gevatter ſeinen Paten daruͤber er ſtehet/ einen Gedaͤchtnis-pfennung eynbindet/ alſo haben die Alten in Tauffung der Klocken einige ſtuͤck Gold vnd Silber/ wann ſie noch in dem Ofen zerfloſſen geſtanden/ geworffen/ darmit anzuzeigen/ die liebe die ſie darzu haͤtten/ auch daß dieſelbige im guß deſto beſſer gerahten/ vnd deſto heller klingen ſolten; darumb ſage ich daß auß den alten Klocken etwas zu ſuchen iſt/ dann ſie ſeynd nimmer ohne Gold vnd Silber.
Da ſihet der guͤnſtiger Leſer was fuͤr nutzen mit dieſer außziehung vnd faͤllung des Goldes vnd Silbers/ ſo wol im naſſen als trucknen wege durch den Salpeter zuverꝛichten/ nicht allein in Ertzten vnd Berg-arten/ ſondern auch in Metalliſchen Mixturen/ da ſonſten gar nichts außzubringen iſt.
Wer wolte den Salpeter nicht lieb haben?
ſelbigen haͤuffig zeugen/ vnd nutzen darmit ſchaffen/ wann man weiß daß ſo viel gutes in Metallicis vnd Medicina mit jhme außzurichten?
Ich thue das meynige/ vnd erbiete mich alles guten/ wird es nicht angenommen/ ſo habe ich keine ſchuld darinn/ Eines Menſchen leben iſt viel zu kurtz alles zu beſchreiben/ was gutes mit dem Salpeter zuverrichten/ vnd were auch nicht gut daß es viel wuͤſten/ die Welt iſt zu Gottloß vnd Teuffliſch/ da kein trew vnd glauben mehr gilt/ vnd nichts als alles boͤſe in dem ſchwang gehet/ es kan aber nicht lang mehr beſtehen/ Gott behuͤte die ſeinigen.
Ich habe zwar vorgenommen gehabt noch viel ſchoͤne vnd nuͤtzliche Secreten in dieſem 2. Theil des Vatterlandes Wohlfarts/ ſo durch den Salpeter zuverꝛichten/ her auß zugeben/ weilen ich aber ſehe vnd ſpuͤre/ daß kein danck darbey zu haben/ vnd die jenigen ſo dem Vatterlandt ſchaͤdlich ſeyn/ angenehmer als dieſe ſo es wol meynen/ ſo breche ich deſto kuͤrtzer ab; Laß vns ſehen ob die Gottloſe gegen mich zuſammen geſchworne Teuffliſche vnd Moͤrderiſche geſellſchafft ein beſſers herauß geben werde?
Ich habe das meine gethan/ vnd werde noch ein mehrers thun wann mir Gott das leben laͤſt/ erkent es die boͤſe Welt nicht/ ſo wird es hernachmal Gott erkennen/ dann er kein boͤſes vngeſtraft vnd kein gutes wird vnbelohnt laſſen/ deſſen ich mich getroͤſte.
Weilen nun allhier des faͤllens oder præcipitirens der Metallen vnd Mineralien gedacht worden/ ſo ſihe ichs fuͤr gut an/ die vrſach ſolcher faͤllung anzuzeigen/ auf daß der Kunſt-liebende deſto beſſer fundament in dieſer ſach erlange.
Wann etwas ſoll geſcheyden werden/ ſo muß es gebunden ſeyn/ ſonſten bedoͤrffte es keines ſcheydens oder losmachens/ dieweilen dann ein Metall das ander bindet/ ſo koͤnnen ſie nicht wieder voneinander gebracht werden/ als durch zerꝛeiſſung oder zerſtoͤrung der banden darmit ſie gebunden vnd einander eynverleibet ſeyn/ welche zerſtoͤrung durch das Fewer geſchehen muß/ ſo wol im trucknen als naſſen Weg/ im trucknen kan das Kupffer/ Zinn/ Eyſen/ Bley von Gold vnd Silber geſchieden werden/ wann dieſelbe beyſammen auff einen Teſt treiben/ ſo arbeitet der Sulphur, ſuperfluum vel Comburens bey den vnvollkommenen Metallen in ſich ſelber/ vnd macht ſeyn eygen Metall oder Corpus zu ſchlacken; weilen dann viel Bley darbey iſt/ ſo iſt ſolcher ſchlacken fluͤſſig/ vnd kreucht allgemach (ſo viel zu ſchlacken wird) in die luͤcke Teſten oder Herden/ das Gold vnd Silber aber/ welche keinen Sulphur ſuperfluum haben/ bleiben gewaſchen ſchoͤn hell vnd klar vnverletzt auf dem Teſt ſtehen.
Dieſes iſt nun eine ſcheydung des guten von dem boͤſen/ oder verbrenlichen von dem vnverbrenlichen/ bloß vnd allein durch das Fewer/ dardurch die vnvollkommene Metallen durch huͤlffe des Bleyes zu weichen ſchlacken werden/ vnd in die Capellen eynkriechen/ vnd alſo von den perfecten Coͤrpern geſcheyden werden/ welches gar leichtlich geſchicht/ vnd allenthalben bekant/ vnd gemeyn iſt/ vnd von den ſchmeltzern abtreiben genant wird.
In dieſer ſcheydung aber werden nur die vnvollkommene Metallen von den vollkommenen geſcheyden/ Gold vnd Silber aber bleiben beyſamen/ vnd wann ſolche auch voneinander ſollen geſcheyden werden/ ſo muß das eine von dem andern mit einem ſtarcken Salpeter-waſſer aufgeloͤſt vnd geſcheyden werden; Iſt es Silbers mehr als des Goldes/ ſo ſolvirt man das Silber mit gemeynem aqua-fort von Salpeter vnd Vitriol bereytet/ ſo bleibt das Gold liegen/ welches ſcheyden dann bey allen Berg-leuten/ Muͤntzern vnd Gold-ſchmieden gar gemeyn vnd bekant iſt; Iſt des Goldes aber mehr als des Silbers/ ſo ſolviren ſie das Gold mit Aqua Regis, ſo bleibt das Silber liegen/ Aqua- Regis iſt auch nichts anders als ein ſtarckes Salpeter-waſſer/ darinnen ein Salarmoniacum ſolvirt iſt/ dann gemeyn oder eynfach Salpeter-waſſer ſolvirt allein das Silber/ vnd laͤſt das Gold liegen/ ein Aqua-Regis aber ſolvirt allein Gold vnd laͤſt das Silber liegen/ koͤnnen ſie aber mit dem Aqua-Regis nicht vmbgehen/ ſo ſetzen ſie dem Gold ſo viel Silber zu im ſchmeltzen/ daß des Silbers dreymal ſo viel iſt als des Goldes/ vnd ſcheydens alsdann durch das Scheyd-waſſer/ welches ſie die quart nennen.
Noch ein ander ſcheydung iſt bekant die durch die Cementa geſchicht/ wann nemblich vnterſchiedliche Metallen beyſammen ſeyn/ ſolche mit Vitriol, Saltz vnd Ziegelſtein/ wann ſie ein lage vmb die andere im Tiegel jhre gewiſſe zeit in ſtetter gluth beyeinander ſtehen/ ſo ziehet das Saltz vnd Vitriol die vnvollkommene Metallen zu ſich/ vnd laͤſt das perſecteſte/ nemblich das Gold allein liegen/ das Silber zieht das Cement auch an ſich/ gleich wie das Eyſen/ Kupffer vnd Bley/ dieſes ſcheyden aber wird allein auff vnrein Gold gebrauchet/ ſolches gantz fein zu machen.
Noch ein ander ſcheydung geſchicht durch den Antimonium, vnd auch nur auf vnrein Gold ſolches von ſeinen zuſatzen rein zu machen; wieder ein ander ſcheydung geſchicht durch den guß/ wann nemblich Metalliſche Mixturen da Gold/ Silber/ Kupffer/ Eyſen/ Zinn vnd Bley beyſammen were/ vnd man ſolches voneinander ſcheyden wolte/ ſo wird die Metalliſche Mixtur granulirt/ mit Schwefel gezintert/ vnd das gezintert im Tiegel geſchmoltzen/ vnd alsdann durch niederſchlaͤge per Eyſen vel Bley immer das eine Metall nach dem andern gefaͤllet/ welche arbeit meines wiſſens von wenigen gethan wird/ auß vrſachen/ weilen ſie die Natur nicht verſtehen/ vnd keine vrſach wiſſen/ warumb daß eine Metall ehender oder lieber als das andere auß der Mixtur oder Metalliſcher Maſſa ſich ſcheydet vnd zu bodem faͤllet.
Auf das aber der Kunſtliebende etwas nachricht darvon habe/ vnd vrſach bekomme der ſachen weiter nachzudencken/ vnd dieſe herꝛliche vnd nuͤtzliche kunſt lieb bekomme/ ſo wil ich die vrſach dieſer faͤllung anzeigen.
Es iſt bekant genug/ daß gleich feines gleichen liebe/ vnd ſein vngleiches haſſe/ oͤhl miſchet ſich gern mit oͤhl/ vnd Waſſer miſchet ſich gern mit Waſſer/ vnd ohne Medium nicht mit oͤhl/ wann dann das eine Metall einer andern Natur iſt als ein anders/ ſo lieben die gleichen einander/ vnd die vngleichen haſſen einander/ wann dann vnterſchiedliche Metallen beyſammen ſeyn/ vnd man eine ſcheydung machen will/ ſo muß ſolches durch einen ſolchen zuſatz geſchehen/ der die vnvollkommene theilen liebe/ vnd die vollkommene theilen haſſet/ als zum Eyempel: der Schwefel liebet alle Metallen auſſer dem Golde/ welches er haſſet/ doch liebet er auch das eine vnvollkommene Metall mehr als das ander/ dann je mehr ſie ſeines gleichen/ vnd je vnvollkommer dieſelbe ſeyn/ je lieber er ſolche hat/ vnd im wiedrigen haßt er ſolche; wann nun der Schwefel durch zintern in die Maſſam gebracht wird/ ſo ſchewen ſich die Edelſte theilen/ vnd wolten gern auß der vnvollkommen vnd vnreinen geſellſchafft ſeyn/ koͤnnen aber ohne huͤlff ſich nicht herauß wickeln/ wann aber der Sulphuriſchen Maſſa ein ander Sulphuriſch oder vnvollkommen Metall beygeſetzet wird/ ſo greifft der Sulphur in daſſelbige/ vnd laͤſt den perfectern theil fallen/ doch ſo rein nicht daß er nicht einer weiteren reinigung bedoͤrffte/ wie ſolches in der explication uͤber mein Miraculum Mundi weiters zu ſehen/ dieſes wird niedergeſchlagen oder præcipitirt genant/ wann nemblich das beſſere theil von dem geringern auß einer Mixtur gefaͤllet oder geſcheyden wird.
Gleicher weiſe hat es eine beſchaffenheit mit dem faͤllen oder ſcheyden in dem naſſen weg/ wann nemblich etliche Metallen oder alle beyſammen in ein Waſſer aufgeloͤft weren/ man immer das eine nach dem andern/ als das Edelſte vnd perfecteſte mit erſt faͤllen/ vnd hernach das 2. 3. vnd ſortan/ bis alle darauß gefaͤlt ſeyn/ dieſe herꝛliche vnd noch gantz vnbekante ſchoͤne Invention iſt die jenige/ darmit ich meinen frenuden zu dienen verhoffe.
Ich haͤtte die Kunſt gern etwas klaͤrer allhier herauß geben/ befinde es aber mehr ſchaͤdlich als nuͤtzlich; In deme meine Feinde/ verꝛaͤther vnd veraͤchter der Kunſt ſolche zugleich mit erlangten/ welche ſie doch nicht wuͤrdig ſeyn/ vnd billig ſorg getragen wird daß ſie vnter ſolche Gottloſe Schwein nicht komme; wer dieſes niederſchlags einen rechten verſtandt hat/ der kan guten Nutzen ſchaffen/ ſo er aber auß gewonheit ein ſolche arbeit nur hinweg thut/ vnd die vrſach nicht verſteht/ warumb dieſes oder jenes geſchehe/ der arbeitet wie ein Eſel im ſack tragen/ dann er nicht weiß was darinn iſt/ oder wohin er ſolchen tragen muß/ darumb ich noch ein klaͤrer Informatio thun will:
Das Eyſen ſchlaͤget nieder oder præcipitirt das Kupffer auß der trucken vnd naſſen Solution, das Kupffer faͤllet das Silber ſo wol in der naſſen als trucknen Solution, der Mercurius faͤlt das Gold am liebſten/ vnd wiewol das Kupffer/ das Eyſen/ Zinn vnd Bley/ das Gold vnd Silber auch faͤllen/ ſo hat doch ein jedes Metall ſeine eygene faͤllung/ vnd uͤber das gehen die Saliniſche faͤllungen uͤber die Metalliſche/ vnd koͤnnen alle Metallen darmit præcipitirt oder niederſchlagen werden/ welches bis dato noch geheim geblieben iſt/ vnd faͤllet nicht allein das eine Metall das ander/ ſondern es verwandelt auch das eine das andere.
Zum Exempel: Ich lege Kupffer-hlech in ein Solutionem Lunæ, ſie ſeyn gleich trucken oder naß ſolvirt/ ſo ſchlaͤgt ſich das Silber zwar an dem Kupffer nieder/ wann man aber guten verſtandt davon hat/ ſo gradirt das Silber in dem faͤllen darneben auch etwas von dem Kupffer in Silber/ vnd kompt mehr Silber herauß als in der Solution geweſen/ deßgleichen wann ich per Martem das Kupffer auß einer Solution Veneris faͤlle/ ſo ſchlaͤgt ſich zwar das Kupffer an dem Eyſen nieder/ es gradirt ſich aber auch ein theil Eyſen in Kupffer in der faͤllung/ welches die oͤfftere erfahrungen bezeugen/ vnd niemand ſolches in warheit wiederlegen kan; daß aber in ſolcher gradirung alle Eyſen zu Kupffer/ vnd alles Kupffer zu Silber werden ſolte/ das ſage ich nicht/ habs auch nicht erfahren/ glaube aber gar wol daß es durch reiterationes wol muͤglich zu thun ſeyn ſolte.
Der Mercurius ſchlaͤget das Gold am liebſten nieder/ aber nur im naſſen weg/ dann im trucknen er nicht beſtehen kan/ ſondern das Eyſen derbeſte niederſchlag darzu iſt/ Kupffer vnd Bley ſeynd auch gut/ doch Eyſen der beſte.
Eines ſonderlichen niederſchlags des Silbers mit dem Mercurio muß ich allhier gedencken.
Es haben die Chymici vor viel hundert Jahren den Zinober zu Silber gemacht/ aber ohne nutzen/ dann jhr Silber nicht auß dem Mercurio kame/ ſondern auß dem Silber ſo ſie dem Zinober beygeſetzt hatten; ſie nahmen einen gemeynen Zinober/ welcher von Queckſilber vnd Schwefel gemacht/ zerbrachen denſelben in kleinen ſtuͤcklein eines Nagels am Fingerbreyt gros/ vnd machten ein laag vmb die ander mit gefeyletem feinem Silber/ vnd ſetzten das werck wol verlutirt 2030. oder 40. ſtunden in ein linde waͤrme nahmens darnach auß/ ſo funden ſie den rothen Zinober ſchwartz/ trieben ſolchen mit Bley auf ein Teſt ab/ ſo funden ſie ſo ſchwer fein Silber als Queckſilber bey den Zinober geweſen.
NB.
So viel Silber als ſie erlangten/ ſo viel gienge dieſem Silber/ ab welches ſie zugeſetzer hatten/ war alſo kein gewinn darbey/ vnd vermeynten (doch faͤlſchlich) der Mercurius haͤtte dem ingeſetzten Silber ſeine Animam herauß gezogen/ darumb es ſo fluͤchtig worden were/ welches zwar nicht gar ohn iſt/ daß der Queckſilber dem Silber ſeine Animam extrahiren vnd ſich darmit zu Silber machen kan/ hergegen aber daß das Animirte Silber gantz fluͤchtig wird/ wann es nicht durch andere Metallen wieder kan Animirt werden/ welches auch etliche getroffen/ vnd ſolches auß dem Bley zuwegen gebracht haben.
Dieſer arbeit aber welcher ich allhier gedencke iſt mehr ein Attrahirung oder niederfaͤllung des Silbers durch den Mercurium, wie dann ſolche faͤllung auch im naſſen weg geſchicht/ vnd gar leicht/ vnd darzu ohne zuwachs nicht/ wann man der zeit erwarten lan/ wann nemblich in einem aqua-forti ein theil fein Silber ſolviret wird/ vnd in die Solution zweymal ſo viel Regen waſſer als das aqua-fort geweſen/ gegoſſen wird/ vnd 3. oder 4. mal ſo viel Mercurius Vivi zu der ſolution Lunæ thut/ vnd etliche tagen oder wochen nur in der kaͤlte vnbewegt ſiehen laſſen/ ſo ſchlaͤgt ſich das Silber auß dem Waſſer an den Mercurium, vnd der Mercurius ſolvirt ſich in das Waſſer/ vnd geben zuſammen wunderbarliche gewaͤchſe/ als Berg vnd Thal luſtig anzuſehen/ wann dieſes gewaͤchs ein lange zeit alſo ſteht/ vnd man ſolches hernach abſuͤſt/ vnd mit Bley reducirt, ſo hat ſich das Silber vmb ein gutes auß dem Queckſilber augmentirt, es iſt aber doch kein gewinn darbey/ es were dann/ daß man ſolches gewaͤchs mehr als ein Jahr alſo wolte ſtehen vnd wachſen laſſen/ darzu man wenig Laboranten findon ſolte/ die ſo lang auf den gewinn warten wuͤrden/ ratio iſt dieſe/ das aqua-fort iſt ein naſſes vnd kaltes Fewer/ vnd zeitigt ſo wol als das truckene vnd heiſſe Fewer; wann es wol applicirt wird/ mehr thut als das truckne oder heiſſe Fewer; Es gehoͤrt aber ein erfahrner Artiſt darzu; haben doch einige der Alten Philoſophen jhre Medicinam Univerſalem durch das naſſe Fewer außgezeitiget/ wie bey dem Arthephio vnd andern zu ſehen; Sonſten haben die Philoſophi auß dem Nitroſiſchen Meer ein Secreter Waſſer/ Menſtruum oder Solvens univerſale gezogen/ vnd groſſe dinge darmit außgericht/ aber gar geheim gehalten/ vnd nur verdeckter weiſe ſolches beſchrieben/ in dem ſie gemeldet/ daß Saturnus auß dem Meer bey hellem Monſchein ſeyn geheim Waſſer geſchoͤpffet/ die ſchoͤpffung gehoͤret hieher nicht/ wird nur ſo viel angewieſen/ daß auß dem Nitro auch ein beſſers Menſtruum univerſale koͤnne gezogen werden/ als der Corꝛoſiviſche Spiritus Nitri, welches zwar alles ſolvirt, aber in Corꝛoſiviſcher geſtalt/ dieſes aber ſo der Saturnus bey dem hellen Monſchein ſchoͤpffet/ gantz keiner Corꝛoſiv theilhafftig/ ſondern lieblich vnd ſuͤß iſt/ vnd auch die haͤnde nicht netzet noch faͤrbet/ wie das Corꝛoſiviſche/ vnd wiewol ſolches Waſſer noch fluͤchtig vnd vnfix iſt/ ſo hat es doch die Natur andere fluͤchtige vnd vnfixe ding zu binden vnd fix zu machen/ welches zuverwundern iſt/ wie die Naturen einander lieben/ vnd eins in das ander verwandelt wird/ dieſes ſey genug erklaͤret von dem niederfaͤllen der Metallen/ ſo wol auß den trucknen als naſſen Solutionibus.
Ein mehrers wird durch ſchreiben niemand auß mir locken/ denen aber welche allbereyt vor dieſem meine Freunde geweſen/ vnd jetzt gegenwertig noch ſeyn oder werden moͤchten/ denen iſt nichts abgeſchlagen/ doch alles in diſcretion geſtellt.
Dann ſo jemand von Ooſt oder Weſten zu mir kaͤme/ vermeynen wuͤrde/ ich ſtracks alles liegen vnd ſtehen laſſen muͤſte/ vnd jhme aufwarten/ ſein begehren zuerfuͤllen/ das wuͤrde mir gar vngelegen kommen/ dann ich ſonſten auch zu thun habe; darumb ich dieſelbe will gewarnet haben/ daß ſie jhre Reyſe einſtellen/ ſo lang bis daß ſie zuvor bericht genommen/ ob es mir gelegen oder nicht were; dann mir ſolche dinge mehr wiederfahren/ daß mancher zu mir kommen/ dieſes oder jenes von mir zu wiſſen begehret/ da ich jhme geſagt/ daß ich keine zeit haͤtte mit jhme zu zubringen/ iſt er zoͤrnig davon gangen/ vnd mich bey allen anklagt/ daß ich vnbarmhertzig were/ vnd jhme ſein begehren nicht haͤtte geben wollen/ etliche auch auß boßheit vorgeben/ ich haͤtte ſelber nichts/ dann ſie nichts von mir erlangen koͤnten; ſolcher boͤſen findet man mehr/ die einem das Marck auß den beinen auß-ſaugen vnd nicht darnach fragen/ wann jhnen nur geholffen wuͤrde/ iſt ein groſſe vermeſſenheit oder grobheit eines Menſchen; Wie viel mahl ſeynd ſolche Menſchen zu mir kommen die mir freundliche worte geben/ vnd weilen ſie Euſſerlichem anſehen nach mir fuͤr from fuͤrkommen/ vnd ſich aller behoͤrlichen danckbarkeit gegen mich erbotten/ Ich dann jhnen Satisfaction geleyſtet/ ſie hernach doch durchgangen/ vnd keinen glauben gehalten: darumb das allerbeſte iſt/ daß man ſtillſchweige wann man etwas gutes hat/ ſo darff man nicht ſorgen daß man betrogen wird von denen die einem die Kunſt abſchwaͤtzen/ vnd hernach kein danck darfuͤr wiſſen/ Es gienge zwar hin wann ſie mit der Kunſt durchgiengen/ ob ſchon ſie vndanckbar blieben/ vnd ſolches nicht erkenneten/ vnd mir nicht thaͤten wie Farner gethan/ nach deme er alles von mir erlangt was er geſucht/ er hernacher ſolches gelaͤugnet/ mich vnd meine Schriften aufs hoͤchſte verkleinert/ vnd mir groſſen ſchaden gethan/ welches alles zu ſeiner zeit Gott ſchon richten wird.
Die Welt iſt nun ſo arg vnd falſch daß man ſich nicht genug bewahren oder huͤten kan/ man wird betrogen; gibt man einem Armen etwas/ ſo geht er hin/ vnd machts vmb ein kleines weiters gemeyn/ gibt man groſſen vnd reichen/ ſo achten ſie deiner nicht mehr/ wann ſie haben was ſie ſuchen/ vnd gebens noch wol vngeſchickten Laboranten vnter die haͤnde/ die das werck nicht verſtehen/ vnd ſolches verderben/ vnd dich beſchreyen/ du habeſt nicht offenhertzig Communicirt, oder der Proceß ſey nichts nuͤtze geweſen; was haſtu dann davon als muͤhe/ vnruhe vnd boͤſe nachrede?
Darumb viel beſſer geſchwiegen/ vnd lieber alles mit dir ſterben laſſen/ als der vndanckbahren boͤſen Welt die Magnalia Dei zu offenbahren: wann ich nicht angefangen haͤtte des Teutſchlands Wohlfart zubeſchreiben/ wuͤrde es jetzunder wol bleiben laſſen; weilen ich aber ſolches zu vollenden verſprochen/ ſo wil ichs auch halten/ vnd mit erſtem den 3. vnd 4. Theil (wann Gott will) auch herauß geben/ vnd weilen in beyden folgenden Theilen die verbeſſerung oder Concentrirung der Metallen meyſt durch den Salpeter geſchicht/ ſo habe ich in dieſem andern Theil nochmahlen das jenige bekraͤfftigen wollen/ was in dem Erſten Theil von der Salpeter zeugung geſchrieben; bekraͤfftige vnd bethewre es nochmahlen/ daß ſolche Salpeter zeugung auß dem Holtz warhaftig vnd im grund der Natur fundirt ſey.
Ich haͤtte nicht glauben koͤnnen/ daß in der Welt ſolche dumme Eſel weren/ die nicht ſo viel lichts in der Natur haben ſolten dieſes zubegreiffen/ daß auß Holtz Salpeter werden koͤnte; Nun habe ichs aber erfahren daß deren viel/ die fuͤr gros wollen angeſehen ſeyn/ vnd ſich darfuͤr nennen laſſen/ nicht allein daran gezweiffelt/ ob es der Kunſt zu thun muͤglich were/ ſondern oͤffentlich dargegen geſtritten/ vnd als ein vnmuͤglich werck außgeſchryen/ das moͤgen wol rechte Eſel ſeyn/ vnd nimbt mich ſehr wunder/ daß man ſolche Narꝛen hochgelehrt titulirt, die ſo gar nichts im Liecht der Natur verſtehen oder wiſſen.
Ich kan nicht laſſen/ weil die gelehrten die warheit wiederſtreiten/ vnd andere davon ableyten vnd jrꝛ machen/ ſo will ich mit den vngelehrten vnd ſchlechten einfaͤltigen Bawers-Leuten ſolche uͤberzeugen/ welche gar wol wiſſen/ daß alles das jenige ſo verfaulet oder zu miſt wird/ das Feld duͤnge/ fett vnd fruchtbar mache/ das haben ſie auß langer erfahrung/ vnd komme gleich die faͤnlung her wo ſie wolle/ das Kraut vnd Graß ſo das Viehe iſſet/ vnd zu Miſt in jhrem Magen wird/ das halten ſie vor das beſte ding/ wann ſie aber nicht viel Viehe haben/ die viel Miſt machen/ vnd ſie doch des Miſtes auf jhr Feld viel haben muͤſſen/ ſo werffen ſie deſto mehr Strohe bey/ vnd in manglung des Strohes/ das jenige kleine Geſtraͤuch ſo auf den Heiden waͤchſt oder das Laub von den Baͤumen/ auf das ſolches mit verfaule vnd auch Miſt oder Duͤngung werde/ vnd befindens gut:
Wiſſen nun das die ſchlechte Bawren/ warumb wollens oder koͤnnens nicht auch die Scheingelehrten wiſſen? praͤchtig daher gehen/ groſſe Becher voll außſauffen/ andere verachten vnd verkleineren/ ſich ſelber groß achten/ vnd viel von ſich ſelber machen/ das koͤnnen ſie meiſterlich/ vnd wiſſen gewiß daß ſie viel piſſen wann ſie viel trincken/ das aber der Urin zu Salpeter wird/ das wiſſen ſie nicht; Nun muß ich fortfahren vnd den Einfaͤltigen vollends weiſen/ daß auch ein ſolcher faull-magen darinnen alles Holtz vmbgekehrt vnd verfanlet wird/ vnd eben ſo wol alles Holtz/ Laub vnd Graß in kurtzer zeit aufſchleuſt/ uͤmbwendet vnd zu Duͤngung machet (die Magen der Thier gleich) vnd ſolches in gar groſſer quantitaͤt; dann weilen in dem Erſten Theil Teutſchlands Wohlfarts allbereyt bewieſen/ vnd ſolches auch kein Menſch in der Welt wiederlegen kan/ daß das Sal Eſſentiale vel Naturæ nichts anders ſey als ein Salpeter/ doch nicht brennent/ es werde dann durch die Lufft animirt, vnd ſchoͤpffe zuvorn ſein leben darauß/ vnd nicht allein das Sal Eſſentiale Vegetabilium, wie ſolches klar vnd offenbar genug iſt.
Dann alles das jenige daß fruchtbarkeit vnd wachsthumb giebet/ das iſt Nitroſiſch/ wann dann in den Mineralien als ſteinen kein Nitrum verborgen wehre/ warumb ſolten dann die Gaͤrtner den geleſchten Kalck auf das Feld bringen/ vnd an ſtatt Miſtes darmit Duͤngen? woher wuͤrde dann der Salpeter an den Alten Mauren ſonſten wachſen/ wann er nicht auß dem Kalck kaͤme/ warumb ſuchen die Salpeter-ſieder die alte verfallene Mauren vmb Salpeter daraus zu laugen/ wann nichts darinnen wehre? darauß iſt ja beweiſes genug/ daß in allen dingen Salpeter verborgen iſt/ dann das Sal Mundi oder Univerſale Eſſentiale nichts anders iſt/ als ein Salpeter/ wann es durch ſeine zeit das leben auß der Luft gezogen hat/ darzu mein Secretes Circulir-Inſtrument erfunden iſt/ ſolche animirung fuͤglich ins werck zu richten/ vnd ſeynd ſo ſehr die andere Salien, als da iſt das Sal gemmæ, Saltz auß dem Brunnen oder See-Waſſer gemacht: item alle Saltzen ſo auß dem Holtz-vnd Kalck-laugen geſotten: item der Alaun vnd Vitriol von dem Salpeter auch nicht viel vnterſcheyden/ ſondern koͤnnen gar leichtlich vmbgekehrt vnd zu Salpeter gemacht werden/ durch animirung der Lufft in meinem Circulir-gefaͤſſe; auff daß mans aber deſto beſſer begreiffen moͤge/ ſo wil ich dieſes Exempel hieher ſetzen.
Solvire in einem aqua-forti ſo viel Stein-ſaltz oder Sal gemmæ, Mcer-ſaltz oder Quel-vnd gemeyn Koch-ſaltz/ oder Saltz auß Holtz-aſchen oder Kalck-ſtein gemacht/ als es zu ſich nehmen oder gern auf ſolviren will/ vnd laß es wieder erkalten/ ſo wird das Saltz nicht mehr koͤrnicht ſondern langhafft wie ein Salpeter anſchieſſen/ gieß das aqua-fort oder Salpeter-waſſer davon/ vnd ſolvire es noch einmal mit einer Kalcklangen vnd laß es ſchieſſen/ ſo ſchieſt ein natuͤrlicher Salpeter/ der da brennt ſo gut als ein anderer Salpeter/ der auß den Vieheſtaͤllen gezogen iſt/ mit dem Salpeter waſſer kan man wieder ander Koch-ſaltz oder Kraͤuter-oder Holtz-ſaltz ſolviren vnd ſchieſſen laſſen/ gibt wieder Salpeter/ vnd ſolches ſo oft thun biß das Salpeter-waſſer alles mit dem Saltz zu Salpeter worden iſt/ dieſes vmbkehren des Saltzes zu Salpeter geſchicht in etlichen ſtunden/ vnd were mit gutem nutzen zu thun/ wann man ſolche Arbeit anders als in glaͤſern thun koͤnte/ vnd ſolte man auß einem pfund Salpeter viel hundert Centner Salpeter zuwegen bringen/ wann man fuͤr vnd fuͤr ein theil des vmbgekehrten Saltzes wieder zu Waſſer diſtillirte vnd wieder ander Saltz darmit vmbkehrte.
Es iſt aber gar nicht noͤtig eine ſolche muͤhſame Arbeit anzufangen/ dann man viel leichter darzu kommen kan/ wann nemblich die Salia durch meine Circulation von der Lufft/ animirt/ vnd zu Salpeter in groſſer quantitaͤt außgebruͤtet werden/ welches Animiren oder außbruͤten gar leichtlich mit geringer Arbeit oder muͤhe der Menſchen/ ſondern allein durch die Lufft in groſſer menge geſchehen kan/ dann immer der eine Satzden andern anzuͤndet vnd animiret/ gleich wie ein wenig Sauer-teig einen groſſen Trog vol ſuͤſſen Teigs kan ſauer machen/ oder ein Loͤffel vol Hefen ein gantzes Gebraw Biers kan jaͤhren oder fermentirn machen/ alſo auch allhier zuverſtehen iſt/ vnd kan ein gemeyner Salpeter in andere Salia geſaͤet werden wie ein Vegetabiliſcher Sahme in die Erden/ daß er ſich in kurtzer zeit darauß vermehre/ vnd hundert oder tauſentfaͤltige fruͤchten bringe.
Ja ſagen die faͤulen/ die lieber eſſen vnd trincken/ ſchlaffen vnd guter tagen ſich befleiſſigen/ wer kan ſo lang darauff warten?
O jhr faulentzer/ muͤſſig-gaͤnger vnd ſuppenfreſſer/ wie doͤrft jhr doch ewre faulheit ſo klar an tag geben/ wann jhr ewer geld auff wucher lehnet/ vnd etwan 4.5. oder 6. pro Cento Jaͤhrlichs daran gewint/ muſt jhr nicht ein gantzes Jahr darauf warten/ biß daß jhr den Zinß empfanget? vnd noch darzu in gefahr ſtehen/ ob der Debitor fallirt/ verdirbt/ vnd euch das Capital gar entnimt; wann jhr ewer Geld auf Haͤuſer-bawen leget/ vnd ſetzet einen Miet-mann hineyn/ groſſen profit außzuziehen/ kan er nicht verderben/ vnd euch mit dem Bethſtrohe bezahlen? Koͤnnen ewere Schiff nicht auf der See durch ſturm vnd vnwetter verſincken/ oder durch die See-raͤuber genommen werden? warumb habt jhr nit gedult wie ein Bawersmann der ſein korn in die Erde wirfft/ vnd beynahe ein Jahr darauff wartet/ biß er das außgeſaͤete vermehret wieder Eynerndtet/ vnd wann es gar woll gerahtet/ ſo kan er uͤber all ſein muͤhe vnd arbeit kaum 5. oder 6. pro Cento gewinnen/ muß ſich darzu noch beſorgen/ daß das Korn in der bluͤth erfrieret oder vom boͤſen wetter auf den Acker (wans bald reyff iſt) verderbet werde; kompt ein trucken Jahr ſo waͤchſt es nicht/ oder freſſens die Maͤuſe ab; In der Salpeter zeugung biſtu aller dieſer ſorgen frey/ vnd kan dir ein 100. Thaler wieder 2.3.
4. oder mehr Jaͤhrlichs nutzen ſchaffen/ vnd mit gutem gewiſſen niemanden zu ſchaden/ iſt kein wucher oder ſchinderey darbey/ dann wann du viel Salpeter haſt/ ſo kanſtu viel Gold vnd Silber außmachen/ er gilt allezeit ſein geld/ vnd wann du wilt/ ſo lehren dich meine Schriften ſo viel/ daß du dieſelbige ſelbſten in verbeſſerung vnd ſcheydung der Metallen mit gutem nutzen verbrauchen kanſt/ vnd gar keinen verkauffen darffſt wann du nicht wilt/ vnd darffſt dich dieſer arbeit oder handels gar nicht ſchaͤmen/ ein einiger Menſch kan ein groſſes werck Regiren/ vnd darffſt auch keinen groſſen Verlag darzu/ dann allein eine Huͤtten auffzurichten/ darunter der Salpeter-ſatz trucken ſeyn kan/ biſtu nahe bey groſſem gehoͤltz/ ſo machſtu dein Salver auß lauterem Holtz/ haſtu kein Holtz/ ſo machſtu jhn auß Pferd-Kuͤhe-oder andern Viehe-miſt/ oder du macheſt jhn auß dem Koch-ſaltz/ Laugen von Holtz-aſchen vnd Kalck gemacht; worauß du jhn macheſt/ kan er dich nicht viel koſten/ dann ein pfund Saltz gibt ein pfund Salpeter.
Es moͤchte mancher gedencken oder ſagen/ warumb thut Glauber dieſes werck nicht ſelber/ vnd behaͤlt den gewinn allein? deme gib ich zur antwort/ daß ich ſo geitzig nicht bin alles allein zu haben/ mag wol leyden das ein ander auch etwas hat/ ich thue es doch fuͤr mich/ ein anderer kan es vor ſich thun/ darzu werde ichs ſo gemeyn nicht machen/ ſondern ſehen wein ichs giebe/ daß es wol angelegt vnd nicht vnter die vnwurdige komme/ Es wird in den erſten 10. Jahren der Salpeter ſo wohlſeyl nicht werden/ daß er nicht noch mit gutem nutzen ſolte koͤnnen bereytet vnd verkauffet werden.
Wer weiß wer ſo lang lebet/ vnd ſolte er gleich uͤber 20. oder 30. Jahren durch dieſe meine Invention wohlfeyl werden/ ſo hat man vnterdeſſen den nutzen davon gehabt/ vnd beſcheret hernach Gott etwas anders; ſo vnwerth aber wird er nimmer werden/ daß er nicht ſein Geld noch gelten ſolte/ vnd wann er auch gar kein Geld gelten wolte/ welches doch vnmuͤglich iſt das es dahin kommen ſolte/ ſo habe ich ſo viel anleytung geben in denen 1.2.
vnd 4. Theil meiner Ofen/ wie auch in der Explication uͤber mein Miraculum Mundi, in dein 2. vnd 3. Theil meiner Pharmacopœæ Spagyricæ, wie auch in dieſem 2. vnd folgenden 3. vnd 4. Theil des Teutſchlands Wohlfarts/ daß man ſolchen zu vielen nuͤtzlichen wercken verbrauchen vnd gewinn darmit machen kan Iſt alſo der Salpeter ein ſolches Edel Subjectum deſſen nimmer zu viel ſeyn kan/ darumb billig darnach ſolte getracht werden/ wie ſolcher in Copia zu zeugen/ vnd noch vielmehr wie er zu nuͤtzlichem gebrauch anzuwenden/ dann wunder dinge auß jhme zu bringen ſeyn; Er iſt das groͤſte gifft/ vnd wird doch die hoͤchſte Medicin auß jhme.
Er iſt kalter als Eyß/ vnd doch warmer als kein Fewer ſeyn kan: Er iſt ein Gebehrer aller dingen/ vnd doch derſelben wieder zerſtoͤhrer.
Er machet alles lebendig/ vnd toͤdet auch alles:
Er iſt ſchwerer als Gold/ vnd auch leichter als der Windt.
Er iſt Fewer vnd auch Waſſer:
Cr iſt Luft vnd auch Erden:
Er iſt Mann vnd auch Weib:
Er ſchwaͤngert vnd laͤſt ſich ſchwaͤngern:
Er iſt Liecht vnd auch Finſternuß:
Er iſt Schwartz vnd auch Weiß.
In jhme ſeynd alle Farben der gantzen Welt.
Er iſt fix vnd auch fluͤchtig.
Er iſt Corporaliſch vnd auch Geiſtlich.
Er verbrennet alles vnd loͤſchſt doch allen brandt.
Er iſt aller dingen anfang vnd macht doch das Ende.
Er macht das weyche gefrieren oder erſtarꝛen/ vnd macht doch weych alles das hart iſt.
O du Schoͤpffer allerdingen/ wie groß ſeynd deine wunderwercke/ vnd wie wenig ſeynd deren die es verſtehen oder wiſſen/ noch wiſſen wollen.
O du Ewiges Liecht/ erleuchte die finſtere hertzen der boͤſen Welt-Kinder/ auf daß ſie dich in deinen wercken vnd geſchoͤpffen ſehen vnd erkennen moͤgen.
O du lebendigmachendes Fewer erweiche/ ermuntere vnd erwaͤrme die hartnaͤckige ſchlaffende kalte Hertzen der faulen Menſchen/ auf daß ſie wacker/ vnverdroſſen vnd munter werden/ dich zu ſuchen/ erkennen vnd lernen/ auch in rechter demuth dich fuͤrchten/ vnd ohne heucheley ehren vnd dir dienen moͤgen!
AMEN.
Erinnerung vnd kurtze wiederholung deren ſtuͤcken/ davon in dieſem Tractaͤtlein gehandelt.
AVff das der guͤnſtige Leſer jhme dieſes Buͤchlein deſto nuͤtzlicher machen moͤchte/ habe ich gut gefunden zum uͤberfluß die jenige Secreten deren ſo darinn gedacht/ jhme noch einmal vor augen zu legen/ vnd anzuweiſen/ worinn der nutzen eygentlich beſtehe.
Erſtlich iſt gelehret wie durch den Salpeter ſo wol im naſſen als trucknen weg alle fluͤchtige vnd vnreyffe Mineralien zu zeitigen/ daß dieſelbe im ſchmeltzen beſtaͤndig Silber vnd Gold von ſich geben.
Zum andern habe ich auch gelehret auf was weiß vnd manier die fluͤchtige Arſenicaliſche/ Koboltiſche vnd Antimonialiſche Goldfuͤhrende vnd Silber-Ertze gar leichtlich durch ein kuͤnſtliches ſchmeltzen vnd außziehen/ wie auch niederfaͤllens in Koͤnige/ vnd auch reinmachung oder abtreiben der Koͤnigen durch huͤlffe des Salpeters im trucknen weg zu gut zu machen/ vnd jhr verborgen vnd vnzeitig Gold vnd Silber mit nutzen darauß zu bringen.
Zum dritten/ habe ich auch eines außziehens des Goldes vnd Silbers auß allen armen Ertzen/ welche das ſchmeltzen nicht außſtehen oder bezahlen koͤnnen/ durch ein Salpeter-waſſer kuͤnſtlich darauß zuziehen vnd gut zu machen erwehnet.
Welcher Modus allem ſchmeltzen bey armen Ertzen weit vorzuziehen/ nicht allein darumb weilen ein ſolches außziehen ohne Schmeltz-fewer vnd Ofen geſchehen kan/ ſondern weilen in dieſer außziehung ein mehrers als durch das ſchmeltzen herauß gebracht/ vnd darneben das fluͤchtige zugleich durch das Salpeterwaſſer im außziehen figirt vnd behalten wird/ welches ſonſten im ſchmeltzen hinweg rauchet/ vnd uͤber das kan durch dieſen naſſen weg das Gold vnd Silber leichtlich auß allen gantz armen Berg-arten/ wie auch vnachtſamer Erden/ Staub/ Sand/ vnd Kießling-ſteinen darauß ſonſten weder durch ſchmeltzen/ oder mit Mercurio etwas außzubringen/ fuͤglich mit gutem nutzen außgezogen vnd zu gut gebracht werden: Alſo daß man faſt an allen orten der Welt da nur trucken Land iſt/ dergleichen Armen Gold vnd Silber haltende Erden/ Letten/ Sand/ Kißling-ſteine vnd dergleichen findet/ darauß mit nutzen Gold vnd Silber zu ziehen.
Fuͤrwar eine herꝛliche kunſt/ welche an allen orten der gantzen Welt mit gutem nutzen gethan kan werden/ daran man doch nicht ſchwer tragen darf/ ſondern gar wol bis auf den nothfal bewahren kan.
Dieſes aber ſoll in acht genommen werden/ daß ein fette Erden oder Letten zuvorn ſoll außgegluͤth werden/ ehe ſie mit dem Salpeter-waſſer uͤbergoſſen wird/ dann ohne vn außgegluͤhet ſolche allzeit pappicht bleibt/ viel Waſſer verſchlingt/ vnd ſich nicht wil ſcheyden laſſen/ wann ſie aber außgegluͤth/ ſie ſich gern (einem ſand gleich) extrahiren laͤſt.
Deß gleichen laſſen ſich auch alle Eyſen-Ertz oder Berg-arten/ welche guͤldiſch vnd viel Eyſen halten/ ſo gern nicht wie andere Ertze extrahiren vnd das Gold darauß faͤllen/ ſondern das Eyſen (wann deſſen zu viel darbey iſt) macht das Waſſer dick vnd pappicht wie ein letten/ darumb man zu ſolcher Solution zuvorn ein theil gemeyn Waſſer zugieſſen muß/ ſelbige darmit duͤnn zu machen/ auf daß ſich das Gold oder Silber deſto leichter darauß faͤllen laͤſt.
Die guͤldiſche Kupffer-Ertze muͤſſen zuvoren geroͤſtet werden wann ſie Sulphuriſch ſeyn/ wo nicht/ ſo laſſen ſie ſich vngeroͤſt gern Extrahiren.
Die ſandichte/ Quarzigte/ vnd hornſteiniche Berg-arten doͤrffen keiner vorbereytung/ als das gluͤhen vnd mahlen.
Auch koͤnnen alle Gold-haltende Eyſen-oder Kupffer-Ertze durch das gemeyne Saltz ohne Ofen vnd Schmeltz-fewer/ vnterm freyen Himmel (wie oben bey den armen Kupffer-Ertzen allbereyt meldung geſchehen) mit viel 100. Centnern zugleich außgezogen/ vnd das Gold ſo mit dem Eyſen vnd Kupffer extrahiret, durch obgedachten naſſen niederſchlag auß der Solution mit groſſem nutzen vnd vortheil (weilen der niederſchlag weder dem Kupffer noch Eyſen an ſeiner geſchmeidigkeit ſchaden zufuͤget) gefaͤllet werden.
Deßgleichen iſt das Gold auß einem jedwederen Vitriol-Waſſer/ (wann etwas darinnen iſt) in Copia zu faͤllen/ alſo daß die faͤllung am geringſten dem Vitriol in ſeiner Natur vnd weſen nichts veraͤndert noch ſchadet/ ſo Compendiosè, daß ſolche faͤllung auch mit nutzen zugebrauchen/ wann auch nur ¼ eines Quintleins Gold in 100. pfunden Vitriol wehre.
Deßgleichen koͤnnen auch alle andere Mineraliſche Berg-waſſer alſo gefaͤlt werden.
Wie nun das Saltz zum außziehen des Kupffers an allen orten/ vnd ſonderlich an des Meersgrentzenden Laͤndern leichtlich zu erlangen/ wird die Concentration des Saltzes auß den Waſſern/ davon in meinem Buͤchlein (Troſt der Seefahrenden genant/ meldung geſchehen) gute anleytung geben.
Daß aber in dieſem Tractaͤtlein noch eines andern kuͤnſtlichen ſcheydens des Goldes vnd Silbers auß den vnvollkommenen Metallen/ darzu die Antimonialiſche ſchlacken bey oben gelehrter außziehung zuvererbern gemeldet/ vnd doch nicht geſchehen: wolle man nicht meynen als wann ſolches mit fleiß davon gelaſſen/ oder ſonſten auß vnachtſamkeit were vergeſſen worden/ gantz nicht.
Die vrſach iſt dieſe/ weilen mir dieſes Buͤchlein vnter der Feder groͤſſer geworden als ich vermeynt zu machen.
Derohalben ſolchen nuͤtzlichen Proceß in dem dritten folgenden Theil verwahren muͤſſen/ welcher ſo Gott will mit erſten auch herauß ſol geben werden/ ſo lang ſich der gůnſtiger Leſer gedulten wolle.
Vnterdeſſen kan er ſich mit dieſen beyden Modis als naſſen vnd trucknen/ begnuͤgen vnd ſich darinn erluſtigen/ auch bey zeiten nach einer Quantitaͤt Salpeter trachten/ dann der folgende dritte Theil anders nichts mitbringen wird/ als ſolche Proceſſen welche durch den Salpeter muͤſſen gethan werden/ wer nun denſelben in Copia gut kauf zeugen kan/ derſelbe wird auch bey Concentrirungder Metallen deſto groͤſſeren nutzen zugewarten haben/ welches ich zur guten nachrichtung noch hierbey ſetzen wollen.
Ein mehrers geliebts Gott/ im folgenden dritten vnd vierdten Theil.
Ende des Andern Theils Teutſchlands Wolfahrt.
Verzeichnuͤß deren Buͤcher welche in dieſem Andern Theil zufinden.
Philoſophiſcher Oefen
Erſter Theil. 1
Ander Theil.
45
Dritter Theil. 156
Vierdter Theil. 192
Fuͤnffter Theil. 247
Apologetiſche Schrifften Herꝛn Johann Rudolph Glaubers/ in Zweyhundert vnd achtzig Aphoriſmos geſetzet durch Herꝛu Johann Makle/ der Artzeuey Doctoren.
289
Auri Tincturam ſive Aurum potabile verum zu vnterſcheyden/ zuerkennen/ vnd in Medicina zugebrauchen.
326
Teutſchlands Wohlfart Erſter Theil/ von Weins/ Korns vnd Holtzes Concentrirung.
341
Teutſchlands Wohlfart Ander Theil/ die Mineralien durch das Nitrum zu Concentriren.
398
Regiſter der Mediciniſchen vnd Chymiſchen Sachen/ ſo in dieſem Andern Theil begriffen.
A.
ACetum von allen Vegetabiliſchen dingen/ als Kraͤutern/ Hoͤltzern/ Wurtzeln/ Saamen vnd dergleichen zumachen. 31
Alcoliſatus vini ſpiritus. 314
Aluminis ſpiritus ſulphureus volatilis & acidus.
63
Amauſen oder Metalliſche Glaͤſer. 237 . 238
Anima Mundi macht die tode Salien Lebendig. 391
Animam vini zubereyten. 295 . 296
Mundi zuerlernen.
319
Animalia zu diſtilliren.
47
in gute Medicamẽta zubringen. 291 . 292
geben einen Salpeter. 378
Anſetzen des Maltzes. 166
Des Honigs. ibid.
Antimonium diaphoreticum. 95
& Tartarus gibt einen ſpiritum.
114
extractum. ibid .
Vomitivum. ibid .
gibt eine rothe Tinctur/ vnd wie ſie herauß zuziehen.
145
zuzeitigen/ daß es vielerley Geruch der Vegetabilien gebe.
146
kan zum Metall werden.
222 . 223
vnd was fuͤr ein Metall. ibid.
gehet allen Kraͤuter. purgirungen vor.
275 .
was es fuͤr ein Mineral ſey.
399
Antimonii ſpiritus acidus fulphuratus. 83
ſpiritus Tartariſatus. ibid .
diaphoretici.
Doſis.
95
calx viva. ibid .
oleum. 23
vomitivi albi flores.
24
flores diaphoretici.
25
olei corroſivi aͤuſſerlichen Gebrauch. 25 . 26
regulum zumachen.
225
Sulphur, der uͤberfluͤſſig/ zuſcheyden.
226 .
Tinctura.
227
zum purgiren/ zuzurichten.
272
durchs Fewer in der ſublimation oder durch Salpeter verliehrt es den Gifft.
272
Apffel-Wein.
315
Aqua-fort. 81
Aquæ-Fortis Spiritus ſulphureus.
84
Aquam Vitrioli zumachen.
51
Aqua Regis. 67
Arena hat ſignaturam calculi Microcoſmici. 121
deſſen liquor ziehet eine gute Tinctur auß dem Golde. 128 . 129
Arenæ liquoris uſus in Medicina & Alchymia. 131
liquor macht Baͤume mit Farben von allen Metallen wachſen.
131
Argenti flores. ibid .
Aromatum olea.
170
Arſenicum durch das Nitrum zu corꝛigiren. 44
kan zum Metall werden.
222
vnd zu welchem Metall. ibid.
was es fuͤr ein Mineral ſey.
400
Arſenici ſpiritus nitroſus.
85
& Auripigmenti oleum. 25
Aufbawung der Oefen. 251
Avicula Hermetis.
391 . 392
Auß dem Salpeter durch Kunſt zuziehen. ibid.
Auri flores.
37
Spiritus Tartariſatus. 113
Sal. 333
Aurum fulminantis uſus.
70
Auri Tinctura.
326
tincturæ uſus.
72
Auri Tonitruantis præparatio.
67
Auripigmentum kan zum Metall werden/ vnd zu welchen Metall. 222 . 223
verliehret durchs Fewer in der ſublimation vnd durch Salpeter ſeinen Gifft.
272
was es fuͤr ein Mineral ſey.
401
Auripigmenti & Arſenici oleum.
26
Aurum potabile.
326
deſſen tugend.
336
Prob. ibid.
Nutz vnd gebrauch.
337
B.
Baden in hoͤltzernen Gefaͤſſen/ vnd wie das Bad zugebrauchen vnd zuzurichten.
162
Baͤder.
180
ſuͤſſe oder gemeyne.
181
jhre Natur vnd Eygenſchafft. 181 . 182
Sulphuriſche/ mit einer ſubtilen ſaͤure vermiſchet. 184 . 185
von Schwefel. 186 . 187
ſo trucken/ welche den naſſen in vielen Kranckheiten nicht allein gleich/ ſondern auch denſelben weit vorzuziehen. 187 . 188
Baͤume von Metallen in einem Glas wachſen zumachen. 301 . 302
Balſam zumachen. 171 . 172
uſus. 172
Bereytung.
173 . 174
die Farb zugeben. 173 . 174
zu Wunden.
420
Becher zu Purgiren. 271 . 272
Benedicti olei uſus.
153
Berg-Arten vnd Ertzt probiren. 196 . 197
Bezoarticum minerale.
26
Bier brawen. 161 . 162 . 163 . 367
in einem Zuber von Holtz/ auß mangel eines Keſſels/ zu brawen. 190 . 191
daß es nicht ſauer vnd zu Eſſig werde.
295
auß Saͤfften zumachen.
367
auf Schiffen. ibid.
iɯ Sommer vnd Hundstagen. ibid.
gut umachen.
368
mit Kraͤutern zumachen. ibid.
in der fermentation zuhelffen. ibid.
Birn-Wein. 315
Blaſen-Stein zu curiren. 338 . 339
Blumen vorbereytung zur deſtillation. 166 . 167
Blut gibt einen Salpeter. 386
Brandtewein zumachen.
293
Brawen.
161
Brenn-Faß.
159 . 160
an ſtatt eines Kuͤpffernen Keſſels/ zum Waſſerbad/ Glaͤſer hieneyn zuſetzen/ darinn zu diſtilliren oder digeriren. 160 . 170
wie es zum diſtilliren/ kochen/ brawen vnd baden zugebrauchen.
162
Bůchſen Pulver gibt einen Spiritũ. 87 . 88
Medicm vnd Tinctur.
90
Butyrum ex Antimonio, Sale communi & vitriolo zu diſtilliren.
97
ex Arſenico & Auripigmento. ibid .
C.
Calculum zuvertreiben.
154
Calmey.
403
Calx viva Antimonii. 95
Centrum concentratum omnium Elementorum.
318
iſt Sal mundi.
318
eſſentiale univerſale. ibid .
iſt bey allen Creaturen oder Circumferentien particulariter zufinden. 318 . 319
Ceræ oleum.
153
Cervi cornu ſpiritus & oleum.
147
Chirurgis Wund-balſam zumachen.
420
Stichpflaſter. ibid.
Cimentiren.
203
das alle Sulphuriſche/ Arſenicaliſche Antimonialiſche/ Koboltiſche vnd andere gifftige vnd fluchtige Ertz bindet vnd figiret.
287
Cliſſi præparatio.
82
Compoſitiones der alten vnd newen Medicorum mit jhren Kraͤutern werden examiniret.
273
Concentrirung des Weins.
344
Korns. ibid.
aller Vegetabilien.
370
Mineralium vnd Metallorum. 414 . 415 . 416 . 417 . 418 .
Corallen/ was ſie verꝛichten. 54
geben einem Spiritum.
119
vnd oleum. ibid .
vnd Zucker geben einen kraͤfftigen Spiritum.
151
Cordiale extractum.
179
Cornu Cervi ſpiritus & oleum.
147
Cryſtallorum Lunæ uſus.
73
Auſſer der Medicin.
76
flores & ſpiritus.
92
maſſa. 243 . 244
wie ſie zufaͤrben/ daß Edelgeſteine darauß werden.
243 . 244
Cryſtallos Lunæ in flores zu ſublimiren. 74
Cryſtallorum Saturni & Jovis uſus.
77
D.
Daubenmiſt gut vorn Stein. 141
Deckel auf die Tiegel zumachen. 263 . 264
Diaphoreticum auratum ſulphur.
84
Diaphoretiſche Flores. 41
Antimonii.
25
Diſtillandi modus. 7 . 46 . 162 . 169
ohne Fewer. 135
Diſtillir-Faß/ auch dienlich zum Kochen/ Brawen vnd Baden. 162
Diureticum extractum.
178
Doſis Vitrioli dulcis.
62
Duͤngung der Vegetabilien/ Animalien/ Metallen.
308
In drey ſtunden anzuſtellen. ibid.
iſt ein Sal ſulphuratum. ibid .
haͤlt eine laͤnger nach/ als die andere.
308
E.
Edelgeſtein zumachen. 242
zufaͤrben. ibid.
Echineis fiſchlein.
319
mit welchem Garn es zufangen. ibid.
Erbſen zu diſtilliren.
317
Ertz probiren. 196 . 197
ſchmeltzen. 201 . 292
ſcheyden. 201 . 202 . 297
Eſſentia vini kan einen jedwedern vnzeitigen Wein in der fermentation auß kraft ſeiner feurigen Natur zeitigen.
293
zubereyten. 295 . 296
quinta vini macht guten Wein. 356 . 357
Eſſig in einen Spiritum zu diſtilliren.
33
von Vegetabiliſchen dingen/ als Kraͤutern/ Holtz/ Wurtzeln/ Saamen vnd dergleichen.
31
biftilliren ohne Fewer.
135
in einem hoͤltzern Geſchirꝛ.
161
in einem Zuber oder hoͤltzern Faß/ auß mangel eines Keſſels zumachen. 190 . 191
auß Honig zumachen.
389
auß Zucker. ibid.
auß Korn. ibid.
Excrementen der Thiere/ woher ſie kommen. 377
Extractum vomitivum. 175 . 176
zum Schweiß.
177 . 178
Diureticum.
178
Somniferum.
178 . 179
cordiale. 179
Odoriferum.
179 . 180
F.
Farb des Goldes/ kan durch huͤlff des liquoris ſilicum entzogen werden/ daß es weiß bleibet. 125
Edelgeſtein zumachen. 242 . 243
Maſſam Silicum vel Cryſtallorum zufaͤrben.
243
den Mahlern zumachen.
420
Felſen geben einen Salpeter. 397
Fermentum Metallorum.
209 . 210
Feſtungen zu proviantiren. 369
Faß zum diſtilliren. 159 . 162
darinn man gemeyne oder Mineraliſche Waſſer in ſteter waͤrme/ ſo lang man will erhalten kan. 161 . 162
darinnen man/ in mangel eines Keſſels/ allerhand dinge kochen/ Bier/ Meth vnd Eſſig koͤnne machen.
190 . 191
Faͤulnuͤß/ woher ſie entſtehe. 374
Fiſch geben einen Salpeter. 387
Fiſchlein Echineis.
319
ſo ſtarck/ daß es auch ein groſſes Schiff/ wann es mit vollen Segeln faͤhret/ kan aufhalten. ibid.
im Waſſer vnd ein Vogel in der Lufft einerley Natur. ibid.
Flores Auri. 37
Argenti. ibid .
Martis. ibid .
Veneris. ibid .
Saturni.
38
Jovis. ibid .
Mercurii. ibid .
vom Zinck. ibid.
Antimonii.
40
Metallorum & Mineralium.
36
Lunæ in Medicina.
74
Metallorum, durch huͤlff Salpeters vnd Leinen-Tuch.
86
Auß Salpeter vnd Kohlen.
91
Auß Kißling/ Cryſtallen oder Sand/ mit zuthun Kohlen vnd Salpeter zumachen.
92
auß Zinn zumachen.
93
auß Zinck oder Spianter. ibid.
ex lapide Calaminari. ibid .
ex Nitro & Regulo Martis. 94 . 95
Antimonii vomitivi albi. 24
Antimonii diaphoretici. 25
Florum olca.
170 . 171
Fluͤſſige dinge in einen Spiritum zu diſtilliren.
33 .
Fruͤchte bereyten zum diſtilliren.
166
zu concentriren. 363 . 364
Fugen bewahren/ daß die ſubtile Spiritus nicht durchgehen. 253
Fuliginis oleum. 149
ohne diſtillation zumachen. ibid.
G.
Garn/ das Fiſchlein Echineis zufangen.
319 .
Geiſter vnterſchied zuerkennen. 147
die Mineraliſch vnd Metalliſch/ ſubtil vnd geſaltzen/ laſſen ſich mit dem gemeynem ſuͤſſen Waſſer vermiſchen.
186
Geld ins Land zubringen. 361 . 362
Gerſten gibt in der diſtillation einen Spiritum ardentem. 163 . 164
Geſchirꝛ von Holtz/ an ſtatt kuͤpffernen Veſiken/ Balneorum vnd andern Keſſeln zugebrauchen. 157 . 158
darinn man Bier/ Meth/ Eſſig vnd andere Getraͤnck kochen vnd brawen moͤge.
161
an ſtatt eines kuͤpffernen Keſſels/ Kolben darein zuſetzen/ vnd darauß zu diſtilliren/ auch zum digeriren/ extrahiren vnd figiren.
174
Getraͤuck kochen. 161
zu diſtilliren. 162 . 163
Gifft was es ſey.
276
wie es durch purgierung auß dem Menſchlichen Leibe zubringen. ibid.
Glaͤſer der Metallen. 237 . 238
Glaſuren von jrdenen Inſtrumenten. 267 . 268
Glattmachung der Spiegel. 236 . 237
Gleich ſolviret ſeines gleichen.
103
Gold/ wann es die Animam verlohren/ was es ſey.
69
vom Silber zuſcheiden.
81
kan ſeine Farb durch huͤlff des liquoris ſilicum entzogen werden/ daß es weiß bleibet.
125
wieder erwecken.
127
ſeine Tinctur durch huͤlffe liquoris arenæ vel ſilicum zu extrahiren. 128 . 129
gibt eine Tinctur.
230
vom verguͤldeten Silber/ durch den Guß zuſcheiden.
288
auß Kießlingſtein zuziehen.
430
zuvermehren vnd ſchwerer zumachen.
301
von Mercurio durch huͤlff Salis auri zumachen.
336
vom Saturno. ibid .
von Luna. ibid .
in Kupffer.
408
Gold-kieß. 402/
Gras zu concentriren.
371
H.
Haare der Menſchen geben einen Spiritum. 32
von Thieren geben Spiritus.
32
der Menſchen geben herꝛliche Medicin.
148
Habern gibt in der diſtillation einen Spiritum ardentem. 163 . 164
Halt der Ertze vnd Berg-arten zufinden. 196 . 197
Hecken zu concentriren. 371
Haͤckern zuhelffen/ daß ſie alle Jahre jhre Weine wol verkauffen koͤnnen.
355
Halbkopff.
300 . 301
Hefen-Bereytung. 162
zum diſtilliren. 162 . 163
was ſie fuͤr Nutzung geben.
297
Herbarum olea.
170 . 171
Hermes-Voͤglein. 319
Hoͤrner geben einen Spiritum. 32 . 33
Holtz gibt einen ſauren Spiritum oder Acetum. 31
zu concentriren. 357 . 358
hat einen groſſen Schatz in ſich.
373
ſafft muß erſt gelaͤutert vnd concentrirt werden/ ehe es Salpeter gibt.
383
Honig in einen Spiritum zu diſtilliren.
33
Anſetzen zum diſtilliren. 166
Huͤlſen der Fruͤchte zu Nutzen zumachen.
365
Huͤneraugen zuvertreiben.
96
Hundsdreck der weiß gut zu Halskranckheiten.
141
J.
Jaͤhren zumachen Moſt vnd Wein.
356
Jovis Cryſtallorum uſus.
77
& Saturni oleum.
22
Inſtrumenten von Erden verglaſuͤrt zumachen. 267 . 268
die Saͤffte zu concentriren.
359
Irdene Inſtrumenten zumachen. 267 . 268
K.
Keſſel/ darinnen die Saͤffte zu concentriren. 359
Kirſchen-Wein.
315 . 316
Kießling geben flores, vnd Spiritus.
92
vnd reiner Sand erlangen auß Sale Tartari einen kraͤfftigen Spiritum.
120
Koboltum kan zum Metall werden.
222 . 223
vnd zu welchem Metall. ibid.
was es fuͤr ein Mineral ſey.
401
Kochen.
190 . 191
in einem Zuber oder hoͤltzernen Geſchirꝛ/ in mangel eines Keſſels. 190 . 191
Kohlen geben Spiritus vnd flores.
91
geben einen graßgruͤnen liquorem.
306
welcher liquor von den Alten der gruͤne Loͤw genennet wird. ibid.
dieſer Loͤw verſchlucket die Sonn. ibid.
Seynd ſo wol im Fewer/ als Waſſer beſtaͤndiger/ als das beſte feine ☉. 306
Korn gibt in der diſtillation einen Spiritum ardentem. 163 . 164
zu concentriren. 325 . 344 . 361
mit Menge auß dem Lande zubringen. 361 . 362
warumb es ſich bey vns auf den Soͤllern nicht ſo lange fuͤr Corruption halte/ als in Egypten. 362 . 363
Kraͤuter geben einen ſauren Spiritum oder acetum.
31
deren vorbereytung zur diſtillation. 166 . 167
Koͤnnen corꝛigirt vnd jhren Gifft benommen werden durch den Alkaheſt. 276
durch den Spiritum vini.
280
Bier zumachen. 368
Krebsaugen geben einen Spiritum vnd oleum. 119
Kuͤhdreck-Waſſer. 141
deſſen Name in den Apotheken. ibid.
Kugel zu den trucknen Baͤdern/ welche den naſſen in vielen Kranckheiten/ nicht allein gleich/ ſondern auch demſelben weit vorzuziehen. 187 . 188
L.
Lapis Philoſophorum. 220 . 221
was darvon zuhalten. ibid.
Lapidis Calaminaris oleum.
26 . 27
Calaminaris olei uſus.
27 . 28
Lapidum liquores vel olea. 144
Leben der groſſen Welt/ durch die Salia zufangen. 392
Auß dem Salpeter zuziehen. ibid.
Lebens-Speiſe der Lufft. 319
Leinwand gibt einen Spiritnm. 32
Lignorum olea.
170 . 171
Liquor auß Zinck oder Spiauter zumamachen.
93
Saturni & Jovis. 108
Saturni uſus in peſte. ibid .
Saturni uſus aͤuſſerlich. ibid.
Jovis uſus innerlich. 108 . 109
Solis. 20
Silicum.
122
deſſen uſus in Medicina. 123
Silicum gibt eine blutrothe Tinctur mit Spiritu vini. 123
Silicum ziehet auß dem Golde ſeine Farbe/ daß es weiß bleibet.
125
arenæ vel ſilicum ziehet eine gute tinctur anß dem Golde. 128 . 129
Silicum macht Baͤume mit Farben von allen Metallen in wenig ſtunden wachſen.
131
lapidum. 144
der Holtz-kohlen. 306
darinnen der ſulphur des Holtzes concentrirt. ibid.
gibt eine graßgruͤne ſolution. ibid .
vnd einen gruͤnen Loͤwen/ deſſen Gluth eine gute Artzney fuͤr alle vnheilbare Kranckheiten gibt. 306
Liquoris Lunæ viridis in Alchymia & Mechanicis uſus.
75
Silicum uſus.
130
Lufft iſt in Egypten Nitroſiſch.
362
dahero præſervirt ſie das Getreyde auf den Soͤllern fuͤr Corruption. ibid .
bey vns iſt ſie nicht trucken. ibid.
gibt allen dingen das Leben.
390
wann ſie warm/ machet Eſſig. ibid.
auch Salpeter auß den Salien. ibid .
Luna gibt ein oleum viride.
75
cornua. 203
wird verwandelt in beſtaͤndig Gold durch das Sal auri. 336
Lunæ Cryſtallarum uſus. 73
Florum uſus in Medicina.
74
liquoris viridis uſus in Alchymia & Mechanicis. 75
Spiritus Tartariſatus.
113
olcum & vitriolum.
145
Lungen-Kranckheit zuvertreiben.
84
Lutum zuzurichten/ mit welchem die Oefen aufgeſetzet werden.
252
auf gebrochene Glaͤſer. 253 . 254
M.
Mahlern Farbe zumachen.
420
Maltzmachen.
164 . 165
Anſetzen.
166
zubereyten in concentrirung der Frucht.
364
Maͤgen der Thiere thun weiter nichts/ als daß ſie die Kraͤuter/ ꝛc. zur putrefaction bringen. 377 . 378
Marcaſita argentea was es fuͤr ein Mineral ſey.
401
aurea, was es ſey.
402
Mars gibt einen ſpiritum vnd oleum Tartariſatum. 110
gibt ein oleum, welches in peſte, febribus, obſtructionibus vnd corruptione ſanguinis zugebrauchen.
11
Marterdreck gibt ein wolriechend extractum.
141
Maſſa, die Edelgeſteine zumachen. 242 . 243
zu faͤrben. ibid.
Silicum vel Cryſtallorum, wie ſie zufaͤrben. 243 . 244
Maſtix-oͤhl. 16
Martis oleum. 21
Mediein auß den floribus Cryſtallorum Lunæ. 74
auß Kupffer aͤuſſerlich zugebrauchen.
77
ex Marte. ibid .
de Jove & Saturno. ibid .
von Buͤchſen-Pulver.
90
von Menſchen-haar. 148
auß dem Golde. 230 . 231
Univerſalis, wie ſie muß wuͤrcken.
307
worinnen zufinden.
308
wie ſie multiplicirt. ibid .
Iſt im Miſt zuſuchen.
306
Univerſalis iſt ein rein concentrirtes Fewer.
317
Particularis.
318
die guͤldiſch.
337
deren gebrauch in Medicina. ibid .
Meergewaͤchſe geben einen Salpeter. 379
Mellis ſpiritus & oleum.
149 . 150
Menſchendreck gibt Biſam.
141
Haar geben eine Medicin. 148
Menſtruum alles aufzuloͤſen. 248 . 249
iſt ein Waſſer. ibid.
nicht corꝛoſiviſch. ibid.
Faͤrbet nicht die Haͤnde. 248 . 249
iſt ein fewriger von urinoſichen Salien bereyteter liquor.
289
kan auß allen Vegetabilien/ vnd ſonderlich des Tartari fixem Saltz zugerichtet werden. ibid.
auß dem Tartaro zumachen.
291
Mercurii ſpiritus Tartariſatus.
113
oleum. 22
Mercurius.
78
Spiritu nitri rectificatus. ibid .
calcinatus, præcipitatus. ibid .
Minerale Turbith. ibid .
dulcis. 79 . 80
wo er nicht recht zugericht/ ſondern als ein lauffender eyngegeben wird/ iſt er eine Roß Artzney.
80
wie er wieder auß dem Menſchen zujagen. ibid.
vertreibt die Laͤuſe. ibid.
kan durch das Sal auri in beſtaͤndig Gold verwandelt werden.
336
Metalla in Spiritus & olea zubringen. 105
geben ein ſuͤſſes vnd blutrothes oleũ.
20
deren olea corroſiva.
20
zu præcipitiren.
145
ſchmeltzen. 201
ſcheyden. 201 . 202
die gering zuſcheyden. 204 . 205
deren verbeſſerung. 205 . 206
zuſcheyden vnd ſchmeltzen im Naſſen weg. 211 . 212
im truckenen weg. 213 . 214
davon man Spiegel gieſſet. 234 . 235
in Medicamenta zubringen.
292
wachſen machen.
301
ſchwerer zumachen. 327 . 328
Metalliſatus ſpiritus tartari. 107
Metalliſche ſpiritus vnd flores zumachen/ durch hůlff des Salpeters vnd Leinen- Tuch. 86
vnd Mineraliſche/ ſubtile/ geſaltzene Geiſter laſſen ſich mit gemeynem ſuͤſſen Waſſer vermiſchen.
186
Fermentation.
209 . 210
Glaͤſer.
237 . 238
Meth machen.
161 . 162 . 163 321 . 322
in einem Zuber oder hoͤltzernen Faß/ auß mangel eines Keſſels/ zumachen. 190 . 191
lieblichen geſchmack vnd geruch zugeben.
322
Mineralia in ſpiritus & olea zubringen.
105
geben ein ſuͤſſes vnd blutrothes oleum.
20
deren olea corroſiva.
20
vnd Metalliſche/ ſubtile/ geſaltzene Geiſter laſſen ſich vermiſchen mit dem gemeynen ſuͤſſin Waſſer.
186
koͤnne Metalla werden.
222 . 223
zu welchen Metallen ſie werden koͤnnen. ibid.
in Metalla zubringen.
292
was darunter verſtanden werde.
399
figirung per nitrum. 404
Mineraliſche Waſſer/ in einem hoͤltzernen Gefaͤß/ in ſteter waͤrme/ ſo lang als beliebig/ zuerhalten. 161 . 162
Minerale Bezoarticum. 26
iſt gut in peſte, morbo Gallico, Febribus, Scorbuto, Lepra. ibid .
Miſt der Metallen.
302
worinn er zufinden. ibid.
der Philoſophorum.
303
iſt eine aufgeſchloſſene materia, die ſich handeln/ vnd jhre kraͤfften von ſich ſcheyden laͤſſet. ibid.
der Metallen iſt ein ſulphriſch fix Saltz.
304
gibt Nahrung/ Medicin vnd Wachsthumb. ibid.
iſt die rechte aufſchlieſſung der dinge. ibid.
an Geruch zuerkennen. ibid.
der Vegetabilien/ Animalien vnd Mineralien/ hat einerley geruch vnd wuͤrckung in Medicina vnd Chymiâ. ibid .
in drey ſtunden zumachen. 303 . 304
der Philoſophorum worinn er ſtecke? 305
von allen dingen fuͤhret einen Salpeter. ibid.
warumb er duͤnget.
440
Mixtur/ davon man die Spiegel gieſſet. 234 . 235
Muͤffel zumachen. 263 . 264
Modus præparandi ſalia ad recuperandum ſpiritum eorum volatilem.
63
ſpiritum tartari.
101
ſpiritus & olea auß Metallen vnd Mineralien. 105 . 106
Diſtillandi. 7 . 169
die Metallen zuſchmeltzen vnd zuſcheyden im naſſen wege.
211 . 212
im trucknen wege.
213 . 214
aurum potabile. 333 . 334
Multiplicirung der Vegetabilien/ Animalien vnd Metallen. 309
geſchicht Durch duͤngung vnd Miſt.
308
Muſti ſpiritus.
151
Niederſchlag.
320
mit Schwefel. ibid.
mit fixen ſulphur/ nemblich durch weiſſe Kießlingſteine. ibid.
mit Zinn in ſpiritu ſalis ſolvirt. ibid.
concentriren. 321 . 356 . 357
ſuͤſſe vnd gut zuɯachen.
357
auf Honigdicke zubringen. 357 . 358
Mutter oder Hefen-bereytung zum diſtilliren. 162 . 163
N.
Naſſe weg Metallen zuſcheyden vnd ſchmeltzen. 212 . 213
Niederſchlag der Metallen. 289 . 300
zum Wein vnd Moſt. 320 . 321
Nieren-Stein zuvertreiben. 338 . 339
Nitroſus Arſeniei ſpiritus.
85
Nitrum durch den Regulum Antimonii zufigiren. 290 . 291
Nitrum concentrirt Mineralia vnd Metallen.
350
iſt in groͤſſerer quantitaͤt zufinden/ in ſuperfluis naturæ animalium, als in excrementis. 378
durch deſſen huͤlffe alle Metallen compendiosè voneinander zuſondern vnd ſcheyden. 421 . 422
Nitri ſpiritus Antimonio acidus ſulphuratus.
83
ſpiritus Tartariſatus.
83
vel Aquæ-fortis ſpiritus ſulphureus.
84
O.
Obſtructiones viſcerum zuoͤffnen.
56
Obſt-Wein.
314 . 315 . 316
Odoriferum extractum. 179 . 180
Oel aufzuloͤſen.
388
Oefen im erſten Theil. 4
andern Theil.
45
dritten Theil.
156
vierdten Theil. 192 . 193
fuͤnfften Theil.
247
zubawen. 251
Olea auß Metallen.
105
auß Mineralien. ibid.
Tartariſata auß Marte vnd Venere.
110
auß Perlen/ Corallen/ Krebsaugen/ vnd andern leicht ſolvirlichen Steinen der Thier vnd Fiſche.
119
Vegetabilium.
15
corroſiva Mineralium & Metallorum.
20
lapidum. 144
aromatum, ſeminum, florum, herbarum, radicum, lignorum vnd dergleichen Vegetabilien zumachen.
170
in Balſama zucoaguliren. 171 . 172
Olei Vitrioli corroſivi virtus.
52
dulcis præparatio. 60
Tartari metalliſati uſus. 104
Antimonii corroſivi aͤuſſerlicher Gebrauch.
25
Lapidis Calaminaris uſus. 27
Benedicti uſus.
155
Oleum Vitrioli dulce. 58
viride ex Luna zumachen.
75
ex Talco mit Salpeter zumachen.
92
auß Zinn zumachen.
93
ex lapide Calaminari. ibid .
ex Nitro & Regulo Martis. 94 . 95
ex Arſenico & Auripigmento.
97
ex Antimonio, ſale communi, & Vitriolo. ibid .
auß dem Zinck.
99
auß dem Bley.
100
auß Tartaro mit zuthun etlicher Metallen vnd Mineralien.
104
von Saturno vnd Jove.
108
von Maſtix.
16
vnd Weyrauch. ibid.
von Metallen vnd Mineralien.
20
ſeu liquor ſolis.
20
Martis.
21
Veneris.
22
Jovis & Saturni. ibid .
Mercurii. ibid .
Antimonii.
23
Arſenici & Auripigmenti.
26
Lapidis Calaminaris. ibid .
Welches blutroth/ gibt Vitriol durch huͤlffe des ſpiritus urinæ. 143 . 144
& vitriolum Lunæ.
145
Cornu Cervi.
147
Succini.
148
Fuliginis.
149
ohne diſtillation zumachen. ibid.
Mellis.
149 . 150
Sacchari.
150 . 151
Olivarum.
152 . 153
Ceræ. 153
Sulphuris acidi.
154 . 555
Olivarum oleum.
152 . 153
P.
Pappier giebt einen Spiritum. 32
Perlen geben einen Spiritum.
119
vnd oleum. ibid .
Peſtilentz kan vertrieben werden durch Storchdreck. 141
Pflaumen-Wein.
315 . 316
Podagra zucuriren.
338
Polierung der Spiegel. 236 . 237
Præcipitirung der Metallen. 299 . 300
Præſervativ fuͤr zufaͤllige Kranckheiten.
339
Prima materia rerum.
309 . 310
Principia vini explicantur. 353
tria vini zu conjungiren.
361
Proba der Ertzte vnd Berg-arten. 196 . 197
Proceß mit dem liquore ſilicum, daß in demſelben Baͤume mit Farben/ in wenig ſtunden von allen Metallen wachſen.
131
ſpiritum urinæ vel Salis Armoniaci volatilem zumachen. 136 . 137
Korn zu Concentriren. 363
Provianthaͤuſer zu fuͤllen. 369
Purgans extractum. 176 . 177
Purgatio.
112
fuͤr Bawren vnd ſtarcke Leute. ibid.
Fuͤr kinder vnd alte. ibid.
in Bechern.
271 . 272
der alten vnd newen Medicorum wird examiniret.
273
warumb vnd auß welcher krafft ſie das jhrige verꝛichten.
274
Q.
Quinta eſſentia omniu Vegetabilium.
19
omnium Metallorum & mineralium. 19 . 20
vini. 295 . 296
centri cõcentrati Elementorũ. 318 . 319
R.
Radicum olea.
170 . 171
Recipienten im erſten Theil. 5
Regulum Antimonii zumachen. 225
figirt das Nitrum. 290
Rocken gibt in diſtillation einen Spiritum ardentem von ſich. 163 . 164
Roſt-ofen oder Ciment/ daß alle Sulphuriſche/ Arſenicaliſche/ Antimonialiſche/ Koboltiſche vnd andere giftige vnd fluͤchtige Ertze bindet vnd figiret.
287
Ruß gibt ein Oehl.
149
ohne diſtillation. ibid.
S.
Saamen gibt einen ſauren ſpiritum oder acetum. 31
deſſelben vorbereytung zur diſtillation. 166 . 167
worauß er beſtehe.
261
wie ſolches zu probiren. ibid.
gibt kein Sal acidum von ſich. ibid.
ſondern ein Sal volatile vnd ein Oehl. ibid.
Sacchari oleum & ſpiritus. 150 . 151
Saͤffte von Wein. 357 . 58
von Fruͤchten. 365
In Honig dicke zu machen vnd eynzukochen. ibid.
Jaͤhrend zumachen.
368
fuͤhren ein Sal bey ſich.
375
Saͤgſpaͤhn/ Schwefel vnd Salpeter geben einen ſpiritum. 86
Sal effentiale in allen Sachen vnd gewaͤchſen zufinden.
374
Salia mineralium & lapidum.
35
dahin zubringen/ daß ſie Cryſtallen ſchieſſen.
106
auß gemeyn ſuͤß Waſſer zumachen.
259
Salis communis ſpiritus ſulphureus volatilis & acidus.
63
Salis ſpiritum zu diſtilliren.
11
deſſen uſus.
14
in Medicina.
14
in Solvirung der Metallen. ibid.
in der Kuͤchen. ibid.
ſpiritus uſus in der Haußhaltung. 39 . 30
Armoniaci vel urinæ ſpiritus volatilis. 132
Ejusdem uſus. 138
Armoniaci ſpiritus wuͤrcket von Vitriolo ein blutrothes oleum zu diſtilliren.
143
volatilis uſus eſt in Medicina.
375
Nitri vel Tartari uſus kompt in andern Sachen zu nutz. ibid.
Salmiac. 132
deſſen Spiritus. 132 . 133
vnd Gebrauch.
138
Sal mundi univerſale.
306
Auri. 333
Salpeter/ Saͤgſpaͤhn vnd Schwefel geben einen Spiritum. 86
vnd Kohlen geben einen Spiritum. 91
auch flores. ibid .
auß den Steinen zubringen.
347
in Copia zumachen vnd zu Metalliſcher arbeit zugebrauchen. 349
iſt in allen dingen. 379
auch in allen Elementen. ibid.
iſt der wahre ſpiritus mundi univerſalis. ibid .
auß Thieren zumachen.
386
auß Bluth. ibid.
auß voͤgel vnd fiſch.
387
auß ſaͤfften zumachen. ibid.
in copia zumachen. 396
durch deſſen huͤlffe alle Metallen compendioſè zu ſcheyden. 421
Salpeter-Sieder ſuchen die Erden in alteu Kirchhoͤfen.
386
Sal ſulphureum. 309
was es ſey. ibid.
ein Vegetabile, Animale vnd Minerale fuͤhrt es bey ſich.
309
ſtickt in Miſt vnd verfaultem Gras.
309
eſſentiale animalium fuͤhret einen hochgradirten Sulphur bey ſich.
311
Sulphuratum, welches das ſal effentiale univerſale bey ſich fuͤhret/ zuerlangen.
312
Sal Tartari & Tartarus crudus gibt einen Spiritum. 120
Sal Terræ univerſale.
305
In allen Sachen ſo zur faͤulung vnd Miſt gebraucht werden zufinden. ibid.
Saltzwaſſer vom Golde.
68
deſſen gebrauch in Mediein. 68 . 69
Purgirt den Magen vnd Daͤrm. ibid.
in floribus wol zugebrauchen. ibid.
gibt Silber. ibid.
Sand gibt flores vnd ſpiritus, mit zuthun Kohlen vnd Salpeter.
92
oder Kießling erlangt auß ſal tartari einen kraͤfftigen ſpiritum.
120
Saturni Cryſtallorum uſus. 77
& Jovis oleum.
22
kan durch das ſal auri in beſtaͤndig Gold verwandelt werden.
336
Scheyd-arbeit. 298 . 299
mit Salpeter vnd Regulo in einer viertel ſtunden.
298
Scheyden der Metallen. 201 . 202
der geringen Metallen. 204 . 205
im naſſen weg. 211 . 212
im trucknen weg. 213 . 214
Schlag-Gold.
71
Schmaltz aufzuloͤſen.
388
Schmeltzen der Ertz vnd Metallen.
201
im naſſen weg. 211 . 212
in truckenen weg. 213 . 214
Schmeltztiegel/ ſo gut vnd beſtaͤndig zumachen. 263 . 264
Schwalbendreck gut in Epilepſia. 141
Schweißtreibende flores Antimonii.
42
Schwefel/ Saͤgſpaͤhn vnd Salpeter geben einen Spiritum. 86
gibt eine rothe Tinctur/ vnd wie ſie zu extrahiren.
145
Baͤder.
186 . 187
gibt einen Niederſchlag auf Wein-ſaͤff/ te.
393
was es fuͤr ein Mineral ſey.
403 . 404
Schweißtreibende extractum. 177 . 178
Seminum olea.
170 . 171
Seyde gibt einen Spiritum.
32
Silber von Gold zuſcheyden.
81
Silberberg in America Peru. 347
Silicum liquor.
122
gibt eine blutrothe Tinctur mit ſpiritu vini. 123
Tincturæ uſus in Medicina. 123 . 124
ziehet auß dem Gold ſeine Farb/ daß es weiß bleibet.
125
ziehet eine gute Tinctur auß dem Golde. 128 . 129
liquoris uſus in Medicina & Alchymia.
130
liquor macht Baͤume mit Farben von allen Metallen in wenig ſtunden wachſen.
131
maſſa. 243 . 244
wie ſie zu faͤrben/ daß man Edelgeſteine darauß machen moͤge. 243 . 244
Silices haben ſignaturam calculi microcoſmici.
121
Solis Tincturæ uſus.
72 . 337 . 338
liquor. 20
Tincturam, durch huͤlffe liquoris arenæ vel ſilicum auß dem Gold zu extrahiren. 128 . 129
Tinctura.
227 . 230 . 337 . 338
Medicina.
230 . 231
wann ſie fix gemacht iſt.
338
bringt verlohrne Geſundheit wieder.
339 . 340
ein Præſervativ fuͤr zufaͤllige Kranckheiten. ibid.
Somniferum extractum. 178 . 179
Spaniſchgruͤn auß altem Kupffer zumachen.
286
Speauter was es fuͤr ein Mineral ſey.
402
Specula.
231 . 232
concava. 233 . 237 . 245
deren Mixtur oder Metall/ darvon ſie gegoſſen werden.
234 . 235
Polieren vnd Glattmachen. 236 . 237
Spiritus ex ſale Tartari zumachen.
34
Vitrioli volatilem zu machen.
48
volatilis ſulphurei Mineralium & Metallorum præparatio.
64
vom Zinck.
65
volatilis von der Schlacken Reguli Martis. ibid .
acidus albus & volatilis rubeus ex ſale nitro. ibid .
nitri ſulphuratus.
82
ſulphuratus Antimonii acidus.
83
Nitri Tartariſatus. ibid .
Antimonii Tartariſatus.
16
nitri vél aquæ-Fortis ſulphureus. 84
Arſenici nitroſus.
85
von Sulphure tartaro crudo vnd nitro. ibid .
von Sale Tartari, ſulphure vnd nitro. ibid .
von Sågſpaͤhn/ Schwefel vnd Salpeter zumachen.
86
von Metallen zumachen durch huͤlff Salpeter vnd Leinen-Tuch. ibid.
von Buͤchſen-Pulver. 87 . 88
auß Salpeter vnd Kohlen.
91
Auß Kißling/ Cryſtallen oder Sand mit zuthun Kohlen vnd Salpeter.
92
ex Talco mit Salpeter zu machen.
92
auß Zinn zu machen.
93
auß Zinck oder Spiauter. ibid.
ex lapide Calaminari. ibid .
von Salpeter/ Schwefel vnd gemeynem Koch-Saltz.
94
ex nitro & Regulo Martis. 94 . 95
Vitrioli.
98
auß dem Zinck.
99
auß dem Bley. 100
Tartari uſus & præparatio.
101
auß dem Tartaro mit zuthun Metallen vnd Mineralien.
104
& olei Tartari Metalliſati uſus. ibid .
auß Metallen.
105
auß Mineralien. ibid.
Tartari metalliſatus.
107
von Saturno vnd Jove.
108
auß Marte vnd Venere. 110
Mercurii Tartariſatus.
113
Auri & Lunæ Tartariſatus. ibid .
von Antimonio & Tartaro.
114
auß Corallen/ Perlen/ Krebsaugen vnd andern leicht ſolvirlichen Steinen der Thier vnd Fiſche.
119
Diſtillatus von Corallen/ dienet denen epilepticis, melancholicis vnd apoplecticis.
120
ex ſale Tartari vnd Tartaro erudo. ibid .
kan auß ſale tartari durch huͤlff eines reinen Sandes oder Kißling erlangt werden.
120
Salis. 11
Salis uſus.
14
In der Kuͤchen vnd Haußhaltung. 29 . 30
von allen Vegetabiliſchen dingen/ als Kraͤutern/ Hoͤltzern/ Wurtzeln/ Saamen vnd dergleichen zumachen.
31
von Pappier vnd Leinwand.
32
von Seyden. ibid.
von Menſchen-haaren vñ andern Thieren-haaren oder Hoͤrnern. ibid.
vini zieth eine bluthrothe Tinctur auß dem liquore ſilicum.
123
urinæ vel ſalis Armoniaci volatilis.
132
ejusdem uſus.
138
urinæ wuͤrcket von Vitriolo ein blutrothes oleum.
143
cornu Cervi.
147
mellis. 149 . 150
Sacchari.
150 . 151
von Corallen vnd Zucker.
151
Muſti.
151 . 152
contra calculum. 154
Sulphuris acidi.
154 . 155
von Rocken/ Gerſten/ Habern/ Weytzen vnd dergleichen. 163 . 164
zubewahren/ daß ſie nicht durchgehen.
253
welche ſubtil/ zubewahren/ daß wann ſie bereytet ſind/ nicht verꝛiechen.
254
mit Stoͤpffeln von Glas zuhalten.
255
vini corꝛigirt die cruditaͤt der Kraͤuter. 280 . 281
vini alcoliſatus.
314
Starckwaſſer.
81
Steine geben einen ſpiritum.
119
der Thier vnd Fiſche geben Spiritus vnd olea. ibid .
der Nieren vnd Blaſen zuvertreiben. 338 . 339
in Nitrum zuverwandlen.
347
Steinkohlen.
84
wachſen wo das Erdreich ſehr Sulphuriſch iſt.
346
Stercoris Medicina. 140
Spiritus. ibid .
Stichpflaſter zumachen.
420
Stoͤpffel von Glaß in die Glaͤſer zuſchleifen/ die ſpiritus darinn zu halten. 255 . 256
Storchen dreck gut fuͤr Peſtilentz.
141
Stråuche zu concentriren. 371
Subjectum univerſale was es ſey. 376
iſt auch ſolvens univerſale. ibid .
Sublimir-Haͤfen. 6
Succini oleum.
148 . 149
Sulphuriſche/ mit einer ſubtilen ſaͤure vermiſchete Waſſer vnd Båder. 184 . 185
Saltz/ haͤlt die beſte krafft in ſich/ davon die Vegetabilien jhre Nahrung/ Mediein vnd Fruchtbarkeit haben/ als auch bey den Animalien vnd Metallen.
304
Sulphur auratum diaphorcticum. 84
commune zu zeitigen/ daß es vielerley Geruch der Vegetabilien von ſich gebe.
146
kan zum Metall werden/ vnd zu welchen Metall? 222 . 223
von Antimonio zu ſcheyden.
226
Sulphuris acidi ſpiritus vel oleum.
154 . 155
T.
Tag auß Nacht zu machen. 224
durch ein Speculum concavum. ibid . 245
Tartarus crudus acidus, ein vrſach vieler Kranckheiten.
55
crudus gibt einen ſubtilen Spiritum. 101
auch ein oleum. ibid .
dienet die Metalla in olea zu bringen.
106
& Antimonium gibt einen Spiritum.
114
crudus & ſal Tartari gibt einen ſpiritum.
120
deſſen Tinctura. 144
Tartariſatus Nitri ſpiritus.
83
Antimonii ſpiritus. ibid .
ſpiritus & oleum auß Marte vnd Venere. 110
Mercurii ſpiritus.
113
Auri & Lunæ ſpiritus. ibid .
Tartari ſpiritus metalliſatus. 107
ſpiritus mit guͤldiſchen kraͤfften imprægnirt. 114
Tartari ſpiritus præparatio & uſus.
101
Sal & Tartarus crudus gibt einen ſpiritum.
120
Tiegel/ ſo gut vnd beſtaͤndig zu machen.
262 . 263
ſo verglaſurt/ jhr gebrauch. 270 . 271
Tinctura vom Buͤchſen-Pulver. 90
Vegetabilium.
144
Tartari crudi. ibid .
auß dem Antimonio.
145
auß dem gemeynen Schwefel. ibid.
von Corallen vnd Zucker/ welche blutroth.
151
Solis & antimonii.
227
auß dem Golde. 230
Tincturæ ſolis vel auri uſus.
72
Silicum uſus in Medicina. 123 . 124
Tincturam, die blutroth/ mit ſpiritu vini auß dem liquore Silicum zuziehen. 123
