Das Buͤchlein IEHI OR, oder Morgenroͤhte der Weißheit.
Von den drey Principiis aller Dinge/ die jmmer ſein moͤgen/ dadurch die groſſen vnnd viel Geheimnuͤſſen beydes in GOTT, der Natur vnd Elementen/ ſo biß daher verborgen geweſen/ entdeckt/ offenbahret/ vnd klar erkant werden.
Zur Ehre GOttes/ Liebe des Nechſten/ vnd den Kindern der Weißheit zur troͤſtlichen Frewde.
Jm 4. Buch Eſdræ am 6. verſ. 20.
Die Buͤcher werden auffgethan werden fuͤr dem Himmel/ alſo/ daß ſie alle zugleich ſehen werden Gedruckt im Jahr CHRISTI 1640.
Jm Jahr der Welt. 5870.
Zachar.
14.7.
Jn der zeit des Abends wird das Liecht ſeyn.
Vorꝛed an den Liebhaber der Weißheit.
FReundlicher lieber Leſer/ wir erinnern vns vnd wiſſen daß alle Weißheit von Gott kompt/ vnd alle Guͤte haben von dem Vatter des Liechts/ vnnd daß die Weißheit anders nichts iſt/ dann ein anhauchen vnd anblaſen GOTTES/ welcher ſeinen Geiſt ſendet/ vnd die Menſchen lehret was da ſey die Weißheit/ Warheit vnd rechte Erkaͤntniß: Syrach 1. Jacobi 1. Weißheit/ 7. 25. Jobi 32. 8. Weißheit/ 9. 17.
Johan. 20. 22. Apoſt. Geſch. 2. Pſalm.
94. 10. Syrach 38. 6. Exod. 26. 1. 2.
Nun aber beſtehet die Erkaͤntniß fuͤrnemblich in dreyen/ als Sich ſelbſt erkennen/ GOTT kennen/ vnnd dann diß was GOTT geſchaffen hat:
Nach der Weißheit vnnd Erkaͤntniß folget das Gerichte vnd Vrtheil/ nemblich das boͤſe von den Guten ſcheiden/ Finſternuͤß von dem Liecht/ vnd Luͤgen von der Warheit.
Auff das Gerichte aber folget entlich auch die Wahl vnnd der Wille/ eins zu thun/ vnd das ander zu laſſen.
Die Erkaͤntniß aller Dinge/ was es auch ſey/ iſt dreyerley/ nemlich der Menſchen/ der Engel/ vnd Gottes.
Der Menſchen Erkaͤntnuß in dieſer Welt iſt nur ſtuͤckwerck; der Engel Erkaͤntnuß iſt mit Furcht vnnd ſorglich; Gottes aber iſt allein vollkommen.
Alle Weißheit/ Erkaͤntnuß vnnd auch die pruͤfung derſelben/ kompt allein von dem Geiſt her/ der in den Menſchen/ in den Engeln vnd in Gott iſt/ dann der Geiſt erforſchet alles/ auch die Tieffen Gottes. 1. Cor. 2. 10. 11.
Die Weißheit/ Erkaͤntniß vnd Vrtheil oder pruͤfung der Menſchen iſt dreyerley/ nach dem Geiſt derſelben/ nemblich der Geiſt der Menſchen dieſer Welt ins gemein/ welcher Weißheit Thorheit iſt fuͤr Gott/ wann ſie auch gleich noch ſo gelehrt fuͤr der Welt weren/ ſo iſt jhnen doch das Vollkommene vnnd die wahre Weißheit verborgen/ dieweil ſie nemlich ſich ſelbſt nicht kennen.
1. Corinth. 1. vnd 2. Matth. 11. 25.
Dieſe Weiſen werden genennet Philoſophi: darnach der Geiſt der Secten/ die ſich der H. Schrifft ruͤhmen/ Chriſti vnd Gottes/ haben aber deſſelben keine Erkaͤntnuß/ vrſach iſt/ weil ſie keinen Geiſt haben auß GOtt/ ſondern alles nur Menſchlich vrtheilen von Gott vnd Chriſto/ vnd ſeind Jrꝛdiſch/ Fleiſchlich/ Vngeiſtlich geſinnet/ voll Jrꝛthumb vnd Verwirꝛung: Entlich der Geiſt der Heyligen Gottes/ derer die da Goͤttlich vnd Geiſtlich geſinnet/ vnd von Gott gelehrt ſeynd.
Der erſten jhre Weißheit vnnd Erkaͤntnuß iſt voll Thorheit/ Finſternuß vñ Vnverſtandt/ der andern voll verfuͤhrung/ verwirꝛung vnd ſtetem Streit; der drittẽ aber jhre Erkaͤntnuß iſt ſtuͤckwerck/ wiewol es recht vñ gut iſt.
Roͤm. 1. 19. ꝛc. Epheſ. 4. 18. Coloſſ.
2. 8. 2. Timoth. 3. vnd 4. 1. Corint.
13. 9, 11.
Nun aber ſtreben die Weiſen nach den beſten Gaben/ vnd nach den Vollkommenen/ welche ſeind dreyerley:
Die Liebe/ die Weiſſagung/ vnd die Pruͤfung.
Die Liebe iſt das Centrum, vnnd begreifft den Circkel aller Goͤttlichen Tugenden/ auch den Glauben vnd die Hoffnung in ſich; die Weiſſagung aber alle Erkaͤntnuß/ Weißheit vnd Lehre; vnnd endlich die Pruͤfung begreifft in ſich allen Verſtandt/ Vrtheil vnd Gerichte.
Jn dieſen dreyen wird alles beſchloſſen das zur Weißheit gehoͤret/ welcher dreyer jhr Centrum iſt das Wort Gottes.
Dieſes iſt es/ deſſen wir vns alle befleiſſigen ſollen/ vnnd einer dem andern damit dienen/ an vnd mit der Gabe/ die er empfangen hat vom Geiſt der Gnaden/ auff daß wir Gott preyſen/ den Geber alles guten/ vnd daß ſich niemandt wider den andern auffblaſe wegen ſeiner Gaben/ ſondern vielmehr erniedrige/ in vnnd bey ſich ſelbſt/ darnach daß auch niemandt den Geiſt dempfe/ weder in ſich ſelbſt/ noch in einem andern/ ſondern vielmehr erwecke/ vnd entlich auch niemandt die Weiſſagung verachte/ auff daß ſich niemandt weder an Gott noch an ſeinem Nechſten/ noch auch an ſich ſelbſt verſuͤndige.
Die Liebe nun vertraͤget alles/ die Weiſſagung des Geiſtes erforſchet vnd verkuͤndiget alles/ vnd die Pruͤfung bewehret alles.
Dieweil wir vns dann fuͤrgenommen haben durch erinnerung des Geiſtes von der Weißheit zu reden/ ſo viel als vnſer ſtuͤckwerck mit ſich bringet vnd vermag/ ſo bitten wir nach der Liebe den Leſer dieſes vnſers Buͤchleins/ daß die jenigen/ welchen wir nicht gefallen/ vns dennoch in der Liebe wollen vertragen/ vnd gedencken daß auch die Weiſen die Narꝛen muſſen vertragen/ vnd daß was etwan hierin geſagt wird/ nicht alsbald verwerffen/ ſondern viel lieber in mitten ſtehen laſſen/ vnd gedencken daß auch GOtt ſelbſt Gedult habe mit den Suͤndern.
So aber jemandt ſich laͤſſet weiſe duͤncken/ der zeige dar den Geiſt des Gerichts/ vnd vrtheile alſo/ damit er nicht ſich ſelber richtet/ dann wir halten dafuͤr/ daß wir auch eine Gabe vom Geiſt der Gnaden empfangen haben welche wir nicht moͤgen verbergen noch erſterben laſſen/ ſondern dem Herꝛn zu Lobe auff Wucher außthun/ den Kindern der Weißheit zu liebe/ ob ſchon nit zur Vnterweiſung/ vñ vns ſelbſt zu einẽ guten Zeugnuͤß/ daß wir nit vergeblich die Gabe des Geiſtes empfangen haben.
Daß vns aber bewogen hat dieſes Buͤchlein zu ſchreiben/ iſt die Vrſach eben dieſes/ was bißher geſaget worden/ ob vielleicht den Kindern der Weißheit damit moͤchte gewillfahret werden/ vnd wiewol wir etwan vor zwoͤlff Jahren dergleichen auß gehen laſſen/ deſſen Titul war Morgenroͤhte der Weißheit/ ſo iſt es doch in Abgang kommen/ vnnd etwan von etlichen wiederumb begehret worden/ hab derowegen dieſes Buͤchlein beym vorigen Titul vnnd Vberſchrifft bleiben laſſen/ aber doch verhoffentlich vmb ein zimbliches verbeſſeren wollen/ vnd zwar auffs allerkuͤrtzeſte darſtellen/ damit es/ nemblich dem Leſer deſto fuͤglicher ſeyn moͤchte/ deſto ehe zu erkauffen/ auch dem Verleger vnnd Trucker deſto minder Vnkoſten vñ Muͤhe zu machen; Der Guͤnſtige Leſer wolle alles zum beſtẽ deuten/ vñ vns anders nicht dañ in Liebe auffnehmẽ/ welchen wir ſampt allen wolgeſinneten/ vnd auch vns allerſeits dem Herꝛn vñ ſeiner reichen Gnade befehlen.
Morgenroͤthe der Weißheit.
WJr wollen vns die Freyheit nehmen nach der Gabe des Geiſts/ vñ in dieſem Buͤchlein in aller kurtze reden von der Weißheit/ ohne allen vmbſchweiff vnd weitlaͤufftigkeit/ vñ weil wir in der Vorꝛede geſagt haben von dreyerley Erkaͤntnuß/ als der Menſchen/ der Engel vnd Gottes/ ſo wollen wir nun hier ſagen/ daß die Weißheit auch dreyerley ſey/ als die Natuͤrliche an allen geſchaffenen Dingẽ/ darnach die Weißheit des Glaubens zur Seeligkeit/ vnd dann auch die heimblich verborgene Weißheit/ die ſonſt ins gemein nicht erkant iſt vnd wird/ vnnd das nennen wir Phyſiſophiam, Theologiam vñ Theoſophiam:
Von dieſer dreyerley Weißheit wollen wir/ nach deme ſichs an die Handt geben wird/ reden/ in aller kuͤrtze:
Der Geiſt des Herrn wolle beydes/ mit dem Schreiber vnd auch mit dem Leſer ſein in Gnaden/ Amen.
Des Buͤchleins IEHI OR oder Morgenroͤhte der Weißheit/ Erſte Capittel.
Von den Buͤchern der Weißheit/ darauß man dieſelbe ſtudiren vnd erlernen kan/ auch wie vnd auff was weiſe.
ES ſeind fuͤrnemblich nur drey Buͤcher/ darinnen alle Weißheit einverleibet/ geſchrieben vnnd verzeichnet iſt/ nemlich/ 1. die gantze Natur vnd Schoͤpffung/ in dem groſſen Buch Himmels vnd der Erden: Darnach 2. das Buch der H. Schrifft am Buchſtaben des Worts Gottes/ dann endlich 3. der Menſch ſelber.
Dieſer dreyer Buͤcher einiges Principium vnd Centrum iſt das VVORT GOTTES, ſo da iſt das rechte Buch/ auß welchem dieſe drey Buͤcher durchauß herkommen vnd vhrſtenden.
Das erſte Buch der Natur hat ſieben andere Buͤcher in ſich/ welches ſeind die ſieben Element/ von denen hernach beſonders.
Dieſe ſieben Buͤcher haben gegen ſich drey andere Buͤcher/ ſo da ſeind die drey Gegen-Element/ von welchen auch hernach:
Das ander Buch die H. Schrifft iſt verfaſſet in drey andere Buͤcher/ als in das Geſetz des Alten/ ins Evangelium des Newen/ vnd in das Ewige Evangelium des Ewigen Teſtaments vnd Bundes/ welchs begreifft das Buch der Offenbahrung IESV CHRISTI: Das dritte Buch/ der Menſch/ iſt an ſich ſelbſt nur ein einiges Buch/ aber es iſt verſiegelt den blindẽ/ vñ doch auffgethan den ſehenden.
Jn dieſem Buche iſt alle Weißheit beydes verborgen/ verſiegelt/ vnd doch auch gantz entdeckt vnnd offenbahr/ vnd wird der Menſch genant ein Bild vnd Ehre GOTTES, davon drunden/ vnd anders zwar kan auch der Menſch nicht genennet werden.
1. Corint.
11. 7.
Auß dem erſten Buch ſtudiren wir Phyſiſophiam, die natuͤrliche Weißheit/ in vnnd am erkaͤntnuß der geſchaffenen vnnd natuͤrlichen Dinge/ die auß den Elementen ſeind; Vnd zwar ſtudiren wir dieſe Weißheit auß den 3. Principiis vnd 7. Elementen/ vnnd ſcheiden dieſelben von den 3. Gegen Elementen/ ſonſt moͤgen wir die Warheit der natuͤrlichen Weißheit nicht erkuͤndigen noch finden.
Auß dem andern Buch ſtudiren vnnd erlernen wir Theologiam, die Weißheit zur Seeligkeit/ vnnd zwar in denſelben drey vorgedachten Buͤchern/ durch die ſieben Geiſter/ Eſaie 11. vnnd ſcheiden davon alle Menſchliche Gloſſen vnd Buͤcher der Vngeiſtlichen/ dann diß Buch legt ſich ſelber auß/ vnnd bedarff gantz keiner Menſchlichen außlegung/ ſondern nur des Glaubens/ der alles faſſet.
Auß dem dritten Buch/ ſo da iſt ein Bild GOTTES, ſtudiren wir die wahre Erkaͤntnuß GOTTES, auch ſeines Weſens vñ ſeines gantzen Geheimnuͤſſes/ alſo daß/ wer da GOTT erkennen wil/ der muß denſelben an ſeinē Bilde erkennen lernen/ vnnd zwar vollkommen/ welche vollkommene Erkaͤntnuß dann iſt/ daß GOTT ein Menſch iſt/ vnd daß diß ein wahrer Menſch iſt/ der da auß GOTT, vnnd GOTT in jhm iſt.
Diß iſt die Weißheit/ die da heimblich vnd verborgen iſt bißher/ vnnd iſt doch offenbar/ aber allein fuͤr den Weiſen/ vnd heiſt Theoſophia, dieweil ſich GOTT nirgendswo ſo gar deutlich offenbahret/ als an den Menſchen/ der da iſt GOTTES Bild vnd Ehre.
1. Corinth. 11. 7. Darumb ſo darff niemand anderswo hingehen/ dann nur in ſich ſelbſt/ die wahre Erkaͤntnuß GOTTES zu ſtudiren vnd zu erlernen/ vnd ſuchen GOTT in ſich ſelbſt/ vnd ſich ſelbſt in GOTT, wo aber dieſes nicht geſchicht/ da iſt alles vmbſonſt/ vnd nimmer auch nirgend keine Weißheit zu finden.
Apoſt. Geſch. 17. 27. ꝛc. Luc. 17. 21.
Dieweil aber alle drey Buͤcher von dem nur einigen Buche/ als dem VVORT herkommen/ ſo zeugen ſie auch alle drey einhelliglich von dieſem Buch , nemblich ein jegliches in ſeinem Buchſtaben/ Weißheit vnd Zeugnuß/ keins aber ſo vberauß hell/ klar vnnd deutlich als der Menſch- Diß iſt nun aller Weiſen/ groſſe/ gantze vnd vollkommene Librarey/ daran ſie ſich willig vnd billig genuͤgen laſſen.
Alle Weiß heit vnd Erkaͤntnuß ſampt derſelben Geheimnuͤſſen in dieſen Buͤchern moͤgen wir anders gar nicht ſtudiren vnd erlerlen/ dann allein nur durch denſelbigen Geiſt/ welcher dieſe drey Buͤcher ſelbſt geſchrieben/ gemacht vnnd bezeuget hat/ darumb/ wer in dieſen Buͤchern wilſtudiren/ der muß zum allererſten ſeine blindheit/ thorheit vnnd vnwiſſenheit von Hertzen erkennen/ bekennen/ vnnd den Vatter der Liechter vmb erleuchtung/ Weißheit vnnd Verſtandt bitten/ daß er ſeinen H. Geiſt ſenden wolle/ der vns in alle Weißheit einfuͤhren/ in alle Warheit leiten/ vnd von aller Thorheit vnd Luͤgen abfuͤhren/ vnnd zu dem Liecht der Herꝛligkeit Gottes bringen moͤge.
Solches aber mag durch kein ander mittel zugehen vnnd geſchehen/ dann durch die Liebe zu GOTT vnd zu des Menſchens eigenen Seeligkeit/ vnd durch ein heiliges Leben/ ohne alle heucheley/ vnd durch das Liecht ſo von oben herab kompt/ vnd nicht aber von vnden her/ von den Menſchen vnd jhrer Weißheit/ welchen alle die abſagen muſſen/ ſo die Weißheit der Heyligen ſtudiren vnnd erlernen wollen.
Wer aber der Weißheit der Vngeiſtlichen Menſchen nicht abſaget vnd dieſelbe nicht fahren laͤſſet/ der mag auch die Weißheit der Heyligen nicht erlernen.
Wir wollen aber alſo ſagen/ daß nemblich alle dieſe Buͤcher bißher verſiegelt geweſen ſeyn/ nun aber am Ende der Welt auffgethan werden/ nach der Weiſſagung/ 4. Eſdræ/ 6. 20. Daniel 12. 9. Zachar.
14. 7. vnd ſo es die Weiſen dieſer Welt verdrieſſen moͤchte was wir ſagen/ ſo verꝛahten ſie ſich ſelbſt/ daß ſie die Weißheit der Heyligen nicht haben.
Die Buͤcher der Weißheit aber nun zeugen einhelliglich von dem Wort/ durch welches alle Ding geſchaffen ſeind/ in welchem auch allein alle Weißheit beruhet/ vnnd das da iſt der Anfang alles Anfangs/ in welchem Alles iſt/ vnd ohne welches nichts iſt/ das da iſt Alles in Allem/ GOTT, gebenedeyet in Ewigkeit/ Amen.
Das 2. Capittel.
Von denen Principiis vnd Anfang aller Dinge/ auch GOTTES ſelbſten/ vnd alles deſſen was da jmmermehr iſt.
DAs Principium Principiorum vnd Anfang alles Anfanges/ auch GOTTES ſelbſten/ iſt allein das VVORT, nach dem zeugnuͤß der Goͤttlichen Warheit vnnd Wortes ſelbſten.
Johan. 1.
Nun aber mag das Wort anders nicht definirt vnd beſchrieben werden/ dann daß es iſt ein Geiſt/ Athem vnnd Stimme GOTTES, ja GOTT ſelbſt in einer ſolchen Subſtantz/ Weſen vnd Leibhafftigkeit/ als nemblich vns das Bilde GOTTES, nach dem Gleichnuͤß darzeiget/ ſo da iſt der Menſch/ alſo daß es iſt ein lebendigmachender Geiſt/ ein Geiſtlicher Adam vñ himliſcher Menſch/ der da iſt GOTT der HERR, hochgelobet in Ewigkeit/ Amen.
So halten wir nun gaͤntzlich dafuͤr/ daß diß die eigentliche Definition vnd namentliche Beſchreibung GOTTES ſey/ vnd anders keine/ als dann die H. Schrifft klar andeutet/ 1. Corinth. 15. 45, 47, 48. der da nach ſeinem Bilde vnd nach ſeiner Gleichnuͤß/ auch einen Seeliſchen Adam vnd jrꝛdiſchen Menſchen gemacht hat/ da GOTT ſprach:
Laſſet vns Adam oder Menſch machen zu vnſerm Bilde/ nach vnſerer Gleichheit. Geneſ. 1. 26, 27.
Dieweil aber nun das VVORT der Anfang alles Anfangs iſt/ ſo iſt auch in demſelben begriffen das Liecht/ das Leben vnnd dann die Liebe.
Das Liecht gibt die Offenbahrung GOTTES, dañ GOTT iſt ein Liecht/ vnd wohnet im Liechte/ vnnd iſt ein Vatter der Liechter.
Das Leben iſt die Krafft GOTTES, vnd zwar ein lebendigmachender Geiſt/ ſo da alles vermag/ ſchaffet vnd auch erhelt.
Die Liebe iſt das Zeugnuͤß GOTTES, in welchem iſt der Vatter/ der Sohn/ vnnd der H. Geiſt/ in einem VVORT, ſo da heißt CHRISTVS IESVS, der Geiſtliche Adam vnd Himliſche Menſch Meſſias/ der da weſentlich iſt/ Alpha vnd Omega, vnnd Alles in allen/ der Anfang zwar vnnd das Ende/ der erſte vnd auch der letzte/ hochgelobet in Ewigkeit/ Amen. Offenbahr.
1. vnd 22.
Demnach nun das VVORT iſt das wahre Principium in GOTT ſelbſten/ ſo kompt freylich auch Alles von dem Worte her/ auß welchem ſich dann offenbahren fuͤrnemblich drey allgemeine General Principia, in welchen Principiis, mit vñ durch welche alle Ding beſchloſſen werden/ heiſſen vnd ſeind aber dieſe: nemblich GOTT, die Natur/ Element.
Dieſe drey General Principia nun/ geben auch eine dreyerley Welt/ nemblich eine Goͤtliche vngeſchaffene auß GOTT außflieſſende Welt von Ewigkeit:
Dann eine Engliſche Welt/ welche da außfleuſt oder herauß leuchtet auß dem Liecht/ in welchem GOTT wohnet; vnd endlich eine Elementariſche Welt/ die da geuhrſtendet vnd außgefloſſen iſt auß dem Waſſer.
Nach den drey General Principiis folgen nun auch die drey Special Principia, die da ſeind namentlich/ Geiſt/ Wind vnd Waſſer.
Eine jegliche Welt nun hat jhren eigenen Geiſt/ Wind vnd Waſſer in jhrer Natur.
Alle die da auß der Goͤttlichen Welt von oben herab gebohren werden/ die werden auß dem Waſſer vnnd Geiſt von oben herab gebohren/ durch den Wind vnd Athem oder anhauchen vnd anblaſen des Allmaͤchtigen GOTTES.
Der Goͤttlichen Welt competirt oder kompt eigentlich der Geiſt zu/ der Engliſchen Welt der Wind/ vnd der Elementariſchen Welt das Waſſer.
Johan. 3.
Nach den Special Principiis folgen endlich die particularia Principia, welche ein jegliches vollkommenes Ens oder Ding an ſich hat/ auß vnd von vnd in welchen es beſtehet vnd iſt.
Dieſe drey Principia aber nun kommen her von den andern vorigen/ vnnd ſeind Geiſt/ Seele oder Leben vnnd Leib.
Aller Leib iſt auß dem Waſſer/ alles Leben vnnd Seele iſt auß dem Winde/ vnnd aller Geiſt auß dem Geiſt.
So viel aber die Engel belanget/ iſt jhr Leib auß dem Winde der Engliſchen Welt/ jhre Seele vnd Leben eine Fewerflamme/ vnd jhr Geiſt ein Liecht/ davon anderswo.
Diß ſeind vnſere Principia in der Weißheit/ darauß alle Dinge vhrſtenden/ ob vns jemand andere Principia zeigen werde/ daran zweiffelen wir.
Das Primum Mobile, erſtbewegende aller Dinge iſt das Wort/ dann in demſelben iſt das Leben.
Secundum Mobile, das andere ſo alle Ding beweget/ iſt der Geiſt/ durch welchen alles geſchaffen wird.
Tertium Mobile, das dritte iſt der Wind; vnd dieſe drey bewegende Principia ſeind das Perpetuum Mobile, ewigbewegende aller Dinge/ dardurch alles lebt vnd ſchwebt vnd iſt.
Dieſe drey aber ruhen auff dem Waſſer Leiblich/ auß welchem die Welt iſt vnnd alle Dinge ſeynd/ vnd in der Lufft nach dem Leben/ darinnen alle Dinge ſeynd; vnd in dem Himmel/ von welchem alles von Oben herab kompt/ nach dem Geiſt/ der Geiſt aber von GOTT, von welchem Er kompt vnd dahin Er auch wieder faͤhret.
Johan. 1. 4. Pſalm.
104. 30. Apoſt. Geſch. 17. 28. Prediger. 12.
7. Alles aber zugleich vnd zuſammen/ kompt zuſammen an vnd in der Erden/ als im Hertzen der Welt. Weißheit. 1. 7.
Jn dieſen Principiis, auß vnnd mit vnnd durch dieſelben beſtehen alle Dinge/ vnd ohne dieſelbige beſtehet vnd iſt nirgend nichts/ daß da iſt/ vnd ſeind Liecht/ Leben vnd Liebe; GOTT, Natur vnd Element; Geiſt/ Wind vnd Waſſer; Leib/ Seele vnd Geiſt/ vnd das im VVORT.
Das 3. Capittel.
Von dem erſten Principio aller Dinge/ ſo da iſt GOTT.
DJeweil GOTT iſt der Anfang alles Anfangs/ als von welchem alles herkompt/ ſo iſt auch ſein Anfang von keinem anderen/ Er iſt ohne Anfang/ weil er nicht iſt von einem andern/ vnd hat aber doch ſeinen Anfang ohne einen andern/ vnd zeiget in ſich ſelbſt dar ſeinen Anfang gegen Alles.
Dieſer Anfang GOTTES aber iſt nicht ein Anfang gegen GOTT ſelbſten/ ſondern gegen vns/ dann er iſt ja ſelbſt Alles in Allen.
Damit Er aber nun vns Menſchen ſich darzeigen moͤchte/ bezeugen vnd vns davon belehren/ ſo zeiget ſich GOTT dar inſeinem Anfang/ welcher iſt das VVORT, daß da GOTT ſelber iſt.
Durch diß VVORT nun wird vns gezeiget/ bezeuget vnnd gelehret/ daß vnnd was GOTT ſey/ auch wer Er ſey/ aber ohne Wort/ Rede vnd ſprechen/ mag weder Lehre noch Zeugnuͤß/ noch ein darzeigen ſeyn/ alßdann auch in der Vernunfft/ vnd auß derſelben offenbahr iſt: Darum̃ iſt freylich das Wort/ der Anfang Gottes gegen vns/ auß welchem auch alles Zeugnuͤß/ Nahmen vnnd Offenbahrung GOTTES herfleuſſet/ als auß den Tieffen GOTTES, die da beſtehen in jhrem ſelbſt eigenen Geiſt/ Wind vnd Waſſer.
Der Nahme GOTTES nun iſt nur Einer nach dem Weſen/ welchen aber niemand kennet/ dann allein dieſer/ auff welchen Er geſchrieben iſt mit dem lebendigen Buchſtaben des Geiſtes GOTTES vñ ſeines VVORTS, weſentlich/ welches iſt CHRISTVS, vnnd die da ſeines Weſens ſeind.
Dieſe ſeind es/ in welchen das VVORT weſentlich wohnet/ vnnd die da ſeine Herꝛligkeit ſehen in einem Liecht vnnd Auge/ das ſonſt niemandt ſehen kan.
Alle Nahmen GOTTES kommen allein in dieſem Einigen Nahmen zuſammen/ dann die gantze Fuͤlle der Gottheit wohnet Leibhafftig in deme nnen/ der da heißt Alpha vnd Omega. Zachar. 4. 9. Coloſſ.
2. 9. Wer nun dieſen ſihet/ der ſihet auch GOTT vnd den Vatter/ vnnd das Leibhafftige Wort/ vnnd den lebendigmachenden Geiſt.
Johan. 14. 9. 1. Johan. 1. 1. Corinth. 15. 45. Eben gleich wer den Menſchen ſiehet/ der ſiehet auch zugleich mit dem Leibe/ die Seele vnd auch den Geiſt/ ſo doch ſonſt vnſichtbar ſeind.
Das Zeugnuͤß Gottes aber beſtehet in dreyen/ nemblich in dreyen Zeugen/ die da ſeind vnd heiſſen/ Der Vatter/ das Wort/ vnd der H. Geiſt.
Gleich wie nun der Nahme von dem Wort kommet/ alſo auch alles Zeugnuͤß GOTTES, vnd beruhet allein auff dem thewren vnd warhafftigen Zeugen/ der da heiſt/ Amen/ ſo da iſt der Anfang der Creatur GOTTES, Offenbahr. 3. 14. vnd ſtehet das Zeugnuͤß GOTTES alſo:
GOTT, Vatter/ Wort/ H. Geiſt: Amen/ ſo da iſt CHRISTVS.
Dieweil aber niemand von GOTT zeugen kan/ dann nur Er allein ſelbſt/ vnnd aber nun alles Zeugnuͤß der Warheit in dreyen muß beſtehen vnnd gerechtfertiget werden/ ſo bezeuget ſich GOTT auch in dreyen Zeugen/ welche aber mit nichten auch drey Perſonen ſeyn/ ſondern nur eine einige Perſon/ vnnd nur ein einiger GOTT.
So wenig als nun an dem jrꝛdiſchen Menſchen Leib/ Seele vnd Geiſt/ drey vnterſchiedene Perſonen ſein oder ſein moͤgen/ eben ſo wenig auch in GOTT.
Diß iſt aber das Zeugnuͤß GOTTES gegen vns in dem Nahmen/ non in Nominibus ſed in Nomine, des Vatters/ Sohns vnd Heiligen Geiſtes/ welche beſtehen in dem VVORT, welche drey eins vnd einer ſeynd:
Aber dieſes Zeugnuͤß erkennet niemandt/ dann der daſſelbe weſentlich in ſich hat/ das iſt/ der den Geiſt auß GOTT hat/ vnnd mit demſelben geſalbet vnd verſigelt hat:
Diß iſt das Zeugnuͤß GOTTES mit einem Wort/ durch welches wir Kinder vnnd Erben Gottes ſeind. Roͤmer. 8.
Endlich die Offenbahrung GOTTES beſtehet in ſieben Kraͤfften/ welches da ſeind die ſieben Geiſter Gottes/ Offenbahr. 1. 4. Cap. 4. 5. Cap. 5. 6. Zachar.
4. 2. 10. vnnd beruhen auff den/ der da heißt vnd iſt/ Jeſſe/ ſo da iſt von keinem andern/ ſondern auß vnnd durch vnnd fuͤr ſich ſelbſt ſelbſtaͤndig/ in deme Alles iſt vnd der Alles hat/ auch die Fuͤlle der Gottheit: Offenbahr.
3. 1. Eſaiæ 11. Coloſſ.
2. 9. dann durch jhn iſt alles geſchaffen was im Himmel vnnd auff Erden iſt:
Alles wird durch jhn auch erhalten/ Es iſt alles durch jhn auch erloͤſet vnd verſoͤhnet:
Er regieret auch vber alles/ vnd hat alles in ſeiner Macht.
Durch ihn wird alles was verlohren worden/ wiedergebracht werden in ſeiner herꝛlichen Zukunfft.
Er wird auch das Gerichte halten vber alles Fleiſch/ auch vber tode vnd lebendige; vnd endlich wird Er auch alles new machen/ vnnd das alte abſchaffen Ewiglich.
So beſtehet nun das Geheimnuͤß Gottes in Einem/ Dreyen vñ Sieben/ vnd nach dieſem Geheimnuͤß ſeind auch durchauß alle Dinge geſchaffen/ vnnd beſtehen in Einem auß dreyen/ durch ſieben/ vnnd werden darin bezeuget/ erkant vnd offenbahret oder gerechtfertiget/ nichts vberall außgenommen/ es ſey auch was es nur jmmermehr wolle/ vñ zwar ſolches darumb/ auff daß GOTT in ſeinem Geheimnuͤß dardurch erkant vnd gepreyſet werde/ in vnd an allen ſeinen Geſchoͤpffen.
Hierinnen beſtehet nun das Geheimnuͤß der Weißheit an ſeiner Maaß/ Zahl vnnd Gewicht/ als in Einem/ dreyen vnnd ſieben/ dardurch werden alle Dinge gemeſſen/ gezehlet vnnd gewogen/ alſo vollkommen zwar/ daß niemand nichts darzu vnnd auch nichts davon thun kan/ dann alle Werck GOTTES ſeind vollkommen vnnd zeugen von jhrem Schoͤpffer/ nach dem Geheimnuͤß der Weißheit/ daß nemblich an den Wercken erkant werde der/ ſo ſie gemacht hat/ daß vnnd was/ vnd wer Er ſey in ſeinem Geheimnuͤß.
Das 4. Capittel.
Von dem Andern Principio, welches iſt die Natur.
DIe Natur iſt das Andere Priacipium vnd Anfang aller Dinge vnd ſtehet zwiſchen GOTT vnd den Elementen/ durch welche GOTT in die Elemente wircket/ als durch das Mittel/ vnd iſt in jhrer Betrachtung gleich als Engliſch/ welcher Anfang iſt auß GOTT, ein Außgeblaſener Othem/ Wind vnd Lufft des Allmaͤchtigen in welchem die Seele vnnd das Leben Aller geſchaffenen dinge/ vnd alle lebendige Seele beſtehet; vnd iſt weſentlich/ leiblich vnnd Selbſtſtaͤndig concentriret vnd zuſamen gefaſſet im Baum des Lebens/ gleich wie GOTT in CHRI- STO, vnd die gantze Elementariſche welt in dem Menſchen.
Dieſes Andere Principium iſt nicht Ewig nach dem Anfang/ aber doch ewig nach dem Ende/ dergleichen auch die Engell ſeind:
Es iſt nicht geſchaffen aus Nichts/ wie diſe welt/ ſondern Außgegangen von GOTT, gleich wie das Leben von dē Geiſte/ als ein Othem Wind vnnd Lufft außgehet: vnd iſt demnach der Othem des Worts GOTTES, in welchem iſt das Leben/ alſo/ daß das Sprechen des Wortes iſt/ ein Lebendiger Ewiger Othem/ vnd vnterſcheidet ſich demnach von GOTT, alß ein lebendiger Othem oder Seele von dem Lebendig machendem Geiſte.
Der Lebendige Othem/ Seele/ oder das Leben aller Dinge/ Jſt ſeinem Vhrſprung nach/ auß der Natur/ der Geiſt aber auß GOTT, nemblich nach ſeinem Maß/ vnd der Leib auß den Elementen; der Geiſt vnd die Seele oder das Leben vnterſcheiden ſich alſo/ alß GOTT, der das ewige Leben, vnd der Lebendigmachende Geiſt Selber iſt/ vnnd das Leben von keinem andern hat/ denn Er ſelbſt der Geiſt iſt: vnd als die Lebendige Seele/ als die das Leben nicht auch von vnd auß vnd durch ſich ſelbſt hat/ ſondern auß dem Geiſt/ der Alles lebendig machet/ deſſen Othem das Leben iſt:
So iſt nun diſes Seeliſch/ daß nemblich ſein leben nicht von ſich ſelbſt/ ſondern von dem Geiſt hat/ vnd das danicht ein Geiſt/ ſondern nur ein Othem iſt.
Alle Dinge/ die da jmmer ſeind in jhrem Weſen/ haben die Speiſe jhrer Seelen vnd lebens auß der Natur/ vñ ſolches zwar vom Himmel/ durch den Wind vnd Lufft/ von welchem Alles was Othem hat/ lebet vnd geſpeiſet wird/ alß durch den außgehendem Othem des Worts im Andern Principio begrieffen/ denn das Wort GOTTES ſpeiſet allen Geiſt/ Leben vnd Leib/ mit ſeinem Othẽ/ Anhauchen oder anblaſen/ dieweil das Leben in dem VVORTE iſt/ das alle Ding traͤgt mit ſeiner Krafft/ gleich wie es auch alle Dinge geſchaffen hat:
Wie nun alle Ding beſtehen in Leib/ Seele vnnd Geiſt/ alſo haben ſie auch dreyerley Speiſe zu jhrem Leben vnd Beſtaͤndnuß; die leibliche dem Leibe auß den Elementen/ als von deme das da kompt auß dem Waſſer vnd auß der Erden/ darauß denn auch der leib herkommen/ genommen vnd gemacht iſt:
Die Seeliſche der Seelen vnd dem Leben aller dinge/ auß der Natur/ durch die beyden Element/ Wind vnd Lufft/ darauß das lebē oder Seele dann auch herkommen:
Die Geiſtliche Speiſe aber dem Geiſt/ vnd das auß GOTT, als auß welchem auch der Geiſt iſt/ nemblich ein jeglicher Geiſt nach ſeiner Maß vnd ſolche ſpeiſe kompt dem Geiſt aller dinge zu von dem Himmel/ durch den Geiſt vnnd Liecht/ als den drey Geiſtlichen Elementen/ von vnd auß welchen denn auch der Geiſt herkommen iſt.
Die Natur vergleichet ſich in jhrem Geiſte/ Leben vnd Leibe/ dem Winde/ Luffe vnd Waſſer:
Die Engliſche Welt in ihrem Leibe/ iſt nicht eine Erde/ wie die Elementariſche/ ſondern der rechte Leib des Waſſers iſt es/ von welchem ſie beſtehet/ vnd ſolcher Leib iſt hierunden bey vns/ Eyß/ droben aber eine Engliſche Erde/ gleich einem Cryſtallen/ vnd iſt mit einem Wort/ das alleredleſte Saltz des Lebens/ fruchtbar vnd beſtendig vber alles/ vnd iſt das Paradeyß.
Jn jhrem leben iſt ſie eine Engliſche Lufft/ welche da nicht auch alſo Othem holet wie die lebendige Seele/ denn das leben der Natur iſt ewig nach dem ende/ ſondern es lebt vnd ſchwebt vnnd reget ſich in der Krafft des Worts GOTTES ewiglich/ Sine reſpiratione; Dannenher kan der Tod vber die Engliſche welt/ vber die Natur vnnd vber den Baum des Lebens/ gar nicht herꝛſchen/ ſondern wird vielmehr von demſelben vberwunden/ (wievielmehr denn von GOTT:) denn der Baum des Lebens ſtehet feſte vnd vnbeweglich; darumb wird durch das Brechen der Frucht dieſes Baums/ in der herꝛlichen Zukunfft CHRISTI, alles auß dem Tode wiederumb zum Leben kommen/ vnd von dem Todt/ Teuffel vnnd fluch befrey et vnd erloͤſet werden.
Jn jhrem Geiſte auch endlich nun/ iſt ſie ein Engliſcher Geiſt/ durch die Krafft des Worts vnd Zeugnuß GOTTES, alſo zwar/ daß der Drache derſelben nichts kan vnnd mag abgewinnen/ ſondern wird von dem Geiſt derſelben vberwunden/ außgeworffen vnd gantz verſtoſſen/ wievielmehr denn von GOTT: Darumb nemlich weil die Natur in ihrem Geiſt/ ein wind deß Allmaͤchtigen iſt/ vnd ein außgang deß liechtes/ darinnen GOTT wohnet/ vnd kan zum Boͤſen nicht kommen/ oder in daſſelbe fallen/ nochvon dem Othem oder anblaſen der alten Schlangen vergifftet werden.
Die Goͤttliche welt in ihrem weſen vnd ſo zu ſagen/ Erden/ vergleichet ſich dem aller edelſten leibe deß waſſers vnd der erden/ gleich als einem himlichen Leibe/ ſo da iſt vnd ſeind ein Eſſentialiſches Geiſtliches Saltz/ wie die aller edelſten Gemmen, edlen Steine vnd durchſichtiges Gold.
Jn ihrem leben iſt ſie der warhafftige Othem deß Allmaͤchtigen/ eine Seele vnd Leben auß dem Munde GOTTES ausgehend/ in vnd zu einem Ewigen Leben: vnd in ihrem Geiſt/ der Geiſt deß HERRN Selber/ der da GOTT Jſt/ gelobet in Ewigkeit.
GOTT iſt der Geiſt/ die Natur iſt die Seele oder das Leben/ vnd die Elementt ſeind der Leib.
Es iſt aber zuwiſſen/ daß eine jegliche welt ihre eigene Natur vnd Elementt hat/ vnd daß die eine welt/ durchaus nicht in die andere verwandelt wirdt/ noch auch verwandelt werden kan/ noch auch ein Principium Generale in das ander:
Ein jegliches Principium nun/ hat ſeinen eigenen geiſt/ leben vnd leib.
Das 5. Capittel.
Vom dritten General-Principio, nemlich von den Elementen.
GOTT iſt Selbſt alleß in allen: Auß Jhm ſeind alle ding/ nach dem Geiſt:
Durch Jhn ſeind alle ding nach dem Wortte:
vnd zu Jhm ſeind alle ding/ nach der zuverſicht; Romer. 11. 36. Weisheit 1. 7. cap. 12. 1. Geneſ. 1. Johan. 1. Pſal. 104. 27. 28. 136. 25. 145. 15. 16.
Die Natur iſt auch alleß/ aber nicht auch in Allen/ denn ſie iſt nicht in GOTT, welcher ſeine eigene Natur hat:
Die Elementt endtlich ſeind nicht auch alleß/ ſondern nur etwaß/ vnd das iſt ein Saltz: Dieſes etwas nun iſt aus GOTT nach dem Geiſt/ aus der Natur nach dem Leben vnd Seele/ vnd auß dem geiſtlichen Waſſer nach dem Leibe/ vnd hinwiedrumb das waſſer aus dem Saltze:
Eine jegliche welt iſt der andern ihr auswurff oder ausfluß; die Natur ſteht der Engliſchen welt zu/ vnd iſt ein abwurf der Goͤttlichē welt/ vnd die Elementariſche welt iſt ein abwurff der Natur vnd Engliſchen welt: Endtlich der Menſch iſt ein außgang aller dreyer welten vnnd das concentrirte centrum aller welt.
Es ſind aber der Elementt oder Craͤfften der Welt ſieben/ alß/ Geiſt/ Wind/ Lufft vnd Waſſer/ Liecht/ Himmel vnd Erden: vnd ſeind ein ſolches/ auß welchem in vnd durch welches dieſe welt beſtehet/ vnd ohne welches ſie nicht beſt ehen kan.
Dieſe ſieben Elementt/ ſind erbohren aus einem ſolchen/ ſo da in der Elementariſchen welt alleß in allen iſt/ vnd iſt ein vnverweslich/ vnvergenglich vnnd vnverderbliches/ nemlich ein Saltz/ welches iſt ein auswurff der Natur/ vnd als wie derſelben abfall/ quaſi excrementum, ſobriè ſumtum. dardurch in dieſer welt/ leiblich/ alle ding beſtehen vnd erhalten werden.
Nun aber iſt ein dreyerley Saltz/ nemlich ein Geiſtliches/ ein Seeliſches vnd dann auch ein leiblich Greiffliches:
das leibliche iſt fix vnd beſtendig/ beydes im Waſſer vnd auch im Fewer/ daran erkennen wir/ woraus/ worinnen vnd wordurch alle dinge feſte ſtehen vnnd beſt ehen/ daß ſie nicht vntergehen moͤgen/ vnnd wormit ſie beſchloſſen werden: das Seeliſche Saltz iſt fluͤchtig/ denn das Leben vnd die Seele iſt in ihm/ vnd aller wachsthumb/ dardurch empfangen alle ding vnd leibe das leben/ wenn es ausfehret ſo verlieren ſie das leben/ vnd wenn es wieder herab fehrt vnd in das fixe ſaltz einkehret/ ſo empfangen ſie das leben:
Das Geiſtliche Saltz aber/ iſt eine rechte wahre Eſſentz vnnd in dieſer welt/ das alleredelſte weſen aller weſen/ Spiritus Vniverſi, der Geiſt der Elementen/ vnd derſelben liecht vnd Himmel in ſeiner Eſſentz: das Geiſtliche Saltz wohnet im Geiſte liecht vnd Himmel/ vnd gibt den leib der aufferſtehung/ als Geiſtlich/ auß Geiſt/ Liecht vnd Himmel:
Das fluͤchtige Saltz wohnet im Winde/ Lufft vnnd Regen/ ꝛc. tau/ dieſes gibt aus wind vnnd lufft den leib nach dem tode:
Das fixe leibliche Saltz/ wohnet im Waſſer vnnd Erde/ daraus beſtehet dieſer vnſer leib/ jetzund.
Es iſt aber das Saltz die rechte fixe Erde/ vnnd auch das rechte waſſer des Lebens/ das da iſt ein trockenes waſſer/ vnd zuglelch waſſer vnnd erde/ in jhme iſt die lufft vnnd der wind heymlich innen verborgen/ vnd auch der Himmel Liecht vnd Geiſt in ſeinen Tieffen/ welches dann ſeind die ſieben Craͤfften der Elementt vnnd Welt/ vnd moͤgen alle ſieben gar leichte vnd vnlaugbar/ augenſcheinlich offenbahr/ dargezeiget vnnd bezeuget werden/ wann man daſſelbe zertheilt vnd anatomiret.
Dieſes einige Element aller Element/ als eine crafft aller craͤfften in dieſer welt/ das Saltz/ iſt ein auswurff der Natur/ durch das Wort GOTTES, vnd iſt leiblich ein Sahme des Waſſers vnnd aller Elementt/ auß welchem das Waſſer gevhrſtaͤndet vnnd gefloſſen iſt/ durch das anhauchen vnd anblaſen deß Geiſtes deß HERRN, zu einem Sahmen der gantzen welt/ vnd vberſchwengklich vermehret/ durch das Obſchweben des Geiſtes des HERRN, alſo daß die gantze welt daraus entſtanden iſt.
Das fixe Saltz iſt dreyerley/ als in der Erde/ im Waſſer vnd im Himmel:
das fluͤchtige auch/ als/ im Regenwaſſer/ vnd Tau/ Lufft vnd Windt:
Das Eſſentialiſche auch dreyerley/ als im Liecht/ Geiſt/ vnd Obern waſſern:
Das waſſer verwaltet drey ſtellen vnd gradus, dann die welt iſt daraus beſtanden/ welches wohl zumercken; Es iſt allzeit eins im andern verborgen:
Das fluͤchtige Saltz iſt der Schluͤſſel/ vnnd ſchleuſt mit ſeinem herab fahren im Fruͤling auf/ daß alles von den toden aufferſtehen/ gruͤnen vnd wachſen kan/ vnd mit ſeinem hinauf-fahren im herbſt/ ſchleuſt es zu.
Es ſeind aber die Elementt dreyerley/ nemlich/ Geiſtlich/ Seeliſch/ vnd Leiblich:
Der Geiſtlichen Elementt ſeindt drey/ als Leiblich der Himmel/ Seeliſch das Liecht/ vnnd Geiſtlich der Geiſt:
Die Seeliſchen ſeind zweyerley/ als Wind vnd Lufft: die Leiblichen auch/ als Waſſer vnd Erde:
Es iſt allzeit das eine im andern verborgen/ vnd das eine begreifft allzeit die andern ſechſe in ſich/ vnnd eins von ihnen iſt allzeit leiblich/ offenbar/ ſichtbar vnd erkentlich/ oder empfindtlich/ die andern ſechſe aber in jhme verborgen.
Ein jeglich Elementt iſt auch an ſich ſelbſt dreyerley/ als Geiſtlich/ Seeliſch vnd Leiblich:
Die Geiſtliche Erde iſt vnd ſeind das Edelgeſtein/ vnd das iſt der Leib des Geiſtes:
Die Seeliſche Erde iſt das Gold/ ꝛc.
Das Geiſtliche waſſer/ leiblich/ ſeind die Perlen/ das Seeliſche der Agtſtein/ darnach die Corallen leiblich/ ꝛc. in dieſen allen wohnen viel craͤfften/ ſonderlich wenn ſie aus Waſſer vnd Geiſt vermittels des Feurs/ newgeboren vnnd Geiſtlich werden.
Alle Elementt aber feind in dem Einen/ mit allen jhren Craͤfften/ ſo da iſt ein Geiſtlicher Felß/ daraus das Waſſer des Lebens allen Creaturen herquillt/ vnnd fieußt ab vnd zu in der gantzen welt/ vnd erfullet/ Elementariſch/ alles in allen:
Vnd wann dann am ende der welt/ dieſes eine von Jhnen wird genommen werden/ ſo werden alle Elementt/ im feuer vnnd durchs feuer vergehen.
Das 6. Capittel.
Von den drey Special-Principiis, Geiſt/ Windt vnd Waſſer.
DIe drey Special-Principia, nach dem ſie Principia ſeindt/ kommen jhrem vhrſprung nach her/ als/ der Geiſt aus GOTT, der Windt aus der Natur/ vnd das waſſer aus dem felſſen vnd brunnen der Elementt:
Ein jeglicher Leib in der Elementariſchen welt/ iſt aus dem Waſſer/ vnnd zwar/ auch der Himmel vnd die Erde: Aller lebendiger Othem vnd Seele/ iſt aus dem Windt/ in einem jeglichen Leibeꝛ vnnd aller Geiſt iſt aus dem Geiſt; Der Geiſt hat neben ſich das Liecht vnnd den Himmel; Der Wind die Lufft/ das Waſſer die Erde: Woraus nun ein jegliches herkommen iſt/ aus demſelben wird es auch ernehrt vnd geſpeiſet/ vnd von dar es herkommen iſt/ daſelbſt fehrt es auch wieder hin.
Das Waſſer nun/ iſt ein zuſammgeſamlete concentrirte, vñ leiblich-greifliche Lufft:
Die Lufft/ ein ſtiller empfindtlicher zuſamgeſamleter leiblicher Windt; vnd der Windt ein leib hafftiger lebendiger zuſam̃geſamleter Geiſt: der Geiſt aber ein Außgeſprochenes ſolches Wort/ das da etwas lebendiges vnd leibhafftiges ſchafft vnd machet/ alſo zwar/ daß es weſentlich da ſtehet/ wirdt vnd iſt/ das zuvor nicht wahr/ Pſal. 104. 29. 30.
Jm anfang der Schoͤpffung/ ſchwebete der Geiſt ob dem waſſer/ durch das Obſchweben wirdt der Windt verſtanden/ durch welchen der Geiſt die Waſſer angehauchet vnd befruchtbaret hat/ zur Schoͤpffung der welt.
Alle ding die da Leben vnnd Schweben vnd Seindt/ vhrſtaͤnden vnd kommen her/ von dem Einigen vnendtlichen Ewig-vuvergenglichen H, HaIaH, EHEIIE, IEHO- VAH vnd IESSE, ſo da iſt das Weſentliche/ Selbſtſtendige/ Leibhaftige VVORT, das da im anfang iſt vnd wahr vnd bleibet Ewiglich/ gegen welches VVORT alleß eitel lauter Nichts iſt: durch diß iſt alles geſchaffen/ wird alles erhalten/ ernehrt vnd geſpeiſet/ in ſeinem Geiſt vnd Leben/ als durch den Othem deß Allmaͤchtigen/ 4 Eſdræ 16. 63. Ebreer 1. 3. Matth. 4. 4.
Durch die drey Special-principia nun/ als Geiſt/ Wind vnnd Waſſer/ die da zugleich auch mitt Elementt ſeindt/ wird durchaus alle Schoͤpffung vollbracht/ nicht allein weil ſie das mittel ſeind/ durch welches die drey Generahl-principia wircken/ ſondern weil ſie auch den wahren Sahmen aller dinge/ in ſich beſchlieſſen/ vnnd daſſelbe in dem einigen wahren Element/ deſſen wir vorgedacht; Dann dieſe drey tragen in ihrem Leibe in ſich/ alles Saltz vnnd Sahmen/ fix/ fluͤchtig vnd Eſſentialiſch/ auch Himmel vnd Erden/ mit allem was darinnen iſt/ vnd gebehren auch alleß an die welt/ ein jegliches in ſeiner Eigenen Selbſtſtaͤndigkeit.
Gleich wie nun alleß gebohren iſt/ auß den Special-principiis, nach der Schoͤpffung vnd geburth/ vnd aber die Suͤnde ſampt dem ſiuch vnnd verderben/ hats alles boͤſe gemacht/ allſo muß auch alles/ das da Newgeboren werden ſoll/ wiederumb zu Waſſer/ Wind vnnd Geiſt werden/ vnnd aus dem Geiſt vnnd Geiſtlichem Waſſer alsdann durch den wind neugeboren werden/ zum Bilde der Himliſchen/ alſo zwar/ daß es in ſeiner herrligkeit anders nicht/ denn gleich als wie Engliſch vnd Goͤttlich wirdt/ vnd das Bilde der himliſchen traͤget.
Dieſe neue geburth gehet aus den Ober-waſſern/ vnnd aus einer Himliſchen Erde/ Elementariſch zu reden/ vnnd ſeind anders nichts denn Saltz: noch iſt eine andere geburth/ die gehet aus dem Feuer/ vnd dieſe geſchicht mit angſt/ quahl vnd pein: Die Neue geburth aus dem waſſer vnnd durch das waſſer/ geſchicht mit erſauffung zum tode/ im waſſer: die aus vnd in der Erden/ geſchicht durch den todt vnd faulung:
Die Geburth aus dem feuer/ als einem Gegen Element/ geſchicht in vnnd durch das feuer/ in der Hellen:
Alle Neue geburth wirdt verrichtet durch den Geiſt/ allſo auch alle Schoͤpffung vnnd alle verwandlung.
Die Neue geburth aus dem waſſer/ geſchicht/ wenn ein waſſer uͤber dies/ ſo da ſoll Neugebohren werden/ ausgegoſſen wirdt/ welches das boͤſe Gegen Elementariſche/ ꝛc. erſaͤuffet/ toͤdtet/ vñ zu nichte macht/ vnd hergegen das Gute erwecket/ her aus zeucht vnd herꝛlich macht/ vnd alſo das gute vnnd boͤſe von einander ſcheidet/ das boͤſe hindan ſcheidet vnd verwirfft/ vnd das gute erwehlt vnd behelt:
Die Newe geburth aus der Erden geſchicht/ wenn ein ding in ſeine gebuͤrliche erde gebracht wirdt/ darinnen erſtirbt vnnd faulet/ vnnd dann hernach aus der Erden mit einem neuen vnd Geiſtlichen Leibe wieder herfuͤr kompt vnd aufferſtehet/ vnd ſich von dem nichtigen vnd verderblichen hindan ſcheidet:
die neue geburth im feuer geſchicht/ wenn alleß insfeuer geworffen wirdt/ vnd was im feuer nicht beſtendig/ alleß verzeeret wird nach vnnd nach/ vnnd nur allein dies was Geiſt iſt/ vberbleibt/ errett vnd ſeelig wird/ vnd auß demſelben alsdann hernach die Neue geburth mit einem Geiſtlichen Leibe entſteht vnd herfuͤr kompt: 1 Corint.
3. 13. 14. 15. 1 Petri 4. 6.
Ob wir hier zwar Phyſicè vnd Elementariſch reden/ ſo werdens die verſtendige doch auch Theologicè mercken/ vnnd die weiſen Phyſicè nachforſchen/ was eines jeden dinges ſein rechtes waſſer/ erde vnd feuer ſey/ vnd alſo das geheymnus abmercken.
So iſt nun der Geiſt Wind vnnd Waſſer/ durch welche alleß durchaus in der gantzen welt verrichtet wirdt:
Dieſelben ſendet das Wort auß/ zu aller ſchoͤpffung geburth vnd verwandlung:
Dieſe ſeind ſo zu ſagen/ nimmer ſtill/ denn ſie durch vnnd mit dem Wortt ſeind/ das Perpetuum Mobile, als droben gedacht/ vnd wircken fuͤr vnd fuͤr in das Liecht/ Himmel/ Lufft vnd Erde/ welche vier Elementt ſtill ſtehen vnd vnbeweglich ſeindt/ in welche die drey Special-principia ſich ergieſſen/ mit jhrem Leibe/ Seele vnd Geiſt/ als dem waſſer/ wind vnd geiſt/ vnd alleß ausrichten/ wircken vnd vollbringen.
Das Waſſer iſt dere Elementt/ der Wind iſt gleich als Engliſch vnd der Natur/ vnd der Geiſt als Goͤttlich.
Das 7. Capittel.
Von den Particular-principiis, Leib/ Seele vnd Geiſt.
MItt dieſen werden die Principia beſchloſſen/ vnd beſtehen in einer Dreyfachen Dreyheit/ vnd wird jmmerdar einß aus dem andern gebohren/ vnnd ſtehen ordentlich in jhren ſubordinatis, concordiren, vnd ſtimmen allſo miteinander vberein/ daß ſie eine rechte wahre vnnd gaͤntzliche Harmony geben vnnd machen/ vnd endtlich im Liecht/ Leben vnd Liebe beſchloſſen werden alleſampt.
Aller Leib iſt vnnd beſteht auß dem waſſer/ auch die Erde/ das Waſſer aus dem Winde/ der Wind aus dem Geiſte/ vnd der Geiſt aus GOTT: Es iſt aber ein dreyerley leib/ nemlich ein greiflicher/ aus waſſer vnd erde: ein Seeliſcher aus Windt vnd Lufft: vnnd ein Geiſtlicher/ aus Himmel/ Liecht vnd Geiſt; Allſo iſt ein Elementariſcher Leib/ ein Engliſcher vnnd ein Goͤttlicher/ ſehr wohl zu vnterſcheiden/ an dem Menſchen.
Ferner/ die Seele iſt leiblich aus dem Lufft/ daraus ſie auch geſpeiſet wirdt/ vnnd Seeliſch aus dem Winde/ Geiſtlich aus dē Liecht:
Der Geiſt aber iſt leiblich aus vnd von dem Himmel/ Seeliſch aus dem Liechte/ vnd Geiſtlich auß dem Geiſt der Elementt/ auß der Natur vnnd aus GOTT, nachdem die Creatur iſt.
Auß den drey General-principiis hat der Menſch auch einen dreyerley Geiſt/ nach ſeiner Mas/ vnd iſt die aller vollkommenſte Creatur:
Es wohnet allezeit der eine Leib im andern/ vnd ſo bald der eine Leib aufgeloͤſet vnd zerbrochen wird/ allſobald vnnd im ſelben augenblick wird ein anderer vnd edeler leib offenbahr:
vnd zwar in allen dingen:
Wenn nun der leib edler iſt vnd wirdt/ ſo iſt freilich der Geiſt auch edler/ hoͤher vnd herrlicher:
Dieß iſt aber der Leib/ den die Weiſen ſuchen/ nemlich das Saltz/ welches alles in ſich begreiffet: Dieſen leib erſaͤuffen ſie in einem Waſſer/ das aus dem centro der vegetabilien fleuſt/ vnnd ziehen damit alle Craͤfften aus/ welche hernach in einem himliſchen Geiſtlichen Leibe zuſammen kommen/ vnd das edle Perlen vnd Kleinoth geben: Alles was naturlich getoͤdtet wirdt vnd ſtirbt/ das wirdt erſaͤufft durch ein kalttes/ Saturniniſch waſſer/ denn aller naturgemeſſer todt/ geſchicht vnnd muß geſchehen/ durch kaͤltte/ was aber im offenen feuer getoͤdet wirdt/ ohne ein Saturniniſch waſſer/ das iſt der Natur nicht gemes/ zu einem beſſern ſtande/ nur das Saltz ſuchen wir durchs offene feuer/ vnd dann durchs waſſer/ vnd reinigen es mit der feuer vnnd waſſertauffe; Darumb ſollen wir vnſere gedancken aufs waſſer ſetzen/ vnnd das feuer ſehr fuͤrſichtig brauchen/ denn es iſt ein gegen Elementt/ fur welchem durch aus nichts beſtehen kan/ denn allein das Saltz.
Dies iſt der rechte leib aller Elementt/ vnd aller dingen in der gantzen welt/ wenn der wird weggenommen/ ſo vergeht gar balde alles/ auch das Gold ſelbſt/ im feuer:
Dies iſt der rechte Himmel/ do alle craͤfften jnnen wohnen/ vnd iſt in allen dingen vnd allerꝛ dinge in der gantzen welt/ jhr Himmel/ vnd vergleicht ſich dem Baum des Lebens/ im Paradys.
Die Seele nun iſt dem hoͤchſten grad nach/ aus der Natur/ dem andern nach/ aus dem Liecht/ vnnd nach dem dritten vnterm grad/ aus dem Winde:
Dies ſeind die Principia der Lebendigen Seelen:
Seele vnd Geiſt/ vnterſcheiden ſich/ als GOTT vnnd die Natur/ Geiſt vnnd Windt/ als Engel vnnd lebendige Seele/ ja als Geiſt vnnd Othem.
Das mittelſte Principium, in allen dreyen Principiis, iſt alletzeit an ſtatt der Mutter/ als die Natur/ Wind vnd Seele:
Der Leib iſt das Kind/ welches der Geiſt/ als der Vater/ durch die Seele gebieret:
Auß dem Geiſt kompt die Seele/ der laͤßt ſie aus/ als ſeinen othem/ vnnd von dieſen beyden der Leib:
Die beſtendige Seele vnd Geiſt/ als das rechte Leben vnd Geiſt/ ſo der Engliſchen welt ſich eignet vnnd vergleichet in allen dingen/ iſt allezeit/ in dem rechten leibe aller dinge/ das iſt/ im Salize:
Wenn dies wird aufgeſchloſſen/ ſo kommen ſie herfuͤr in aller clarheit/ als in Engliſcher herꝛligkeit.
Der Geiſt endtlich aller dinge/ iſt aus den drey Generahl-principiis, in einem jeglichen nemlich/ nach ſeinem theil vnd mas/ der Geiſt nun/ gibt die rechte innerliche weſenheit/ formam eſſentialem, differentiam ſpecificam, abſtractum, ꝛc. vnd anders nichts/ von demſelben empfangen auch die Seele vnd der leib ihre weſenheit/ dardurch eins von dem andern weſentlich vnnd eigentlich/ vnterſchieden wirdt; als der Menſch von den Thieren/ ein Thier/ vogel/ fiſche vnd gewuͤrm/ ꝛc. vom andern/ allſo auch ein ding von dem andern.
Es werden aber alle geſchoͤpffe fuͤrnemlich in drey getheilt/ alß in Animalia, die Lebendigen Seelen/ Vegetabilia, alles was aus der erden heraus an den tag wathſet/ vnd in Mineralia. das/ was inwendig in der Erden wachſt vnd iſt/ vnd aus derſelben gegraben vnnd darinn gefunden wirdt/ allſo auch im waſſer.
Dieſe drey vergleichen ſich der dreyerley welt/ vnnd vnterſcheiden ſich/ als die drey Principia, vnnd zwar erweiſet ſich in vnſerer weisheit allezeit die ſchoͤne Harmony.
Alle lebendige Seelen/ beſtehen aus waſſer vnnd bluth/ in jhrem Sahmen/ durch eine feuchte waͤrmbde vnnd warme feuchtigkeit/ ein jegliches in ſeiner Mutter: Alle wachſende dinge beſtehen/ in ihrem Sahmen/ aus einem ſchleimigen waſſer/ durch das Saltz/ welches fix iſt in der wurtzel/ fluͤchtig im kraut/ laub vnnd gras/ vnnd Eſſentialiſch in der blumen/ vnd concentriren ſich endtlich alle drey in dem Sahmen- Alle Mineralia, Metallen, vnnd was dazu gehoͤret/ wachſen aus einem fetten Schmutz der Erden/ welchen das Saltz der Erden von ſich aus Hauchet/ vnnd rinnen zuſammen/ oder coaguliren ſich/ durch ein kalttes feuer/ welches iſt ein Saturniniſch waſſer/ das iſt/ ein feuriges waſſer/ vnnd ein waͤſſerig feuer/ das da nicht brennet; Gleich wie nun auf der Erden alle dinge wachſen durch Regen vnnd Tau/ allſo auch drinnen in der erden/ regnet/ tauet vnd nebelt es/ vnd dardurch wachfen alle Mineralia, Metallen vnnd Kies/ vnnd ſolches alles aus dem Saltz/ fix/ fluͤchtig vnnd Eſſentialiſch:
Das fluͤchtige ſaltz gebieret allen Schwefel/ vnnd das Eſſentialiſche allen Mercurium.
Vnter den Thieren/ iſt das Principahl/ die Schlange/ mit jhren geſchlechten/ vnd iſt Mercurialiſch:
Vnter den Vegetabilien iſts der Weinſtock/ ein Canahl/ aus welchem dreyerley Waſſer kompt/ vnd auch ein edles Mineral, vnnd iſt das centrum der Vegetabilien:
Vnter den Mineralien iſts das Gold/ ja das Saltz; Allerꝛ dieſer dreyer centrum concentratum iſt der Menſch/ vber alles was geſchaffen iſt.
Das 8. Capittel.
Von den Elementten vnnd Gegen- Elementten in der Schoͤpffung.
DIe fieben Elementt oder Craͤfften der welt/ beruhen nur auf einem Einigen/ ſo da iſt ein rechter Brunnquell aller Element/ nach vnſern gedancken: Dieweil es alleß in ſich begreiffet.
Eiu Element aber nun iſt ein ſolches/ daraus/ darinnen vnd die welt vnd alleß beſteht/ vnd ohne welches uichts beſtehen kau:
Hergegen iſt ein gegen Element ein ſolches/ dardurch die Welt vnnd Elementt veraͤudert vnd verderbet/ auch endtlich gantz vergehen werden.
Nun aber ſeind alle ding geſchaffen aus dreyen Principiis materialiter, nemlich auß dem Wortt als einem Geiſtlichen/ aus der Natur/ als einem Seeliſchen/ vnnd auß den Elementten vnd Gegen Elementten/ als einem vnleiblich-leiblichen/ vnd leiblich-vnleiblichen/ das iſt aus den Elementten nach dem Etwas/ vnnd aus den Gegen Elementten/ nach dem Nichtß.
Das Wort iſt das Alles/ die Elementt ſeind das Etwas/ vnd die gegen Elementt das Nichtß.
Das Nichtß iſt Etwas worden/ durch das Wort GOTTES, vnd wird wiederumb aus dem Etwas zu Nicht werden/ wenn endtlich das Wort von jhnen wirdt genommen werden.
Wiewohl nun die Gegen Elementt Nichts geweſen ſein/ ſo geben ſie doch in der Schoͤpffung ein Principium mitt/ dieweil ſie nemlich geworden ſeindt/ die znvor noch nicht wahren/ vnnd ſeind von GOTT, nicht boͤſe/ ſondern guth erkant/ darumb weil ſie GOTT hat Angeſehen/ vnd jhr Principium, als das Nicht/ zugedeckt vnnd verborgen/ aber doch concentrirt vnd zuſamen gefaſſet/ leiblich/ in vnd an dem Baum des Erkentnuß Guten vnnd Boͤſenꝛ welcher dann zwar zum zeugnus muſte da ſtehen/ daß nemlich die welt aus Nichts geſchaffen iſt/ ſolches ſolte aber dennoch vnerkantt/ vnaufgedeckt vnnd vnbeſchaͤmet bleiben/ das iſt/ nicht gebrochen werden/ damit nemlich die Schande der gantzen Welt nicht mochte ſchamroth ſtehen/ fur den Augen aller welt/ vnnd zum ſpoth/ ja todt vnd verderben werden.
So lange derowegen nun die Gegen-Elementt vnerkant bleiben/ vnd in jhrem centro concentrato nicht gebrochen werden/ ſeind ſie ſehr Guth:
ſo bald ſie aber erkantt werden in jhren Tieffen/ ſeind ſie ein ſolches/ das die welt ſchamroth macht/ vnnd endtlich gar miteinander zuſamen verzeeret vnnd zu Nichte machet.
Dieſer Gegen Elementt nun ſeindt drey/ als Finſternus/ gleich als ein Leibliches: Feuer/ als ein Seeliſches: vnd verderben/ als ein Geiſtliches: zwar das verderben war vor dem fall kein verderben/ ſondern nur eine veraͤnderung/ nicht zum boͤſen/ ſondern zum guten; vnd ein wechſel vnd vmbwechſel aller geſchaffenen dinge:
Das feuer wahr vor dem fall nicht verzeerend vnd freſſendt/ ſondern in ſeinem Erkentnus guth vnnd nuͤtzlich: Alſo die Finſternus wahr ſehr guth/ vnnd allen Creaturen zur ſaufften ruhe vnnd erquickung/ nun aber iſt ſie eine wohnung der boͤſen Geiſter/ vnnd ſo weit die finſternus in der Lufft reicht vnnd gehet/ allſo weit hat anch der Satan in der hoͤhe vnd Lufft ſeine herꝛſchafft vnd Reich/ ꝛc. Epheſ. 2. 2. cap. 6. 12. allſo ſeind die gegen Elementt durch die Suͤnde dem Teufel zum theil vnd Erbe worden/ welcher iſt ein Fuͤrſt der finſternus/ ein Anwalt oder gewalthaber des feuers/ vnnd das feuer vber jhn/ vnnd ein Principal vnnd Anfaͤnger des verderbens:
Auß der finſternus nun/ iſt erbohren die Helle/ welche dreyerley iſt:
Leiblich jhrem orth nach/ in der erden vnd dero vnterſten ortten/ Epheſ. 4. 9. Luce 16. 22. 28. 1 Petri 3. 19. Seeliſch/ in dem reich des Teufels vnd Fuͤrften der finſternus/ in der hoͤhe:
Geiſtlich aber/ in dem Teufel ſelbſt vnnd in ſeinen kindern:
Dieſe Helle wird endtlich geworffen werden in den feurigen Pfnel/ ꝛc. Auß dem feuer iſt erbohren/ ein vnausleſchlicher ewigbrennender Schwefel/ vnd eine ſolche verzeerende feuerflamme die das leben toͤdtet/ vnd doch auch den todt jmmerdar wiederlebendig machet:
Das Helliſche feuer iſt dreyerley/ in der Hellen/ in dem Teufel vnnd ſeinen Kindern vnnd im feurigen pfuel:
Auß der veraͤnderung oder vielmehr verderben endtlich/ iſt erbohren der Todt welcher in ſeiner leibligkeit iſt/ ein Kaltes feuer/ vnnd eine feurige Kaͤltte; nach der Seeliſchheit/ ein nagender wurm/ der da jmmer frißt vnd nimmer außfrißt/ der da immer verzeeret: vnnd doch widergebieret nach dem Geiſt iſt der todt der Teufel ſelbſte weſentlich: welcher gebohren hat die ſuͤnde/ vnd die ſuͤnde jhn/ den Teufel.
So iſt nnn die finſternus guth vor dem fall/ denn das Liecht wahr drinnen verborgen/ welches GOTT auß der finſternus hies herfuͤr gehen:
Das Fewer wahr guth vor dem fall/ denn das leben ruhete darinnen/ dieweil keine flamme im fewer brennete/ noch offenbar wahr:
Die veraͤnderung wahr auch ſehr guth vor dem fall/ dieweil die liebe ſich darinnen bezeugete vnd erzeigete/ durch die vermehrung der Creaturen:
Weil nun Liecht/ Leben vnd Liebe alleß beſchlieſſen/ alſo wahren ſie auch in den drey Gegen-Elementten verſchloſſen/ wurden aber von denſelben ausgeſondert/ ausgeſtoſſen vnnd abgeſcheiden/ durch die Suͤnde/ vnnd alſo iſt dieß/ ſo da ſehr guth wahr/ ſehr boͤſe worden/ vnnd hat all das Gute in ein Boͤſes verkehret/ zu einer gegenheit vnd wiederwertigkeit.
Nach dem fall iſt die hoͤlle vnnd der todt gebohren/ vnd das fewer offenbahr worden/ ſichtbarlich vnnd leiblich/ alſo zwar/ daß es aufgefahren iſt in die hoͤhe vmb der Suͤnde willen/ daß es aus GOTTES geheiß vnd zulaß/ von oben herab/ als vom Himmel/ auf die Gottloſe welt fallen mag:
Jnſonderheit aber/ liegt es/ an vnnd in dem feurigen Cherub/ fur der Thuͤr deß Paradeiſes/ vnd verwahret den weg zum Baum des Lebens/ aber in der herꝛlichen/ froͤlichen vnd freudenreichen zukunfft des Groſſen GOTTES IE- SV CHRISTI, muß der feurige Cherub weichen vnd herunder/ vnd alle Gegen-Element in ihrer Macht gleichſam zu nichte werden/ das iſt/ nicht mehr herꝛſchen/ zumahl denn auch der Teufel ſelbſt von der hoͤhe herab geſtuͤrtzet/ gefangen genommen/ vñ ins gefengnus gebunden werden wird/ Tauſent Jahr/ zur herꝛlichen Freyheit vnd Erloͤſung aller Creaturen von der eitelheit/ fluch vnnd todt/ da alleß miteinander/ was je geſchaffen iſt vnd iſt/ vernewert werden wirdt.
Das 9. Capittel.
Von den Principiis deß Boͤſen vnd Boͤſewichts/ vnd von den Engeln.
EHe dann noch dieſe Elementariſche welt geſchaffen worden iſt von GOTT, ſeind zuvor die Engel vnd die Engliſche welt vnd Paradeys/ ſo da vber den Obern Waſſern iſt/ geweſen/ vnd zwar ſo gewis als die Natur ehe iſt/ als die Elementt/ vnd GOTT vor Allem:
Darumb aus den Oberen/ iſt allezeit das Vntere erbohren/ vnnd das Obere iſt freylich allzeit ehe denn das Vntere/ gleich als der Geiſt ehe denn die Seele vnd der Leib.
Die Engell nun/ hat GOTT geruffen durch ſein Wort/ auß demſelben Liecht/ darinnen GOTT wohnet/ nach jhrem Geiſt/ vnnd zwar/ daß ſie Jhme dienen ſollen: vnnd hat ſie dargeſtelt in einer fewerflammen/ der Seelen nach/ vnnd als einen Windt/ nach jhrem Leibe.
Weil nun die Engell aus dem Liechte ſeind/ darinnen GOTT wohnet/ ſo koͤnnen ſie an/ in vnnd aus demſelben auch erkennen/ was GOTTES befehl ſey/ vnd dieſes Liecht iſt das Angeſichte GOTTES im Himmel eine Geiſtliche Speiſe der Engell/ welches Liecht die Engel der Kinder anſchawen vnd ſehen moͤgen/ das da hergegen die Engell der Suͤndigen Menſchen nicht moͤgen ſehen/ noch dafuͤr kommen/ biß ſo lange der Suͤnder ware Buſſe thut/ alsdañ mag ſein Engel wieder fuͤr das Liecht kommen vnd fuͤr GOTTES Angeſichte/ woruͤber denn die andern Engell ſich frewen/ ſo lange aber der Suͤnder nicht buſſe thut/ ſo lange tritt der Teufel fuͤr GOTT, vnnd verclagt den Suͤnder tag vnd nacht fuͤr GOTT.
Vnter den Engelln GOTTES nun/ iſt Lucifer der fuͤrnemſte geweſen/ denn er trug das Bilde deß Hellen Morgenſterns/ ſo da wahr vnd iſt/ der Sohn GOTTES: Aber an ſolcher ſehr groſſen ehre vnnd wuͤrde/ hat er ſich nicht genuͤgen laſſen/ ſondern lies ſich geluͤſten/ Herꝛ vnd Gott ſelbſt zu ſein/ vnnd nicht mehr Knecht vnnd Diener.
Dieſe luſte aber nun/ iſt in Lucifer gebohren worden/ durch ein ſcheeles Auge vnd anſchawen gegen GOTT, entzuͤndet in ſich ſelbſt/ in derſelben fewerflammen/ daraus die Engel/ der Seelen nach/ ſeindt/ vnd zwar alſo ſchwehr vnnd ſehr/ daß ſich das Liecht geſcheiden hat in ſeinem Geiſt/ von Lucifer/ vnnd iſt an deſſen ſtatt/ eine verſchwengliche/ vnausſprechliche finſternus kommen vnd erbohren worden/ aus dem Fewer/ das Lucifer in ſich ſelbſt angezuͤndet hatte/ vnd alſo an ſtatt des himmels/ eine leibhaftige helle: Alſo die Fewerflamme/ die in Lucifer vnerkant/ zugedeckt vnd verborgẽ wahr/ iſt von jhme ſelbſt an vnd aufgeblaſen worden/ in mißgunſt/ alſo daß ſie zu einem weſentlichen zorn grimm vnnd wuͤten, ja zu einem verzerenden fewer worden iſt/ vnnd da zuvor das Leben drinnen ruhete/ iſt hernach der lebendige todt/ ſo da nimmer ſtirbet/ vnd das toͤdtlich-ewige-leben/ offenbar worden/ dem Satan zu einer Seele: Endtlich iſt durch deß Lucifers aufgeblaſenheit/ hoffarth vnnd aufblehung/ auch ein frembder Windt erbohren in Lucifer/ jhm zu einem Leibe/ vnd hat alſo der Satan durchaus die Engliſchen Principia vnnd Selbſtſtaͤndtnus verloren/ vnnd iſt ein frembder Vogel worden/ vnd eine wilde Fliege.
Lucifer hat verſucht/ ob er nicht koͤnne Gott vnnd GOTT Gleich werden/ das er doch ſchon wahr/ an ſeinem theil vnd mas/ darumb heißt er auch ein Verſucher vnnd Satan/ vnnd er iſt es auch geworden/ nemlich/ beides ein Gott/ vnnd Schoͤpffer/ vnnd auch eine Creatur ſeiner ſelbſt/ vnd hat alleß zeugnus GOTTES durchaus verloren/ auch das zeugnus der Guten Engell:
Er iſt ein Boͤswicht vom anfang/ durch die Sunde/ welche Er/ vnd ſie Jhn/ gebohren/ Er iſt jhr Vater/ vnd ſie iſt ſeine Mutter/ welche jhn/ vnnd er ſie gebohren hat durch die Luſt/ in dem Scheelen Auge der Eigenliebe Eigenduͤnckels vnnd Einbildung:
Wie nun die Suͤnde iſt das Boͤſe/ vnd erfunden worden/ in jhrem Principio von Lucifer/ alſo hat ſie jhn zum Boͤswicht gemacht/ vnd iſt eins des andern ſein Principium, vnnd kan ſich demnach der Boͤswicht gar nicht entſchuldigen.
Alſo hat ſich Lucifer ſelbſt er mordet/ vnnd die Engliſchen Principia verloren/ vnnd iſt vnd bleibt ein verlornes Kind/ vnnd Sohn deß verderbens/ der rechte Wieder Chriſt/ Ewiglich.
So iſt nun die Sunde geboren aus der Luſt/ die Luſt durch das Anſchawen/ das anſchawen durch den duͤnckel/ der duͤnckel durch die Eigenliebe/ dieſe aber durch die angemaßte freyheit/ ſolche nun durch die ſicherheit/ vnd die ſicherheit aus leichtferttigkeit/ do keine furcht iſt:
Darumb gleich wie die furcht der weisheit anfang iſt/ alſo auch die leichtferttigkeit iſt der thorheit vnd ſuͤnde anfang/ wer aber mit furcht fehret/ der wird ſo leichte nicht ſuͤndigen.
Es iſt aber Lucifer von GOTT ein guter Engel geſchaffen worden/ vnd zwar alſo daß er gar wohl ohne ſuͤnde hette bleiben koͤnnen/ gleich wie auch der Menſch/ wenn er nur ſelber gewolt hette/ aber der Eigenwille hat jhn in die Suͤnde gebracht/ ja ſein eigener muthwille:
Nun hat er aber nicht koͤnnen geſchaffen werden/ alſo vollkommen/ daß er gar nicht hette ſuͤndigen koͤnnen/ vhrſach iſt/ weil ſeine mas gewicht vnd zahl/ ſolches durchaus nicht kuntte mitbringen/ vhrſach/ denn er wahr nicht aus GOTT gebohren/ ſondern hatte ſeine Principia, auſſer GOTT, wiewohl aber durch GOTT:
Was aber anß GOTT vnnd ſeinem Sahmen gebohren iſt/ daſſelbe kan nicht ſuͤndigen/ vhrſach/ dann es iſt aus GOTT gebohren/ welcher vnmuglich ſuͤndigen kan.
Alſo wirdt offenbahr/ der vberſchwengliche vnterſcheidt/ vnter der Schoͤpfung/ die zwar ſehr guth iſt/ vnter der vernewerung/ die da geſchicht in vnd an der alten Creatur/ vermittelſt dem Geiſt GOT- TES, vnnd vnter der Newen Geburth von Oben herab aus GOTT, die es alleine iſt/ ſo da Kinder vnd Erben GOTTES, vnd Mit- Erben CHRISTI machet/ der welt vnnd jhren weiſen verborgen.
Dieweil denn die Engell beſtehen aus Windt/ Fewer vnd Liecht/ vnd der fall Lucifers jhnen zur hoͤchſtẽ warnung da ſtehet/ ſo bedecken ſie auch jhre fuͤſſe vnd Angeſicht fuͤr GOTT, mit furcht vnd zittern/ vnnd beſchaͤmen ſich vielmehr ſelbſt/ auf daß ſie Gnade fuͤr dem HERRN HERRN finden:
Weill ſie denn eine fewerflamme ſeindt/ zum ſchutz vnd nutz den frommen/ vnd zum tode vnnd verderben den gottloſen/ ſo iſt GOTT auch in ſeinen Engelln ein verzeerend fewer/ nicht aber an vnd in ſich ſelbſt/ vnnd wird auch mit den Engelln ſeiner Crafft/ vnd mit fewerflammen/ zum Gerichte kommen.
Das 10. Capittel.
Vom vnterſcheidt deß Liechts vnd Finſternus/ auch Liechts vnd Fewers.
ES iſt bisher das Liecht von den Weiſen dieſer welt nicht mit vnter die Element gerechnet/ da es doch das Erſte iſt/ in der Schoͤpffung/ ja in aller ſchoͤpffung ſeind das Bluth vnd die Augen das allererſte/ vnnd nicht das hertz.
Nun iſt aber das Liecht ein Außgang der Herꝛligkeit GOTTES, vnd mag nimmermehr vergehen/ in ſeinem Geiſt/ vnd iſt eine wohnung der Sieben Geiſter GOTTES, gleich wie die finſternus eine wohnung iſt der boͤſen Geiſter; Jn dem Liecht wohnet der Geiſt des HERRN, der Geiſt der Weißheit vnnd des Verſtandes/ der Geiſt deß Raths vnd der Staͤrcke/ der Geiſt der Erkentnuß vnnd der Furcht deß HERRN:
Alle weisheit/ verſt and vnd Erkentnus/ alles Vrtheil/ Gerichte vnnd Pruͤfung/ vnnd alle warheit vnnd gerechtigkeit kompt von vnd aus dem Liecht/ vnnd durch daſſelbe/ vnnd gleich wie nun das Liecht die gantze welt erleuchtet vnnd den Tag machet/ auch der Tag ſelber iſt/ alſo erleuchtet es allen Geiſt/ in allen lebendigen Seelen/ vnd gleich wie ohne Liecht kein Tag iſt/ noch auch ſein kan: alſo auch keine weisheit noch erkentnus/ noch verſtandt ohne das Liecht.
Es iſt aber das Liecht in ſeinem Leibe/ nach vnſerer meinung/ ein lauter Eſſentialiſches Geiſtliches Saltz/ von welchem alle Gemmen vnnd edlen Steine jhre farben bekommen/ alſo auch alle blumen/ vnnd alle ſchoͤnheit jhre ſchoͤne.
Solches alles wircket der Geiſt des Liechts/ vnnd zieret alles mit ſchoͤnheit/ denn in dem Liecht ſeind alle farben verborgen/ vnnd aus demſelben werden ſie gebohren:
Die Seele des Liechts/ iſt anders nichts denn ein freudenreiches Leben/ aus der Natur/ als ein Engliſches Leben vnnd ſein Geiſt eine Ewige Liebe/ ausgehend von dem Geiſt deß HERRN.
Auß dieſem liecht/ hat GOTT gemacht die liechter des himmels/ ſo da ſeind ein zuſammgeſamletes/ coagulirtes, leibhafftiges vnnd begreifliches liecht/ vnnd ſeind anders nichts in jhrem weſen/ denn ein Geiſtliches Eſſentialiſches vberaus ‒ cryſtalliniſches Saltz/ alſo hoch temperiret/ dergleichen jmmermehr ichtes in der welt ſein mag/ ohne einige qualitaͤtẽ vnd eigenſchafften/ der hitze/ kaͤlte/ waͤrmbde/ feuchte/ naͤſſe vnd truckenheit/ ꝛc. vnd haben jhre eigene bewegung in vnd an ſich ſelbſten/ inſonderheit die Sonne/ wandelt vnnd laufft allzeit mit dem Liechte vnd Tag/ der Mond aber mit der finſternus vnd nacht/ vnd die andern Sternen/ ein jeglicher in vnnd an ſeinem orth vnnd ordnung.
Dieſe liechter des Himmels/ zeigen jmmerdar vnd vber all claͤrlich an/ die Craͤfften der Element vnd Gegen-Element/ was vnd welches jhre wirckung ſey/ durch welche Craͤfften/ alle ding in der gantzen Welt gewircket vnd vollendet werden/ vnd mit nichten durch die Liechter des Himmels/ ſo wenig als ein Spiegel/ darinnen man eins vnd anders ſiehet vnnd erkennt/ dieſes ſchaffet/ macht vnnd wircket/ das man ſiehet.
Nun aber wechſelen vnd revolviren ſich die Craͤfften der Element vnd Gegen Element vmb/ alle tage/ alle wochen/ alle monath; vnd alle jahr.
Weil denn aus dem Liecht die Erkentnus kommet/ ſo erforſchet auch daſſelbe alle Tieffen/ in einem jeglichen Geiſt/ Seele vnd Leib/ vnnd ſtellt es dar in den Liechtern des Himmels/ weiſſaget/ verkuͤndiget vnd giebt es zuerkennen den SEHERN, welche deß Liechts Kinder ſeindt.
Der Geiſt des Liechts erforſchet alles in allen dingen/ vnd zeiget durch die liechter des himmels an/ einen jeglichen aſcendenten oder Geiſt in allen dingen vnnd auch im Menſchen/ was er nemlich in ſeiner geburth fuͤr einen Geiſt/ Seele vnd Leib empfangen habe/ beydes auß vnd nach den Elementen vnnd Gegen Elementen/ auch was fuͤr Geiſter in jhn incentriren, welchen Allen/ ſo es boͤſe iſt/ der Menſch wiederſtehen vnnd es von ſich abſchuͤttelln vnd wegtreiben kan durch den heitigen vnnd guten Geiſt/ wie ein thier den ſtaub vnd die fliegen.
Die Liechter des himmels nun/ regiren die gantze welt/ nemlich nach aller jhrer zeit/ vnd zeigen alleß an/ was zukuͤnfftig/ gegenwertig/ auch was vergangen iſt:
Weil nun ein jegliches Element ſeine Geiſter hat/ als die Erde/ das Waſſer/ die Lufft/ ꝛc. vnd derſelben Augen geiſtlicher ſeind/ als vnſere leiblichen/ ſo koͤnnen ſie auch etliche dinge an den Liechtern des Himmels abſehen/ vnnd verkuͤndigen ſolches/ oder gebens zuverſtehen/ den Menſchen:
Aber die Kinder des Liechts/ brauchen der gemeinſchafft ſolcher Geiſter gar nicht/ ſoll auch nicht ſein/ denn es der nechſte grad zur zauberey iſt:
Die Natuͤrliche Magia zwar/ vermag ſehr viel/ welcher ſich die Weiſen im Morgenlande recht gebraucht haben/ die zu CHRISTO kahmen/ die Engliſche aber vermag noch viel mehr/ wie vielmehr dann die Goͤttliche:
Wir ſollen aber allezeit nach dem Beſten ſtreben/ vnd zwar der Menſch hat in ſich einen dreyerley Magnethen/ dardurch Er alle Geiſter in aller welt zu ſich ziehen kan/ vnd wunder vber wunder thun/ aber was ſagt der HERR dazu?
Matth. 7.22.
Luce 10.20. dann auch durch die natuͤrliche Magia die Teuffel koͤnnen ausgetrieben vnnd groſſe thaten vollbracht werden.
Der Fuͤrſt der finſternus verſtelt ſich in einen Engel des Liechts/ vnd will vberall die hand mit im wercke haben/ jetzund iſt eine ſehr gefehrliche zeit/ dieweil alle Geiſter aufwachen/ denn das Ende iſt ſo gar ſehr nahe da/ als niemand glauben mag.
Die lufft wallet voller Geiſter/ auf der Erden wallen ſie auch/ auch hat ein jeglicher Menſch ſeinen eigenen Engel/ auch ſeinen boͤſen Engel; Von den guten Engelln wird alles gute aufgeſchrieben warhaftiglich/ was die Menſchen thun/ vnnd von den boͤſen Engelln alles boͤſe/ vnnd wenn dermahleins die Buͤcher werdẽ aufgethan werden/ werden alle Menſchen gerichtet werden nach jhrem worten vnd wercken:
Wohl dem der ſein groſſes ſchwartzes ſchuldtregiſter/ mit wahrer vnd hertzlicher thraͤnen-buſſe ausleſchet: Die Geiſter belangend koͤnnen wir dieſelbe nicht ſehen/ es ſey denn daß vnß die Augen aufgethan werden.
Endtlich vnter Liecht vnnd Finſternus/ Liecht vnd Fewer/ iſt ſolch ein ſehr gros vnterſcheidt mit einem wort/ als vnter Leben vnd Todt/ Seeligkeit vnnd Verdamnus/ ja als vnter GOTT vnd dem Teufel: das Liecht iſt vnnd wird ſein/ eine Ewige wohnung GOTTES; finſternus vnnd fewer aber eine Ewige wohnung des Teufels vnnd der verdampten.
Das 11. Capittel.
Von dem Principio deß Fewers/ vnd ſeiner heymligkeit.
ES iſt dreyerley Fewer/ nemlich das Fewer der Gegen-Element/ das Fewer der Engell/ vnd endtlich das Fewer deß Teufels.
Das Fewer der Gegen-Element iſt dreyerley:
Erſtlich vor dem fall/ ein ſtilles ruhendes vnnd vngeoffenbartes fewer/ ohne eine brennende flamme:
Darnach nach dem fall/ ein angezuͤndetes offenbares brennendes flammēfewer: Endtlich ein kaltes waſſeriges fewer/ ſo da nicht brennet/ aber doch rauchet/ welches in der Erden wircket/ an Mineralien vnnd Metallen.
Mit dieſem kaltem waſſerigen fewer/ werden alle dinge gezwungen/ auch die Metallen ſelbſt/ denn es dieſelben calcinirt vnd gleich wie zu aſchen machet/ vnd zerſtoͤrt vnnd aufloͤſet.
Dieſes fewer iſt fuͤrnemlich dreyerley/ alß Vegetabiliſch/ welches iſt/ ſo zu ſagen/ temperirt/ vnd iſt ein wohlrectificirter Eſſig/ welcher vberaus nuͤtzlich iſt/ davon denn nicht zuſagen.
Sapienti ſatis, darnach Mineraliſch/ welches fuͤrnemlich iſt/ der rechte Spiritus Nitri; ein geiſtlich waſſer aus dem Salpeter/ welcher dann zugleich hitze vnd kaͤltte in ſich hat/ vnnd iſt hoͤlliſch vnnd himliſch.
Mercurialiſch vnd Saturniniſch/ ein wunderbahres Saltz/ das ſeines gleichen nicht hat: Ohne dieſes wird kein Metal gebohren/ auch keins zerbrochen/ vnnd iſt ein groſſe heymligkeit drinnen verborgen/ mehr dann man glauben mag/ Es muß aber der rechte Spiritus Nitri nicht ohne ein kaltes fewer bereitet werden/ denn die grimmige ſchreckliche vnd grauſame hoͤlle/ ſo im Salpeter iſt/ mus in jhrem freſſend vnnd verzeerendem fewer vberſchwemmet erfaͤufft vnd verſchlungen/ vnnd zum ſeeligen himmel gemacht vnd verwandelt werden.
Wenn nun ein himliſches waſſer da iſt/ alsdann kan eine Newegeburth von Oben herab auß Waſſer vnd Geiſt erfolgen.
Hier liegt ein groſſe Medicin verborgen/ in der grimmigen peſt/ hauptkranckheit/ ſiebern/ ſtein/ podagra vnd vielen andern/ vnd zwar die zeit iſt kommen/ da alleß offenbahr werden mus/ vnnd ob wirs gleich mit vnſern haͤnden ſelbſt noch nicht bereitet haben/ ſo mag vnnd kan vnß doch der Geiſt der weißheit alleß lehren/ was heymlich vnnd verborgen iſt/ welcher denn alle Tieffen erforſchet/ vnd kan vns zeigen/ bezeugen vnnd zuerkennen geben dis/ das ſonſt keine Auge hat geſehen/ kein ohr gehoͤret/ vnd das in keines Menſchens hertze kommen iſt.
Zum dritten iſt auch ein Metalliſches kalttes fewer/ welches alle Metallen auch das Gold ſelbſt/ zu nichte machet/ ausgenommen das edle koͤrnlein im golde verborgen bleibt noch vbrig/ welches nicht bezwungen werden kan/ vnnd ſolches fewer iſt das Bley/ Saturnus, das frißt alle Metallen auf/ vnnd vergehet endtlich im fewer ſelbſt auch mitt/ nemlich gleich wie das gemeine fewer alles holtz auffrißt vnd verzeeret/ vnnd endtlich auch ſelbſt mit verzeeret wirdt vnnd vergehet/ aber in der aſchen die da vberbleibet/ da ligt der Schatz jnnen verborgen/ den muß man mit einem heiſſen waſſer heraus ziehen vnd ſamlen:
Die Metallen haben zweyerley waſſer/ ein kalttes vnd ein heiſſes ſeind beyde ein fewer:
Das kaltte iſt Saturnus, Bley/ das heiſſe iſt Mercurius, queckſilber:
Wie nun das eine vberaus kaltt ja eine helliſche kaͤltte/ iſt/ alſo iſt das andere vberaus heiß/ ja eine helliſche hitze/ alſo daß es fuͤr groſſer hitze/ jmmer im fluß ſteht vud fleußt/ wiewohl es von auſſen kalt anzufuͤhlen iſt.
Jn dieſem fewerwaſſer nun/ werden die Metallen vnd ſonderlich das Gold/ nach dem tode/ newgebohren/ nemlich in der Metalliſchen welt vnd reich/ vnnd vberkommen einen newen clarificirten Geiſtlichen himliſchen leib/ der alſo herꝛlich iſt/ daß er auch andere geringere ſeiner natur ehnliche/ zu ſeines gleichen machen kan.
Alſo viel nun iſt gelegẽ am Erkentnus des Fewers vnnd ſeiner heymligkeit/ vnnd ohne ſolche mag gar nicht gutes vnnd fruchtbarliches ausgerichtet werden/ zu vnſerm beſten/ denn es mus alles durchs kaltte fewer erſt getoͤdtet werden/ gleich wie durch ſeinen Winter/ nach dem Proceß der Natur/ ſterben vnd verfaulen/ ſoll es in einem newen leibe wieder herfuͤr kommen.
Das Fewer nun/ Jſt ſeinem Principio nach/ aus der Finſternus erbohren/ aus derſelben kompt es herfur/ vnnd gehet auch wieder in dieſelbe:
Die Finſternus aber iſt erbohren aus dem Nicht/ vnnd das Nicht iſt da geſtanden/ im anfang der Schoͤpffung gegen das Etwas/ zum zeugnus deſſen was geſchaffen iſt vnd heiſſet/ denn alleß was da gemacht vnnd geſchaffen iſt oder wirdt/ das iſt je zuvor noch nicht vnd nichts/ vnd ehe es geformet oder geſtalltt wird/ ſo iſt es zuvor ein vngeformt vnd vngeſtaltes/ vnnd gleichſam finſteres weſen/ aus welchem hernach das liecht/ das iſt/ ein formliches wohlgeſtaltes weſen/ erbohren wirdt/ das iſt aus dem vnſichtbarem ein ſichtbares.
So ſeind nun die finſternus vnd auch das fewer/ jedoch gutem verſtande nach/ vnd vor dem fall/ ein abfall vnd wegwurff des liechtes/ vnnd ſeind aber doch nuͤtzlich vnd guth/ gleich wie das jenige ſo ein werckmeiſter abarbeitet/ abhawet oder abſcheidet von deme oder von derſelben Matery, daraus er etwas formliches bereiten vnd machen will/ gleich wie die Spaͤne vom holtz einerley matery ſeind mit deme daraus etwas geformet wirdt/ jedoch aber ein abfall vom ſelben/ vnd wenn die ſpaͤne nun ins fewer kommen/ ſo werden ſie zu nichte/ alſo auch die Gegen- Element/ wenn ſie erkant werden/ ſeind ſie nicht mehr guth/ ſondern eine gegenheit/ wiederwerttiges vnd gar ein boͤſes.
Ferner iſt zu wiſſen/ daß in der Goͤttlichen Welt keine Gegen-Element ſeind/ durchaus nicht/ vnd koͤnnen auch keine drinnen ſein/ wiewohl die Macht derſelben dahinnein gedrungen iſt/ auch in die Tieffen GOTTES ſelbſt/ in welchen es finſter worden iſt/ do der HERR der Herꝛligkeit am Creutze ſtarb/ vnd das Fewer des grimmigen zorns GOTTES denſelben verzeerete/ vnd der todt vnd das verderben Jhn erwuͤrgete/ ꝛc. Wer kan dies ausſprechen/ vnnd wer weiß es was das geſaget iſt?
Alſo in der Engliſchen welt ſeind auch keine finſternus/ aber wohl das Fewer.
Dieſes Engliſche fewer iſt ein abfall oder abwurff deß Liechts; aus welchem der Geiſt der Engel iſt/ vnd iſt dies fewer im anfang vnd vor dem fall auch ein ruhiges/ ſtilles vnd vnerkanttes fewer geweſẽ/ vnd ſehr guth/ weil es je die Seele deß Liechts in den Engeln iſt vnd wahr/ aber nach dem fall iſt es offenbahr/ erkant vnd eine flamme worden/ vnd ein ſolches/ darinnen der grimmige zorn GOTTES ruhet/ in welchem fewer alles Gerichte GOTTES beſtehet vnd auß demſelben gehet.
Dieſes fewer nun in den Engeln mit ſeinem grimm/ zorn vnnd verzeerenden flammen/ iſt mit nichten boͤſe/ ſondern ein gerechtes Fewer der Gerechtigkeit GOTTES, zuſtraffen die Gottloſen: Aller zorn/ grimm vnd gerichte/ gehet aus der Engliſchen welt/ auch das geſetze/ ſo mit fewer gegeben wurde/ Erod. 20. Apoſt. geſch. 7. 53. 38. Galat.
3. 19. Ebreer 2. 2. Vom Fewer des Teufels endtlich iſt oben ſchon geſaget/ viel were noch vom fewer zuſagen/ wenn wir vns nicht der kuͤrtze beflieſſen.
Das 12. Capittel.
Woraus vnnd worinnen/ auch wordurch alle ding beſtehen/ vergehen/ vnd wie ſie dennoch auch Ewig wehren/ beyde Gutes vnd Boͤſes.
OB wir zwar vnſer wiſſen vnnd weiſſagen ſelbſt fuͤr ſtuͤckwerck achten im Erkentnus/ ſo wollen wir doch den Geiſt nicht dempffen/ vnd ſollen die weiſſagung nicht verachten/ vnd wolle der Leſer im HERRN wiſſen/ daß wir vnſere weisheit/ es ſey in den Natuͤrlichen oder Geiſtlichen/ aus der heiligen Schrifft erlernet vnd erkant haben/ vnnd nicht aus Menſchlichen buͤchern vnnd weisheit/ denn die H. Bibel gnuͤget vns zu aller weisheit/ vnd haben wir vnß in 24. jahren/ keines andern buchs gebrauchet/ die weisheit zuerforſchen/ denn allein deſſelben: vnnd neben dieſen/ in vnd aus dieſem/ auch durch dieſes Buch/ kan vnß der Geiſt der weisheit/ durch die Salbung alleß lehren/ vnnd duͤrffens gar nicht/ daß vnß ein anderer/ es ſey Geiſt oder Menſch/ lehre.
Alle ding aber nun/ mit einem Wort zu ſagen/ beſtehen allein durchs Saltz/ vergehen ohne daſſelbe vnd in demſelben/ vnd wehren doch auch Ewig in demſelben/ beydes Gutes vnd Boͤſes.
Es iſt aber ein dreyerley Saltz/ nemlich/ ein Goͤttliches/ Engliſches vnnd Elementariſches.
Es muß alleß mit Saltz gewuͤrtzet werden/ ſoll es guth werden vnd beſtendig bleiben/ vnnd iſt das Saltz der alleredelſte beſte vnnd heylſamſte Balſamb/ wuͤrtze vnd behaltnus/ præſervativum & Conſervativum, die hoͤchſte Staͤrcke vnd ſterckung:
Das Saltz der Goͤttlichen welt/ iſt ein wahres Liecht/ ein Geiſt vnnd Waſſer von Oben her/ mit welchem wir erleuchtet/ angehauchet vnnd getauffet/ ja gewuͤrtzet werden vnnd geſaltzen/ daß vns das helliſche Fewer nichts kan abgewinnen/ denn es mus ein jeglicher Menſch mit fewer geſaltzen vnd im fewer bewehret werden/ wer vnd was darinnen beſtehet/ das wird ſeelig/ ſonſten durchaus nichtes nicht.
Marci 9. 49. 50. 1 Corinth. 3. 13. 14.
Das Saltz der Engliſchen Welt/ iſt ein lebendiges Leben/ an ſeiner herꝛligkeit concentriret von GOTT im Baum deß Lebens/ welcher/ wenn er wird gebrochen werden/ in der Herꝛlichen zukunfft IESV CHRISTI, ſo wird er alles was geſchaffen iſt/ im Himmel vnd auf Erden/ in dieſer Elementariſchen welt alſo herꝛlich vnd craͤfftig wuͤrtzen vnd ſaltzen/ daß es von der ſuͤnde/ fluch vnd todt/ von dem Teufel vnd aller eitelheit/ leyd vnd muͤhſeeligkeit wird erloͤſet werden/ vnnd das wird ſein die edle Speiſe deß Groſſen Abendmahls/ davon/ als von einem Engliſchen vnnd Himliſchen Manna/ alles fleiſch/ das iſt/ alles was je geſchaffen iſt/ vnnd Creatur heiſſet/ eſſen vnd trincken vnd genieſſen wirdt: Alſo wird das ſcharffe/ bitter vnnd ſawre/ auch verzeerende/ freſſende/ verderbend vnnd zu nicht machende Saltz der Gegen-Element hinweg vnd abgethan werden/ erſterben vnd an ſeinen ort abgeſcheiden werden.
Vom Elementariſchen Saltze nun/ haben wir droben ſchon geſaget.
Nun iſt auch noch ein ander Saltz/ nemlich der Gegen-Element/ welches denn dreyerley iſt/ nemlich in der Erden/ denn im Meer/ darnach in der Lufft.
Das Saltz der Gegen-Element iſt ein ſcharffes/ auch freſſendes/ endtlich auch ein verzeerendes Saltz/ vnd herꝛſchet in allen Creaturen vnd dingen/ vnd iſt vberall vnd allezeit vermenget mit dem guten Saltze/ welches in dem ſcharffen freſſend vnd verzeerendem Saltze gefangen gehalten wirdt/ vnd mag auch ehe nicht frey/ ledig vnnd los werden/ biß daß dies/ ſo es gefangen helt mit einem kaltten fewer/ ſo da ein waſſer iſt/ droben gedacht/ erſaͤuffet vnnd getoͤdet wirdt.
Dieſes Saltz aber nun herꝛſchet furnemlich in den Mineralien der Erden/ in den Mineraliſchen Saltzen/ als gemein Saltz/ Vitriol, Salpeter, Alaun/ Salmiac, ꝛc. vnnd iſt gleichſam fix in dieſen:
Jn allen Schwefelln/ ſonderlich in dem gemeinen Schwefel/ iſt das Saltz der Gegen-Element fluͤchtig/ wer es aber fix machen kan/ durch ein kalttes fewer/ der hat ein ding/ edler als das gemeine Gold:
Was wird aber doch mehr gemisbrauchet als Bley/ Salpeter vnnd Schwefel/ das ſchießt man in die Lufft hin/ vnnd ſeind ſo edle dinge/ ô der groſſen Bosheit der Menſchen!
Jſts nicht alſo/ nemlich/ was vnedel/ thoͤricht vnd verwerfflich vor der Welt iſt/ das hat GOTT erwehlet!
Endtlich in allen Arſenicalien iſt das Saltz der Gegen-Element Eſſentialiſch/ vnd Geiſtlich/ vnd zwar ſo iſts ein rechter gifft:
Weil es aber eine Eſſentz iſt/ wie ſoltte denn nicht auch ein groſſes darinnen verborgen liegen/ es muß ſaͤuberlich vnd fuͤrſichtig durch ein kaltes fewer getoͤdtet/ vnnd zu einer edlen newen geburth befordert worden:
Es iſt aber/ obiter, auch zu mercken/ daß eine jegliche Lauge/ ſonderlich aber von Lebendigem Kalck/ ein kalttes fewer iſt/ vnd mag dieſelbe in den vnreiffen Metallen, die noch Sulphuriſch/ Mercurialiſch vnnd Arſenicaliſch ſein/ ohne zweifel/ groſſen nutz ſchaffen/ ſonderlich in etlichen Eiſenertz vnd Kupferertz/ in welchen/ der Sulphur Solis, die herꝛligkeit des Goldes/ gnugſamb erſcheinet/ denn das fluͤchtige mus durch ein fixes beſtendig vnnd herꝛlich gemacht werden/ vnd zwar iſt hierin mehr verborgen/ als man meinen mochte.
So iſt nun im Saltze/ beydes das Leben vnd auch der todt/ vnnd wie nun das Gute ſein Saltz hat/ alſo auch das Boͤſe/ vnnd ſeind alle zwey beſtendig/ das Gute zwar darumb/ weil das Leben drinnen iſt/ vnnd das Boͤſe darumb/ weil das Leben vnnd Todt zugleich drinnen ſeindt/ denn was der todt ſterbend machet durch eine groſſe kaͤltte/ daß machet das Leben wieder regend durch das Fewer: Darumb das Fewer iſt das Leben in dem Teufel vnnd ſeinen kindern/ vnd die kaͤltte der todt/ aber es iſt ein ſolches leben/ daß da nicht auß GOTT, nicht auß dem Liecht vnd Liebe iſt/ ſondern auß dem Teufel ſelbſt/ auß der finſternus vnnd zorn iſt/ das iſt mit vnausſprechlicher angſt/ quahl vnd pein/ jammer vnnd noth/ marter vnd wehklagen.
Das Saltz im Meer/ iſt ein Seeliſches ſaltz/ wuͤtend vnd tobend/ von welchem was zuſagen were/ weil eine heymligkeit drinnen verborgen iſt/ vnnd zwar ſo leuchtet es auch in ſeinem fewer vnd iſt ein Schwefel-liecht/ alſo daß mans ſehen kan.
Das Saltz endtlich in der Lufft/ iſt Eſſentialiſch vnd Arſenicaliſch/ vnnd vergifftet was auff Erden iſt/ Menſchen vnd Viehe/ vnd die Fruͤchte/ ꝛc.
Dieſe dreyerley Saltze/ der Gegen-Element/ ſeind nach dem fall erſt auf kommen vnd offenbar worden/ darumb muſſen wir Saltz von Saltz/ das iſt/ das Boͤſe von dem Guten ſcheiden/ das Boͤſe verwerffen/ vnd das Gute erwehlen.
Am ende aber wird alles boͤſe dem Teufel heimfallen/ ſonderlich die Gegen-Element vnd jhr Saltz/ welches dann den feurigen pfuhl machet/ ewig frißt vnnd naget vnnd doch nicht verzeeret/ ewig lebt vnnd doch nicht im leben ſondern im tode/ vnnd ewig ſtirbt vnnd doch jmmer lebet/ vnd das heißt recht die Gegen-Element.
Das 13. Capittel.
Von Schoͤpffung der Welt.
NAch dem wir nun die Principia erkant haben/ in jhren ſubordinatis, vnnd auch centro concentrato, ſo wohl in vnd an den Elementen/ als auch an den Gegen-Elementen/ moͤgen wir fortan abmercken koͤnnen/ wie alle ding geſchaffen ſeindt/ durch das VVORT, auch zugleich erkennen/ was da ſey das Scha- MaJm/ von welchem geſchrieben ſtehet im Buch der Schoͤpffung/ daß GOTT, ELO- HIM, im Anfang/ geſchaffen habe/ Scha- MaJm/ welches die Dollmetſcher zwar gegeben haben/ Himmel vnd Erden/ aber es iſt vnnd laufft wider den text/ auch wieder die ordnung der Schoͤpffung: Wer wilß vns nun ſagen/ was SchaMaJm eigentlich ſey?
Zwar wir koͤnnen nicht mit zungen reden/ denn wir vnß vielmehr des weiſſagens befleiſſigen/ nach der Gnade die vnß gegeben iſt: wollen derowegen andern die deutung heimgeben/ vnd ſie ſuchen/ forſchen vnd finden laſſen/ was SchaMaJm im grunde eigentlich heiſſe.
So viel iſt aber kundt vnd offenbahr/ daß auß dem SchaMaJm alle andere dinge geſchaffen vnnd hergefloſſen ſeindt/ auch das Waſſer/ auß welchem der Him̃el vnd die Erde/ im anfang der Schoͤpffung beſtanden vnd geſchaffen ſeindt/ denn es iſt nicht gnug daß wir wiſſen/ wie daß die Welt auß dem Waſſer beſtanden vnnd geſchaffen ſey/ ſondern wir fragen auch/ wo vnd wannenher denn das Waſſer entſtanden ſey/ dar aus die welt gemacht iſt:
Denn die Weiſen gehen der weiſheit nach/ biß in jhre Tieffen/ vnnd laſſen nicht nach/ biß daß ſie den Grund vnnd alle Principia finden:
Das Buch der Weißheit ſpricht/ cap. 11. 23.
Die gantze Welt iſt fuͤr dir/ GOTT, wie ein augenblick des Zuͤngleins an der Wage/ vnnd wie ein troͤpflein eines tawes/ daß deß Morgens auf die Erden fellt.
Offenbahr iſts/ daß alles waſſer vnnd taw/ ehe es ein leiblich waſſer wirdt vnd iſt/ zuvor ein dunſt iſt/ wie vnnd woraus vnnd von wannen aber nun/ auch wor durch ſolcher dunſt entſtehet/ iſt zuerkundigen/ vnnd zwar iſt es/ vnſerer meinung nach/ anders nichts/ denn ein leiblicher ſolcher Geiſt/ der da Alleß in Allen in ſich beſchleußt/ auch Alleß von ſich auslaſt vnd giebt/ vnd endtlich Alleß auch wiederumb zu ſich ſamlet.
Daraus nun die welt geſchaffen iſt/ daſſelbe iſt auch in allen dingen/ vnnd ohne daſſelbe iſt kein ding irgends wo/ daß da iſt/ vnnd wenn daſſelbe wiederumb von jhme genommen wird/ ſo iſt es/ oder kan es auch nicht mehr ſein.
Damitt wir nun die Tieffen der Schoͤpffung darſtellen/ auß welchen ſie entſtanden iſt vnd geworden/ ſo ſeindt dieſelben dreyerley:
Erſtlich zwar das Wort GOTTES, in welchen iſt das Leben/ durch welches alle ding geworden ſeind/ vnnd das auch in allen dingen iſt/ ſolches iſt an ſtatt des Geiſtes nach dem hoͤchſtẽ gradu, in der Schoͤpffung der Welt/ vnd dies iſt auch der wahre Geiſtliche Sahme aller dinge/ ohne welches kein ding iſt noch ſein kan.
Darnach iſt der Geiſt in welchem beſteht vnnd iſt die Seele der gantzen Welt/ vnnd vnterſcheidet ſich von GOTT, alß der Othem von dem Geiſte/ vnnd iſt der Othem deß Sprechenden VVORTS GOTTES: vnd an ſtatt der Seelen/ vnd iſt das warhafftige Leben aller dinge/ nach dem hoͤchſtem grad, vnnd iſt der Seeliſche Sahme aller dinge in der gantzen Welt:
Endtlich iſt das Saltz der leib vnd leibliche Sahme aller dinge/ vnnd der gantzen Welt/ in welchem wohnt vnd ruhet das Wort vnd der Geiſt GOTTES.
Dieſe drey hauchen von ſich auß ein Waſſer/ ſo da iſt/ ein SchaMaJm/ daraus die gantze Welt ent- vnnd be-ſtanden/ nach dem mittlerm gradu, der vntere aber ſeind die Element: dieſe drey/ geben vnnd ſetzen die drey General-principia zur Schoͤpfung/ als GOTT, die Natur/ vnd die Element: vnd wiedrumb dieſe drey/ den Geiſt/ Winde vnd Waſſer: vnd dieſe drey endtlich/ ein jegliches geſchoͤpf/ creatur vnd ding/ vnd wird durchaus alles beſchloſſen/ im Liecht/ Leben vnd Liebe.
Das VVORT iſt GOTT, vnd GOTT iſt das VVORT: Der Geiſt iſt die Natur vnnd ein ausgelaſſener Othem GOTTES, vnd die Natur iſt der Geiſt vnd Seele der Welt:
Das Saltz iſt ein Element aller Elementt/ vnnd die Element ſeind in jhrer herꝛligkeit anders nichts denn ein Saltz/ H. : Auß dieſen dreyen beſteht das SchaMaJm/ vnnd die gantze Schoͤpffung der Welt/ in jeden vnd allen jhren wahren Principiis:
Jn aller Schoͤpfung iſt das VVORT der anfang/ der Geiſt das Mittel/ vnd das Saltz das Ende.
Jm anfang der Schoͤpffung/ wahr das Schamaim vngeſtelt vnd vngeformet/ auch wahren finſternuſſen ob dem Angeſichte derꝛ Tieffen/ vnd wahr ein vngeſtaltes weſen da/ aber der Geiſt GOTTES vberſchattete vnd ſchwebete ob dem Waſſer/ dardurch wurde es Samlich/ vnnd das erſte daß in demſelbẽ geſchaffen wahr/ wahr das Liecht/ wurde aber von der Finſternus begrieffen/ biß ſo lange GOTT ſprach/ Iehi Or, Gehe herfur du Liecht/ vnd komme fur den Tag/ vnnd mache einen Tag/ auf daß es Liecht werde/ vnnd das Liecht wurde alsbald von der finſternuß geſchieden/ vnnd iſt ſeinem leibe vnd weſen nach/ ein Eſſentialiſches aller ſubtihlſtes Geiſtliches Saltz/ das man anders nicht/ denn nur alleine mit den Augē begreiffen kan.
Die finſternus begreift in ſich das Fewer/ vnnd war das Liecht von finſternus geſcheiden/ vnd das fewer hergegen darinnen heymlich verborgen/ welches leider hernach durch die Sunde herfuͤr kahm vnd ſichtiglich offenbahr wurde/ vnd heiſſet nicht Or, Licht/ ſondern/ Vr, Fewer.
Nach dem Liecht wurde der Himmel geſchaffen/ ein feſte aus dem Waſſer/ wie ein gefrorn eseyß vnd cryſtall/ in welchem das fluͤchtige Seeliſche Saltz des Lebens/ fix/ firmamentiſch vnd feſte worden iſt/ vnd iſt der Himmel ſelbſt ein ſolches Saltz/ in welchem alle kraͤfften des Lebens vnd der Seelen wohnen/ vnd von dannen von oben herab in die vntere Welt/ ausgegoſſen werden durch den Geiſt/ Wind vnd Lufft/ welcher leib iſt das Waſſer/ in welchem denn das fluͤchtige Saltz getragen wirdt.
Nach dem Himmel iſt die Erde geſchaffen/ das leibliche centrum der Welt/ ein grober leib/ der das fixe ſaltz in ſich begreifft/ in welche Erde alle Element incentriren:
So vergleichet ſich nun das Liecht der Goͤttlichen Welt/ der Himmel der Engliſchen/ vnd die Erde iſt die Elementariſche.
Vber den himmel/ firmament vnnd feſte/ ſeind die Geiſtlichen obern Waſſer/ in welche die Natur ſich ausgeuſt/ die da vber den obern Waſſern jhre Welt/ vnd das rechte Paradys hat/ da lauter liecht vnnd keine finſternus iſt/ welche welt in dieſen letzen zeiten offenbar wirdt/ in welcher die Hochtzeit des Lambs vnd ſeiner Brauth/ vnd das groſſe rechte Abendtmahl wirdt gehalten werden; die nun der erſten Aufferſtehung vnnd der verwandlung in der zukunfft CHRISTI theilhafftig ſein werden/ die werden dem HERRN entgegen gezuckt werden in die Lufft/ mit Jhm ins Paradeys eingehen/ vnd alſo bey dem HERRN ſein allezeit. die gantze welt-kugel an Erde vnnd Waſſer/ wirdt getragen von der Lufft/ eben gleich wie ein leib durch ſeinen Geiſt vnd Othem/ vnd gehalten/ daß er nicht kan fallen.
Das 14. Capittel.
Von der Particular-Schoͤpffung.
DIe Schoͤpffung in jhrer ordnung iſt dreyerley:
Erſtlich General, in dem Schamaim/ welches die erſte Materi geweſen vnd noch iſt/ daraus leiblich alle dinge geſchaffen ſeindt/ in welchem denn auch alle Principia zuſammen kommen vnnd zugleich concentriret ſeindt; darnach Special, an vnd in den Elementen/ als Liecht/ Himmel/ Erde vnnd Waſſer; Geiſt/ Wind vnnd Lufft ſeind im Schamaim begriffen: Endtlich Particular, als an alle denen dingen/ welche da aus an vnd in den Elementen/ vnd durch dieſelben geſchaffen/ herfurgebracht vnnd geworden ſeindt.
Das erſte/ ſo in der Particular-ſchoͤpffung geworden iſt/ ſeindt die Vegetabilia, an alle dem/ waß an gras/ krauth vnd baͤumen aus der Erden/ herfuͤr waͤchſt vnd kommet/ vnter welchen denn der Weinſtock das furnembſte iſt/ vnnd in deme nun ein jegliches ſeinen eigenen ſahmen bey vnnd in ſich hat/ ſo hoͤret auch hiemit die ſchoͤpffung auf/ vnd fehet die empfaͤngnus vnd geburth an/ in einem jeglichen an/ vnnd in/ vnd auß ſeinem Sahmen.
Es ſeind aber alle dinge aus der Erden herfuͤr gebracht im anfang/ an gras/ krauth vnnd baͤumen/ durch das Wort/ Geiſt vnd Saltz:
Das Saltz hat einem jeglichen graſe/ krauth vnd baͤumen/ den Leib gegeben/ welches ſie auch alle in ſich haben:
Der Geiſt hat jhn die crafft gegeben vnnd zwar zur Artzney/ das Wort aber den Segen vnd das gedeyen.
Die rechte Artzney aber nun/ crafft vnnd ſegen/ muß aus dem Saltz der Erden/ vnd eins jeglichen krauts geſucht vnd geſamlet/ vnnd leiblich gemacht werden/ vnd zwar zur zeit wenn es gruͤnend wirdt/ daß ſeine Eſſentz ausgezogen vnnd nach gebuͤr zu einem Geiſtlichen vnd himliſchen leibe gemacht wirdt/ der da gruͤnend herfur wechſt/ vnnd auch an Artzney ſeine crafft ausgeuſt.
CHRISTVS ſpricht zu ſeinen Juͤngern/ Matth. 5. 13. Jhr ſeydt das Saltz der Erden: vhrſach/ denn damit wurde die gantze Welt geſaltzen vnnd fruchtbar gemacht/ daß ſie gruͤnend wurde zum Ewigen Leben vnd Seeligkeit:
Aber/ ô leyder/ nun iſt alleß Saltz tumm worden/ vrſach/ denn es iſt kein Geiſt vnnd Wort des Lebens drinnen/ darumb muß vnnd wird es hinaus in den Mißt geworffen vnd zertretten werden/ vnnd ſiehe/ der HERR wird ein Newes ſchaffen/ Amen/ Hallelujah.
Die Particular-ſchoͤpffung hat angefangen von vnd an den vntern/ vnd iſt von vnden hinaufwerts gangen:
Gleich wie nun die Erde gezieret worden mit gras/ krauth vnd baͤumen/ alſo hat GOTT hernach am vierten tage auch den himmel/ firmament vnnd feßte gezieret/ mit ſeinen Liechtern/ Sonn/ Mond vnd Sternen/ welche herfuͤr kommen vnd gewachſen ſeind/ aus dem fixfluͤchtigen/ vnnd fluͤchtig-fixem Saltz des Himmels/ vnd ſeind eben als die Edlen ſteine der Erden:
Fix ſeind ſie/ in jhrem himliſchen leibe/ vnd aufs hoͤchſte temperirt; aber fluͤchtig ſeind ſie in jhrem lauff/ wiewohl auch etliche von jhnen ſtille ſtehen.
Die furnembſten Liechter des Himmels/ ſeind/ die ſo genantten ſieben Planeten:
Saturnus iſt der hoͤchſte von allen/ vnd ſtehet doch der erdenzu/ wer weis ob er vom anfang auch der hoͤchſte geweſen/ oder ob er nach dem fall der hoͤchſte worden ſey/ vnnd Mercurius jhme hab weichen muͤſſen:
Viel dinge ſeind vns noch verborgen/ vnd viel heymligkeit iſt darinnen verborgen/ denn Saturnus friſſet alleß/ vnd iſt der todt/ vnd heerſchet vber alleß/ Mercurius aber macht lebendig vnnd wachſend:
Es were von allen viel zu ſagen/ aber den weiſen mag ein weniges genuͤgen/ darumb muſſen wir fleiſſig auf die Gegen- Element achtung geben/ denn nach dem fall beherꝛſchen ſie alleß/ wir aber muſſen embſig fleiſſig vnnd liſtig ſein/ vber ſie zu herꝛſchen/ auf daß der todt erſaͤuffet vnnd verſchlungen werde im ſieg.
Am fuͤnfften tage hat GOTT aus dem Waſſer geſchaffen/ alleß was darinnen lebt vnd ſchwebt/ ſonderlich auch die Vogel/ aus dem fluͤchtigen Saltze im waſſer/ dannenher ſie denn auch alſo fluͤchtig ſein/ vnd haben die deßwegẽ auch jhre ſonderliche betrachtung/ wegen des fluͤchtigen Saltzes/ vnnd iſt in jhren federn auch eine Artzney in fluͤchtigen Mercurialiſchen kranckheiten warzunehmen/ als da iſt/ die ſallende kranckheit/ item Phreneſis, Schwindel vnd vnſinnigkeit/ Mania vnd dergleichen/ denn dieſes ſeind kranckheiten/ ſo von den Geiſtern herkommen/ durch zulaſſung GOTTES, vnd muͤſſen mit einem fluͤchtigem Saltze curiret werden/ das auf den hoͤchſten grad gebracht iſt.
Es iſt aber auch zu wiſſen/ daß in den Edlen Steinen groſſe krafft iſt/ als auch in Perlen/ Agtſtein vnnd Corallen/ nemlich wenn ſie mit einem Himliſchen Waſſer zuvor getaufft ſeind/ das da ſo zu ſagen/ lauter Geiſt iſt/ auch iſt in dem Magneten heymligkeit verborgen/ wenn er nun gebohren wird vnd iſt/ vnd wer kans alleß erforſchen:
wir moͤgen wohl ſagen/ groß ſeind die werck des HERRN, wer derſelben wahrnimpt/ der beluſtiget ſich darinnen/ denn denenſelben ſeind ſie dargeſtellet.
Am ſechſten tage hat GOTT alle Thiere aus der Erden geſchaffen/ auch das Gewuͤrm/ vnnd endtlich auch den Menſchen/ mit welchem Er die Schoͤpffung beſchloſſen.
Vnter den Thieren iſt die Schlange das centrum, die hat vom anfang nicht auf jhren bauch gewandelt/ auch keine erde geſſen/ ſondern es iſt jhr von GOTT zum fluch vnd zur ſtraffe aufferleget/ ob ſie aber habe fluͤgel gehabt/ wollen wir nicht in abrede ſein/ vnnd zwar iſt groſſe liſtigkeit in der Schlangen/ vnd auch eine heymligkeit innen verborgen/ ſie wahr vom anfang nicht vergifftet/ vnnd fur allen andern thieren das nechſte bey vnd vmb den Menſchen/ wie ſie denn auch wiederumb in der newen welt vmb den Menſchen ſein wirdt/ wenn nun die feindtſchaft wird ein ende nehmen/ Eſaie 11. 8. es iſt auch kein leiblicher vnd luſtiger noch liſtiger thier als die Schlange.
Weil ſie denn vom anfang ſtets vmb den Menſchen wahr/ ſo hat ſie der Teufel auch dahin beredt vnnd vberredt/ den Menſchen zu bereden vnnd vberreden daß er den Baum desErkentnus Gutes vnd Boͤſes brechen/ vnd ſeine frucht eſſen ſoltte.
Weil denn die Schlange Mercurialiſch vnd fluͤchtig/ vnnd das centrum aller Thiere iſt/ ſo iſt freilich auch eine groſſe Artzney in jhr verborgen/ wenn ſie recht bereitet wirdt/ fur die Mercurialiſchen kranckheiten/ zumahl weil ſie viel gebeine hat.
So hat nun GOTT am Sechſten Tage alle ſchoͤpffung vollendet mit vnnd an dem Menſchen/ von deſſen ſchoͤpffung hernach/ vnd hat hernach am Siebenden-Tage geruhet vnd denſelben geſegnet; Die Sechs tage nun bisher/ tragenden fluch vmb der Suͤnde willen/ aber der Siebende Tag/ der ja nun warhafftig kommet/ der wird den Segen haben vnd die ruhe/ ja freude vnd wonne/ vnd lauter ehre vnd herꝛligkeit/ welchen freudenreichen Tag vnſerer Erloͤſung/ wir deñ durch den Geiſt der weiſſagung verkuͤndigen aller Creatur die vnter dem Himmel iſt/ in einem Ewigen Euangelio/ vnnd vberaus froͤlichen botſchafft/ welche vnß zu verkuͤndigen vom Geiſt der weiſſagung gegeben iſt.
Das 15. Capittel.
Vom geheymnuß deß Worts.
ES iſt aus heiliger Schrifft offenbahr/ daß alle ding gemacht vnnd worden ſein durch das Wort/ vnd daß auch annoch alle dinge gebohren werden durch das Wort/ vnnd daß ſie auch erhalten werden durch das Wort.
Wir wollen aber hier nicht Theologiſch reden/ ſondern nur uaturlich nach der Schoͤpfung/ auch nicht Theoſophicè, von den Tieffen GOTTES, ſondern dieſe beyde ſparen/ biß auf ſeine zeit vnd an ſeinem orth.
Es iſt aber das Wort der Schoͤpfung/ die Algemeine Crafft GOTTES, aus welcher/ in welcher vnnd durch welche alle ding ſeind/ beſtehen vnnd werden.
Dieſer Algemeinen Crafft GOTTES deß Almaͤchtigen/ gebrauchet ſich ein jegliche Creatur vnnd geſchoͤpf zu jhren beſten/ der Menſch aber mißbrauchet der ſelben/ wie auch der Teufel vnd die Geiſter/ nemlich durch GOTTES zulaſſung.
Dannẽher kompt es/ daß die Menſchen muͤſſen rechenſchafft geben von einẽ jeglichen vnnuͤtzen wortte/ daß ſie geredet haben/ darumb/ weil ſie nemlich den Othem deß Allmaͤchtigen gemißbrauchet/ vnd zur ſuͤnde vnd boͤſen gezogen haben. O daß ich doch ein Schloß koͤndte an meinen Mund legen/ daß ich mich nicht verſuͤndigẽ mochte mit meiner zungen.
Weil denn nun alle heymligkeit im Wort verborgen lieget/ ſo wird auch alles durch daſſelbe verrichtet in der gantzen welt/ vnnd wollen wir dannenher ſagen/ daß hieraus entſtehet/ eine dreyerley Magia, durch den Glauben/ das iſt/ eine Macht/ etwas zu wiſſen/ zu wollen vnd auch zu vollbringen.
Erſtlich zwar iſt eine natuͤrliche Magia, welche gebohren wird aus dem natuͤrlichen Glauben/ darinnen dann ein ſolcher Magneth iſt/ daß er alleß zu vnd nach ſich ziehen kan/ vnd dieſer Glaube wirdt in dem Menſchen gebohren/ entweder von Natur in ſeinem Geiſt/ welches denn ſein wahre/ vnnd rechter aſcendens iſt/ nemlich der Geiſt deß Menſchen/ vnd mit nichten dieſes oder jeneß aſtrum, wie die vnwiſſenden meinen/ das da nur in ſignum aſcendentis iſt/ ꝛc. oder aber derſelbe Glaube/ wirdt durch die kunſt vnd vnterweiſung der Natuͤrlichen Magia in den Menſchen gebohren/ alſo daß ſein Geiſt den aſcendentem annimpt/ vnnd in dem ſelben ſich erfrewet/ wie denn die aſcendenten in dem Menſchẽ freilich wohl konnen tranſmutirt, tranſplantirt vnd veraͤndert werden/ durch die Geiſter.
Dieſer natuͤrlichen Magia, haben ſich ohne zauberey/ recht gebrauchet/ die Magi vnnd Weiſen aus Morgenlande/ die den Stern erkanten/ vnd ſindt darinnen ſo weit kommen/ daß ſie nicht allein groſſe wiſſenſchaft vnd weiſheit erlanget vnnd gehabt/ ſondern auch wunder gethan haben.
Dieſe Natuͤrliche Magia wirdt erlernet nach dem rechten vnnd vollkommen grad, vom Geiſt GOT- TES.
vnd gehet dem aſcendenten bevor/ dieweil ſich nemlich in denſelben gemeiniglich auch andere geiſter gerne vermiſchen.
Dieſe Magiam nun/ hat der Prophet Daniel vnd ſeine Geſellen ſtudieret/ alſo auch Moſes vnd die Propheten/ vnnd ſeind den Weiſen vnd Magis in Babel vnnd Egypten weit bevor gangen/ wie die Erfahrung bezeuget hat.
Auß der Natuͤrlichen Magia nun/ haben alle falſche Magi erſtlich jhre Magiam genommen/ vnd weil ſie den rechten aſcendenten, nemlich den Geiſt GOTTES nicht in ſich gehabt/ ſondern nur den Elementariſchen oder jhres Meiſters aſcendenten, ſo hat ſich Lucifer in einen Engel des Liechts verſtelt/ vnd iſt aſcendens in jhnen worden/ vnd hat zauberer auß jhnen gewacht.
Gleich wie nun die wahren Magi alles wiſſen haben vnd verrichten/ durch das Wort GOT- TES, das da in jhnen redet/ auß jhnen vnd durch ſie/ alleß wircket/ alſo mißbrauchen die Zauberer auch das wort/ in ſeiner craft/ vnd verrichten dardurch wunder vnd groſſe thaten biß ſo lange Moſis ſtab vnd ſchlange/ jhre ſtaͤbe vnd ſchlangen alle auf-frißt/ vnd verſchlinget/ vnd Danielis weiſheit/ die weiſheit aller Weiſen zu Babel/ weit vbertreffen thut.
Bileam wahr ein rechter Natuͤrlicher Magus, aber der Geitz-geiſt wurde aſcendens in jhme/ daß er hinging nach den Zauberern/ das iſt/ nach dem Geiſt der zauberey/ vnnd der Geitz-geiſt hatte ſeine Augen verblendet daß er den Engel nicht ſehen kuntte/ der jhm widerſtunde/ die Eſelin aber ſahe jhn/ vnnd ſchewete ſich/ darumb muſte Biliam hernach auch mit dem Schwerdt wie andere des todes ſchuldige/ erwurget werden/ Numer. 22. cap. 31.8.
Auß dieſer falſchen Magia kommen alle zauberer vnd zauberey/ mit jhren beſchwehren/ ſegen/ characteren/ zeichen/ wortten/ deuteleyen vnd wercken/ vnnd alle dieſe/ ſo mit den Geiſtern kuntſchafft/ gemeinſchafft vnd freundtſchafft haben/ vnd ſol ſich ein jeglicher fleiſſig fur den Geiſtern huͤten/ vnd ſich jo nicht frewen/ ob ſie ſich zu Jhme nahen/ ſondern vielmehr von jhnen fliehen/ vnd vmb den heiligen Geiſt den Vater der Liechter bitten vnd anruffen/ daß er damit erfuͤllet werde.
Zum andern iſt eine Prophetiſche vnnd Apoſtoliſche Magia, welche da gehet aus dem Glauben des Geiſtes GOTTES in ſeinen Kindern/ in welchen das VVORT mit ſeiner Herꝛligkeit jnnen wohnet/ daſſelbe redet in jhnen zu jhnen/ wie den bey den Propheten geleſen wirdt/ die da ſagen/ der HERR ſprach zu mir/ nemlich/ nicht allzeit mit auſwendiger lauter ſtimme/ ſondern vielmehr inwendig; alſo ward dem Altten Simeon auch eine antwort worden von dem heiligen Geiſte/ alſo redete auch der HERR durch den Leibrock/ ꝛc.
Durch dieſe Magiam haben die Propheten vnd Apoſtell ſo viel zeichen vnd wunder gethan/ ja auch toden erwecket/ vnd zwar durch vnd mit dẽ Wortte.
Dieſe Magiam vnterſtehet ſich der Teufel auch nachzuaͤffen/ daß nemlich das Wort reden ſoll/ aus Cryſtallen durch das darinnen ſehen/ aus ringen/ darinnen etwan ein Geiſt wohnet vnd daraus redet/ ꝛc. vnd dergleichen welches aber nicht iſt das Wort/ ſondern der darein gezauberte Geiſt.
Endtlich iſt auch noch zum dritten eine andere vnd hoͤhere Magia der Kinder GOT- TES, welche da wider vnd vber die Natur wircket/ vnd ſolches durch den Glauben; alß do Moſes das Waſſer theilete mit dem ſtab:
Vnd Joſua die Sonne vnd den Mond hies ſtille ſtehen/ vnnd dergleichen/ welches wieder den lauff der Natur iſt/ vnd geſchicht aber alles durch den Glauben/ item do Elias den Himmel zu ſchlos/ daß es nicht regnen muſte/ ꝛc. vnd ſolches alleß wirdt vollendet/ in vnd aus/ vnd durch die kraͤfte deß Worts GOTTES, welches wenn es ruffet/ befiehlt vnd gebeut/ ſo mus es da ſtehen.
Dieſer Magia vermeinen ſich die zeuberer auch zugebrauchen/ aber es iſt eitel zauberey/ durch zulaſſung GOTTES, vnd geſchicht aber dennoch gleichwohl in der that vnnd warheit alſo/ ſo warhaftig als die Egyptiſchen zauberer auch froͤſche herauf brachten/ ꝛc. aber nicht durch den finger vnnd Geiſt GOTTES, ſondern durch den finger vnnd Geiſt des Teufels/ durch welchen gar balde kunfftig die drey vnreinen Geiſter vnd Froͤſche/ auch zeichen vnd wunder thun werden/ zu verfuͤhren die Koͤnige der Erden/ wie auch noch andere falſche Propheten/ Apocal.
16. 13.
Matth. 24. 24. Endtlich ſo redet auch das Wort auß in vnnd durch alle ding/ weils je in allen dingen iſt/ vnd zwar durch die ſignatur vnnd bezeichnuß eines jeglichen dinges am auswendigen anſchawen/ vnnd zeiget klar an/ was inwendig verborgen ſey/ an krafft vnnd tugendt/ wer nur die ſprache vnd ſtimme der Worts hoͤren vnnd verſtehen koͤndte/ aber in der vernewerten zukunfftigen Welt/ werden alle dieſe dinge offenbar worden/ zum lobe GOTTES.
Das 16. Capittel.
Von der heymligkeit der geſchaffenen/ vnteren/ ſichtbaren dinge.
GOTT hat alle geſchaffene ſichtbare dinge hierunden/ herfur gebracht aus den vnſichtbaren/ die da im anfang nicht vnnd vnſichtbar wahren/ hat Er zu etwas vnnd ſichtbahr gemacht/ vnd hat jhren geben/ einem jeglichen Leib/ Seele vnd Geiſt nach ſeiner arth/ vnnd hat aber auch in denſelben ſeine vnſichtbare herꝛligkeit darinnen verborgen/ das iſt/ das vnſichtbare in dem ſichtbaren/ vnnd das himliſche in dem jrꝛdiſchen:
Dieſe iſt die heymligkeit/ nach welcher wir fleiſſig forſchen vnnd fragen ſollen/ das iſt nach der heymlich verborgenen weiſheit/ die ſonſt kein auge geſehen hat noch ſehen kan/ kein ohr gehoͤret vnnd kein hertz gemercket.
Alle dieſe vntere geſchaffene ſichtbare dinge/ haben einen irꝛdiſchen leib/ der iſt ſichtbar/ aber ſie haben auch einen himliſchen leib/ inwendig in ſich verborgen/ derſelbe iſt alſo lange vnſichtbar/ biß daß der ſichtbare leib zerbrochen wirdt vnd iſt/ vnnd hernach der vnſichtbare Leib/ ſichtbar dargeſtelt wirdt/ welcher dann iſt Himliſch vnd Geiſtlich/ auß Waſſer vnd Geiſt/ beſtanden/ vnd iſt zwar anders nichts/ dann ein allerreineſtes Cryſtalliniſches/ ja newgebohrnes Saltz deß Lebens/ das von den Gegen-Elementten nicht kan vberweltiget werden- Ferner/ alle dinge haben ein Seeliſches Leben/ das iſt/ ein ſolches/ welches aus der allgemeinen Lufft othem holen mus/ vnnd geſpeiſet wirdt/ durch dieſelbe/ ein Leben/ das da in einem augenblick ſterblich werden vnd ſterben kan/ alſo daß nichts beſtendiges daran iſt.
Gegen dieſes Seeliſchen Leben nun/ iſt ein Lebendig-machender Geiſt/ der nemlich nicht auch alſo othem holen mus/ wie das Seeliſche Leben/ ſondern er hat das Leben in ſich ſelbſt/ vnd iſt an ſich ſelbſt ein Geiſt/ vnnd nicht ein othem/ vnnd hat zwar in ſich das Ewige Leben/ vnd iſt nichts anders denn der Geiſt aus GOTT, vnd zwar der othem deß Allmaͤchtigen der alleß lebendig machet.
Endtlich haben alle ding einen Geiſt/ der da wieder hin fahret/ do er herkommen iſt/ vnd bleibet nicht in dem toden leibe/ vrſach/ weil es nicht iſt ein Geiſt der todten/ ſondern der Lebendigen/ vnd iſt der Geiſt aus GOTT, welcher in vnnd bey der alten ſchoͤpfung vnnd Creatur nicht Ewiglich bleibet/ ſondern alleine in vnnd bey der Newen die von Oben her iſt.
Alſo iſt nun nichts beſtendiges in dieſer Welt/ ſondern alles eitel vnnd vergenglich/ vnnd zeiget vnß aber claͤrlich an/ wie daß alle dieſe geſchaffene vntere ſichtbare dinge/ ſeindt ein Bilde der Oberen.
Dieſe heymligkeit hat GOTT ſeinen Kindern offenbaret vnnd ſeinen Weiſen/ daß nemlich dieſe Elementtariſche vntere ſichtbare Welt/ ein Bilde ſey der vnſichtbaren Obern Geiſtlichen Himliſchen/ ja Gottlichen Welt/ wenn derowegen nun dieſe Elementariſche vntere ſichtbare Welt wird vergehen/ ſo wird alsdenn die Geiſtliche Welt/ die nun noch vnſichtbar iſt/ an den tag kommen vnnd ſichtbar werden/ iſt derowegen keine Creatur vnnd geſchoͤpf/ ſie zeiget die heymligkeit der Obern Geiſtlichen welt an/ von welcher heymligkeit vnd wundern dann/ man in der zukunfftigen vernewerten welt/ in Zion predigen wirdt.
Nun ſpricht der Apoſtel deutlich/ wir ſehen nicht auf das ſichtbare/ ſondern auf das vnſichtbare/ 2 Corint.
4. 18. Item, Trachtet nach dem/ das droben iſt/ vnd nicht nach dem was auf Erden iſt/ Coloſſ. 3. 2. Jn meines Vaters Hauſe ſeind viel Wohnungen/ ſolche nemlich/ die da Ewig bleiben/ ſpricht CHRISTVS Johan. 14. worumb ſoltten wir denn auf das ſichtbare achten/ das doch vergenglich iſt!
Der Apoſtel ſagt deutlich/ So da iſt ein Seeliſcher leib/ ſo iſt auch ein Geiſtlicher leib: 1 Cor. 15. 44. vnd wenn dieſes jrꝛdiſche hauß vnſer ew huͤtten zerbrochen wird/ ſo habẽ wir ein hauß von Oben her aus GOTT, das nicht mit haͤnden gemacht iſt/ ꝛc. 2 Cor. 5. Item, es ſeind jrꝛdiſche leibe/ vñ ſeindt himliſche leibe/ 1 Cor 15. 40. ꝛc.
Es iſt aber allezeit das Geiſtliche/ Himliſche/ vnd noch zur zeit vnſichtbare/ im dem Seeliſchen/ jrꝛdiſchen vnnd ſichtbaren jnnen verborgen; Wie derowegen nun GOTT ſeine vnſichtbare herꝛligkeit durch die Schoͤpfung ausgeuſt fuͤr vnnd fuͤr in dieſe vntere Welt/ alſo ſamlet Er dieſelbe auch hinwiedrumb zu ſich/ vnnd wird ſie dermal eins/ wenn alleß vollendet ſein wirdt am Ende/ allererſt dann recht darſtellen/ in einer Newen ſchoͤpfung/ wie denn geſchrieben ſtehet/ Apocal. 21. 5. Siehe/ ich mache alleß New/ item verſ. 1. Ehe dann aber nun dieſe newe ſchoͤpfung kommet/ wird zuvor die vernewerung dieſer alten ſchoͤpfung vnd creatur vorhergehen/ nemlich in der froͤlichen zukunfft des HERRN, welche freilich wohl geſchehen wirdt/ mit groſſer krafft vnd herꝛligkeit/ dieweil je alles erloͤſet vnnd Frey werden wirdt/ was geſchoͤpf vnd creatur heiſſet/ Romer.
8. 21.
Vom Teufel/ fluch vnnd todt/ ꝛc. vnnd das freudenreiche Jubeljahr ſein vnd erſchallen.
So iſt nun wohl zuwiſſen/ daß ein gar ſehr groſſer vnterſcheidt ſey vnter der vernewerung/ vnnd vnter dem Newen weſen ſelbſt:
Die alte Creatur wirdt vernewert in jhrem alten weſen/ die Newe Creatur aber hat ein Newes Weſen/ vnnd daſſelbe zwar nicht von vnden her/ wie die Alte/ ſondern von Oben her: Denn Droben iſt das rechte weſen/ hierunden iſt nur das Bilde/ dies iſt die heymligkeit/ ſo wir wercken ſollen:
Droben ſeind die rechten Principia vnd Element/ dieſe vnteren ſeind nur ein ſchatten; hierunden ſeind nur eitel jrꝛdiſche leibe/ droben aber ſeind die Himliſchen: wiewohl auch hierunden in den jrꝛdiſchen leibern jnnen verborgen:
Die jrꝛdiſchen Leibe ſeind nur eine tode aſche/ die himliſchen aber ſeind ein edles Saltz des Lebens:
Das jrꝛdiſche Leben iſt nur Seeliſch/ vnd ein Mund voll othem/ wenn der iſt ausgeblaſen/ ſo felt alles dahin: das Himliſche Leben aber/ iſt ein Ewiges Leben vnd kan nicht ſterben: der jrꝛdiſche Geiſt iſt nur ein Windt/ wenn der ausfehret/ ſo zerfladert er in die Lufft/ vnd wird nirgend funden; Der Geiſt aus GOTT aber iſt ein lebendig machender Geiſt vnd alß GOTT ſelbſt.
Wie nun alle ding ein Bilde ſeind der Himliſchen/ alſo in aller warheit iſt der Seeliſche Adam vnd jrꝛdiſche Menſch/ auch ein Bilde deß Geiſtlichen Adams vnd Himliſchen Menſchens/ welcher da iſt CHRI- STVS in GOTT, vnd GOTT in CHRISTO.
Dies iſt das groſſe geheymnus vnnd die wunderſame heymligkeit/ die du/ ô Menſch/ ô Adam/ ô du Bild GOTTES. furnemlich vnd fur allen ſehr wohl mercken ſolt/ auf daß du dich erkenneſt in GOTT, vnd GOTT in dir/ vnd wiſſen vnd lernen moͤgeſt/ was ein Menſche ſey/ was Adam ſey/ was ein Bild GOTTES ſey/ das iſt/ was du ſelbſt ſelber biſt vnd ſeyeſt/ davon in vnſerm Buͤchlein Adam/ welches denn iſt die groſte weisheit/ nemlich/ ſich ſelbſt erkennen/ nach einem vollkommenen vnd wahren Erkentnus/ ſo da Geiſt vnnd warheit iſt; wer aber dieſes nicht achtet ſondern verachtet/ das doch GOTTES Bilde iſt/ der ſchendet ſich ſelbſt/ vnnd wird von GOTT wieder verachtet werden.
Das 17. Capittel.
Von der Schoͤpffung deß Menſchens vnd ſeiner Anatomy.
ES iſt dem Menſchen an nirgend nichts ſo viel gelegen/ denn am allermeiſten an ſich ſelbſt/ vnd daß er ſein eigen heyl/ ſeeligkeit vnnd beſtes wiſſen moͤge: wer derowegen nun ſich ſelbſt recht kennet/ im Geiſt vnnd in der warheit/ der kennet auch GOTT, vnnd alle ding:
Dannenher iſt dem Menſchen am Erkentnus ſeiner ſelbſt am allermeiſten gelegen.
Nun aber kurtzlich zu reden/ ſo beſteen alle dinge vnd auch der Menſch/ in Einem Dreyen vnnd Sieben:
Das Eine iſt individuum die Selbſtſtaͤndigkeit an jhr ſelbſt/ eines jeglichen dinges:
Die Drey ſeind Leib/ Seele vnnd Geiſt: vnnd die Sieben/ ſeind furnemlich ſieben Craͤfften/ nach den ſieben Craͤfften der Element vnnd nach den ſieben Geiſtern GOTTES, welche ſieben Craͤfften denn ein jegliche Creatur vnnd geſchoͤpf in ſich hat/ in ſeiner herꝛligkeit.
Alſo nun auch der Menſch/ iſt ein Einier Menſch an vnd fur ſich ſelbſt/ perſonaliter, , individualiter, in ſeiner elbſtſtaͤndtnuß.
Er iſt aber zuſamen geſetz von Dreyen/ als von Leib/ Seele vnnd Geiſt:
Vnd wirdt bezeuget durch Sieben Kraͤfften: alß 1. Kegen vnd bewegen:
2. Sehen: 3. Hoͤren:
4. Riechen:
5. Schmecken:
6. Sinnen/ dencken/ vernunfft:
7. Lautten oder Stimme:
Das regen vnd bewegen/ begreifft in ſich das leben/ fuͤhlen/ greiffen/ ſtehen/ gehen/ ꝛc. wird alles zu einem gerechnet.
Jn dieſem theil nun/ iſt der Menſch Seeliſch/ den Lebendigen Seelen vnnd Viehe gleich/ welches alleß dieſes eben gleich auch hat/ jedoch aber an ſeinem theil/ vnnd nach ſeiner mas/ zahl vnnd gewiecht/ ſo viel nemlich einem jeden gehoͤren vnd zukommen kan.
Dieſem nach/ hat der Menſch mehr nichtes als das Vieh/ vnd iſt mit demſelben eine lebendige Seele/ nach vnd aus den Elementen/ gleiches anfangs aus der Erden/ vnnd auch gleiches vntergangs wieder zur Erden/ Prediger 3. 19. ꝛc. Darnach aber hat der Menſch mehr als das Vieh/ welches da iſt aus einer andern Welt/ nemlich aus der Engliſchen/ vnd iſt das Gemuthe/ welches in ſeinem Geiſt ein Geſetz Prediger iſt in allen Menſchen von Natur/ vnd hat das Wiſſen/ Willen vnd Gewiſſen oder Gerichte zum Guten/ weiſet den Menſchen zu allen guten/ vnd klaget auch den Menſchen ſelber an vber dem boͤſen/ in ſeinem eigenen Gewieſſen/ Numer.
2. 15. 16. ꝛc. Endtlich hat der Menſch noch ein hoͤhers vnd herꝛlichers in ſich/ welches da iſt der Othem des Allmaͤchtigen/ eine Himliſche Seele vnnd Leben auß GOTT, ſo da GOTT dem Erſten Menſchen in ſeine Naſen vnnd Angeſichte geblaſen vnd eingehauchet hat/ vnd in/ vnd mit demſelben bezeichnet vnnd bezeuget hat/ ſeine Goͤttliche jnnigliche Liebe/ gegen ſein Bildnus/ in vnnd an einem ſtuͤck vnnd antheil des Ewigen Liechts vnnd Lebens/ Geneſ. 2. 7. Job. 27. 3. cap. 33.
4. Dieſem theil nach/ iſt der Menſch vnſterblich vnnd ewig/ weil er ſolch einen Schatz in ſich hat/ nemlich den Othem deß Allmaͤchtigen/ vnd iſt dannenher weit von allem vieh vnterſchieden/ ja auch vber die Engell.
Jn dieſer himliſchen Seelen iſt verborgen das Reich GOTTES, vnd in dieſem Othem des Allmaͤchtigẽ beſtehet die rechte wahre Menſchheit/ durch welche er zu einem wahren rechten vnd vnſterblichen Menſchen wirdt; im andern Elementariſchen theil aber iſt er nur dem viehe gleich/ jrꝛdiſch/ vergenglich/ ſterblich/ ſtaub vnd aſchen.
Weil denn der Menſch ein ſolches Antheil aus GOTT in ſeiner Schoͤpfung in ſich empfangen hat/ ſo kan er dannenher auch der Newen geburth/ ſchoͤpffung vnnd creatur/ aus GOTT, ſeiner Natur vnd weſentlichen Sahmen/ ſo da iſt das Allerheyligſt Fleiſch vnd Leib deß VVORTS, das da iſt CHRISTVS theilhafftig | werden/ vnd iſt alſo der Newe Menſch vnd die Newe Creatur aus GOTTES vnd ſeines Lebendig-leibhaftigen VVORTS Sahmen/ das iſt/ au CHRISTI, als deß Geiſtlichen Adams vnd Himliſchen Menſchens/ ſeinem Fleiſch vnd Gebeine: Johan. 1. 13. cap. 3. 1 Johan. 3. 9 1 Petri 1. 23. 2. Petri 1. 4. 2 Corint.
5. 17 1 Corint.
1545.
47. 48. Epheſ. 5. 30.
Dieſer Sahmen GOTTES empfehet der Menſch in ſeine Himliſche Seele/ durch den Heiligen Geiſt/ zu einem Newen Leibe/ der Kind vnd Erbſchafft GOTTES: vnd ſolcher Leib mit ſampt dieſer himliſchen Seelen vnd dem heiligen Geiſt aus GOTT, wird in ſeiner voͤlligen ſelbſtſtaͤndigkeit ehe nicht Perſoͤnlich erſcheinen/ biß er nach der Engliſchen herꝛligkeit/ vnd ablegung deſſelben Leibes/ endtlich in die Goͤttliche Welt am allerletzen Ende eingehen wirdt/ iſt danneher noch nicht offenbar/ was die Kinder GOTTES ſeindt/ 1 Johan. 3. als nur in einem dunckelen wort/ raͤtzel vnd ſpiegel.
Nach dem theil der Erſten Aufferſtehung/ der verwandlung in der zukunfft CHRISTI, vnd nach dem Kleinoth der himliſchen beruffung/ werden alle die ſo deſſen theilhafftig ſein werden/ empfangen einen Engliſchen Leib/ Leben vnnd Geiſte/ vnnd damit ins Paradeys vnnd Engliſche Welt eingehen/ vnd werden ſein : Matth. 22. 30. Marci 12. 25. Luc. 20. 36.
Ein jeglicher Leib des Menſchens/ wie auch die Seele vnd Geiſt/ werden aus dene geſpeiſet vnnd erhalten daraus ſie herommen vnnd genomeu ſeind/ als der Elementariſche Leib aus Waſſer vnd Erde/ die Seele aus Wind vnnd Lufft/ vnnd der Geiſt/ aus von dem Himmel/ Liecht vnnd Geiſt vnnd gehen auch wieder in daſſelbe/ wenn ſie zerbrochen vnnd aufgeloſet werden vnd ſein:
Nun iſt auch nach der Elementariſchheit ein dreyerley leib im Menſchen; weil er lebt/ aus Waſſer vnd Erde:
Wenn er geſtorben iſt/ aus Wind vnnd Lufft biß zur Aufferſtehung/ vnd wenn er Aufferſtehet/ aus Geiſt/ Liecht vnd Himmel/ vnd iſt zu wiſſen/ daß ein jegliches Element ſeinen eigenen Leib/ Leben vnd Geiſt hat.
Ferner die Heiligen GOTTES, ruhen nach rem ableiben dem Elementariſchen theil nach in der Erden/ grab oder orth/ do ſie ableibet ſeindt: alſo lies ſich der Prophet Samuel aus der Erden herfuͤr hoͤren/ vnd weiſſagte dem verworffenen Koͤnige Saul nen vntergang:
Dem Engliſchen theil nach/ ruhen ſie im Schos Abrahæ/ ſo da ſeind die Cammern der Gerechten in der hoͤhe im Himmel:
Dem Goͤttlichen theil aber nach im Paradeys: von allen dreyen zeuget die H. Schrifft deutlich.
Endtlich die vnglaubigen kommen in die helle vnd gefengnus mit allem/ ausgenommen den toden leichnam:
Die aber wieder den Heyligen Geiſt geſuͤndiget haben/ vnd keine vergebung erlangen weder in dieſer noch in jener welt/ werden in den todt begr ben/ nemlich/ weil ſie die Todtſuͤnde begangen haben.
Es werden aber alle toden au ferſtehen vnverweslich/ das iſt/ in eine Geiſtlichen vnnd Himliſchen Leibe/ w aber ein jederfur einen ſchatz oder ſchande ſich haben wirt/ das wirt alsdann nach dem Allgemeinen Gerichte/ offenbar werden.
Das 18. Capittel.
Von dem Bilde GOTTES, nach welchem der Menſch geſchaffen.
DAß der Menſch formiert vnd gebildet oder geſchaffen iſt nach dem Bilde GOTTES, iſt offenbahr auß der H. Schrifft/ Geneſ. 1. 26. 27. Jacobi 3. 9. nur allein iſt dies die frage/ er da/ welches vnnd was nemlich daſſelbe Bilde GOTTES ſey/ nach welchem der Menſch formiert vnd gebildet iſt.
Alle thier ind gebildet in jhren eignen bilde/ der Menſch aber iſt geſchaffen vnd geformieret / zu/ vnd nach GOTTES Bilde.
Dieſes Bilde GOTTES nun iſt CHRISTVS, , weſentlich/ leibhaftig/ das Bilde deß vnſichtbaren GOTTES: Coloſſ.
1. 15.
Denn GOTT iſt ein Geiſt/ vnd mag nicht geſehen noch gerieffen/ oder betaſtet werden/ es ſey denn in ſeiner Weſentlichen Leibhafftigkeit/ vnd Leibhaftigen Weſenheit:
Eben gleich wie er Menſch in ſeiner wahren Menſchheit/ nach welcher er von allen andern lebendigen Seelen vnterſchieden iſt/ ein Geiſt oder Geiſtlich/ in vnd an ſeiner Himliſchen See- / vnd kan anders der Geiſt des Menſchen nicht geſehen/ begrieffen noch erkant werden/ denn in ſeinem Leibe/ in welchem mit aller ſeiner Fuͤlle jnnen wohnet: Alſ auch der vnſichtbare GOTT der ein Geiſt iſt/ kan anders nicht geſehen noch erkan werden/ denn in CHRISTO, vnd ſeinem weſentlichem Leibe/ als in welchem GOTT der Vater/ das VVORT, vnd der heilige Geiſt/ ſampt der gantzen Fuͤlle der GOTT- HEIT, Leibhafftig/ jnnen wohnet; Joha 14. 9. 1 Johan. 1. Coloſſ.
2. 9. Vnd dieß iſt der Geiſtliche Adam/ ein lebendig machender Geiſt vnd der Himliſche Menſch/ der HERR auß dem Himmel/ 1 Corint. 1 45. 47.
Es iſt aber das Bilde GOTTES Dreyerley/ nemlich das Bilde des Weſens/ Weſentlich/ nach deme der Menſch ſeine ſelbſt eigenes Bilde iſt in ſeinem eigenem Weſen vnnd Leibhaftigkeit: Alſo iſt auch CHRI- STVS GOTTES Weſentliches vnnd leibhaftiges Bilde in GOTT, gleich wie de Menſchens Leib im Menſchen/ vnd iſt alſo GOTT in CHRISTO, wie der Menſch in ſeinem Leibe/ ſein ſelbſt weſentliches ſelbſtſtendiges Leibhafftiges vnnd Perſoͤnliches Bilde.
Darnach 2. das Bilde der Geſtalt an dem Euſſerlichen Anſehen der geſtalt angeſichts vnd gliedtmaſſen/ ꝛc. Endtlich 3. das Bilde der lebendigen eigenſchafften krafft vnd vermuͤgens/ wie es jmmer nahmen haben mag.
Alhier wird offenbar die heymligkeit des Bildes GOTTES, vnd daß GOTT in CHRISTO, vnd CHRISTVS in GOTT, freilich viel ehe ein Menſch iſt vnd geweſen iſt/ als wir/ denn wir je allermaſſen nach Jhm gebildet ſeind/ vnd alſo deſſen Conterfey vnd Abbild.
Es vnterſcheiden ſich aber CHRISTVS, das Bilde GOTTES; vnd der Menſch/ der da auch GOTTES Bild vnd Ehre iſt/ alſo: nemlich/ 1. als das Weſen/ vnd das Bilde: 2. als Weſen vnd Weſen:
3. als Geiſtlich/ Himliſch vnnd Goͤttlich/ vnnd als Seeliſch/ jrꝛdiſch vnnd von vnden her: Das iſt/ als Adam vnd Adam/ Menſch vnd Menſch/ vnd als droben vnd hierunden:
Der Seeliſche Adam/ iſt nicht ein Bilde GOTTES nach dẽ Weſen/ wie CHRISTVS. Vhrſach/ denn ſein weſen iſt jrꝛdiſch vnd von vnden/ ſondern in vnnd an ſolchem jrꝛdiſchen leibe nur das Bilde der geſtalt/ wie ein Conterfeyth vnd Abbild/ vnd ſolches in einem jrꝛdiſchen Seeliſchen weſen von vnden her aus der Erden: Alſo iſt der Seeliſche Adam vnd jrꝛdiſche Menſch ein Bilde des Geiſtlichen Adams vnd Himliſchen Menſchens/ gleich wie ein hoͤltzern/ ſteinern oder wachſern/ ꝛc. Bilde eines lebendigen Menſchens Bilde iſt/ nicht in einem Menſchlichen weſen an fleiſch vnnd bluth/ ꝛc. ſondern in einem andern weſen.
Wie ſich nun voneinander vnterſcheidem weſen vnnd weſen/ alſo geſtalt vnnd geſtalt:
1. Die Jnwendige Geſtalt GOTTES, iſt die Allerheyligſte GOTTHEIT, ſo da mit aller Fuͤlle in CHRISTO, leibhaftig jnnen wohnet:
Von dieſer geſtalt/ hat der Menſch empfangen den Othem des Allmaͤchtigen in einer Himliſchen Seele/ zu ſeiner inwendigen weſentlichen geſtalt vnnd wahren Menſchheit:
2. Die Leibhaftige Sichtbare greifliche vnd Perſoͤnliche geſtalt GOT- TES, weſentlich/ in welcher GOTT Leibhaftig erſchienen vnd Perſoͤnlich ſichtbar worden iſt/ iſt das Fleiſch deß VVORTS, der Leib CHRISTI: Nach dieſem hat der Menſch auch einen | leib von fleiſch/ bluth vnd gebeine/ aber nicht Goͤttlich/ Geiſtlich vnd Himliſch/ ſondern Seeliſch/ jrꝛdiſch vnd von vnden.
Endtlich/ 3. das offenbare Angeſichte/ , vnd anſchawen vnd betrachtung/ am haupt/ leibe vnd allen gliedern vnnd derſelben krafft vnnd vermuͤgen:
Nach dieſem iſt auch der Menſch formirt vnd alſo anzuſchawen/ an welcher betrachtung denn viel geheymnuſſen abgemercket werden moͤgen/ wiewohl der Geiſt des jrthumbs furgiebt/ als wenn GOTT kein Haupt/ Augen/ Ohren/ Angeſicht/ Naſe/ Mund/ ꝛc. ja keine Haͤnd vnnd fuͤſſe hette/ weil Er ein Geiſt iſt/ welches vielmehr auf dieſen Geiſt des jrꝛthumbs ſelber kompt/ der hat Augen vnd kan doch nicht ſehen vnd erkennen/ das Bilde GOTTES in CHRISTO, vnnd an dem Menſchen: hat Ohren/ vnnd hoͤret nicht/ ein Hertz vnd verſtehet nichtes nicht/ ꝛc.
Ferner iſt der Menſch auch gemacht nach GOTTES Gleichheit/ vnd iſt GOTT gleich/ nemlich/ 1. an der Himliſchen Seelen/ Ewig vnd vnſterblich/ vnd dannenher aus GOTT.
2. Gleich an Kraͤfften/ daß er viel vermag/ nemlich nach ſeinem theil/ mas vnd gewicht- 3. Gleich an herꝛligkeit/ als ein Gott/ vber alle andere Creaturen ein Herꝛ vnnd beherꝛſcher.
Alhier ſoltu lieber Leſer wiſſen vnnd abmercken/ daß dieſe groſſe Geheymnus alhier offenbaret/ mit ſich bringe/ das rechte Iehi Or, es werde Liecht/ den Tag der Offenbarung deß Sohns des Menſchens: Davon CHRISTVS deutlich ſaget/ Luce 17. 22. ꝛc. an welchem der Sohn des Menſchens offenbaret wirdt/ vnnd das dies ſey die Offenbahrung vnd Erſcheinung IESV CHRISTI, davon geweiſſaget haben die heyligen Apoſtel/ 1 Petri 1. 7. vnd 5. 1. Timoth. 6. 14. 15. 1 Johan. 2. 28. Titum 2. 13. 2 Timoth. 4. 1. 8. vnd 2 Theſſal.
2. 8. vnd zwar ſo wird die Offenbahrung oder Erſcheinung von der zukunfft ſelbſt deutlich vnd klaar vnterſchieden.
Hiher gehoͤren Malach. 3. Matth. 24. 30. vnnd inſonderheit Apocal. 12. Wer augen hat der ſehe/ wer Ohren hat der hoͤre/ vnd wer ein verſtendig Hertz hat/ der mercke drauf.
Dieß iſt aber die Offenbarung vnd Erſcheinung CHRISTI, der Tag der Offenbarung des Sohns deß Menſchens/ daß nemlich GOTT in CHRISTO vnd CHRISTVS in GOTT ein Geiſtlich/ Goͤttlich/ Himliſcher Adam vnnd Menſch von Ewigkeit ſey vnnd geweſen ſey/ in Goͤtilicher leibhaftigkeit/ Geiſtlichem Himliſchen Weſen/ Fleiſch vnd Bluth/ vnd nach ſolchem ſeinem weſentlichen bilde hat Er in der ſchoͤpfung auch einen Seeliſche Adam vnnd jrꝛdiſchen Menſchen geſchaffen vnd formieret.
Das 19. Capittel.
Vom Bilde deß Geheymnuß/ das iſt/ vom geheymnuß GOTTES.
DJes iſt das geheymnus GOT- TES, als ſchon geſaget iſt/ Sonnenclaar erkant/ kundt vnd offenbar an dem Seeliſchen Adam vnnd jrꝛdiſchen Menſchen von vnden vnnd hierunden/ daß nemlich droben der rechte wahre Adam vnd Menſch ſey/ hierunden aber nur das Bilde.
Wunderbar iſt GOT- TES Rath/ vnd wer hat deß HERRN Sinn erkant/ welchem es alſo gefallen hat/ daß die Letzten ſollen die Erſten ſein/ den Groſchen vnd die Seelige herꝛligkeit am aller Erſten empfahen:
Wohl moͤgen dieſe Letzten ſagen:
Dies iſt der Tag/ den der HERR gemacht hat/ laßt vns frewen vnnd froͤlich drinnen ſein/ vnd iſt ein wunder fur vnſern Augen:
Pſal. 118. Heute iſt erfuͤllet das Wort das geſchrieben ſtehet:
Der Stein den die Bawleute verworffen/ iſt zum Eckſtein worden/ vnd iſt ein wunder fur vnſern Augen/ denn der Geiſtliche Felß/ von welchem doch ja alle Vaͤter geſſen vnnd getruncken haben/ vom anfang der Welt/ vnd auf welchem die Gemeine GOTTES gebawet vnd gegruͤndet iſt/ iſt vnerkant geblieben/ biß auf die Siebende Poſaune/ do das Geheymnus GOTTES hat ſollen offenbar werden/ vnnd auch offenbar worden iſt/ denn der Geiſtliche Adam vnd Himliſche Menſch/ in ſeinem Goͤttlichen fleiſch vnnd bluth/ durch welches wir ja ſo thewer erkaufft ſein/ iſt von der heiligen ſtatt geſtoſſen/ vnnd hergegen ein ander fleiſch vnnd bluth/ von vnden her/ aus den Suͤndern in das Heilige gebracht worden/ zum grewel der verwuͤſtung.
Aber nun iſt die Newe Schoͤpfung kommen/ in welcher das VVORT ſpricht/ vnd der HERR Selber redet/ wie Er verheiſſen hat/ Eſaie 52.
6. cap. 40. 5. vnd ſaget:
Iehi Or, Es werde Liecht/ denn der Tag iſt kommen/ welcher dem HERRN bekant iſt/ vnd denen Er ſein Geheymnus wil offenbaren/ Zachar. 14. 7.
Was nun das Geheymnus GOTTES in der ſchoͤpffung des Menſchens belanget/ ſo iſt ſolches dieſes/ daß GOTT den Menſchen geſchaffen hat/ einen Man vnd ein Weib/ Geneſ. 1. 27. vnnd hat das Weib auß dem Manne genommen/ cap. 2. 21. 22. anzuzeigen das groſſe Geheymnus CHRISTI vnd ſeiner Gemeine/ die da iſt ſein Weib vnnd Brauth/ aus ſeinem fleiſch vnd gebeine/Epheſ.
5. 30. 31. 32.
Es iſt aber die Goͤttliche Geiſtliche vnnd Himliſche Eva dreyerley:
1. Die Allerheyligſte GOTTHEIT Selber:
2. Die Gemeine CHRISTI: Vnd endtlich 3. die Himliſche Seele im Menſchen.
Dies iſt der Leib CHRISTI, ſeine Gemeine/ deſſen Heyland Er worden iſt/ fur welche Er ſich dahin gegeben.
Die Goͤttliche Eva als die Allerheyligſte GOTTHEIT, iſt vnſer aller Mutter/ vnnd das rechte Jeruſalem/ ſo droben iſt:
Die Geiſtliche Eva als die Gemeine CHRISTI, iſt die Kirche vnnd Mutter/ die Brauth des Lambs:
Die jungfraw vnd tochter Jeruſalem:
Die Himliſche Seele/ iſt die Himliſche Eva/ eine Magd deß HERRN, eine tochter Jeruſalems/ die einem jrꝛdiſchen Manne vermehlet ward/ der ſie in angſt vnd noth vnd todt gefuͤhret/ aber der HERR iſt ein Knecht fur ſie worden/ vnd hat ſie wieder los vnd frey gemacht durch ſeinen todt/ vnd jhr einen newen’ Adam/ Menſchen vnd Man/ aus ſeinem fleiſch vnd gebeiner/ vermehlet/ davonſie ein Goͤttlich Erbe hat.
So wir nun fragen nach dem geheymnus GOTTES, wie doch daſſelbe zu betrachten vnd kuntbar zu erkennen ſey/ ſo iſt die antwort/ an dem Menſchen:
Es iſt nur ein Menſch in einer Einigen Perſon/ aber in dreyen zeugen ſeiner Beſtendtnus/ als Leib/ Seele vnnd Geiſt/ vnnd in Sieben Kraͤfften:
Der Geiſt iſt allezeit an ſtatt des Vaters vnnd iſt auch der Vater ſelbſt/ vnnd zeuget durch die Seele als durch die wahre Mutter/ jhme ſelbſt einen leib/ welcher iſt das Kind vnd der Sohn/ darinnen alle Fuͤlle wohnet:
Alſo iſt auch nur ein Einiger GOTT, in einer einigen Perſon/ aber in dreyen zeugen/ Vater/ VVORT vnnd heiligen Geiſt/ vnd in ſieben Geiſtern oder Kraͤfften GOTTES: GOTT iſt ein Geiſt vnd Vater/ vnd zeuget durch das VVORT vnnd in demſelben Jhme ſelbſt einen Leib/ Kind vnd Sohn/ in welchem Er mit aller ſeiner Fuͤlle Leibhafftig jnnen wohnet; Alſo zwar/ daß wer den Sohn ſiehet/ der ſiehet auch den Vater ſelbſt/ das VVORT ſelbſt/ den Lebendig machenden Geiſt vnd Geiſtlichen Adam ſelbſt.
Darnach zeuget GOTT auch einen Sohn/ nicht nach der Perſon vnd Perſoͤnlichen vnterſcheidt/ wie ein Menſch einen Menſchen/ ſonſt wurden zweene Gott vnd Goͤtter werden/ ſo doch nur ein Einiger GOTT iſt/ ſondern nach dem zeugnus/ vmb vnſert willen zeuget Er einen Sohn/ auf das wir nemlich durch ſolch zeugnus als deß Vaters vnd Sohnes in GOTT, mochten GOTTES Kinder/ Erben vnd Mit-Erben werden/ aus ſeinem Sahmen/ Fleiſch vnd gebeine; Denn GOTT an/ in vnd fur ſich ſelbſt/ darf je keines Vaters noch Sohns/ weil Er je nicht iſt von einem andern oder mehr denn Einer nach der zahl/ ſondern eben ſelbſt der Ieſſe vnnd alleß in allen/ auch nicht zween oder drey/ ſondern nur Einer vnd ſonſt keiner.
Endtlich 3. zeuget GOTT auch einen Sohn vnd iſt ein Vater/ nach den Bezeugnuß/ vnd zwar gegen alle Creaturen/ vnd was Er jmmer irgend geſchaffen hat/ daß nemlich alleß eine zuverſicht/ vertrawen vnd glauben zu Jhm haben moͤge/ auch zwar die Jungen Raben/ wenn ſie von den Altten verlaſſen werden:
Dieſe bezeugnus aber geſchicht durch den Geiſt/ der von GOTT, in allen dingen iſt/ vnd alles erfuͤllet/ Weißheit 1. 7. cap. 12. 1. welcher es iſt/ der da in den jungen Raben zu GOTT ſchreyet/ welcher iſt ein GOTT der Geiſter alles fleiſches/ Num. 16. 22. vnd erinnert GOTT, daß Er aller Creaturen Vater ſey/ vnnd koͤnne oder moͤge ſie demnach nicht verlaſſen.
Der Geiſt nun iſt es/ der in allen Creaturen GOTT anrufft/ lobt vnnd preiſet:
Darumb ſagt der Pſalm/ alleß was othem hat/ lobe den HERRN, item, aller Geiſt lobe den HERRN, item, die Erde/ das Meer vnd die Baͤume im walde/ lobẽ den HERRN: Es iſt alles am Geiſt gelegen/ ô Menſch/ haſtu den nicht/ kenneſt jhn nicht/ vnnd weißt nicht wo Er her iſt/ ſo biſtu nur ein Vieh/ ohne Geiſt/ wie der Prediger ſagt/ vnd anders nichts.
Der Geiſt nun iſt es auch/ der alles erforſcht/ auch die Tieffen GOTTES, vnd offenbaret vns das groſſe Geheymnus GOT- TES, des Vaters vnd CHRISTI, daß wirs auch in vnnd an vns ſelbſt erkennen/ ſehen/ hoͤren/ ja greiffen koͤnnen/ das zuvor niemand begreiffen kunte/ vnd durch denſelbigen Geiſt reden wir auch/ vnnd nicht durch den Geiſt der welt.
Das 20. Capittel.
Von der warheit vnd Geiſt/ durch welche alle weisheit gerechtferttiget wirdt.
SO wir von der weisheit reden wollen/ muß ſolches im Geiſt vnd in der warheit beſtehen; Nun iſt nichtes warheit/ denn alleine der Geiſt iſt warheit/ vnnd derſelbe kan vns in alle warheit leiten/ alles lehren/ ja auch was zukuͤnfftig iſt verkuͤndigen/ denn alle Geiſter ſeind Jhm vnterthan/ er durchgehet ſie alle/ wie das Fewer Gold vnd Silber/ Siebenmahl/ vnd was gutes an jhnen vberbleibet/ das verderbet er nicht/ ſondern gedenckt es ſey etwan noch ein Segen drinnen/ vnd blaͤſet das glimmende toͤchtlein anmit einem Liecht:
Lebens: vnd Liebefeuer/ vnd geußt ſich ein in daſſelbe/ daß es fruchtbahr werde zu einer newen ſchoͤpfung vnnd ſich multiplicir vnd vermehre in viel tauſent.
Es mag aber niemand zur weisheit kommen/ er ſey denn erſt durchs Fewer gangen/ bewerth vnd verſucht/ gleich wie das Gold nicht zu ehren kommen mag/ es ſey den durch ein freſſend fewer gangen im jrdenen tiegel Siebenmahl/ daß es hernach getaufft werde mit waſſer vnd Geiſt/ zur newen geburth/ vnd ein newes gold wachſe/ vnd werde aus demſelben waſſer vnnd geiſt/ in viel tauſend vermehret/ vnd als ein himliſches gold/ geiſt vnd metall/ auch andere geringere metal zum beſten golde machen kan.
Alſo gehts auch mit dem Menſchen/ der die weisheit erlangen ſoll/ mit Fewer muß er getaufft werden zu erſt/ darnach mit Waſſer/ vnnd dann mit Geiſt/ vnd ſolches alles geſchicht im tiegel des jrꝛdiſchen Menſchens.
Es wirdt aber alle weisheit gerechtferttiget im Geiſt vnd in der warheit/ durch die Principia, Subordinata, vnd Concordantias, vnd concentriret ſich hernach in der Harmony.
Die Principia begreiffen eines jeden dinges wahren anfang/ von dannen es kommen/ dahin es auch wieder fehret/ vnd daraus es auch erhaltten wirdt:
Die Subordinata begreiffen in ſich die ordnung/ richtigkeit vnd volkommenheit eines jeglichen dinges/ wie es an einander hanget/ bey einander ſtehet vnd beſtehet; Gleich wie an einer leiter oder ſtiegen/ kein ſtaffel oder ſproſſen ſehlen mus/ ſonſt ſeind die ſubordinata nicht richtig; Es ſeind aber der ſubordinata gemeiniglich Sieben/ vnd folgen einander ordentlich nach/ vnnd alles waß auf einander richtig vnd ordentlich folget/ das ſeind ſubordinata, vnnd das iſt vollkommen:
Die Concordantz endtlich iſt/ daß alles miteinander zugleich wohl vbereinſtimmet/ vnnd keine wiederwertigkeit oder gegenheit nirgend zu finden/ weder zu ſehen noch zu hoͤren/ gleich wie in einer lieblichen Muſic alles wohl klingt vnd vbereinſtimmet/ wenn auch gleich noch ſo viel ſtimmen weren/ vnnd ſie ſich noch ſo viel verwechſeln vntereinander/ ſo gehet doch jmmerdar eine aus der andern/ vnd bleibt ein Ewiger Ternarius drinnen/ vnd beſtehen demnach die Principia vnd concordantiæ im Ternario vnd unitaͤth/ do eins aus dem andern fleußt/ biß auf die zahl 7. der ſubordinata, welche reichen der groͤſſern zahl nach biß auf zwoͤlffe.
Endtlich die Harmony concentrirt vnnd beſchleuſt alleß/ welche alleß zuſammen faſſet/ in 1. 3. vnd 7. vnnd ſtellet eins dar wie das andere/ nemlich das Vntere wie das Obere/ vnd das Obere wie das Vntere/ daß nemlich keinß wieder das ander ſey/ ob ſie ſchon auch alſo ſehr vnterſchieden ſeindt/ als GOTT vnd Creatur/ Geiſt vnd Seele/ Himmel vnd Erde/ ſo iſt dennoch einß in dem andern/ das eine wirdt durchs ander erkant/ vnd das eine durch das ander gerechtferttiget/ vnd zwar im Geiſt vnd in der warheit.
Forſchet nun vnd Sehet/ Pruͤfet vnd erfahret/ hoͤret/ mercket vnnd vrtheilet/ alle jhr Weiſen/ was dies fur eine weisheit/ warheit vnnd Geiſt ſey/ ſo in dieſem Buͤchlein furgeſtelt iſt.
Die Narren wiſſen nichts von der weisheit vnnd kennen jhren weg nicht; Die Luͤgner nichts von der warheit vnnd wiſſen jhr Principium nicht/ vnnd die Seeliſchen viehiſchen vnd vngeiſtlichen nichts von dem Geiſt/ ob ſie ſchon ſeinen Wind wehen vnd ſauſen hoͤren/ ſo wiſſen ſie doch nicht/ von wannen er kompt/ vnd wohin er fehret:
Darumb ſiehe nicht auf Menſchen/ frag vnd forſche nicht nach mir/ der ich je nichts bin/ vnd gaffe nicht auf das bilde/ vnd gedencke daſſelbe etwan anzubeten/ wie alle die auf Erden wohnen/ thun/ Apocal. 13. ſondern nur allein nach dem Geiſt frage/ forſche/ vnd fuͤrchte den/ denn der allein iſts der alleß richtet vnd richten wird im Wort der warheit vnd gerechtigkeit/ denſelben ſoltu ehre/ vnd wieder Jhn weder gedencke/ rede noch thun/ auf daß du nicht aus deinem eigenen munde vnd hertzen gerichtet vnd verdammet werdeſt.
Nun aber offenbaret ſich aller Geiſt/ warheit vnd weisheit/ in dieſen dreyen/ wird auch daraus erkant vnnd gerechtferttiget: nemlich/ in einem Goͤttlichen Liecht/ in einem Goͤttlichen Leben vnd in einer Goͤttlichen Liebe:
Wo dieſe drey ſeind/ in vnd an/ vnnd bey dem Menſchen/ do iſt auch warhaftig/ Geiſt/ warheit vnd weisheit:
Das Goͤttliche Liecht beſchleuſt in ſich alle weiſheit/ verſtandt vund erkentnus: das Goͤttliche Leven beſchleuſt in ſich alle warheit/ heyligkeit vnnd gerechtigkeit: vnnd die Goͤttliche Liebe die beſchleuſt allen Geiſt in ſich/ vnd geußt denſelben auß in vnſer hertz/ vnd daran erkennen wir/ daß vns GOTT geliebet hat/ dieweil Er vns von ſeinem Geiſt gegeben hat/ der ſchreyet in vnß Abba/ lieber Vater/ vnd giebt zeugnus vnſerm Geiſt/ daß wir GOTTES Kinder ſeindt/ vnnd geuſt fur GOTT auß/ vnſer threnen waſſer vnd gebeth/ auf daß wir Gnade finden fur dem HERRN, vnd lehret vns recht beten/ vnd bitten vmb das/ was droben iſt/ vnnd vertritt vns/ mit vnausſprechlichen Seuffzen.
Daran erkennen wir im Geiſt vnd in der warheit/ wo da ſey die rechte weisheit/ die Goͤttliche warheit/ vnd der heilige Geiſt:
Denn dieſe drey/ Liecht/ Leben vnd Liebe/ kommen von GOTT her/ vñ GOTT iſt ſelbſt ein Liecht/ vnd iſt keine finſternus noch fewer in vnd bey jhm: GOTT iſt das Ewige Leben/ vnd iſt kein todt noch verderben aus Jhm/ in vnd bey Jhm: GOTT iſt die Liebe ſelbſt/ vnd iſt kein zorn noch pein/ helle noch verdamnus aus vnd von jhm; wer nun in/ vnd an/ vnd bey dieſen dreyen bleibet/ nemlich bey dem Goͤttlichen Liecht/ in einem Goͤttlichen Leben/ vnnd an der Goͤttlichen Liebe/ der bleibet vnnd iſt in GOTT, vnnd GOTT in Jhme/ im Geiſt vnd in der warheit nach der weisheit vnd wahren Erkentnuß GOTTES, vnd weis was Geiſt/ warheit vnd weisheit iſt vnd ſey/ vnd verkuͤndiget derſelben wahre Principia, Subordinata vnd Concordantias, in einer Goͤttlichen Harmony, bewerth den Außerwehlten Engeln vnd Menſchen/ im Geiſt vnd in der warheit.
Das 21. Capittel.
Vom geheymnuß der zeit/ daſſelbe gruͤndtlich zuverſtehen.
ES iſt nichts ſo heymlich vnnd verborgen bey der Nacht/ das da bey Tage nicht offenbar wuͤrde/ wenn das Liecht in ſeinem tage/ und der tag in ſeinem Liechte kompt/ vnd wenn die helle Sonne vber alleß leuchtet/ ja vber alleß was vnter dem Himmel iſt:
Die Nacht iſt vergangen/ vnd ſiehe/ der Tag bricht an/ mit ſeiner ſchoͤnen Morgenroͤthe/ die da ein Liecht-fewer/ vnd ein Fewer-liecht iſt/ wer wirdt nun beſtehen/ denn der HERR kommet/ ja der HERR kommet kommende/ Amen.
Hallelujah.
Er iſt wie das Fewer eines Schmeltzers/ vnnd wie die ſcharffe ſaiffen ſiederlauge/ Er wirdt ſchmeltzen/ probieren/ abtreiben/ ꝛc.
Er wird wachſen/ reinigen vnd ſaubern/ ô wer kan fur Jhm beſtehen?
Malach 3. dieß alles wird Er darumb thun/ auf daß aller vnflath hinweg komme/ ehe denn die Sonne aufgehet/ vnd Er das Erdreich vnnd Welt nicht gar mit dem bann ſchlage/ cap.
4.
Weil denn der Tag kommen iſt mit ſeinem Liecht in dieſer zeit/ ſo wirdt alſo auch das Geheymnus der zeit der gantzen Welt offenbahr: Allezeit aber nun wird eingeſchloſſen vnd beſchloſſen in vnd mit der zahl Sieben/ denn am Siebenden Tage hat GOTT die Schoͤpfung vollendet/ vnd alſo in Sieben/ alle zeit eingeſchloſſen:
Es ſtehet aber die zahl Sieben alſo: 7. ---- 49. ---- 70. die zahl 7. nach vnſerer zeit/ ſiehet furnemlich auf die Siebende Poſaune/ in vnd mit welcher das Geheymnus GOTTES vollendet/ ja offenbaret wirdt:
Apocal.
10. 11. vnd 12. capitteln: alſo auch mit der Siebenden Schale der Zorn GOTTES: So viel vnß aber im ſtuckwerck kunt iſt/ ſeind vnd leben wir ſchon/ zwiſchen der fuͤnfften vnd ſechſten Schale.
Die zahl 49/ zeuget vnß Sonnenclaar an/ das ſchoͤne geheymnus von den zeiten der Erquickung vnd herwiederbringung alles deſſen was verloren iſt/ Lev. 25. vnd iſt dieſe zahl 49. ein ende deß kleinẽ Siebenden tages/ vnd ein anfang des groſſen Siebenden tages vnd Sabbath GOTTES.
Endtlich die zahl 70. deutet auf die 70. wochen/ im Propheten Daniel/ wie denn auch auf den Außgang der 1335. tage/ cap. 9. 24. vnd 12. 12. weñ dieſe vmb ſeind/ alsdeñ wird die Miſſethat verſuͤnet werden/ die Suͤnde vergeben vnnd zugeſiegelt/ alle weiſſagung erfuͤllet/ vnd der Allerheyligſte mit ſeinen Heyligen das Reich einnehmen/ ꝛc. Jeruſalem wieder gebawet/ vnnd die Ewige Gerechtigkeit/ vnnd alles was durch den fall verloren worden/ wiedergebracht werden.
Von dieſer groſſen herꝛligkeit vnd vnausſprechlichen freude/ weiſſaget der Geiſt in aller Creatur/ ja in allen Liechtern des himmels/ vnd in allen Elementten: Wo ſeind aber die Seher/ wo ſeind die es hoͤren/ wo ſeind die es mercken?
Ferner die zeit der welt belangendt/ iſt dieſelbe abgetheilt in 1. 3. vnnd 7. die Eins zeit/ generaliter, begreifft in ſich den gantzen groſſen Tag der welt in 12. ſtunden/ Matth. 20. welches 6000. jahr ſein ſollen/ vnd weren 500. jahr an Einer ſtunden/ aber die tage ſollen verkurtzet werden/ alſo daß ſie nicht 6000. voll werden/ vnd die tage oder jahr ihrer abkurtung ſeind claar zu finden in Geneſi/ bey dem Erſten Gerichte vber die Welt/ ꝛc.
Die drey zeiten der welt nun ſeind/ daß die 6000. iahr der welt in 3. zeiten abgetheilt werden/ als die Erſte/ von Adam an biß auf Noah in der Suͤntfluth/ vnnd begreift in ſich 1656. jahr.
Von der Suͤndtfluth biß auf Meſſiam von der Jungfrawen gebohren/ iſt die andere zeit getheilt in 12. theil/ jeder begreift in ſich 214. oder 214½. jahr/ welche zuſamen gerechnet/ machen 2568. jahr/ von der Suͤndtfluth biß auf Meſſiam: 4 Eſdræ 14. 11.
Wenn nun die 1656.
Jahr zu dieſen kommen vnnd ſummiret werden/ ſo iſt Meſſias von der Jungfrawen gebohren/ im Jahr der Welt/ 4230.
Die dritte Zeit der Welt iſt von CHRISTI geburth an/ biß auff ſein herꝛliche Zukunfft/ welcher Jahre jhr Geheimnus in ſeiner Zeit heimblich angedeutet wird/ 4. Eſdræ 7. 28 30. vnnd Cap. 9. Computatio.
Was nun endlich die obgedachte dreyerley Zahl 7. 49. 70. belanget/ wird darinnen das Geheimnus claar angedeutet/ ohne einiges Zuthun vnd ohne einiges Abthun/ wer nur ſelbſt die Augen/ Ohren vnd Hertz will auffthun/ ſehen/ hoͤren vnd mercken/ man kans auch vnmoͤglich einem deutlicher ſagen.
Dieſe Zahl wird nun auch in ſich ſelbſt computirt vnd gerechnet/ nemlich/ vmb gewiß zuerkundigen/ wie viel Jahr eine jegliche Stunde von den Zwoͤlffen in ſich halte vnnd begreiffe/ weil je die 6000.
Jahr nicht voll/ ſondern die Tage verkuͤrtzt werden ſollen.
Gleich wie aber nun in den vorigen Zeiten/ vnd Gerichten vber die Welt/ allezeit Sieben Tage vorher gangen ſeind/ vor dem Gerichte/ ehe nemblich das Gerichte ſelbſt vber die Welt kommen vnnd ergangen iſt/ alſo gſchicht auch nun/ in vnd bey der Zeit/ zum Gerichte vber dieſe Welt. Geneſ. 7. 4. Joſue 6. auch Levit.
25. Wenn nun da Gerichte angekuͤndiget wird/ ſo geſchicht e Sieben Tage zuvor her: Wer nun den Geiſt Daniels hat/ der zehle vnd rechne wie viel Tage vergangen vnd wie viel noch vbrig ſeyn/ zum Gerichte.
Niemand glau es/ was fuͤr mutationes vnd Veraͤnderung vnd welch ein Verderben fuͤrhanden iſt/ die gantze Welt lieget im Argen/ vnd wird auch drinnen verſincken.
Damit wir aber dem frommen Leſer vnd Liebhaber der reinen Weißheit nicht vorenthalten/ ſondern er moͤge gaͤntzlich ab mercken koͤnnen die Zeit des Endes/ nemlich an den gewiſſen Zeichen deſſelben/ ſ ſeind derſelben Zeichen fuͤrnemblich drey Das Erſte iſt/ wenn gar bald/ nach der ſchroͤcklichen groſſen blutigen Schlacht/ die fuͤrhanden iſt/ kommen wird/ der/ auff welchen wir warten/ Malach. 3. vnd 4. vnd das Euangelium vom Reich geprediget werden wird/ in der gantzen Welt/ zu einem Zeugnus vber alle Voͤlcker/ auff daß endlich dadurch Ein Hirt vnd Eine Heerde werden moͤge/ Matth. 24. 14. Offenbar.
14. 6 Zophanie/ 3. 8/ 9. Das Ander Zeichen iſt wenn nemblich die zehen verlornen Staͤmme Jſrael/ wieder gefunden werden vber das Waſſer/ ins Land vnd auff die Berge Jſrael kommen werden von Auffgang der Sonnen/ nach außgieſſung der 6. Schalen/ Offenbahr.
16. 12. 4. Eſdræ 13. 40. ꝛc. Eſaie 11. 11. Cap. 27. 13.
Jerem. 31. 8. ꝛc. Deuteronom.
30. 4. Mich. 4. 6. 7. Roͤmer 11. 25. ꝛc. Ja das gantze Jſrael vnd das gantze Juda wird wieder in ſein Land kommen vnd ſich zum HERRN jhren GOTT bekehren/ Qſee 3.
Endlich 3. das letzte Zeichen der Zukunfft des HERRN iſt/ wenn das Thier vnd alle Koͤnige der Erden ſampt auch dem Gog vnd Magog/ durch die Verfuͤhrung der drey vnreinen Geiſter ins Land Jſrael vnd Thal Joſaphat vnnd auff die Berge Jſrael verſamblet kommen werden zum Streit ꝛc. vnd mit Fewr vom Himmel vertilget werden.
Offenbahr.
19. 19. 20. 21.
Ezech. 38. Joel. 3. Eſaie 24. 21. 22. Diß iſt das Ende/ alßdenn gehet an das Reich vnnd Prieſterthumb Melchiſedecks. Halleluja.
Komb Herr Iesu, vnnd erloͤſe vns vom Boͤſewicht.
Amen.
Beſchluß.
EReundlicher lieber Leſer/ hier mit wollen wir vnſer Buͤchlein Iehi Or, Moͤrgenroͤhte der Weiß heit/ genant/ beſchlieſſen/ vnd gruͤſſen dich im HERRN, von dem HERRN im Geiſt der Gnaden vnd des Gebeths welchen der HERR vber vns alleſampt außgieſſen wolle/ durch die Krafft auß der Hoͤhe/ auff daß wir Gnade finden fuͤr jh in ſeiner Zukunfft/ vnnd nicht zuſchanden werden/ wenn er richten wird.
Biſtu nun lieber Leſer/ ein Liebhaber der Weißheit/ ſo nimb von vns an die Brot ſamlein allhier/ die wir von des HERRN Tiſch geſamlet haben/ vnd nimb damit vorlieb/ biß daß Melchiſedeck kommet/ vnd die heiligen Schawbrodt außtheilet/ vnd einen Newen Wein zutrincken darreichen wird im groſſen Abendmahl der Hochzeit des Lambs/ im Paradeys/ deſſen Fruͤchte e wird fuͤrtragen vnd auffſetzen: Du ſolſt aber auch dieſem mit vns dancken/ von welchem alle gute Gaben von Oben herab kommen/ dem Vatter des Liechts/ vnd jhn bitten daß er dich vnd mich vnd alle Menſchen erleuchten wolle/ einmuͤhtiglich zu jhme bekehren vnd Ewig ſeelig machen/ diß vermag die Liebe Gottes/ welcher da will daß allen Menſchen moͤge geholffen werden/ vnd daß ſie alle zum Erkentnus der Warheit kommen vnd ſeelig werden moͤgen; darumb ſollen wir Barmhertzig/ liebreich vnd vollkommen ſeyn/ wie auch vnſer Vatter barmhertzig/ liebreich vnd vollkommen iſt/ auff daß da von vnnd an vns kundt erkandt vnd offenbahr werde/ daß wir ſeine Kinder ſeyn.
Biſtu aber/ lieber Leſer/ ein Liebhaber der Thorheit/ vnd ein Verachter der Weißheit/ wolan/ ſo verachte jmmer hin/ wiſſe aber gewiß/ daß du nicht Menſchen verachteſt/ ſondern GOTT der ſeinen Geiſt in vns gegeben hat/ vnd von dem alle Weißheit herkompt/ vnnd gedencke daß es der Geiſt des Gerichts von dir fodern wird an jenem Tage.
Biſtu aber lieber Leſer ein Phariſeer vnd Heuchler/ vnd haſt lieber die Ehre bey den Menſchen als bey GOTT, wolan/ ſo gedencke was der HERR ſaget/ 1. Samuel 2. 30. Wer mich ehret den will ich wieder ehren/ vnd wer mich verachtet/ der wird wieder veracht vnd vnwerht ſeyn/ vnd CHRI- STVS:
Matth. 10. 32. Wer mich bekennet fuͤr den Menſchen/ den will ich wieder bekennen fuͤr meinem Vatter der in den Himmeln iſt:
Wer mich aber verlaͤugnet fuͤr den Menſchen/ den will ich wieder verlaͤugnen fuͤr meinem Vater/ der in den Himmeln iſt.
Biſtu aber/ lieber Leſer/ ein einfeltig Hertz/ vnd kanſt dich in die Weißheit nicht ſchicken/ ſo bleibe nur in vnd an vnd bey der Furcht des HERRN, in einem Gottſeligen Leben/ welche Furcht iſt nit allein der Weißheit Anfang/ ſondern auch der Weißheit Ende/ vn zwar mags dem Menſchen nichts helffen/ weñ er gleich mit Engliſchen Zungen reden koͤnte/ vnd hette alle Erkentnuß/ vnd wuͤſte alle Geheimnus/ vnd hette einen ſolchen Glauben/ daß er Berge verſetzen koͤnte/ ꝛc. vnd hette aber nicht die Liebe GOT- TES, welche ewiglich bleibet vnnd nimmer auff hoͤret/ ſo were es jhm nichts nuͤtze:
Darumb ſeelig ſeind die Vnmuͤndigen vnd Kindlein/ die vom euſſern nichts wiſſen/ dann das Himmelreich iſt jhr/ dieweil der Geiſt GOTTES in jhnen verklaͤret iſt.
Soll vns derowegen das Wiſſen vnd Erkentnuͤß nicht auffblehen/ vnnd wollen wir vns deſſen nicht vberheben/ denn vns des Satans Engel auch mit Faͤuſten ſchlaͤget/ vnd verweiſet vns vnſere Schande.
Darumb demuͤtigen wir vns vnd verwerffen vns gerne ſelbſt ſelber/ ob wir vielleicht in Gnaden vom HERRN moͤchten angeſehen vnd auffgenommen werden/ welcher den Demuͤtigen Gnade giebt/ vnnd ſiehet auff das Niedrige/ vnd auff den/ der zerſchlagenes Geiſtes iſt/ vnnd fuͤr ſeinem Wort ſich fuͤrchtet.
Endlich ſo iſt diß der Beſchluß/ daß nemlich ein jeder ſich ſelber in ſich ſelbſt vnterſuche vnnd pruͤfe/ vnnd ſolches nach dem Geiſt/ nach der Warheit vnnd Weißheit/ vnd anders nicht/ ob GOTT, CHRISTVS vnd der heilige Geiſt in jhme ſey/ welches ein jeder wahrnehmen kan vnd ſoll/ an ſeinen Gedancken/ Worten vnd Wercken/ an ſeiner Luſt/ Willen vnd Wohlgefallen/ vnd an ſeinem Wiſſen vnd Gewiſſen: Alles was Guth iſt/ das iſt von GOTT, vnd iſt auch GOTTES, vnd nicht der Menſchen: Alles was Boͤſe iſt vnd Suͤnde/ das iſt vom Teuffel/ der den Menſchen verfuͤhret zum Verderben vnd Verdam nuß: Wohl deme/ der das Boͤſe von dem Guten ſcheidet/ das Boͤſe verwirfft/ vnd das Gute erwehlt vnd behelt vnd Frucht bringen laͤſſet.
Der HERR Zebaoth/ wolle nun dermahleins das Boͤſe von dem Guten ſcheiden Ewiglich/ das Gute wiederbringen/ vnd das Boͤſe dem Boͤßwicht geben/ vnd auff ſeinen Kopff vergelten/ Amen.
Der HERR vnſer GOTT ſey vns gnaͤdig vnd freundlich/ vnd fordere dz Werck ſeiner Haͤnde/ ja das Werck ſeiner Haͤnde wolle Er fordern/ Amen.
Gelobet ſey der Herr der da kommet/ vnd gelobet ſey ſein herꝛlicher Nahme/ alle Lande muͤſſen ſeiner Ehren voll werden/ Amen.
Hallelujah.
Geſchrieben von Bederkes/ den 31. Monats Tag Auguſti/ Jm Jahr 1640. Paulus.
ENDE.
