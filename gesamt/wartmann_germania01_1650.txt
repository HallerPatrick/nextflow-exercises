GERMANIA PERTURBATA ET RESTAURATA: Das iſt/ Vnpartheyiſche/ wolmeynende/ Theologo-Hiſtorica Politiſche DISCURSUS, Vom Zuſtand deß gantzen Roͤmiſchen Reichs/ deſſen Auff-vnd Abnehmen/ vnd in Geiſtlichen vnd Weltlichen Haͤndeln/ vorgangener Verenderungen/ Glori/ Verderben vnd Perturbation:
Darauß dann zwiſchen dem Roͤmiſchen Keyſer vnd Staͤnden erfolgtem hoͤchſten Mißtrawen/ offenbaren Kriegen/ Verfolgungen/ vnd endlicher Ruin:
Auch allen deren Vrſachen/ nunmehr aber/ endlich zwiſchen der Kayſ. Majeſt. vnd deſſen Reichs Gliedern:
Auch außlaͤndiſchen Intervenienten, Koͤnigen vnd Potentaten/ zu Muͤnſter widerumb gepflantzter Vertrawlichkeit/ auffgerichten General Frieden vnd Beruhungen/ Darinnen nicht allein alles/ was gleich nach dem Religions-Frieden/ in Religion/ Politiſcher/ Staads vnd Regiments-Sachen verlauffen/ in Conſideration vnd Bedencken gezogen/ ſondern/ was jederzeit gutes vnd boͤſes darauff von Conſtantino Magno, biß auff dieſe Zeit den jetzigen regierenden Kayſ. May. Ferdidinandum III. erfolget/ in dieſen Diſcurß gebracht/ vnd als in einer Idea vor Augen geſtellet wird.
Durch SIGISMVNDVM Freyberger/ Politico- Hiſtoricum.
Franckfurt / bey Johann-Godtfrid Schoͤnwettern.
Jm Jahr M. DC. L.
Vorrede/ An den guͤnſtigen Leſer.
HOchgeehrter/ guͤnſtiger Leſer/ welcher maſſen das heilige Roͤmiſche Reich/ vnd ſonderlich/ vnſer geliebtes Vatter- vnd Teutſchland/ bey vnſern nochlauffenden Zeiten/ in voͤlligem Vntergang/ Ruin vnd Deſolation, ſo wol wegen Mißverſtands in der Religion/ als auch deß gefuͤhrten Politiſchen Regiments/ hochgefaͤhrlich begriffen geweſen.
Solches iſt nicht allein bekannt/ ſondern es habens auch die Obrigkeiten vnd Vnterthanen mit jhrer hoͤchſten Ruin, mehr als zu viel/ in der That erfahren.
Wie nun dieſe deß heiligen Roͤmiſchen Deſolation, vnd taͤglich zugenommenen Vntergangs (neben offentlichen gefuͤhrten Klagen deß weltlichen Regiments) die in der Chriſtlichen Religion/ von Keyſer Conſtantino Magno, als deß Ertzketzers Arrii Zeiten hero/ herfuͤr gebrachte Jrrungen/ Ketzereyen/ vnd jrrige Opiniones, vnd darauff offentlich außgeſchlagener Religionsſtreit die fuͤrnehmbſten Vrſachen geweſen.
Alſo habe ich mir fuͤrgenommen/ in dieſem Tractat dieſes alles/ vnd ſo viel ſichs thun laſſen wird/ in dieſe Diſcurs zuziehen/ vnd die von vndencklichen Jahren/ vnd vielen Seculis hero eingeriſſene Mißverſtaͤnde vnd Jrrungen/ ſo wol in Geiſtlichen/ Kirchen/ vnd Religions-als Politiſchen Regiments-Sachen/ vnd worauß dieſer groſſe Vntergang vnd Zerruͤttung/ von Zeiten zu Zeiten ſein Inerementum hergenommen/ vnd wie endlich durch ſonderbare Gnad vnd Schickung Gottes/ das betruͤbte Teutſchland/ widerumb von den Trangſalen liberirt, vnd vnlaͤngſt zu Muͤnſter vnd Nuͤrnberg in dieſem 1650.
Jahr/ in Frieden geſetzt vnd reſtituirt worden/ durch dieſe Hiſtorico-Politiſche Diſcurs fuͤr Augen zuſtellen.
Dannenhero/ ob ich wol endlich dahin getrachtet/ vnd das Abſehen gehabt/ dieſen Tractat vollkoͤmlich/ vnd auff einmal dem gemeinen Nutzen zum beſten (damit man den rechten Verſtand/ vñ fuͤrgangene Geiſt- vnd weltliche Haͤndel/ von Anfang der Zerruͤttung deß Roͤm.
Reichs/ biß auff vnſer 1650.
Jahr erlangen moͤchte) außgehen zulaſſen:
So ſind wir jedoch/ wegen vielfaltiger fuͤrgefallenen Hindernuͤß/ vnd Kuͤrtze der Zeit/ vnſere wolgemeinte Intention Werckſtellig zumachen/ zwar wider vnſern Willen/ darvon abgehalten worden/ alſo nohttringlich/ dieſes Tractaͤtlein abkuͤrtzen/ vnd dieſen erſten Theil/ vnd quaſi Vortrab/ in Druck publicieren laſſen muͤſſen/ jedoch/ mit dieſem außdruͤcklichen Verſprechen/ vnverzuͤcklich dieſes Werck wider vor die Hand zunehmen/ ohne einige Tergiverſation ſobald fortzufahren/ vnd biß auff vnſere Zeit deß tauſend ſechshundert vnd fuͤnfftzigſten Jahrs zu continuiren, welches wir dann dem guͤnſtigen Leſer nicht haben verhalten/ noch bergen wollen.
Er gebrauche deſſen zu ſeinem Nutzen/ lebe wol/ vnd verbleibe vns vnterdeſſen geneygt.
Summariſcher Jnhalt dieſer Diſcurſen.
I. DAß der Teutſche Krieg auß dem Abfall von der Roͤm.
Kirchen entſtanden/ vnd weiter/ als kein andere Strittigkeit/ in Europa vmb ſich gefreſſen. pag. 1 I.
Daß die Rechtglaubige die Religion zubeſchuͤtzen keine Kriege gefuͤhret/ ſondern von Tyrannen vnd Ketzern/ als Donatiſten vnd Arrianern Gewalt gelitten:
Vnd daß dieſelbige Kriege mehr vmb Land vnd Leut/ wie auch die Hohheit vnd Majeſtaͤt deß Roͤm.
Reichs/ als wegen der Religion/ fuͤrgangen. 6
III.
Daß Maximus der Aber Keyſer/ das Heydenthumb wider wollen auffrichten:
Vnd wie die erſte Execution mit dem Schwerd/ vber ein Verketzerten ergangen/ dar auß groſſe Trennung in der Kirchen entſtanden.
Wie Martinus bey Hoff hindergangen worden/ vnd Ambroſius/ der ein Parthey/ naͤmlich/ kein Blut/ wegen der Religion/ zuvergieſſen/ Beyfall gegeben. 11
IV.
Wie die Heyden ſich mit den Arrianern wider die Rechtglaubige verbunden/ vnd durch Huͤlff der Keyſerin/ Ambroſium verfolget:
Der aber durch Standhafftigkeit den gantzen Keyſerlichen Hoff vberwunden/ vnd wegen der Kirch zu Meyland/ der geiſtlichen Freyheit den Grund gelegt. 17
V.
Wie Ambroſius bey Maximo ingroſſem Anſehen/ vnd Theodoſium gleichſam gezwungen/ die Kirchenhaͤndel vnd Cleriſey zuvbergeben.
Was fuͤr Gezaͤnck vber der zeitlichen Gluͤckſeligkeit entſtanden:
Vnd was dar auß vor Zeugnuͤß der Froͤmmigkeit/ oder der guten Religion zuziehen ſey. 30
VI.
Wie Ambroſius mit groſſem Ruhm geſtorben/ aber Chryſoſtomus von der Keyſerin zu Conſtantinopel/ biß in ſein End im Elend verfolget/ doch vberlaͤngſt noch fuͤr vnſchuldig erkant worden.
Wie die weltliche Obrigkeit den Geiſtlichen muͤſſen Eingriff thun/ wegen Neſtorii, Sixti, Hilarii, Eutychetis, Symmachi, Gregorii:
Vnd der Papſt weltlichen Gewalt erlangt/ ſonderlich vnter Koͤnig Clodoveo, Pipino, Dagoberto. 41
VII.
Wie die Geiſtliche etwas weltlich worden.
Die Keyſer auß Welſchland/ vnd von der Paͤplichen Wahl abgehalten:
Vnd was Nicolaus II. Gregorius VII. Urbanus II. Paſchalis II. Gelaſius II. mit Henrico IV.
vnd Hentico V. deßwegen fuͤr Gezaͤnck vñ Krieg gefuͤhret/ biß endlich Calixtus II. auff einem Reichstag ſeinen Zweck erreycht/ vnd die Cleriſey frey gemacht. 57
VIII.
Was Innoc. II. mit Lothario: Eugen.
III. mit den Roͤmern/ Eugenius IV. mit Barbarofſa, ſeine Vorfahren mit den Nordmaͤnnern/ wegen der Jnveſtitur/ der Vacantzen/ etlicher Landſchafften in Jtalien/ mit Philippo vnd Friderico II. vber der Beſtaͤttigung eines Papſts vnd Keyſers/ mit Conrado, Manfredo vno Conradino/ wegen Sicilien vnd Apulien/ vnd dann mit den Frantzoſen vnd Arragonern/ mit Ludovico auß Bayern fuͤr Auffhebens gehabt/ biß Carolum IV. die gantze Cleriſey vom weltlichen Gewalt loß vnd frey geſprochen. 68
IX.
Wie auff die Heydniſchen Verfolgungen die Ketzeriſche gefolget:
Als von Ario/ von Mahomet/ von Saracenen vnd Tuͤrcken.
Warumb jhnen ſo wenig widerſtand geſchehe/ was die Cleriſey fuͤr Vorheil habe zu dem Regiment. 84
X.
Vom Abfall von der Roͤmiſchen Kirchen durch Peter Walden/ vnd was fuͤr Mittel wider jhn gebraucht worden.
Von Wikleff/ von Johann Huſſen/ von dem Boͤhmiſchen Krieg/ vnd wie die Huſſiten nie koͤnnen vertilget werden/ ſondern endlich den Majeſtaͤtbrieff/ vber welchen dieſer letzte Krieg entſtanden/ erhalten. 96
XI.
Wie fuͤnff Moͤnch den gantzen Erdboden erregt:
Was fuͤr Zeichen in den Viertheilen der Welt/ fuͤr der Veraͤnderung fuͤrher gangen/ vnd was fuͤr Propheceyhungen hievon zufinden.
Woher ſolche Propheceyhungen vnd Straffen kommen?
Vnd ob newe Orden anzuſtellen weren? 113
XII. Klag der Reichsſtaͤnd vber die Cleriſey:
Ob dieſelbige Klag rechtmaͤſſig?
Nutzung der Stiffter: Ehrgeitz. Maximilianus I. wil Keyſer vnnd Papſt ſeyn; vnd der Papſt Keyſer.
Biſchoff zu Camin deß Land-Herꝛn Feind.
Erb-Kaſtenvogthey-Recht erhalten.
Pommern dem Huſſen vnd Luthern beyfaͤllig. 138
XIII.
Wie es kurtz fuͤr Luthers Newerung vmb das Keyſerthumb/ vmb Welſchland/ vnd den Paͤpſtiſchen Stul geſtanden. Iulii II. vielfaltige Krieg/ Buͤndnuͤſſen vnd Tod. Leonis X. friedfertig Gemuͤht/ vnd Herkommen.
Wie jhm Luther Vnruhe gemacht.
Wer Luthern den Weg bereyt.
Von D. Reuchlin Geburt/ Studieren/ Streit/ wegen der Juͤdiſchen Buͤcher.
Welchen Streit der loſe getauffte Jund Pfefferkorn erregt. 137
XIV. Wann ein Land reiff iſt/ kompt die Straff.
Neid/ bringt Streit/ vnd Enderung der Herꝛſchafft/ wie in Geldern geſchehen.
Von einem vnartigen Sohn/ dardurch Geldern an das Hauß Burgund kommen.
Keyſer Maximilian bekriegt die Schweitzer vergeblich.
Von der Schweitzer Anfang vnd Auffnehmen.
Von dem Bawrenkrieg:
Der Tyrannen Recht zur Straaff.
Platonis Vrtheil/ von deß Menſchen Verdammung:
Woher jhm ſolch Liecht kommen/ vnd wie Virgilius mit jhm vberein ſtimme. 148
XV.
Wie Pfaltz Heydelberg vom Keyſer/ wegen eines Erbfalls in Bayern/ vberzogen/ in die Acht erklaͤret/ vnd wider verſoͤhnt worden.
Warumb die Craiß deß Reichs in einander vermengt ſeyen.
Von Frantzoͤſiſcher vnd Spaniſcher Macht/ auch Bayeriſcher Abſtattung/ wegen geleyſter Huͤlff.
Daß Land vnd Leut mit Gelt nicht zuzahlen.
Von Zwyſpalt zu Trier/ vnd dem Auffſtand im Windiſchen Land:
Auch Keyſer Maximilians Tod/ vnd hinderſtelligen Fuͤrhaben. 163
XVI.
Von Martin Luthers Geburt/ Eltern/ vnd Studieren.
Daß der Ablaß/ wegen eines Kirchenbawes/ vnd eines Pallti, wie auch/ wegen deß Tuͤrcken angefangen.
Vnd vngluͤcklicher Cruciata, vnd Ablaßpredigt:
Auch Staupitzen vnzeitigem Eyffer 173
XVII.
Daß diejnnerliche Trennungen die gefaͤhrlichſten:
Wie die Prager hohe Schul vergangen:
Vnd vier Moͤnch zu Bern verbrand worden.
Was Luthern fuͤr Vortheil hier auß zukommen.
Wer ſich jhm widerſetzt.
Vom Ablaß außfuͤhrlicher Bericht. 184
XVIII.
Wie der Papſt Luthern angreifft/ vnd zur Verhoͤr nach Augſpurg laͤßt kommen.
Was allhie auff Roͤmiſcher Seiten verſaumbt worden.
Streit vber ſeinen Bann.
Die Bull deß Banns ſelbſt/ vnnd Vrtheil daruͤber.
Diſputatz zu Leipzig. Andere Bull wider Luthern/ die jhn gar in Harniſch bringt.
Ceremonien deß Banns.
Vrtheil von ſolchem Proceß. 191
XIX Auff Keyſer Maximilianum Primum folget Catolus Quintus.
Bey deme kompt der Papſt Luthern vor.
Warumb der Keyſer ſo lang in den Niderlanden blieben; Ein Tag nach Wormbs gelegt.
Luther erſcheinet/ wird wider zuruͤck geſand/ Vrtheil hievon.
Sitzt auff einem Schloß zehen Monat.
Was er damals geſchrieben. 204
XV.
Wer Carlſtatt geweſen/ vnd wie er mit Luthern ſtrittig worden:
Auch endlich zu Baſel geſtorben. 214
XXI.
Von Vlrich Zwingeln in Schweitz/ wie er ſtudieret/ zu Zuͤrich.
Die Kirchen reformiert.
Von ſeinem Traum vnd Tod.
Von Oecolampadio, ſeiner Herkunfft/ Studieren/ Reformieren/ vnd Abſterben. 226
XXII.
Von Caſpar Schwenckfeld/ ſeiner Lehr/ Leben vnd Tod: Vrtheil von jhm/ vnd der Geiſtlichen Eyffer.
Wer der erſte Widertaͤuffer geweſen/ wie Luther wider ſie verfahren.
Von Thoma Muͤntzern.
Von der Widertaͤuffer Lehr/ Leben/ vnd Verfolgung.
Von Iohanne Calvino, boͤſes vnd gutes. 244
XXIII. Leo X. ſtirbt.
Adrianus VI. folget.
Wer er geweſen:
Vnd wie er auffkommen.
Wie er vergeblich ſich bemuͤhet/ den Roͤmiſchen Hoff zureformieren.
Vnd ſonderlich/ wegen Mißbrauch bey dem Ablaß.
Wie er durch ſeinen Nuntium zu Nuͤrnberg auff dem Fuͤrſtentag wenig erhalten/ als daß an jhn ein Concilium begehret worden/ vnnd wie er endlich dieſe Welt geſegnet. 258
XXIV.
Warumb Rhodis ſo langſam bewohnet/ vnnd von Frembden geſchuͤtzet worden/ von der Sonnen Coloß/ vnd deß Regiments Beſtellung.
Von Neronis Gloß/ vnd der Saracenen Einfall; wie auch der Tuͤrcken.
Von den Tempelherꝛn/ vnd den Johannitern/ wie ſie von Rhodiß vertrieben/ nunmehr Maltheſer genant ſind/ vnd erwehlet werden.
Vnd welche Teutſchen der Jnſul hohe Aempter getragen. 272
XXV.
Wie deß Keyſers Mandat den Abfall nicht gehindert; vnd ſonderlich im Weſterich.
Wie Ehrgeitz nicht aller Fuͤrſten Sinn einnimbt.
Von dem Abfallend Schweden in Dennemarck/ auch Enderung deß weltlichen Regiments.
Von Machiavelli, vnd Raiſon d’ Eſtat, deren ſich jederman zu eygenem Nutzen/ ſeiner Angehoͤrigen vngeachtet/ bedient/ nach vnderfchiedlichen Exempeln ſelbiger Zeit. 278
XXVI.
Wie der Keyſer mit dem Papſt/ wegen eines Concilii, geredt:
Wie der Papſt/ zwiſchen dem Keyſer vnnd Frantzoſen/ muͤſſen lavieren.
Wie die Proteſtierenden einen Bund zumachen angefangen.
Auff dem Reichs- Tag zu Augſpurg jhre Bekanntnuß vbergeben/ vnnd von derſelbigen gar nicht weichen wollen.
Was daſelbſt geſchloſſen/ vnd Vrtheil vber ſolche Proceduren. 305
XXVII.
Von der erſten vnd andern/ oder verbeſſerten Augſpurgiſchen Confeſſion Apology:
Auch der vier Staͤtte Bedencken vber den zehenden Artickel:
Vnd wie Philippus deßwegen gelobt vnd geſcholten wird.
Von den dreyen Haupt- Secten in Teutſchland.
Wie Ertzhertzog Ferdinand Roͤm.
Koͤnig worden/ wider deß Sachſen Danck.
Wie ſich der Keyſer wider den Tuͤrcken/ wegen Hugarn geruͤſtet. 306
XXVIII.
Die Proteſtierenden ſchreiben an Franckreich vnd Engelland:
Der Sachß beſchwerdt ſich gegen den Keyſer.
Ein Fried wird bethaͤdiget vnd beſchloſſen/ biß auff das Concilium.
Daß Gott nicht alles auff eine Zeit gibt.
Vom Tuͤrcken/ wie er gewichen/ vnd warumb er nicht weiter kommen/ oder der Keyſer jhn verfolgt haͤtte.
Von der Wahl eines Roͤmiſchen Keyſers:
Vnd warumb man Carolum V. gefoͤrchtet. 331
XXIX.
Von der Schweitzer Vnruhe.
Wie Engelland/ wegen eines Heurats abgefallen.
Was fuͤr Fehler mit vntergelauffen.
Wie der Keyſer in Barbarey gekrieget/ vnd in Jtalien Fried gemacht.
Von deß Frantzoſen Entſchuldigung wegen deß Bunds mit den Tuͤrcken.
Wie Hertzog Heinrich von Braunſchwig vberwunden vnd geſchlagen/ aber Hertzog Vlrich von Wirtemberg wider eingeſetzt worden. 551
XXX.
Von der vermeynten Coͤlniſchen Reformation/ vnd Entſetzung deß Ertzbiſchoffs.
Wie ein Concilium endlich angeſetzt worden.
Worinn beyde Partheyen gefehlet.
Was eygentlich ein Concilium ſey.
Ob ein Concilium jrꝛe:
Vnd von dieſem letzten begehrten Concilio. 364
GERMANIÆ PERTUR- BATÆ ET RESTAU- RATÆ.
Der Erſte Diſcurß.
Daß der Teutſche Krieg auß dem Abfall von der Roͤmiſchen Kirchen entſtanden/ vnd weiter/ als kein andere Strittigkeit/ in Europa vmb ſich gefreſſen.
WElcher den Teutſchen Krieg/ ſo nunmehr vber die dreyſſig Jahr gewehret/ recht wil bedencken/ der muß deſſelben Anfang vnd Vrſachen erforſchen/ das dann nicht fuͤglicher kan geſchehen/ als wann wir dem jenigen Raht/ ſo Plautus, der zwey Jahr weniger/ dann zweyhundert vor Chriſti Geburt zu Rom geſtorben/ durch eine allgemeine Regel jedermaͤnniglich gegeben.
Der an das Meer/ ſpricht er/ wil gelangen/ darff keines andern Wegweiſers/ als deß nechſten Baͤchleins/ das neben ſeiner Hoffraith fleußt/ dann daſſelbe verlieret Waſſer vnd Namen in der nechſten Bach Der Bach in dem Fluß/ der Fluß in dem groͤſſern/ biß endlich alles durch das vngehewere Meer wird verſchlungen.
Alſo gehet die Eſchbach in der Wetteraw ſpatzieren/ biß die Nied ſie in jhren Schoß auffnimpt; Ja/ die Nied ſelbſt vbergibt dem Mayn all jhre Herꝛlichkeit/ vnnd vermiſchet ſich mit jhm/ gleich wie eine Jungfraw nicht laͤnger jhres Vatters Namen fuͤhret/ vnd Gebott haͤlt/ als biß ſie ſich mit jhrem Braͤutigam vermiſchet/ jhren Leib/ ſampt allem Vermoͤgen/ demſelben vbergibt/ nichts eygenes behaͤlt/ vnnd vnter jhres Ehevogts Namen alles/ vnabgeſondert/ laͤßt verwalten.
Es bleibet aber der Mayn ſelbſt nicht laͤnger in ſeiner Herꝛlichkeit/ ſondern vergehet/ wie ein alter Adelicher Stamm verſtirbt/ daß Lehen/ Land vnnd Leut einem andern/ bevorab dem nechſten Blutfreund/ heimfallen/ ſo bald der Rhein/ als der maͤchtigſte Fuͤrſt vnter den Fluͤſſen Teutſcher Nation/ jhn verſchlinget:
Brauchet aber ſelbſt hernach nicht viel Vmbſchweiff/ gleichſam wolten jhm ſo viel zuflieſſende Stroͤme zuſchwaͤr fallen/ vnd er muͤde wuͤrde/ ein ſolchen Laſt weitere laͤnge zufuͤhren/ vnnd frewet ſich/ daß jhm das wilde Meer entgegen kompt/ den breiten Schoß auffthut/ vnd in der Stille/ ohne groſſes Geraͤuſch/ ſeinen heimlichen Schatz in der Tieffe zeiget/ ja den gruͤnen Mantel auß der groſſen Saltzkammer vber den Kopff wirfft/ damit den gantzen Leib bedecket/ vnd in das Verborgene/ zu ewigem Vergeß/ hinlegt.
Vnd wer ſiehet nicht/ daß eine Landſchafft nach der andern/ gleich wie der Brand die nechſte Haͤuſer vnd Gaſſen/ in dieſen Krieg entweder ſelbſt/ oder genoͤhtiget/ iſt gerahten?
Ja/ es ſind die Funcken in die benachbarte Koͤnigreich/ vnd gar vber Meer geflogen/ allenthalben Fewer angezuͤndet/ vnnd den Brand vermehret: Gleich wie jener Feldherꝛ den Tauben auß der Statt ließ Fewerſchwaͤmme anbinden/ auff daß/ wann ſie zu jhren Neſtern kehreten/ das Fewer an vielen Orten der Statt auffgienge; als auch geſchehen/ vnd er deſto beſſere Gelegenheit haͤtte/ ſich derſelben mit Sturm zubemaͤchtigen.
Suchen demnach die Hauptvrſach dieſes Kriegs/ in der Tieffe/ vnnd in dem verborgenen Abgrund der verfloſſenen Zeit/ welche ein groſſe Fewersbrunſt vor vielen hundert Jahren/ ſonderlich zu vnſer Groß-Eltern Leben erlitten/ welche ſie zwar gantz fruͤzeitig gedaͤmpfft/ doch nicht Waſſer genug zugetragen/ ſondern eine Glut gleichſam vnter einem eingeaͤſcherten Baw/ verwahrloſet/ welche endlich wider herfuͤr gebrochen/ vnnd dieſe vngehewere Brunſt vervrſachet hat/ alſo/ daß weder Rhein noch Donaw/ ſampt allen jhren Soͤhnen vnd Toͤchtern/ wie ſehr ſie ſich ermuͤdet/ daß auch wol etliche in dem Dampff erſticket vnd verdorben/ nicht Waſſer genug finden koͤnnen; auff daß jederman Handgreifflich ſehen moͤchte/ ſolchem hoͤlliſchen Fewer auß dem Abgrund koͤnte nicht anderſt/ als durch die Bußzehren/ ſo auß den zerknirſchten Hertzen quellen/ vnnd auß den betruͤbten Augen flieſſen/ bey einem erfrewlichen Regen der Barmhertzigkeit auß dem Himmel/ geſtewret werden.
Zumaln die Statt Conſtantinopel vns lehren thut/ welche Anno Chriſti 464. als ein Liecht in einer Lantern auff dem Marckt vergeſſen/ vnd vbel verwahrct/ vmb ſich gegriffen/ die nechſte Kraͤme/ Laͤden/ Haͤuſer vnnd Gaſſen/ in ſolche Brunſt gebracht/ daß das freſſende Fewer in vier gantzen Tagen nicht zuerſaͤttigen geweſen:
Ob ſchon Aſpar, Patritius, vnd Keyſerlicher Verwalter/ ander zugeſchweigen/ ſelbſt Waſſer in den Haͤnden vnnd auff den Schultern beygetragen/ vnd Jedermaͤnniglich der nur Hand anlegte/ einen Gold guͤlden verſprochen:
Doch erhoͤrete GOtt endlich die Hertzensſeufftzer/ vnd Bußthraͤnen/ vnnd ließ dem Vbel ſtewren.
Es ſind zwar auch Frembde vnnd Außlaͤndiſche herbey gelauffen/ vns zuhelffen/ vnd die Brunſt zudaͤmpffen; haben aber ſehr viel Gebaͤw nidergeriſſen/ damit das Fewer/ wie ſie vorgaben/ nicht mehr Straſſen ergriffe/ vñ doch nichts außgerichtet/ als daß ſie jhren Goldguͤlden/ den ſie verdient zuhaben meynen/ redlich darvon getragen/ vnd nunmehr/ nach dem vnſer Haͤuſer entbloͤſt/ auch die Hoffraihten vnd Plaͤtze/ da wir/ vnd kein Frembder/ wider bawen ſollen/ an ſich geriſſen.
Darumb es ſchier dahinauß wil lauffen/ daß wir vns vmb das Neſt zancken/ nach dem die Eyer außgehoben/ der Schaal nachlauffen/ weil der Kern verlohren/ die Brandſtaͤtte raumen/ vnd vnſer Elend/ Armuht vnd Noht erſt recht vberlegen.
Solten demnach durch eygenen Schaden gewitziget/ die Gluht auch vnter der Aſchen außloͤſchen/ auff daß vnſern Nachkoͤmmlingen durch vnſer Saumſeligkeit/ nachmalen nicht widerfahre/ was wir wegen vnſer Voraͤltern Vnbeſonnenheit muͤſſen leyden vnd außſtehen.
Es ſcheinet aber/ es hat die Veraͤnderung deß Kriegsweſens/ die Gemuͤhter verbittert/ den Ehrgeitz erwecket/ vnnd die Leut in Harniſch gejagt.
Dann/ ob ſchon vor Carolo V. die Waffen nicht verroſtet geblieben/ ſondern hin vnd wider geblincket; hat man doch nicht bald in den letzten Zeiten ein ſo allgemeine Vberſchwem- vnd durchtringende Kriegsnoht erfahren/ es weren dann vnbekante frembde Voͤlcker eingefallen.
Zumal die Engellaͤnder den Frantzoſen in die Haar gerahten/ vnd bald vnten/ bald oben/ gelegen/ daß das Fewer jnnerhalb der Frantzoͤſiſchen Graͤntzen gehalten/ vnnd nur vnſern Teutſchen Anlaß/ jhre Mannheit bey ſolchem Spiel/ außerhalb deß Vatterlands/ mit Raub vnd Ruhm ſehen zulaſſen/ gegeben.
Wann Hungarn von den Tuͤrcken/ bey jnnerlicher Zwyſpalt Anſtoͤß empfunden/ lieff jedermann/ vnd ſtund vor den Riß/ damit ein ſolche Fluth der Aſiatiſchen Voͤlcker/ Teutſchland nicht auch vberſchwemmen koͤnte.
Vnd ob ſchon das Bayerland vnd Oeſterreich etwan ein Streiff erlitten/ iſt es doch nur ein Vberzug/ oder Wetter geweſen/ das alſo bald den haitern Himmel wider ſehen laſſen.
Die Frantzoſen vnnd Arragonier/ oder Caſtilianer/ ſo man jetzt/ nach zuſammen gewachſenen Koͤnigreichen/ die Spanier nennet/ haben in Welſchland/ vnnd ſonderlich deſſelben beſten Landſchafften/ als Lombardey vnnd Neaples/ ein Dummelplatz jhrer Waffen lange Jahr beſtaͤtiget/ aber der Alpen/ oder das Schweitzergebuͤrg/ als geſetzte Schrancken/ jhnen belieben laſſen/ alſo/ daß ſich Teutſchland gar nicht/ oder doch ſehr wenig/ darumb bekuͤmmert.
Was in dem Koͤnigreich Boͤhmen/ mit den Huſſitten/ vnter dem blinden Feldoberſten Ziſca, vorlaͤngſt vorgangen/ hat nicht weiter vmb ſich gegriffen/ als nur die angrentzende Landſchafften durchlauffen/ mehr das Roͤmiſche Reich von fernerem Gewalt vnd Vberzug abzuſchrecken/ als daſſelbe zu beleydigen.
Die Schweitzer haben/ als die Murmelthier/ in jhren Kluͤfften vnd Klauſen/ Thaͤlern vnd Gaͤwen/ ein geraume Zeit/ biß auff den blutigen Schweiß/ gefochten/ das Oeſterreichiſche Joch abzuwerffen/ vnd der tyranniſchen Voͤgte ledig zuwerden/ aber nie begehrt/ andern an das Leder zukommen/ dann nur jhr eygene Haut zu verwahren.
Man hat auch manchen Bund etwan vnter den Staͤtten vnd Staͤnden geſchmiedet/ darauß manchmal ein kleines Wetter zuſammen geſchwollen/ welches hie vnd da getroffen vnd eingeſchlagen/ doch nicht in der Ferne/ ſondern in der Naͤhe/ die Grentzen/ vnd den offenen Handel vnd Wandel betroffen/ vnnd zu keiner Weitlaͤufftigkeit gerahten.
Geldern vnd Frießland/ wie auch Luͤbeck vnd andere Laͤnder/ ſind beſprochen/ vnd angefochten worden/ wann je ein Nachbar den andern geſucht zuvnterdrucken/ oder einige Vertraͤge vberſchritten/ auch die Erbfaͤlle zu Mißhelligkeit vnd offenem Streit Vrſach erwecket:
Vnd ward dannoch alles vnd jedes beygelegt/ vertragen/ geſchlichtet vnd verglichen; biß endlich das Kirchenweſen entſtanden/ dardurch die gantze Chriſtenheit gegen Nidergang der Sonnen ſich getrennet/ als von dem Roͤmiſchen Stul ein groſſer Abfall/ ſo wol im Welt-als im Geiſtlichen/ geſchehen.
Jn deme nun die Abtruͤnnige/ ſo von gedachtem Roͤmiſchen Stul/ als Ketzer geſcholten worden/ ſich durch Vnterwe ſung nicht wollen widerkehren laſſen/ ſondern den Papſt zu Rom/ mit der gantzen Cleriſey vor den Antichriſt außgeruffen; hat derſelbe ſich zu andern Mitteln bewegen laſſen.
Naͤmlich Gewalt/ Bann/ vnd Fewer zubrauchen/ zwar nicht ſelbſt/ ſondern durch Keyſer vnd Koͤnige/ ſonſten genannt der weltliche Arm: Vnnd Anfangs die ſo genannte Ketzer/ eintzelen durch die Jnquiſition/ oder fleiſſige Nachforſchung der jrrigen Lehr/ verſucht/ zuhemmen/ vnnd zudaͤmpffen.
Hernach aber/ als etliche Potentaten eben wol von jhm abgetretten/ vnd Abtruͤnnigen Beyfall/ Schutz vnd Schirm geleyſtet/ ſeinen vbrigen Anhang gegen dieſelbigen angefriſchet.
Darauß dann/ weil jene ſich nicht weiſen/ weniger aber vertreiben wollen laſſen:
Dieſe durch Eyffer erhitzt/ jmmer angehalten/ vnd von dem Papſt zu Rom/ als von dem einigen/ vnd gantz richtigen Außleger der heiligen Schrifft/ nicht gewichen/ eine vnverſoͤhnliche Bitterkeit entſtanden/ die zu vielem Blutvergieſſen/ auch zu dieſem letzten vnſerm Vnweſen in Europa, Anlaß vnd Vrſach gegeben hat.
Der ander Diſcurß.
Daß die Rechtglaubige/ die Religion zubeſchützen/ keine Kriege gefuͤhret/ ſondern von Tyrannen vnd Ketzern/ als Donatiſten vnd Arianern Gewalt gelitten:
Vnd daß dieſelbige Kriege mehr vmb Land vnd Leut/ wie auch die Hohheit vnd Majeſtaͤt deß Roͤmiſchen Reichs/ als wegen der Religion/ vor gangen.
JN den erſten dreyhundert Jahren/ nach der Geburt vnſers Heylands/ hat ſich die Goͤttliche Lehr durch die heilige Apoſteln/ vnnd deren Nachfolger/ in der gantzen Welt außgebreitet/ aber nicht anderſt/ als mit Worten/ Lehren vnd Vnterweiſen; weil den Apoſteln kein ander Schwerd gegeben war/ als die Zung/ oder deß Geiſtes.
Da nun der Sathan nicht konteleyden/ daß man jhm ſolcher Geſtalt ſein Reich/ das er wegen der Suͤnde/ vber alle Adams Kinder erhalten/ zerſtoͤrete/ vnd ſeine Vnterthanen entfuͤhrete; auch die Boßheit der Welt vngedultig/ ja grimmig ward/ daß man jhr vngoͤttliches Leben ſtraffete/ vnd einen Zaum anlegte/ nicht ferner den Luͤſten deß Fleiſches nachzuhangen/ entſtunden grewliche Verfolgungen an allen Orten/ wider die Chriſten: Denſelben legte man bey/ alles/ was nur Arges zuerdencken/ vnd wann mißwachſende Jahr einfielen/ Erdbeben die Staͤtte erſchuͤtterten/ Waſſerfluthen das gebawete Land vberſchwemmeten/ muſten die Chriſten deſſen Schuld tragen.
Sie wurden etwan jhrer Ehren entſetzt/ jhrer Güter beraubet/ ja gar zum Schwerd vñ Fewer hingeriſſen.
Vnd kame ſelbiger Zeit jhrer keinem in Sinn/ daß er ſolchem zumal vnrechten Gewalt ſich widerſetzt/ oder zu wuͤrcklicher Gegenwehr beweget haͤtte.
Die Warheit war jhr Guͤrtel:
Die Gerechtigkeit/ der Krebs:
Der Glaub/ jhr Schild:
Der Helm/ das Heyl:
Das Wort GOttes/ das Schwerd:
Die Gedult/ der Rock:
Das Gebet/ die Krafft:
Vnd die Freude deß Geiſtes/ der Sieg.
So fern waren ſie vom Kriegfuͤhren/ daß noch lange Zeit hernach gewiſſe Voͤlcker in dem Gebuͤrg Armenien nie kein Schwerd wollen wiſſen/ weniger anguͤrten/ oder fuͤhren; in dieſem einigen Stuͤck der hohen Obrigkeit bey angeſtelten Außſchuͤſſen Vngehorſam.
Sonſten iſt bekannt/ daß die Chriſten ſich vnter jhrer hohen Obrigkeit ins gemein/ zu den Kriegen laſſen gebrauchen; aber allezeit jhr Chriſtenthumb bevor gehalten/ vnnd lieber wollen/ wie das Thebaniſche Regiment vnter dem Oberſten Mauritz/ auß Diocletiani deß Keyſers Befehl/ ſich zum oͤfftern Zehenden/ ja endlich gar nider machen laſſen/ als den Goͤtzen opffern; oder auch wider andere/ als deß Roͤmiſchen Reichs Feinde fechten:
So fern/ daß auch GOtt auff jhr Gebet/ Wunder gethan/ wie dann das Donner Regiment/ in dem Marckomanner Krieg/ bey euſſerſter Noht/ vor das gantze Heer/ ein erquicklichen Regen/ in Verbleibung deſſen/ ſie haͤtten muͤſſen verderben/ von GOtt/ durch das liebe Gebet/ erhalten hat.
Das Roͤmiſche Keyſerthumb kam mit der Zeit an Conſtanrinum, Maxentium vnd Licinium:
Weil nun Conſtantinus von ſeiner Mutter/ einen Geſchmack deß Chriſtlichen Glaubens gleichſam mit der erſten Milch bekommen/ nahm er jmmer zu/ in der Seligmachenden Erkantnuͤß vnſers Heylands/ verfolgete niemand wegen deß Chriſtenthumbs:
Vnd weil Maxentius, auch nach demſelben Licinius gantz eines andern Sinnes hierinn waren/ vnd ſehr tobeten/ ent wichen viel hohe anſehenliche Leut auß dem Gebieth/ ſolcher Tyrannen/ vnd begaben ſich vnter Conſtantini Schutz:
Aber damit nicht vergnuͤgt/ verreitzten denſelbigen/ ſo wol deß Regiments/ als deß Chriſtenthumbs wegen/ daß er vnderſchiedliche gewaltige Heerzuͤg gethan/ dieſelbige Laͤnder deß Roͤmiſchen Reichs zuretten/ vnnd den verfolgten Chriſten Lufft zumachen Gleichwol hatte er das Hertz nicht/ die Heydniſche Opffer abzuthun/ vnnd die Goͤtzendiener zuverfolgen/ oder mit Gewalt zum Chriſtenthumb zubringen: Sondern gab Jedermaͤnniglich durch ſeine auß gelaſſene Manifeſt zuerkennen/ wie vbel das Roͤmiſche Reich verwaltet wuͤrde/ vnnd daß jhm oblaͤge/ die Wolfahrt deſſelbigen zubefoͤrdern/ dahin dann ſeine Waffen zielen thaͤten/ wol verſtanden/ daß im vbrigen die Heydniſche Kriegsleute jhn verlaſſen/ vnd zu ſeinen Feinden vbergangen ſeyn ſolten.
Ja/ es konte ſchier niemand wiſſen/ ob er den Chriſten/ oder den Heyden mehr zugethan were/ ſo wol hielte er jederman Schutz.
Licinius hatte zwar neben jhm/ die Freyheit der Religion/ vnd derſelben offentliche Vbung/ auch Kirchen vnnd Gebaͤw auffzurichten verſtattet/ vnnd durch Heurath vnd Schwaͤgerſchafft ſich mit jhme verbunden:
Als aber deß vberwundenen vnnd erſchlagenen Maximini Landſchafften/ Vrſach zu einem newen Krieg zwiſchen jhnen gegeben/ thaͤte jhm Licinius alles zum Verdruß/ vnd verfolgte die Chriſten nachmalen:
Lage doch im Streit vnten/ dem Vorgeben nach/ mehr/ wegen der Regierungshaͤndel/ als wegen der Religion.
Vmb dieſe Zeit entſtund ein Zwyſpalt vnter den Chriſten in Africa, als Donatus mit ſeinem Anhang Cœcilianum beſchuldigte/ verklagte/ vnd durch weltliche Macht verfolgete; daß jhrer viel/ ſo ſonſten vor Auffrichtig vnnd Rechtglaubig erkannt waren/ das Elend bawen muͤſſen/ ſo doch endlich zu jhren vorigen Stellen wider kommen ſind.
Der Hauptſtreit betraff die jenige/ ſo gefallen/ das iſt/ ſo etwan auß Forcht vnd Schrecken den Goͤtzen geopffert/ die Kirchenbuͤcher den Verfolgern vbergeben/ oder die Allmoſengelter/ vnd Kirchenſchaͤtz verrahten hatten:
Ob man ſie widerumb ſolte annehmen/ wider tauffen/ vnd was vor Buß aufflegen.
Die Donatiſten wolten gantz rein vnnd heilig ſeyn/ hielten den Sohn geringer/ als den Vatter/ vnnd alles/ wie Auguſtinus ſagt/ auß Ehr- vnd Geltgeitz/ auch Haß.
Doch vergieng ſolcher Streit vnd Verfolgung bald.
Noch entſtund ein ander/ vnd viel hefftiger Vnweſen durch Arium.
Dieſer war Prieſter zu Alexandria, vnd nam ſo groſſen Verdruß/ weil jhm nach Petri vnd Achillæ Abſterben/ Alexander in der Wahl deß Biſchoffs/ vorgezogen worden/ daß er die Goͤttliche Natur vnſers Heylands angefochten.
Als er nun außgeſchafft/ fuͤget er ſich in das gelobte Land/ bracht Euſebium von Nicomedien auff ſeine Seite; vnnd ob jhn ſchon die Vaͤtter vnnd Biſchoͤffe auff der groſſen Zuſammenkunfft/ zu Nicæa, als ein Ketzer verdampt/ ſchliche er doch ein bey dem Keyſerlichen Frawenzimmer/ thaͤt ſeine Bekantnuß heimduͤckiſcher Weiſe/ vnd bracht Keyſerliche Patenten/ jhn wider einzuſetzen.
Vmb ſeinet wegen entſtunden zwar vnderſchiedliche Tumult in etlichen Staͤtten/ die aber nie zu offenem Krieg außgebrochen.
Seine Nachfolger haben jmmerhin die Rechtglaubigen verfolget/ vnd wegen deß Athanaſii, ſo die rechte Religion vertretten/ Neuntzig Biſchoͤffe in Egypten vnd Libyen abgeſetzet/ auch fuͤnffzehen in das Elend vertrieben; alles durch deß einen Keyſers Conſtantii Gewalt vnd Vorſchub.
Nach deſſelbigen Tod verſtieſſen ſie Paulum, den Patriarchen zu Conſtantinopel (den ſie auch in der Einoͤde erwuͤrget) Alexandrum zu Antiochia, vnnd Cyrillum zu Jeruſalem; andere ſchlugen ſie biß auff den Tod/ andere entſetzten ſie jhrer Guͤter/ andere ſchickten ſie in das Elend/ vnd trieben ſolchen grewlichen Vbermuht in allen Morgenlaͤndern/ bey allen deß Roͤmiſchen Reichs vnterthaͤnigen Voͤlckern/ wie Sozomenus bezeuget.
Nach Conſtantini deß Andern/ trawrigem Ableiben/ muſten ſie jhre gifftige Anſchlaͤge vnter Juliano, (der zwar wider Heydniſch worden/ aber doch die Rechtglaubige/ neben jhm vnd den Arrianern/ wann ſie ſich nur beſcheydentlich verhielten/ bleiben ließ) vnnd Ioviniano vmb etwas jnnen halten; funden ſie doch bald an dem Keyſer Valens, Valent niani Brudern (ſo es allezeit mit der reinen Lehr gehalten) einen groſſen vnd eyfferigen Patronen; daß derſelbe ein newe Verfolgung angerichtet/ durch welche ein vnd achtzig Geiſtliches Stands Perſonen bewogen worden/ jhm ein demuͤhtige Abbittſchrifft zu vberreychen: Dieſelben ließ der Tyrann in ein Schiff ſetzen/ vnnd durch eingeworffenes Fewer verbrennen vnd ertraͤncken.
Als nun Keyſer Valens in einem Treffen von den Gothen vberwunden/ vnnd verwundet in einem Adelichen Feldſchloß/ oder Hoff verbrand ward/ thaͤt Juſtina die Keyſerin/ deß Juͤngern Valentiniani Mutter/ was jhr jmmer muͤglich war/ Ambroſium/ den Biſchoff zu Mayland zuvnterdrucken/ ob ſie gleich deſſelbigen Dienſt/ den Aber Keyſer Maximum von Welſchland abzuhalten/ zum andern mal zugebrauchen wuͤſte.
Weil nun bald die Rechtglaͤubige/ bald die Arrianer/ nach dem einer/ oder der ander vnter den Keyſern geſinnet war/ die Widerſpenſtige außtriebe/ vnnd die Gothen vnd Wenden mehrentheils den Arrianiſchen Glauben annahmen/ auch mit jhren Siegreichen Waffen durch Hungarn/ Teutſchland/ Franckreich vnd Spanien/ biß in Africa fortgeſetzt/ vnd eygenes Koͤnigreich/ auch in Welſchland auffgerichtet/ iſt neben den Kriegspreſſuren auch den Reichs Vnterthanen die verfuͤhriſche Lehr Arii auffgetrungen/ vnd demnach allenthalben fortgepflantzet worden:
Welche Verfolgung/ wie Proſper meldet/ wol der allergroͤſten eine geweſen/ biß der Keyſer Juſtinianus vmb das Jahr Chriſti 533. ſolche Trangſal der Rechtglaubigen zu Hertzen gezogen/ durch Beliſarium, ſeinen General Leutenant/ der Wenden Koͤnig Gilimer in dreyen Monaten:
Der Gothen Koͤnig Totilam aber in Welſchland/ durch Natſetem, ſeinen andern General Leutenant/ vberwunden/ vnd alles in Africa vnd Welſchland wider erobert/ dardurch den Rechtglaubigen Ruh vnnd Lufft geſchafft hat.
Keyſer Anaſtaſius, Dieterich der Weſt-Gothen; Rhadagaiß der Gothen; Gunderich der Wenden; wie auch Genſerich vnd Hunnerich/ ſeine Soͤhne; Atzel der Hunen; Albwein der Langbarten/ vnd Alanen; Koßros der Perſer Koͤnige; vnd Leutrich der Allemannier/ oder Hochteutſchen Feldherꝛ/ haben zwar die Rechtglaubigen mit groſſer Trangſal betruͤbet/ aber nichts anders/ dann den Zorn Gottes/ vnd ein erbaͤrmlichen Vntergang vber ſich ſelbſt gezogen.
Gleichwol findet ſich nirgend/ daß man ein Religions- Krieg/ den Glauben zuvertheydigen/ haͤtte angefangen; außerhalb/ daß die rechtglaubige Keyſer jhre Majeſtaͤt/ jhr Reich/ jhre Perſon/ vnd jhre Glaubensgenoſſen/ mit ſcheinbarem Vorwand/ der Politiſchen Haͤndel allgemach durch das Schwerd zuverfechten/ angefangen.
Daß nun Eyffer/ Regierſucht/ Mißvergunſt vnd Neid/ nicht auch mit vntergelauffen/ vnd neben der Policey/ vnd der Religion hergeſtrichen/ iſt gar nicht zuzweiffeln.
Weil nun auß den Arrianiſchen Jrꝛthummen deß Mahomets Aberglaub erwachſen/ ſparen wir denſelbigen Punct auffs nechſte.
Sintemal/ noch einige andere Strittigkeiten/ ſo nicht weniger zubeobachten/ in der Kirchen inmittelſt ſind entſtanden.
Der dritte Diſcurß.
Daß Maximus der Aber Keyſer/ das Heydenthumb wider wollen auffrichten:
Vnd wie die erſte Execution mit dem Schwerd vber ein Verketzerten ergangen/ darauß groſſe Trennung in der Kirchen entſtanden.
Wie Martinus bey Hoff hindergangen worden/ vnd Ambroſius der einen Parthey/ naͤmlich/ kein Blut/ wegen der Religion zuvergieſſen/ Beyfall gegeben.
DJE Schotten hatten von langer Hand den Britanniern/ jetziger Zeit Engellaͤndern/ jmmer Einfall gethan/ vnnd manchen Zopff außgeropffet: Gratianus der Keyſer gegen Nidergang/ gar offt vmb Huͤlff vnd Schutz angeruffen/ verordnet dahin Alphium Maximum, vor ſein General Leutenant.
Der erlegt Eugenium, der Schotten Koͤnig/ in einer groſſen Niderlag/ wurd deßwegen hochmuͤhtig/ ließ ſich fuͤr einen Keyſer auffwerffen/ vnd vberkam/ weil er ein Heyd/ groſſe Gunſt in den Morgen- vnd Abendlaͤndern/ ſonderlich zu Rom/ bey denen/ die nicht gern ſahen/ daß etliche Keyſer das Heydenthumb allgemach vnterdruckten/ bald den offentlichen Goͤtzendienſt verbotten/ bald die Stifftungen zu Vnterhaltung der Veſtaliſchen Cloſter-Jungfrawen eingezogen/ bald die Opffer auff den Altaren/ ſo im Rahthauß/ im Capitolio, vnnd anderſtwo/ der Victoriæ, oder dem ſiegenden Gluͤck zu Ehren gebawet waren/ ohne Rauch vnd Fewer/ oder doch ohne offentliche Verehrung lieſſen.
Darauff thaͤt Maximus einen Zug wider Gratianum, der ſich ſolches Streichs nicht verſehen/ vnd eines Landfluͤchtigen auß dem euſſerſten Laͤndlein deß Roͤmiſchen Reichs wenig achtete.
Die Kriegsknecht verlieſſen Gratianum, vnnd tratten vber/ ohne Schwerdſtreych:
Der gute Keyſer flohe auff Welſchland/ mit nicht mehr/ dann dreyſſig Mann; wurd zu Lyon erdapt/ vnd zu tod erſchlagen.
Dazumal hofften alle Vn-Chriſten/ oder Heyden/ dieſer Aber Keyſer/ deme auch der junge Valentinianus durch Ambroſium gute Wort geben/ vnnd Theodoſius auß Orient ſelbſt das Keyſerthumb beſtaͤttigen muͤſſen/ wuͤrde den Heydniſchen Gottesdienſt/ ſampt dem hohen Prieſterampt/ welches in Kriegs- vnd Gerichtshaͤndeln ſehr viel vermochte/ alſo daß alle Wahlen der hoͤchſten Aempter dardurch vernichtet/ vnd anderſt vorgenommen/ auch Haupt Treffen an- oder ingeſtelt wurden/ wie Livius ſonderlich davon ſchreibet/ nunmehr wider auffrichten/ vnnd in vollen Schwang bringen/ zu Hohn/ vnnd Abgang deß juͤngſt entſtandenen Chriſtenthumbs.
Maximus verſtunde wol/ daß der Chriſten Parthey nicht ſo ſchlecht hin ſich wuͤrde vnter die Banck ſtecken laſſen; darumb richtet er ſeine Segel nach allen Winden/ gab den Arrianern ſo wol als den Rechtglaubigen/ gute Wort vnd Anblick:
Ja/ wuſte ſich ſolcher Geſtalt zuverſtellen/ daß ein jeder meynete/ Lachen wer wahr/ vnd erhielt alſo ein Stuͤck von dem Keyſerthumb fuͤnff gantzer Jahr/ biß jhn Theodoſius vberwunden/ erlegt/ vnd durch ſeine Kriegsleut vom Brod abgethan/ wider ſeinen Willen geſehen:
Doch hatte er der Victoriæ Goͤtzendienſt auch wider geſtattet.
Weil nun dieſer Maximus Spanien/ Engelland/ Gallien/ vnd ein guten Theil Teutſchland vnter ſich gebracht hat/ nahmen die ſtrittige Geiſtlichen/ in Anſehung ſeiner Verſchlagenheit/ zu jhm jhre Zuflucht.
Wie dann Priſcillianus, Biſchoff in Gallecien/ vnd Ithacius ein ander Biſchoff/ mit Zuthun Vrſacii, durch die Kirchengeſatz einander verfolget/ da gleichwol dieſer ſeine Stell verlaſſen muͤſſen.
Als er nun erlanget/ daß wegen jhres Streits/ eine Zuſammenkunfft der Geiſtlichen zu Burſches geſchehen/ wurde er vor vnſchuldig/ Priſcillianus aber vor ſchuldig erkannt.
Priſcillianus machte die Sach bey Hoff anhaͤngig/ vnd verlohr abermal gantz vnd gar.
Ithacius rafft Stuͤl vnd Baͤnck zuſammen/ vnd vermoͤgte Maximum dahin/ daß er Priſcilliano vnd Inſtantio, neben etlichen andern/ wegen jrriger Religion/ als auch Vngehorſams/ ließ den Kopff fuͤr die Fuͤß legen.
Deſſen fuͤrnehmſte Ketzereyen waren/ die Seel wer eines Weſens mit Gott/ die Welt wer von dem boßhafftigen Fuͤrſten erſchaffen; das Alte Teſtament gieng vns nichts an; Fleiſch eſſen wer verbotten/ aber ſeine Religion durch Luͤgen vnd Meyneyd verbergen erlaubt.
Daß nun jemand ſolte wegen der Religion ſchlechthin/ ohn ander Verbrechen/ den Tod leyden/ weil es biß dahin vnter den Chriſten/ von den Chriſten gantz vnerhoͤrt war/ vervrſachte newe Vnruh.
Die Arrianer vnnd Heyden geſelleten ſich zuſammen wider die Rechtglaubigen/ weil es hinfuͤro das Leben ſolte koſten/ wer nicht eben jhrer Meynung war.
Auch trugen viel vnter den Rechtglaubigen hieran ein groſſes Mißfallen/ weil der gleichen blutige Haͤndel/ dem Exempel vnd der Lehr deß Heylands/ gar nicht ahnten:
Darumb ſie auch Richter vnnd Thaͤter von jhrer Gemein/ vnnd von dem Tiſch deß HERren auß geſchloſſen.
Dieſelbe aber funden Schutz bey Maximo, der etliche der andern ließ in den kuͤhlen Schatten ſetzen.
Zu der Zeit war Martinus der Biſchoff weit vnd breit ſehr beruͤhmbt.
Derſelbe ließ ſich bewegen/ daß er/ ſo wol die Rechtglaubige zuretten/ als auch Narſetem den Graffen/ vnnd Leucadium den Verwalter/ ſo von Gratiani Trew nicht wollen abweichen/ auß Verhafftung zubringen/ nach Hoff verreiſt.
Der Gegengentheil erlangt/ daß Maximus etliche Hoffdiener an jhn mit dieſem Befehl/ geſand/ wo er es nicht wolte mit den Biſchoffen wider Priſcillianum halten/ moͤchte er von der Statt bleiben:
Die Antwort war/ er kaͤme mit deß Heylands Friede.
Vnd damit gieng er in Trier/ beſucht die Kirch bey Naͤchtlicher Weil gantz ſtill/ verrichtet ſein Gebet/ vnd meldet ſich den folgenden Tag an bey Hoff/ bittet demuͤhtiglich fuͤr die Gefangene/ vnd wird zwar gnaͤdig angehoͤret/ aber doch nach der langen Weil verwieſen.
Weil nun deß Ithacii Anhang geſehen/ daß er nicht mit jhnen communicierte/ tratten ſie fuͤr Maximum mit Fußfall vnnd Threnen/ gaben vor/ mit Priſcilliani Tod were nichts verbeſſert worden/ wann Martinus ſich jhrer entſchluͤge:
Den haͤtte man gar nicht ſollen in die Statt laſſen/ weil er ſolcher Geſtalt ſie alle vervrtheilete; oder doch auff der Stund jhn wider außweiſen.
Maximus haͤtte ſchier etwas vnbilliges verwilliget; gieng doch in ſich/ entſchuldiget alles gegen Martino/ berufft jhn offt zu Taffel/ aber vmbſonſt/ erweiſt jhm alle Ehr/ Gnad vnd Gunſt: Verſtellet ſich jederweilen etwas zornig/ kehret ſich einsmals von jhm/ vnnd befihlet/ man ſol die Gefangene/ vor welche Martinus gebeten/ hinrichten:
Vnd vber diß ein ſcharpffe Jnquiſition anſtellen/ auch der widerſpenſtigen Kirchen in Spanien dem Gegentheil einraumen/ da ergab ſich Martini Standhafftigkeit/ gieng bey Mitternacht hin/ vnd erbote ſich alles zuthun/ was Ithacii Parthey begehrte/ wann nur die abgeordnete Commiſſarii wider zuruͤck geruffen wuͤrden.
Vnd hierauff laͤſt er ſich bey der Keyſerlichen Taffel finden/ an welcher die groͤſte Herꝛn/ ſonderlich Evodius, Verwalter vnd Burgermeiſter/ zween Graffen vnd Statthalter/ deß Keyſers Bruder/ vnd Vatters Bruder:
Aber Martinus dem Keyſer an der Seiten geſeſſen.
Mitten vber der Mahlzeit brachte der Diener eine Schaal/ der Keyſer ließ ſie am allererſten/ zu ſonderlichen Ehren/ Martino darreichen/ nach jhme darauß zutrincken.
Martinus tranck ſie auß/ vnd reycht ſie ſeinem Prieſter/ den er wuͤrdiger/ als alle andere Gaͤſte/ auch den Keyſer ſelbſt/ jhm nachzutrincken achtete.
Zu andern Zeiten ſolte wol ein ſolcher Schimpff nicht angangen ſeyn; weil aber Maximus vnnd ſeine Hoͤffling wol ſahen/ daß die Rechtglaubige jhm alsdann wuͤrden anhaͤngig werden/ wann er dieſen heiligen Mann/ vnd etliche andere/ von der Kirchen auff ſeine Seiten braͤchte/ ſtelleten ſie ſich auff gut Hoffmaͤnniſch/ vnd lobeten mit groſſem Verwundern dieſes Werck zum hoͤchſten.
Vnd damit der Boß deſto beſſer angienge/ wolte die Keyſerin kein ander Geſpraͤch/ als mit dieſem Mann/ vnd zwar von geiſtlichen Sachen treiben:
Ja/ bezeugete eine ſo groſſe Rew wegen jhrer Sünden/ daß ſie Martino manches mal zu den Fuͤſſen fiel/ dieſelbe mit jhren Threnen wuſche/ vnd mit jhren Haaren trücknete; welches alles Martinus/ ob ſchon kein Weibsbild jhn/ nach dem er an das Ampt getretten/ nimmermehr beruͤhrte/ allhie laſſen geſchehen.
Ja/ es kam ſo weit/ daß die Keyſerin von jhrem Herꝛn inſtaͤndig begehrte/ ſie wolte Martinum/ allein/ vnd ohn einige Auffwaͤrter tractieren:
Vnd halff allhie kein Widerſetzen: Alſo kocht die Keyſerin ſelbſt mit eygener Hand; ſie ſetzt den Seſſel/ legt das Kuͤſſen drauff/ ruͤckt den Tiſch/ geuſt jhm Waſſer auff die Haͤnd/ traͤgt die Speiſen ſelbſt/ ſteht etwas fern gantz vnbeweglich/ wie die Auffwaͤrter zuthun pflegen/ in aller Demuht vnnd Dienſthafftigkeit/ vnd reycht jhm Wein vnd Waſſer/ ſo offt er trincken wolte.
Nach geendeten dieſer Mahlzeit/ ſamlet ſie die Stuͤcklein/ ja Broſamlein ſaͤuberlich/ vnd jſſet dieſelben mit groͤſſerem Luſt/ als deß Keyſers weidliche Bißlein.
Vnd dannoch empfieng Martinus/ weil er die Gefangene auff kein andern Weg wuſte vor Schwerd vnd Gefaͤngnuͤß zuretten/ mit denſelben Biſchoffen das heilige Abendmahl/ die ſich aber noch nicht genuͤgen lieſſen/ ſondern auch ſeine Hand vnd Vnterſchrifft begehrten:
Welches er gleichwol keines wegs gethan/ ſondern heimlich darvon gangen/ ſich zwar gefrewet/ wegen der Entledigten/ doch bekuͤmmert/ daß er zu der Jthaſianiſchen Parthey vmb etwas tretten muͤſſen:
Er lebte noch ſechszehen Jahr nach dieſer Zeit/ vnd ſtarb im ſechs vnd achtzigſten Jahr ſeines Alters.
Es hat aber dieſes Stuͤcklein bey Hohen vnnd Nidern viel Geſpraͤchs vnnd Gezaͤncks vervrſachet/ in deme Martini verfahren/ von dem einen gelobt/ von dem andern geſcholten/ auch der Keyſer ſelbſt/ durch die Hechel gezogen worden/ weil er den einen rechtmaͤſſigen Keyſer vertrieben/ den andern gar ermordet haͤtte.
Die Biſchoͤffe ſelbſt/ trenneten ſich vber dieſem Handel/ vnd ſagten einander ab.
Wie nun Martinus durch Spanien vnd Franckreich in ſehr hohem Anſehen war/ alſo ſahe jederman/ auch Papſt Siricius ſelbſt/ auff Ambroſium zu Meyland/ derſelb wolte gar nicht zu der Jthaſianiſchen Parthey verſtehen/ vnd ſchalt in einem Sendbrieff an Studium ſolche blutduͤrſtige Haͤndel/ daß/ naͤmlich/ einige Biſchoͤffe ſich geluͤſten lieſſen/ ſchwere Anklagen vor Gericht zufuͤhren/ auff das Schwerd dringen/ vnnd die euſſerſte Straaff forderten:
Andere aber vber ſothanen blutigen Triumph frolocketen.
Dannenhero ſetzt das Concilium zu Taurin/ weil die Jthaſianiſche Parthey ſich von Felix abſonderte/ ſolte derſelbe zu jhnen kommen/ vnd auffgenommen werden.
Ithacius vnd Urſacius wurden in Bann gethan/ vnnd deß Lands zu ewigen Zeiten verwieſen/ aber nach Maximi, der jhnen Schutz hielte/ abſterben.
Vmb dieſe Zeit erhub ſich ein anderer Streit vnter den Biſchoffen/ fuͤrnehmlich vnter Hieronymo vnd Gregorio Nyſſeno, in deme jener viel von den Wallfahrten nach dem gelobten Land hielte/ dieſer aber Mund- vnd Schrifftlich ſeine Cappadoſier darvon abhielte/ weil man deßwegen kein Gebott vom HERren hatte/ vnd bey verbleiben/ nicht weniger ein guter Chriſt ſeyn koͤnte.
Da nun es zu keinem Blutvergieſſen außgelauffen/ laſſen wir es auch an ſeinem Ort ſtehen vnd liegen.
Der vierdte Diſcurß.
Wie die Heyden ſich mit den Arrianern wider die Rechtglaubige verbunden/ vnd durch Huͤlff der Keyſerin/ Ambroſium verfolget:
Der aber durch Standhafftigkeit den gantzen Keyſeriſchen Hoff vberwunden/ vnd wegen der Kirch zu Meyland/ der Geiſtlichen Freyheit den Grund gelegt.
DJeweil die Heyden ſahen/ daß Gregorius Nazianzenus, vnd Iohannes Chryſoſtomus, Ambroſius vnd Auguſtinus in Occident/ jhnen durch groſſe Geſchicklichkeit vnd Wolredenheit/ groſſen Abbruch thaͤten/ daß die Leut jhnen haͤuffig zulieffen/ auch jhren Goͤtzentempel ſelbſt niderriſſen; vnd aber die Chriſten in zwo Hauptpartheyen ſich getheilet/ gedachten ſie ſich zu der einen zuſchlagen/ vnnd zwar zu der ſchwaͤchſten/ weil ohne das die Rechtglaubige nicht jhre Geſellſchafft/ ſondern jhre Bekehrung/ oder endlichen Vntergang ſuchten.
Die Arrianer/ ſo den Heyland der Welt/ nur vor einen gemachten GOtt/ vnd dem Vatter zwar gleich/ doch nicht eines Weſens mit Jhme hielten/ funden ſich zu ſchwach/ vnd ergreiffen/ was ſie nur konten/ ſich zuſtewren vnd zu vnterſtuͤtzen:
Vnd wurden ſo fern mit einander einig/ daß ſie alle Mittel vnd Wege an die Hand genommen/ wie ſie die obgeſetzte Widerſaͤcher/ bevorab Chryſoſtomum vnd Ambroſium koͤnten auß dem Stul heben/ auch von Hoff vnd Anſchen bringen.
Die Arrianer ſolten eine Kirch in Meyland begehren/ vnd wann ſich Ambroſius/ wie nicht zu zweiffeln/ widerſetzen wuͤrde/ jhn durch den Keyſer/ als ein Vngehorſamen vnnd Meutmacher/ in das Elend/ vnd auß dem Land vertreiben.
Hierzu gebrauchten ſie das Anſehen der alten Keyſerin Juſtinæ/ ſo der Arrianiſchen Religion zugethan/ vnd vber jhren Sohn/ den jungen Valentinianum, wie auch deſſelben Hoff vnd Cantzley/ allen Gewalt vbete.
Erlangen demnach ein allgemein Edict/ dardurch den Arrianern jhre offentliche Verſamlungen nicht benommen.
Die Keyſerin halff in allem redlich/ weil ſie wegen wideriger Religion/ vnnd dann wegen deß Regiments Ambroſio gantz gehaͤſſig war/ vnd jhn deßwegen deß jungen Keyſers Tyrannen pflegte zunennen/ gleich wie ſie Ambroſius mit dem Titul der zweyten Jezabell/ beſchmitzete.
Ambroſius roche bald Lunten/ daß man jhm bey Hoff allerhand Anſtoͤß vnd Fallbruͤcken legte.
Darumb faſt er einen Muht/ vnd gedacht/ jetzt were es Zeit/ daß die Rechtglaubige jhre Sach nicht mehr Bittweiß/ ſondern ernſthafftig führen/ vnd widerſtreben; ſonderlich aber die Prieſter jhre Wuͤrde auch wider der Layen Oberkeitlichen Gewalt verthaidigen/ ja ſich gar von jhnen ledig wuͤrcken ſolten.
Gab derowegen vor/ es were nicht ſeine Perſon/ ſondern die gantze Religion gemeynt/ beweget alle groſſe Herꝛn vnter den Rechtglaubigen/ dahin/ daß ſie keinerley Weiſe zu ſolcher Schmach an der Religion Vorſchub thaͤten/ ſondern es mit jhme hielten/ ſo fern/ daß Benevolus, geheimer Secretarius, als er ein Keyſerlich Mandat wider die Rechtglaubigen ſollen abfaſſen/ geantwortet:
Er haͤtte von kleinem Kind auff den Glauben vor hochheilig vnd andaͤchtig gehalten/ koͤnte kein Gottloß Wort vorbringen/ noch wider GOtt reden.
Vnd als jhm ein hoͤher Ampt/ wann er der Keyſerin ein Genuͤgen hierinn thaͤte/ verſprochen/ geantwortet:
Was verſprecht jhr mir ein hoͤhere Stell/ eine gottloſe That zubelohnen?
Nehmet mir das Ampt/ das ich jetzt hab/ vnd laßt mir nur das Gewiſſen vnverletzt.
Ergriff demnach ſein Amptsguͤrtel/ vnd warff jhn denſelben fuͤr die gottloſe Fuͤß: Dardurch er bey der Cleriſey groß Lob erlangt/ wie bey Gaudentio zuſehen.
Nicht deſto weniger ließ ſich der junge Keyſer Valentinianus, durch ſeine Fraw Mutter/ die Keyſerin Juſtina/ dahin verlaiten/ daß er auff den Newen Jahrstag Anno Chriſti 386. in Meyland ein Mandat ließ außgehen/ in deſſen Krafft die Erlaubnuß/ ſich zuverſamlen/ auff die Zeiten deß Keyſers Conſtantii wurde gerichtet/ vnnd bey hoͤchſter Straaff aller Aufflauff vnnd Verhinderung verbotten.
Auxentius, der Arrianiſche Biſchoff/ ſo der Keyſerin an das Hertz war gewachſen/ feyerte nicht/ vnd ließ ein Hauptkirch in der Statt/ vor ſeine Arrianer begehren/ darauß groſſer Lermen entſtanden.
Juſtina konte Ambroſio nicht beykommen/ ſo lang Gratianus lebte/ der dann gar zuviel auff jhn hielte.
Nach deſſelben Abletben/ muſte ſie ſich vor Maximo, dem Aber Keyſer foͤrchten/ vnd bediente ſich deß Ambroſii, in einer Bottſchafft an denſelben/ zu jhrem groſſen Vortheil.
Aber nunmehr/ da Theodoſius die Arrianer/ ſampt andern Rottengeiſtern/ auß den Morgenlaͤndern mit Manier hatte außgeſchafft/ deren viel Zuflucht zu der Juſtina/ wegen deß Glaubens/ genommen/ vnd ſich zu Meyland geſetzt: Dannenhero dem Auxentio (der ein geborner Schütt/ vnd ſich Mercurinum nennen ließ/ weil ſeines Vorfahren Auxentii Name gantz verhaßt) der Muht gewachſen; zumal er wuſte/ daß Juſtina Vrſach an Ambroſium hatte.
Dann/ als Juſtina noch bey Leben Gratiani, einen Arrianer wolte gen Syrmium zu einem Biſchoff ſetzen/ dem widerſtund Ambroſius, vnd erhielte/ daß ein Rechtglaubiger die Stell bekam.
Alſo verſchaffte er auch/ daß Palladius vnnd Secundianus, alte Ketzer/ auff dem Concilio zu Aquilegien abermal verdampt worden.
Vnd wie offt auch Juſtina eine Hauptkirch vor jhre Arrianer geſucht/ ſtund jhr Ambroſius im Wege/ daß ſie biß dahin/ nichts außrichten koͤnnen.
Jetzt fordert Mercurinus Ambroſium, zu einer offentlichen Diſputatz/ da vor weltlichen Richtern/ vnnd vor Valentiniano ſelbſt/ der ſeines Glaubens Bekantnuß noch nicht gethan hatte/ ein Außſpruch geſchehen ſolte.
Ambroſius hatte groſſes Abſchewen/ daß nach ſo vielen Concilien/ die Glaubensſach den Weltlichen ſolte vntergeben ſeyn/ achtet deß Mercurini Muhtwillen nicht/ damit er der Kirchen Wuͤrde vnd Anſehen nicht zu Bodenſchluͤge/ vnd wolte vor einem ſo jungen Keyſer/ vber die Haupt-Artickel der Chriſtlichen Religion/ nicht zancken.
Sein Widerpart gelangt den Keyſer durch Juſtinam an/ daß er Ambroſium mit Gewalt dahin ſolte halten; welches jhm leicht bewilliget worden/ allen Vnwillen bey der Fraw Mutter zuverhuͤten.
Dalmatius, Kriegsoberſte/ wird befelcht/ Ambroſio deß Keyſers Will vnd Meynung/ wegen der Diſputatz/ auff beſtimpten Tag anzuſtellen/ anzuzeigen.
Der Stritt war/ was vor Richter niderſitzen/ von welchem Artickel/ vnnd an welchem Ort man handeln ſolte.
Mercurinus wolte nicht geſtehen/ daß es wegen der Religiou geſchehe/ ſondern die Frag were:
Ob die jenige/ ſo dem Arrianiſchen Conc l o folgeten/ eine Kirche haben ſolten/ vnd ſich auff Conſtantii, Valentis vnd Valentiniani Anſehen bewerffen koͤnten.
Aber Ambroſius behauptet/ es were vmb die Religion freylich zuthun:
Darumb muſte man zuforderſt ſehen/ ob deſſelben Concilii Meynung gut oder boͤß.
Vnd ferner zubedencken/ ob ſolchen Leuten eine Kirch zuverguͤnſtigen waͤre.
Jener wolte kein andere Richter leyden/ als die Keyſerliche Hoffraͤht:
Dieſer aber entweder die Biſchoͤffe/ oder das gantze Volck in der Kirche.
Vnd beruffte ſich auff Valentiniani deß Erſten Außſpruch/ der den Biſchoffen vnd beneben andern/ vber die Biſchoffe zuvrtheilen Macht gegeben.
Vnd hatte vmb ſo viel deſſen groͤſſere Vrſach/ weil Juden/ Heyden/ Arrianer vnnd Rechtglaubige im Hoffraht ſaſſen/ die alle den Mantel nach dem guten Wind henckten/ oder doch mit dem groſſen Hauffen in dem Sturm ſich lieſſen/ ohne Auffenthalt/ hinreiſſen.
Weil nun Ambroſius der allererſte auß der Cleriſey/ der deß Keyſers Gewalt vnd Befehl abgelehnt/ geweſen; darauff dann mit der Zeit erfolget/ daß die Keyſer alle Bottmaͤſſigkeit vber die Geiſtlichen fahren laſſen/ ſetzen wir Ambroſij Entſchuldigungsſchreiben an den damaligen Keyſer billig anhero:
Dem Allergnaͤdigſten Keyſer/ vnd allerſeligſten Mehrer deß Reichs/ entbiet Ambroſius der Biſchoff/ alle Wolfahrt.
Dalmatius, Oberſter vnd Notarius, iſt auff Ewer Gnaden Befehl (wie er vorgeben) zu mir kommen/ vnd hat begehrt/ ich ſolte auch Richter kieſen/ wie Auxentius (Mercurinus) gethan haͤtte:
Sagte mir aber nicht/ derſelbigen Namen/ ſo hierzu erfordert waͤren.
Doch thaͤt er diß hinzu/ der Zanck ſolte in der Hoff-Eantzley/ vnd zwar nach Belieben vnd Entſcheid Ewer Gottſeligkeit vorgehen.
Hierauff antworte ich (wie ich meyne) beſcheidentlich:
Soll mich auch niemand deßwegen vor halßſtarrig achten/ weil ich das jenige behaupte/ was nicht nur Ewer Vatter hochloͤblichen Andenckens/ mit Sprachen geantwortet/ ſondern auch mit Geſatzen beſtaͤttiget hat: Naͤmlich/ es ſolte in Glaubensſachen/ oder/ was die Cleriſey betreffe/ der jenige vrtheilen/ der weder am Ampt geringer/ noch am Recht vngleich waͤre (dann alſo lauten die Wort der Keyſerlichen Erk aͤrung) das iſt/ es ſolten Prieſter von Prieſternvrtheilen.
Vnd im Fall auch ſonſten ein Biſchoff beſchuldiget wuͤrde/ vnd es vber ſein Thun vnd Laſſen gienge; war ſein Will/ daß auch ſolches allein vor das Biſchoffliche Gericht kaͤme.
Wer hat dann nun Ew. Gnad halßſtarriger Weiſe geantwortet?
Der jenige/ ſo ein Verlangen hat/ daß jhr ewrem Vatter gleich ſeyet; oder der ander/ der euch jhm wil vngleich haben?
Es waͤre dann Sach/ daß eines ſo groſſen Keyſers Außſpruch/ einem oder dem andern/ geringachtig vorkaͤme/ da doch ſein Glaub durch beſtaͤndige Bekantnuͤß bey Jedermaͤnniglich erwieſen iſt/ vnd ſeine Klugheit bey dem Nutzen deß verbeſſerten gemeinen Weſens noch jmmer gebeſſert wird.
Wann habt jhr/ Allergnaͤdigſter Keyſer/ vernommen/ daß jemals in Glaubensſachen/ die Layen vber einen Biſchoff gevrtheilet haben?
Buͤcken wir vns dann durch einige Liebkoſung/ daß wir deß Prieſterrechts vergeſſen; vnd daß ich/ was mir Gott auß Gnaden verliehen/ eben daſſelbe andern wolte vertrawen?
Vnd wann ein Biſchoff von einem Layen ſoll Vnterricht nehmen/ was wird erfolgen?
Naͤmlich/ der Lay wird zancken/ vnd der Biſchoff zuhoͤren; demnach der Biſchoff von dem Layen lernen.
Vnd gewiß/ wann wir die Goͤttliche Schrifft von End zu End/ oder auch die alte Zeiten durchgehen/ wer wird in Abred ſeyn/ daß in Glaubensſachen/ ſprich ich in Glaubensſachen:
Die Biſchoͤffe pflegten von den Chriſtlichen Keyſern/ vnd nicht die Keyſer von den Biſchoffen zuvrtheilen?
Jhr werd durch Gottes Gnad/ noch an Jahren zunehmen/ vnd alsdann hievon erachten/ was das vor ein Biſchoff ſey/ der den Layen das Biſchoffliche Recht vnterwirfft.
Ewer Vatter/ als er durch GOttes Gnad/ zu mehr verſtaͤndigem Alter kommen/ ſagte:
Es gebühret mir nicht/ zwiſchen den Biſchoffen zuvrtheilen:
Vnd ewer Gnad ſagt jetzunder:
Jch ſoll vrtheilen.
Vnd er/ der in Chriſto den Tauff empfangen/ achtet ſich zu einem ſo wichtigen Gericht vnfaͤhig.
Aber ewer Gnad/ deren die Sacramenten der Tauff/ auff Wolhalten/ verſchoben werden/ nimbt jhr ſelbſt das Vrtheil vom Glauben/ da ſie doch deß Glaubens Sacramenten nicht verſtehen.
Was nun Gegentheil vor Richter erwehlet hab/ koͤnnen wir zuerachten ſtellen/ weil er ſich ſchewet/ jhre Namen außzuſprechen.
Sie moͤgen kommen/ wer ſie ſind/ in die Kirche/ vnnd mit dem Volck anhoͤren:
Nicht daß jemand/ als ein Richter niderſitze/ ſondern damit ein jeder/ wegen ſeiner Zuneigung/ eine Pruͤffung habe/ vnd erwehle/ wem er folgen wolle.
Es iſt vmb dieſer Kirchen Prieſter zuthun:
Hoͤret jhn nun das Volck/ vnd vermeynet zuzancken/ mag es ſeinem Glauben folgen; das mich zu keiner Mißgunſt ſol bewegen.
Jch melde jetzt nicht/ daß das Volck bereit gevrtheilet hat; ich geſchweige/ daß es den jenigen hat/ welchen es von ewer Gnaden Vatter begehret.
Jch verſchweige/ daß ewerer Andacht Vatter/ gute Ruhe auff das Zukuͤnfftige verſprochen/ wann einer oder der ander/ durch Wahl zum Prieſterthumb gelangete: Auff dieſes Wort vnd Verſprechen bin ich gangen.
Vnd wann Gegenpart ſich wegen etlicher Frembdlingen Liebkoſerey viel berühmet/ mag er an jenem Ort/ Biſchoff ſeyn/ da dieſelbe ſich her ſchreiben/ die jhn eines Biſchoffs Namen wuͤrdig achten:
Dann ich erkenne jhn vor keinen Biſchoff/ weiß auch nicht von wannen er ſey.
Nach dem wir nun eben dieſes/ O Keyſer/ beſtaͤttiget/ welches jhr bereit vor ewer Vrtheil außgeſprochen/ ſo habt jhr doch auch Geſetz gemacht/ daß einem frey ſtehen ſolte/ etwas anders zuvrtheilen.
Vnd weil jhr ſolches andern vorgeſchrieben/ gilt es euch auch.
Dann ein Keyſer macht Geſetz vnd Ordnung/ die er vor allen ander halte.
Wolt jhr mir dann geſtatten/ daß ichs verſuche/ ob nicht die jenige ſelbſt anfangen/ die man zu Richtern erwehlet/ entweder wider ewern Außſpruch lauffen/ oder doch ohnfehlbar/ ſich entſchuldigen/ wann ſie deß Keyſers ſo ſtrengem/ vnd ſo gemeſſenem Mandat/ nicht haben koͤnnen begegnen?
Aber dieſes kaͤme von einem Halßſtarrigen/ vnnd nicht von einem beſcheidenen Prieſter.
Sehet/ O Keyſer/ wie jhr ewer eygen Geſetz bereit zum theil auffhebet; vnd were zuwuͤndſchen/ daß es nur zum theil/ vnd nicht vber gantz geſchehe.
Dann ich wolte ewer Geſetz/ nicht gern vber das Geſetz GOttes ſetzen.
Nun hat vns Gottes Geſetz gelehret/ woran wir vns halten ſollen/ welches Menſchliche Geſetz nicht koͤnnen thun; weil ſie bey den Forchtſamen eine Verenderung zuerzwingen pflegen/ den Glauben aber nicht koͤnnen einblaſen.
Wer wird dann nun der jenige ſeyn/ der/ wann er ſolte leſen/ daß in allen Landen/ auff eine Stund befohlen worden/ man muͤſſe mit dem Schwerd/ alle/ die dem Keyſer begegnen/ richten; alle die/ ſo den Tempel Gottes nicht vbergeben/ toͤdten:
Vnd wer iſt dann/ ſage ich/ der allein doͤrffte auch wol vnter wenig Perſonen/ zu dem Keyſer ſprechen:
Ewer Geſetz gefaͤllet mir nicht?
Den Prieſtern ſolle dieſes Zuſagen nicht geſtattet ſeyn/ vnd den Layen gelten?
Vnd der jenige ſoll von dem Glauben vrtheilen/ der entweder einige Gnad erwartet/ oder einige Vngnad foͤrchtet?
Vber diß/ ſol ich/ noch mich/ ſo weit vergreiffen/ vnnd vnter den Layen Richter nehmen/ die/ wann ſie deß Glaubens Warheit behalten/ entweder in die Acht fallen/ oder gar deß Tods werden/ welches das außgelauffene Geſetz von dem Glauben mit ſich bringet?
So ſol ich dann ehrliche Leut/ entweder zum Falſch/ oder zur Straaff darſtellen?
Es iſt nicht ſo gar viel an Ambroſio gelegen/ daß er vmb ſeiner ſelbſt willen das Prieſterthumb gedachte hinzuſchlaͤudern: Eines einigen Menſchen Leben iſt nicht ſo hoch/ als aller Prieſter Wuͤrde/ auß deren Beyrahten ich dieſes in die Feder laſſen kom̃en; welche dann mit mehrerm erinnerten/ daß nicht auch etwan ein Heyd/ oder ein Jud/ vom Auxentio erwehlet wer; denen wir den Triumph vber Chriſtum in die Haͤnde ſteckten/ wann wir jhnen vber Chriſtum zuvrtheilen geſtatten ſolten.
Vnd was haben ſolche vor beſſere Kurtzweil/ als wañ ſie Chriſtum hoͤren ſchmaͤhen?
Was kan jhn beſſer gefallen/ als wann (das fern ſey) Chriſti Gottheit wird verlaͤugnet?
Vnd hierinn ſind ſie mit den Arrianern/ die Chriſtum ein Geſchoͤpff nennen/ durchauß eins/ wie ſolches Heyden vnd Juden ohn einiges Bedencken/ bekennen.
Dieſes wurd im Concilio zu Arimin geſchrieben/ vnd hab billig darob ein Grawen/ weil ich dem Niceniſchen anhange/ darvon mich weder Tod noch Schwerd ſcheiden ſoll: Welchen Glauben auch Ewer Gnaden allerſeligſter Vatter/ Theodoſius, beydes behaͤlt vnnd billiget:
Welchen Glauben die Laͤnder Gallien vnd Spanien treiben/ vnd mit eyfferiger Bekantnuß deß Geiſtes Gottes/ bewahren.
Wann man handeln ſoll/ hab ich gelernet ſolches in der Kirch zuthun; vnd zwar nach meiner Vorfahren Gebrauch.
Sol man dann wegen deß Vnglaubens Vnterredung pflegen; ſo gebuͤhret ſolches den Prieſtern/ wie vnter Conſtantino hochloͤblichſten Andenckens/ geſchehen/ der kein Geſetz vorher laſſen außgehen/ ſondern den Prieſtern das freye Vrtheil goͤnnet.
Auch iſt ſolches vnter Conſtantio dem Keyſer/ hochloͤblichſten Andenckens/ dem Erben der Vaͤtterlichen Wuͤrde/ geſchehen; ob es ſchon was wol angefangen/ anderſt außgeſchlagen.
Dann die Biſchoͤffe hatten anfaͤnglich den uͤnverfaͤlſchten Glauben geſchrieben; da aber etliche vom Glauben wolten in dem Keyſerlichen Pallaſt vrtheilen/ haben ſie es dahin gebracht/ daß dieſelbige Biſchoͤffe jhr Vrtheil durch Maßgebung geendert; die aber doch alſobald jhre verdrehete Meynung widerruffen.
Wie es dann gewiß iſt/ daß der groͤſſere Hauff bey der Verſamlung zu Arimin den Niceniſchen Glauben gebilliget/ vnnd die Arrianiſche Satzungen verdampt hat.
Berufft ſich nun Auxentius (Mercurinus) auff eine groſſe Zuſammenkunfft der Geiſtlichen/ damit er/ wegen deß Glaubens zancke/ ob es ſchon nicht noͤhtig/ daß vmb eines einigen Mannes willen ſo viel Biſchoffe bemuͤhet werden; da doch auch ſein Engel vom Himmel dem Friede der Kirchen nicht vorzuziehen iſt; ſo ſoll es an mir nichts ermangelen/ wann ich nur hoͤren werde/ daß man zuſammen komme.
Hebet demnach das Geſetz auff/ wann jhr wolt/ daß man ſtreite.
Jch waͤre/ O Keyſer/ ſelbſt vor das Hoffgericht ewrer Gnade kommen/ dieſes obige muͤndlich vorzutragen/ wann es mir/ entweder die Biſchoffe/ oder das Volck/ haͤtten verſtattet; mit dem Vorwand/ man ſolle wegen deß Glaubens in der Kirchen/ vor dem gantzen Volck handeln.
Vnd moͤchte ich wuͤndſchen/ O Keyſer/ daß jhr mir nicht haͤttet ankuͤndigen laſſen/ wo ich nur wolte/ hinzugehen.
Dann biß dahin gieng ich taͤglich auff die Gaſſen/ daß kein Menſch auff mich ein Auge geworffen:
Darumb haͤttet jhr mich/ wohin jhr nur gewolt/ verſenden ſollen/ als ich mich ſelbſt Jedermaͤnniglich dargebotten.
Aber jetzt muß ich von den Prieſtern hoͤren:
Es ſey ein geringer Vnterſcheid/ ob ich mit Willen den Altar Chriſti verlaſſe vnd vbergebe; dann/ wann du/ ſagen ſie/ jhn verlaͤſt/ wirſtu jhn vbergeben.
Vnd wuͤndſche nur zuwiſſen/ ob den Arrianern die Kirch gar nicht ſoleingeraͤumbt werden; ſo wolte ich mich bey ewrer Andacht Wolgefallen/ ſelbſt einſtellen.
Wann aber ich allein widerſpreche/ warumb ergreifft das Gebott alle andere Kirchen?
Ach/ daß die gewiſſe Poſt kaͤme/ daß kein Menſch den Kirchen Leyd anlegte; vnd wuͤndſche/ daß wegen meiner Perſon/ ein Außſpruch falle/ wie es wird rahtſam ſcheinen.
Wollet derowegen/ O Keyſer/ im beſten vermercken/ daß ich zu dem Hoffraht nicht koͤnnen kommen. Hab ſonſten vor dem Hoffraht nicht anderſt ſtehen vnd erſcheinen gelernet/ als zu ewrem beſten:
So kan ich auch jnnerhalb deß Pallaſtes/ nicht ſtreiten/ weil ich die Hoffboſſen weder ſuche/ noch verſtehe.
Jch Ambroſius, Biſchoff/ hab dieſe Schrifft dem allergnaͤdigſten Keyſer/ vnnd allerſeligſten Vermehrer deß Reichs/ Valentiniano vberreychen laſſen.
Hiemit hat es zwar Ambroſius weit gebracht/ vnd gleichſam den erſten Stein zu deß Papſts Hohheit gelegt; aber die Hoffraͤhte hielten ſolch Beginnen dem gemeinen Weſen ſchaͤdlich/ vnnd der hoͤchſten Obrigkeit verdaͤchtig/ darumb gieng bald ſolch Geſpraͤch:
Soll dann der Keyſer nicht Macht haben/ ein einige Kirch vor ſich zunehmen?
Wil dann Ambroſius mehr ſeyn/ als der Keyſer/ daß er dem Keyſer auch den Gang verſage?
Conſtantinus Magnus haͤtte wol/ wegen ſolcher Hartnaͤckigkeit/ Athanaſium auß dem Land verwieſen; Conſtantius haͤtte ohne Einred/ ſich der Kirchen angemaßt/ vnd Liberium den Papſt/ zu Chor gebracht; Iulianus haͤtte niemand gehaßt/ als wer nur ein einige Religion dulten wollen; Valens haͤtte die Arrianer zum hoͤchſten gepflantzet; Valentinianus haͤtte ja ſelbſt den alten Auxentium an dieſem Ort geſchuͤtzet/ vnd dieſelben allein/ vnd von niemand anderſt wollen vervrtheilen laſſen:
Aber Ambroſius kehre alles vmb.
Symmachus Keyſerlicher Statthalter zu Rom/ der annoch im Heydenthumb ſtacke/ ſahe vngern/ daß Ambroſius ſeinen Zweck erreicht/ vnd die Arrianer deß jhren verfehlet.
Aber Juſtina/ die Keyſerin/ haͤtte deßwegen auß der Haut ſollen ſpringen/ vnd trug groͤſſere Sorg vor das Regiment/ dann vor die Religion.
Wann ein ſo beredter Prieſter/ das Volck dem einen ab/ dem andern zu wenden wolte.
Vnd wann die Arrianer/ nach Ambroſii Meinung/ nicht werd wehren/ einige Kirch zuhaben; ſolte man auch bald ſprechen:
Sie waͤren nicht werth/ daß ſie das Keyſerthumb verwalten; die Rechtglaͤubige koͤnten jhnen mit gutem Gewiſſen nicht vnterthaͤnig ſeyn.
Aber Ambroſius hatte ſich darein ergeben/ vnd gedachte die Religion/ ſampt derſelben Dienern/ die ſo manchen Anſtoß/ biß dahin/ erlitten/ in Sicherheit zubringen:
Ein klug vnd behertzt Mann/ der doͤrffen vnter fangen/ was ſo viel Paͤpſte vnter den letzten Keyſern ſich geſchewet zuſuchen.
Juſtina wuſte der Sachen nicht zuhelffen/ beſtellet einen Kriegsobriſten vmb viel Gelt/ der Ambroſium heim lich ſolte aufffangen/ vnd in ferne einſame Land entfuͤhren:
Welches aber nicht angangen.
Jm folgenden Jahr begehrten die Arrianer eine Kirch vor der Statt/ Portiana genant; bald die Newe Kirch/ jnnerhalb der- Ringmawren.
Vnd weil das Volck dem Commiſſario widerſprochen/ ward nichts darauß.
Doch zoge Ambroſius in den Predigten an:
Wann Naboth ſein Vaͤtterliches Erb nicht haͤtte begeben wollen/ auch den Tod daruͤber gelitten/ wuͤrde jhm/ als einem Prieſter/ weniger geziemen/ eine Kirche Gottes zuvbergeben.
Man ſoll dem Keyſer geben/ was deß Keyſers iſt/ vnd GOtt/ was Gottes ſey.
Als auch Zeitungen lieffen/ es waͤren gewiſſe Leut außgeſand/ vnd befelcht/ jhn zutoͤdten/ erzeigt er ſich ſo vnerſchrocken/ daß das gantze Volck alle Forcht abgelegt/ vnd gleiche Standhafftigkeit mit jhme angezogen.
Dann/ als die Gothiſche Kriegsknecht wider jhn ſolten kommen/ vnnd Gewalt vben/ haben Mann vnd Weib/ vnter andern auch Auguſtini Mutter/ ſampt jhrer Magd/ jhn in der Kichen verwacht/ vnd jmmer zu Pſalmen geſungen/ geleſen/ vnd gebeten/ welches biß dahin/ noch nicht an dieſem Ort gebraͤuchlich war geweſen.
Ein Blinder ſucht hinauß zukommen/ vnd oͤffnete ein abwegiges Thor an der Kirchen; vnd weil man deſſelben nicht geachtet/ die andern ſieben aber fleiſſiger verriegelt/ hielt mans ſchier vor ein Wunder/ daß die Gothen den offenen Eingang nicht wahrgenommen.
Ambroſius aber nahm das Exempel Chriſti/ vnd bewieſe/ ſeine Zeit zu leyden were noch nicht kommen.
Vnd als man etliche Gefaͤß im Namen deß Keyſers/ auß der Kirchen forderte/ ſprach er/ von ſeinem Eygenthumb wolle er nichts verſagen/ dieſes aber/ haͤtte er in Verwahrung auffgenommen/ auch were es dem Keyſer nicht zurahten/ ſolche Sachen anzugreiffen/ noch einem Prieſter zuthun/ daß er ſie vbergebe.
Der Keyſer moͤchte die Kirchenaͤcker einziehen/ vnnd Schatzung fordern/ das wolte er dulten; aber den Gottesdienſt ließ er nicht ſchmaͤhlern.
Wie nun jederman mit Verwunderung geſehen/ daß er nichts nicht achtete/ als die Ehre GOTtes/ verkleinerten jhn die Arrianer/ erkauffte deß Volcks Gunſt mit Gelt:
Darauff erwieſe er/ daß er niemand nichts anderſt außtheilete/ als den Nottuͤrfftigen die geſtewerte Allmoſen.
Endlich/ muſte es zur Gewalt kommen/ weil Juſtina nicht nachlieſſe:
Die Keyſeriſche Kirchen diener ſchlugen die Teppich auff/ an der Kirch Pontiana, wie braͤuchlich/ wo der Keyſer dem Gottesdienſt beywohnen wil.
Man ſahe die Kriegsknecht mit jhrer Gewehr/ die Kauffleut wurden in die Eiſen geſchloſſen/ etliche andere jaͤmmerlich geſchlagen/ vnd ſtunde ein Blutbad bevor.
Doch hielte Ambroſius veſt gegen den Abgeordneten.
Jch beſorgete/ der Haß deß vergoſſenen Bluts/ ſagt er ſelbſt/ wuͤrde auff mich fallen/ darumb hielt ich meinen Halß dar.
Die Gothiſche Oberſten ſtunden fuͤr mir; die fiel ich an/ mit dieſen Worten:
Hat euch der Roͤmiſche Boden zu dem End auffgenommen/ daß jhr die gemeine Vnruh ſolt helffen vermehren?
Wo wolt jhr weiter hin/ wann jhr diß alles vernichtet?
Man begehrt inſtaͤndig an mich/ ich ſolte das Volck ſtillen.
Jch antwortet: Jn meiner Gewalt ſtuͤnde/ daß ich es nicht erregte; aber in Gottes Hand/ daß es Fried hielte.
Vnd da ſie mich ja fuͤr den Meuthmacher hielten/ muſten ſie alles an mir raͤchen/ oder mich in dieſe oder jene Einoͤde hinfuͤhren.
Darauff giengen ſie darvon/ vnnd ich blieb in der alten Kirche den gantzen Tag vber.
Als Ambroſius aber Abends nach Hauß gangen/ damit er ſich deſto gewiſſer koͤnte greiffen laſſen/ kamen Morgends vor Tag die Kriegsknecht/ vnd vmbſtelleten die Kirch: Darumb gieng Ambroſius in die andere Newe/ vnd zog alles Volck nach ſich.
Der Tumult gieng an/ vnd muſten die Kriegsknecht ſelbſt ſagen:
Sie weren nicht da/ Gewalt anzulegen/ tratten auch auff Ambroſij Seiten/ vnd beſchuͤtzten jhn/ mit dem Begehren an den Keyſer:
Er ſolte zu den Rechtglaubigen tretten/ ſo wuͤrde alles gut ſeyn: Alſo/ daß Ambroſius nur deſto gehertzter worden/ ſo fern/ daß er Calligono, dem Oberſten Caͤmmerling/ der zu jhm/ im Namen deß Keyſers/ ſagte:
Solteſtu bey meinem Leben Valentinianum verachten:
Jch reiß dir den Halß ab: Geantwortet/ Gott geſtatte/ daß du dein Drohen ins Werck richteſt; ſo werde ich leyden/ als ein Biſchoff/ vnd du wirſt thun/ als ein Verſchnittener.
Alſo begegnete er allen/ die an jhn ſich machten.
Da nun der Keyſer vernahm/ er muͤſte vnter Zweyen eins thun/ entweder Ambroſium hinrichten/ oder demſelbigen weichen/ ward er gantz beſtuͤrtzt.
Die Graffen meyneten/ vnd zwar auff Begehren der Kriegsleut/ der Keyſer ſolte ſich mit Gnaden ſehen laſſen/ vnd in die Kirche kommen/ vnd ſolches ſo hefftig/ daß der Keyſer in dieſe Wort außgebrochen; wann es euch Ambroſius ſolte befehlen/ wuͤrdet jhr mich dann binden/ vnd jhm vberlieffern?
Jn dem es an Ohrenblaͤſern nicht mangelte/ Ob dann der Keyſer nach eines jeden hartnaͤckiſchen Prieſters Meinung/ ſeine Religion lencken ſolte?
Aber die Kinder vnd Jungen zerriſſen die auffgeſpannete Teppiche/ vnd trieben viel Hohns/ da inmittels gar wenig Arrianer herfuͤr krochen:
Darumb ließ der Keyſer vmb etwas nach/ nicht Ambroſio zu Gefallen/ ſondern den Auffſtand zuverhuͤten/ vnd befahl die Kriegsknecht von der Kirchen abzufuͤhren/ den Kraͤmern vnd Kauffleuten die Bande abzunehmen/ vnd das Entwendete zuerſtatten: Bevorab/ weil Maximus, da an Ambroſio Gewalt geſchehe/ ein ſonderliches Wehlwort dannenher zu einem newen Krieg nehmen/ vnd den groͤſſern Hauffen/ ſo Ambroſio anhienge/ mit ſolchem Vorwand an ſich bringen moͤchte.
Die Freud war bey dem Volck vnaußſprechlich/ vnd wuſte jederman von Ambroſio zuſagen/ daß er den Keyſer/ mit ſeiner gantzen Macht/ pur durch ſeine Wolredenhelt/ Eyffer vnd keckem Muht/ ohne Vergieſſung einiges Tropffen Bluts/ hindertrieben haͤtte.
Der fuͤnffte Diſcurß.
Wie Ambroſius bey Maximo in groſſem Anſehen/ vnd Theodoſium gleichſam gezwungen/ die Kirchenhaͤndel der Cleriſey zuvber geben.
Was vor Gezaͤnck vber der zeitlichen Gluͤckſeligkeit entſtanden:
Vnd was darauß vor Zeugnuͤß der Froͤmmigkeit/ oder der guten Religion zuziehen ſey?
AMbroſius war zum erſten mal/ als ein Abgeſandter/ bey Maximo geweſen/ vnd hatte vmb Gratiani Coͤrper geworben/ den er auch erlanget/ vnd vber diß noch ſo viel zuwegen gebracht/ daß Maximus dazumal nicht vber das Gebuͤrg wider Valentinianum gezogen.
Letztlich/ thut er die Reyß zum andern mal; ward aber nicht ſo gar gnaͤdig empfangen/ doch mit allem freundlichen Erbieten/ zuruͤck/ vnd zwar neben Militariſcher Beglaitung/ ſo die Clauſen im Gebuͤrg vnvermerckt/ beſetzen ſolten/ gelaſſen.
Deme folget Maximus in aller Still vnd Eyl/ gleichſam auff dem Fuß/ mit einer groſſen Macht/ in Meynung/ jhn/ den Juͤngern Valentinianum zuvberziehen/ vnd nach ſeinem Bruder Gratiano zuſchreiben.
Aber er entwiſcht mit Muͤhe/ vnd kam zu Theodoſio, der eben mit der Antiochiſchen Vnruh beladen war.
Theodoſius ruͤſtet ſich ohn groß Getuͤmmel/ macht inmittels vnderſchiedene Geſetz/ wegen deß Kirchenweſens/ ſchaffte ab das vnzeitige Gezaͤnck/ wie auch der Arrianer offentlich Exercitium, weil Maximus vmb jhrent willen verhaßt worden/ vberwand Maximum, erlegt deſſelben Bruder Marcellinum, wie auch deſſen Sohn Victorem; vnd ſetzte Valentinianum wider ein.
Derſelbe hielt den Oberſten Arbogaſt auß Francken ſehr hoch/ das jhn endlich das Leben gekoſtet; weil die Heydniſche Reichs Vnterthanen/ nach Maximi Fall/ jhre Hoffnung auff dieſen geſetzt hatten.
Ambroſius wurd Biſchoff zu Aquilegien/ in dem Theodoſius zu Meyland verharret; vnd befahl/ auß der Juden Schul/ vnd der Valentinianiſchen Ketzer Kirchen/ ſo die Moͤnche/ ein Biſchoff/ vnd andere/ auß Verbitterung vnd Rach/ durch Brand verderbet/ ſolche auff der Verbrecher Koſten wider zubawen/ widerſetzt ſich Ambroſius ſchrifftlich/ vnd begehrte hingegen Schutz/ wider das loſe Geſindlein: Entſchuldigte auch ſeines Anhangs vnziemliches Verfahren/ ſo gut er vermochte.
Aber Theodoſius ſahe wol/ daß dergleichen Verwuͤrckungen den Landfrieden zerſtoͤreten/ vnd zu groſſem Auffſtand Vrſach geben.
Darumb ließ er die Thaͤter allerſeits einziehen; wolte auch Ambroſium/ wegen Beſchoͤn- vnd Entledigung der Rechtglaubigen/ nicht hoͤren/ wie ernſtlich es auch damit hergienge.
Endlich braucht Ambroſius ſeinen alten Ernſt/ vnd ſagt zu Theodoſio:
Er ſolte etliche Biſchoffe beſchreiben/ vnd vber den Handel/ ſintemal er jhm nicht trawe/ wie weit er vnverletzt deß Glaubens gehen koͤnte/ vrtheilen laſſen/ wann jhr/ ſprach er/ in Geltſachen ewrer Graffen Gutachten erfordert/ ſo iſt es ja billich/ daß jhr in Religions ſachen euch mit den Prieſtern deß Herren berahtet.
Vnd da Theodoſius mehr auff das Regiment/ als auff ſolche Erinnerung ſahe/ weil er durch der Francken vnd Sachſen/ als Heydniſcher Voͤlcker Mannheit hatte vberwunden.
Vnd Eugenius in der Cantzley/ wie Arbogaſt zu Feld jhm trewe Dienſte erzeigt/ auch in der That erfuhr/ daß Maximus wegen der Heydniſchen Religion/ bey dem Volck mehr beliebt geweſen; ſpannet Ambroſius den Bogen hoͤher/ vnd ſprach:
Jch hab fuͤrwahr gethan/ was Chren halben hat geſchehen koͤnnen/ daß jhr mich in ewrem Pallaſt eher angehoͤret/ als auff begebenden Nohtfall in der Kirchen.
Vnd als das vorige Mandat noch nicht wolte auffgehoben werden/ prediget er zu Meyland offentlich/ in Anweſenheit deß Keyſers/ von der Sach/ vnnd hatte harte Wort mit dem Keyſer nach geendeter Predigt:
Doch wurde das Mandat zunichtet:
Vnd war Ambroſij Begehren nicht eben Bittweiß gerichtet/ oder anbracht; ſondern in Manier eines Befelchs/ als haͤtte er auß hoͤchſtem Gewalt zuſetzen vnd zuvberbieten.
Bald hernach kamen die Geſandten von Rom/ vnd begehrten vmb Erlaubnuß/ den Altar Victoriæ im Capitolio, wie es Maximus ſchon verwilliget hatte/ wider auff zurichten/ welches Ambroſius auch gehindert/ mit dem Vorgeben:
Es waͤre nur etlicher Heyden/ vnd nicht deß gantzen Rahts daſelbſt Getrieb.
Noch widerſetzt er ſich dem Keyſerlichen Mandat/ wegen einer Beylag/ dieſelbe bey den Geiſtlichen zuerholen; ob ſchon etliche Beampten deßwegen zu jhm abgefertigt waren; alſo daß der Keyſer auch hierinn nachgeben muͤſſen.
Was ſonſten wegen der Auffruhr/ vnnd Abſtraffung der Buͤrger zu Theſſalonich belanget/ wie Ambroſius vor die ſcharpffe Execution gebetten; die Graffen aber keine Maß gehalten/ daruͤber der Keyſer von der Kirchen abgewieſen/ vnd gantz langſam/ naͤmlich/ zu Oſtern/ vber acht Monat nach dem Gebrauch/ vnnd nicht zu Weyhenachten/ wie er begehrte/ in die Gemeinſchafft wider auffgenommen worden/ iſt vnter die Kirchenhaͤndel eygentlich zurechnen/ vnnd hat ein Weitlaͤufftigkeit geben.
Darumb allein dieſes abzunehmen/ daß kein Menſch ſich Ambroſio mehr doͤrffen widerſetzen/ weil er nicht nur die zween junge Keyſer/ Gratianum, vnd Valentinianum, ſonderlich auch den alten Theodoſium vbermeiſtern koͤnnen:
Auch bey den Francken ſo groſſen Namen erlangt/ daß ſie den Arbogaſt/ den ſie von ſich zu den Roͤmern vertrieben/ als er mit jhnen wider die Roͤmer tractierte/ gefragt:
Ob ſie Ambroſium kenne?
Vnd als er ſich deſſelben guter Kundſchafft geruͤhmt/ geſprochen:
Dieſer Wundermann fuͤhret alles hinauß/ was er jhm fuͤrnimbt.
Wann er der Sonn wolte befehlen/ muͤſte ſie ſtehen/ vnd jhren Lauff innhalten.
Vnd von dieſem an verfuhren die Biſchoffe je laͤnger je ſtrenger gegen die Widerſpenſtige mit der Excommunication.
Vnd als Theodoſius ein Mandat lieſſe außgehen/ daß die armen Pflegerinnen/ den Geiſtlichen nichts vermachen ſolten/ machte Ambroſius/ daß er ſolches alſobald wider auffgehoben.
Wie er nun ein ernſthaffter Mann war/ alſo bracht er Theodoſium dahin/ daß er gleichſam wider ſeinen Willen/ nur eine Religion/ naͤmlich/ die Rechtglaubige/ ſo man die Catholiſche/ das iſt/ Allgemeine nennet/ offentlich verſtattet/ vnnd alſo Heyden vnd Arrianer außgeſchloſſen.
Dieweil aber es vnmuͤglich war/ daß ſo viel hohe vnnd weiſe Leut/ als Symmachus, Themiſtius vnnd jhres gleichen ſehr viel/ den Chriſten Glauben durch Zwang annehmen/ vnd den jhren verſchweren/ ja vergeſſen/ vnd nicht viel mehr Auffruhr vnd Kriege fuͤrnehmen ſolten; ward jhnen der Privat-Goͤtzendienſt in jhren Haͤuſern/ Gaͤrten/ Meyereyen/ vnd Schloͤſſern vergünſtiget.
Aber Ambroſius konte ſolches in die Laͤnge auch nicht dulden/ vnd lag Theodoſio ſo lang in den Ohren/ biß er durch ein ſcharpff Mandat auch den Privat-Goͤtzendienſt bey hoher Straff verbotten.
Die Heyden haͤtten gern ein Keyſer auß jhrem Mittel gehabt/ der jhre Religion wider erheben koͤnte; vnd verreitzten manchen ehrſuͤchtigen Kopff/ ſich deß Regiments zu vnterfangen:
Aber Maximus vnd Eugenius lagen vnten wider Theodoſium; ſo foͤrchtet Symmachus, Reichs Bürgermeiſter/ vnd Keyſerlicher Verwalter zu Rom/ wie auch Arbogaſt ein Franck/ Keyſerlicher Feldobriſter/ jhrer Haut/ vnnd befanden den Laſt vor jhre Schultern/ zu ſchwaͤr.
Dieweil ſie nun ins gemein ſahen/ daß die Arrianer ein ſehr groſſen Anhang bekommen/ vnd ſchier die gantze Welt bethoͤret/ nicht mit Macht (ob ſchon dieſelbe ohnlaͤngſt/ wegen Athanaſii, auch mit vntergelauffen) ſondern nur mit Schulgezaͤnck vnnd Diſputieren/ wann man den Leuten dieſen oder jenen Wahn beybringt; fiengen ſie an/ nach dem die Waffen jhnen nicht allerdings wollen zuſchlagen/ ein gantz andere Art/ die Catholiſchen zubekriegen:
Vnd gaben vor/ die Statt Rom were von einem ſehr geringen Vrſprung/ durch Huͤlff der Goͤtter/ weil ſolche nirgend eyfferiger/ als daſelbſt verehret wurden/ auffgewachſen/ daß ſie endlich das Haupt vber alle Koͤnigreich vnd Herꝛlichkeiten der Welt koͤnnen erheben:
Vnd wann ſie nunmehr die newe/ vnnd von Tiberii Zeiten her bekante Religion der Chriſten ſolten annehmen/ wuͤrden ſie alle jhre Wolfahrt verſchertzen; zum wenigſten in das Spiel ſetzen/ vnd eines vngewiſſen Außgangs zugewarten haben/ da ſie doch bey jhrem vorigen Thun ſo viel hundert/ ja vber tauſend Jahr ſich ſo wol befunden haͤtten.
Zumal das Roͤmiſche Reich bey jnnerlichen Zerruͤttungen/ ſo auß Enderung der Religion mehrentheils entſtanden/ vnd bey friedlichem Einfall der frembden Voͤlcker/ die etwan auch den Chriſtlichen Glauben angenommen/ an Herꝛlichkeit verblaſſet/ an Kraͤfften geſchwaͤchet/ vnd an Hohheit jmmer geſuncken wer.
Hielten auch gaͤntzlich darfuͤr/ der Chriſten Glaub vnd jhr Eiffer/ die Bilder der Heydniſchen Goͤtzen zuvertilgen/ vnd die Goͤtzenhaͤuſer nider zureiſſen/ aber an derſelben ſtaͤtte die Gedaͤchtnuß der heiligen Apoſteln zuſtifften/ braͤchte alles Vnheil vber das Roͤmiſche Reich/ vnd zoͤge nach ſich/ alle Vnordnung im Regiment/ ja der Keyſer vnſeliges Ende.
Mit was vor Verbitterung vnd Eyffer man ſelbiger Zeit vber der Religion/ vber derſelben Werth vnnd Vnwerth/ Krafft vnd Zweck geſtritten; wie die Chriſten von den Heyden/ vnnd widerumb dieſe von Chriſten gedruckt/ verſtoſſen/ verfolgt/ vnd außgetrieben; wie freventlich beyderſeits ab einem vnd anderm Zuſtand vnnd Fall/ ob Gluͤck vnd Vnglück gevrtheilet/ vnd wie bitter einer dem andern gezwagt vnd auffgegoſſen/ bezeugen die Geſchichten von derſelben Stund/ als das Chriſtenthumb vnter der Banck herfuͤr gebrochen/ Ehr vnd Reichthumb vberkommen/ ja endlich die Cron vnd Hohheit/ deß Roͤmiſchen Reichs getragen/ darauß zeugen beyder Partheyen Schrifften/ die eben deßwegen mit ſonderem Verſtand zuleſen/ weil die Partheilichkeiten allenthalben ſehr ſtarck herfuͤr leuchteten.
Wann nun die Biſchoͤffe der Chriſten/ den Menſchen von dem Jrꝛdiſchen ſuchten abzufuͤhren/ vnd jhn auff den Lohn droben im Himmel weiſeten:
Hingegen aber die Heyden auff das Gegenwaͤrtige hielten/ erlangten dieſe ins Gemein Beyfall/ als die das Gewiſſe vor das Vngewiſſe nicht gedachten in die Schantz zuſchlagen.
Vnd je mehr die Chriſten ſich befliſſen der zeitlichen Guͤter nicht zuachten/ deſto mehr wurden ſie/ als elende Leut/ von den Heyden verſpottet/ weil ſie etwan in Mangel vnd Notturfft ſchwebeten/ vnnd auff die zukünfftige Seligkeit jhre Rechnung machten:
Mit dem Vorwand/ daß ſo viel Koͤnige vnd Fuͤrſten/ Edele vnd Reichen in der gantzen Welt/ in allerhand Kuͤnſten vnd Wiſſenſchaͤfften/ auch Regierungen herꝛlich vnd wolgelebt/ ob ſie ſchon von dem Ewigen jhnen nichts traͤumen laſſen.
Endlich/ wolten ſie behaupten/ alle Wolfahrt kaͤme von jhren Goͤttern/ vnnd weil die Chriſten derſelben Dienſt vnd Verehrung auffhuͤben/ muͤſte ſolche Rach erfolgen:
Hingegen ſuchten die Chriſten auch Gegenwehr in den Geſchichten/ alſo daß beyderſeits die Hiſtorien auß ſolchem vnzeitigen Eyffer/ mit Vnwahrheiten/ Verleumbdungen/ Gedichten vnd Wundern/ der Wahrheit zu groſſem Nacht heil/ vber zogen/ oder gefuͤttert worden.
Dann muſte ein Fuͤncklein/ oder Schatten der Tugend/ an einem Chriſten lauter vnnd fein Gold ſeyn/ ja der Heyden hohe Thaten den Namen der Tugend gantz verlieren/ vnd in den Abgrund der Heucheley verſincken/ biß die frembde Voͤlcker das Roͤmiſche Reich vberſchwemmet/ vnd zerſtuͤcket.
Vnd kan ſolches vnſchwaͤr abnehmen/ der Oroſium, den Chriſten/ vnd Zoſimum den Heyden in jhren Geſchichtbuͤchern beſehen wil/ wie naͤmlich/ ſie beyde dieſen Vorſatz haben/ vnd beweiſen wollen/ es hange alles an der Religion/ gut Gluͤck flieſſe auß einem guten Gottesdienſt/ welcher auch daran zuerkennen ſey/ ſich beyderſeits auff die Erfahrung/ ſo nicht betriegen kan/ beziehend; da gleichwol es Anfangs bey den Chriſten geheiſſen/ der Menſch werde nur ein einiges Paradeiß haben/ wem es vbel-hieniden gehe/ werde es droben beſſer finden:
Vnd hingegen folge ein ewige Pein auff gegenwaͤrtigen Wolſtand.
Vnter ſolchem Gezaͤnck wurde der Tugend gantz vergeſſen/ daß auch die beſte Kriegsknecht/ Befelchhaber/ Verwalter vnd Regenten/ man bey den Außlaͤndiſchen muͤſſen entlehnen/ vnd ſolchen Leuten Waffen vnd Regiment vertrawen.
Die Roͤmer fuͤhreten dieſen Spruch/ jhre Voraͤltern haͤtten nicht durch Rencke/ nicht durch Staͤrcke/ ſondern durch Gottſeligkeit/ vnd durch die Religion alle Voͤlcker/ vnd alle Nationen vnter ſich gebracht:
Gleich wie die Chriſten vorſchuͤtzten/ was GOtt zu Joſua geſprochen:
Sey nur getroſt/ vnd ſehr freudig/ daß du halteſt/ vnd thuſt allerdings nach dem Geſetz/ das dir Moſe mein Knecht/ gebotten hat?
Weiche nicht darvon/ weder’ zur Rechten/ noch zur Lincken/ auff daß du weißlich handeln moͤgeſt/ in allem was du thun ſolleſt:
Vnd laß das Buch dieſes Geſetzes/ nicht von deinem Munde kommen/ ſondern/ betrachte es Tag vnnd Nacht/ auff daß du halteſt/ vnnd thuſt allerdings nach dem/ das darinnen geſchrieben ſtehet.
Alsdann wird dir gelingen/ in allem/ was du thuſt/ vnd wirſt weißlich handeln koͤnnen.
Siehe/ Jch habe dir gebotten/ daß du getroſt vnd freudig ſeyeſt; laß dir nicht grawen/ vnd entſetze dich nicht:
Dann der HERR dein GOtt/ iſt mit dir/ in allem/ das du thun wirſt.
Endlich/ lieff der Schluß da hinauß:
Es muͤſte ja die Heydniſche Religion beſſer ſeyn/ oder die Tugend ohne den Chriſten Glauben beſtehen koͤnnen/ auch ſey die zeitliche Gluͤckſeligkeit nicht eben an die Religion gebunden/ weil viel den Goͤttern eben ſo ernſtlich/ als die Roͤmer gedienet haͤtten.
So haͤtten weder Juden/ noch Heyden/ noch Chriſten/ die Gluͤckſeligkeit noch nicht erlangt/ vnd muſte demnach jhrer aller Gottesdienſt verwerfflich ſeyn.
Vnd wann die Heydniſche Religion die beſte/ haͤtte Conſtantinus vnd Theodoſius jhre Gluͤckſeligkeit von der Religion nicht zu Lehen empfangen/ ſo wenig/ als Cyrus, Alexander Magnus, vnd Iulius Cæſar, jhre Herꝛlichkeit von den Juden/ oder Chriſten/ zumal auch ſelbiger Zeit die Reichsſtaͤnde/ entweder Heydniſch/ oder Ketzeriſch waren/ vnd etwan ein Vnmenſch/ der den Feldteuffeln wiſſentlich gedienet/ Scepter vnd Cron getragen.
Was nun die Tugend belanget/ vermeynten die Heyden einen Vorzug zuerhalten/ weil jhre Tugend nach Gut/ Ehr/ Macht vnd groſſem Namen ſtrebete:
Die Chriſten aber ſich von dergleichen Sachen enthielten/ weniger aber jhr Blut daran ſetzen wolten/ auch wol gar das vnnoͤhtige Kriegen verwarffen/ weil bey demſelben niemand ohne eines andern Schaden/ kan groß werden/ vnd die rechte Weißheit vnd Tugend nirgend anderſt/ als bey Chriſto geſetzt/ alſo daß auch Lucretia vnd Attilius Regulus weit gefehlt/ daß ſie die gegenwaͤrtige Gluͤckſeligkeit eygenthaͤtig verſchwendet/ vnd von der Zukuͤnfftigen nicht vnterrichtet waren; alſo auch alle andere Heyden/ alles wegen eines nichtigen Ruhms gethan/ vnd auff Gottes Ehr gar nicht geſehen.
Alſo muſte Iulianus, der doch ein ſehr dapfferer vnnd kluger Keyſer geweſen/ nur/ weil er den Chriſten nicht allen Muhtwillen zuließ/ ſondern die Heydniſche Religion/ zu welcher jhn ſein Hoffmeiſter in der Jugend widerumb gezogen/ neben dem Chriſtenthumb geduldet haben wolte/ mit allen grewlichen Farben ſich abmahlen laſſen/ da er doch/ als ein kluger Regent/ alles dem Reich zum beſten vorgenommen.
Eben als wie Theodoſius von Zoſimo, vor ein Wolluͤſtler vnd vntrewen Mann verſchreyet worden/ den doch der Chriſten zugeſchweigen/ Victor, ein Heydniſcher Scribent ſelbiger Zeit allen andern Keyſern/ auch Alexandro Magno, vnd Trajano ſelbſt vorgeſetzt; ſo fern/ daß man auch den gewoͤhnllichen Wundſch/ den das Volck/ bey Croͤnung eines Roͤmiſchen Keyſers/ mit heller Stimm zuruffen pfleget:
Gluͤck zu dem Keyſer/ vnd langes Leben/ daß er Trojanum, den allerbeſten vnnd froͤmbſten Keyſer vbertreffen moͤge: Hinfuͤro andern/ vnd ſolches Lob dem Theodoſio geben/ gleichſam es mehr zuwuͤndſchen/ als zuhoffen/ daß ein Roͤmiſcher Keyſer vor ſich ſelbſt mehr froͤmmer vnd beſſer/ vnd vor das Reich mehr nuͤtzlicher/ als Theodoſius ſeyn koͤnte.
Die Arrianer fuͤhreten eben ſolche Streit/ vnd tadelten das rechte Chriſtenthumb/ wann ein Keyſer/ oder ſeine Beampten/ auch etwan ein Geiſtlicher mit einem Fehler vbereylet/ oder ſonſten mit Vngluͤck beladen ward:
Aber es wurd jhnen mit gleicher Maaß gemeſſen/ vnd von Arii gehlingen vnnd abſchrecklichen Tod/ auff einem heimlichen Gemach; von deß Keyſers Valentis Niderlag/ vnd ſchrecklichem Ende/ in einem Meyerhoff/ da er vnerkannt von den Gohten im Fewer erſticken/ vnd verbrennen muͤſſen/ alſo bald eingeſchencket.
Welche nun alſo vnnd gehoͤrter maſſen ſchlieſſen/ die folgen dem alten Gedicht der Heyden/ ſo da auß dem Geſetz der Natur, daß GOtt die Suͤnden der Menſchen ſtraffen wuͤrde/ wol erlernet; es gaͤntzlich dafuͤr hielten/ daß eine Jungfraw/ genannt Dike, das iſt/ rechtmaͤſſige vnd vnverfaͤlſchte Rach/ von dem hoͤchſten Gott Iove gebohren/ bey/ vnnd neben jhm ſitze/ die ſtraffe alle Vbelthaten der Menſchen/ ſo bald ſie dieſelben begangen/ mit Eruſt vnd Gerechtigkeit/ ohn Anſehen der Perſon/ oder einiger Geſchenck/ zufordern.
Vnd wann ſchon Iupiter nicht alſo bald mit dem Donner darein ſchlage/ ſchreib er doch in ein groß Pergamentbuch/ Diphthera genannt/ auß dem Fell der jenigen Geiß/ daran er/ als ein Saͤugling/ geſogen/ vnd deren abgeſtoſſenes Horn er zu vnabgaͤnglicher Fuͤlle aller Fruͤchten geſegnet/ alles was vorgehe:
Seine gemelte Tochter mahnete jhn auch offt/ daſſelbige zuvberſehen/ welches etwan geſchicht:
Vnd wann das Regiſter zu groß/ das iſt/ das Maaß der Suͤnden voll ſey/ ſtraffe Er dann/ aber je langſamer/ je ſchwerer/ alſo daß kein Vbelthat noch Verbrechen vngeſtrafft bleibe/ es geſchehe gleich vber kurtz/ oder vber lang/ wie Heſiodus, Ariſtoteles vnd Ammianus Marcellinus davon melden.
Vnd findet ſich in dem Buͤchlein Job ein gleicher Schluß/ da Eliphas meinet/ GOtt ſtraffe nicht ohne Vrſach/ der der widerſpenſtigen Engel nicht verſchonet/ alſo auch den Job/ wie die Albern vnd Thoren zuͤchtige/ vnd der angebornen Suͤndenwurtzel nicht vergeſſe.
Doch klagt Cicero hieruͤber/ mit dieſen Worten: Wiewol wir gemeiniglich im Gebrauch haben/ daß wir die Rahtſchlaͤge nach den Außgaͤngen ermeſſen/ vnd es darfuͤr halten/ daß derſelb/ dem ein Ding wolgerahten iſt/ viel zuvor geſehen; der aber/ dem es vbel gelungen/ gar nichts verſtanden habe.
Vnd ein Comicus, die einige Goͤttinne/ das Gluͤck/ vberwindet die Weißheit hundert gelehrter Maͤnner.
So einem was guts gelungen iſt/ wird er vor einen weiſen/ verſtaͤndigen Mann gehalten; wann es aber vbel gerahten/ wird er geſtrafft vnd geſcholten.
Alſo erlanget Marius groſſes Lob/ daß er durch die Wuͤſteney in Africa einen guten Theil ſeiner beſten Kriegsknecht/ gefuͤhret/ vnd ein nohtveſtes Schloß/ darauff Koͤnig Iugurtha ſeinen Schatz’ gethan/ vnverſehens vberrumpelt/ welches/ wie Salluſtius bezeuget/ daß es gefehlet haben ſolte/ jhm groſſen Schaden vnd Nachtheil/ an ſeinen Ehren zugezogen haͤtte.
Wann wir aber allhie nur auff Erempel gehen/ erinnern wir vns/ daß Mltiades, der Sie greiche Fuͤrſt/ Ariſtides, der Gerechte/ Themiſtocles, der Kluge/ Coron, der Streitbare/ Socrates, der Weiſe/ vmb die Statt Athen wolverdiente Maͤnner/ von jhren eygenen Leuten geplagt/ vertrieben/ verfolgt/ vnd elendiglich verdorben ſind.
Waren nicht Clitus vnd Parmion dem groſſen Alexandro, Camillus vnd Publius Rutilius der Statt Rom/ Beliſarius dem Iuſtiniano trew?
Vnd was haben ſie vor Lohn vnd End bekommen?
Druſus vnd Scævola, ſehr fromme Leut/ wurden in jhren Betten vnd Schlaffkammern erwuͤrget/ Marius ſchaͤmete ſich nicht den frommen Catulum zutoͤdten/ vnnd ſtarb auff ſeinem Bett.
Ein ſonderlich Exempel haben wir an Dionyſio, Koͤnig zu Syrakuſen in Sicilien/ bey Valerio vnd Æliano.
Als dieſer den reichen Tempel Proſerpinæ beraubet vnd außgefeget hatte/ vnd gluͤcklich/ bey gutem Wetter in den Hafen einlieff/ ſprach er:
Sehet jhr nicht/ meine Freunde/ daß die Goͤtter den Kirchenraͤubern gut Wetter zur Schifffahrt verleihen.
Iupiter Olympius ſtunde in einem guͤldenen Rock: Dionyſius ſagt:
Dieſer Mantel waͤre dem Bild im Sommer zu ſchwaͤr/ vnd im Winter zu kalt/ aber ein Wuͤllener zu allen Zeiten deß Jahrs bequem/ vnd traff ein reichen Wechſel.
Æſculapius in Epidauro trug ein guͤldenen Barth:
Weil nun Apollo, vor deſſen Sohn Æſculapius wurde gehalten/ jung vnd ohne Barth in den Tempeln zuſuchen/ meinet Dionyſius, der Sohn muͤſte nicht in aͤlterer Geſtalt vorkommen; vnnd nam den Barth hin/ wie droben den Rock.
Alle ſilberne Tiſch vnd guͤldene Schuͤſſeln/ ſo die Goͤtzen in jhren Haͤnden hielten/ vnd gleichſam den Herzunahenden darboten/ raubt er auch:
Warumb er nicht annehmen ſolte/ was man jhm gutwillig darreichte?
Er wolle ſich der guͤtigen Goͤtter/ wie etwan angeſchrieben ſtuͤnde/ Wolthaten nicht entſchlagen.
Vnd wann er die ſilberne/ eheerne vnd guͤldene Goͤtzen den Leuten zukauffen auffgetrungen/ zwange er ſolche Kaͤuffer hernach/ alles wider an gehoͤrigen Ort zubringen.
Vnd ob wol dieſer rauberiſche Spoͤtter/ ſagt Cicero, boͤß gnug geweſen/ haben jhn doch weder Iupiter mit ſeinem Blitz vnd Donnerkeil/ noch Æſculapius mit langwiriger Kranckheit geſtrafft/ ſondern auff ſeinem Beth ruͤhiglich ſterben laſſen.
Seneca, der hochberuͤhmbte Academicus, der auch mit dem Apoſtel Paulo nicht wenig Geſpraͤch gehalten/ war anfangs Neronis deß Keyſers Zuchtmeiſter/ vnd vberkam von jhm vnſaͤglichen Reichthumb; als aber Piſo ſich wider den Keyſer aufflehnete/ vnd Seneca deßwegen in Verdacht vnd Correſpondentz kam/ vergünſtigte man jhm auß ſonderen Gnaden/ daß er moͤchte/ nach Belieben/ in einem warmen Bad/ die Adern oͤffnen/ vnnd alſo vnempfindlicher Weiß dahin fahren.
Hiervon ſagt Auguſtinus:
Die weltliche Weißheit wil/ Gott ſolte nimmermehr zulaſſen/ daß die boͤſen Leute gut Gluͤck haͤtten/ welches Er doch nicht zulaſſen wird.
Weil aber die Boͤſen haben/ was ſie wollen/ haͤlt man ſie fuͤr gluͤckſelig/ da doch jhnen die rechte Gluͤckſeligkeit noch vnbekant iſt.
Vnd hat der Allmaͤchtige Gott nach ſeiner wolthaͤtigen Vorſehung/ die zeitliche Glückſeligkeit auch den Gottloſen zugelaſſen/ damit dieſelbige von ſeinen Kindern/ als eine ſondere groſſe Belohnung nicht geſucht werde.
Vber den jenigen bleibet der Zorn Gottes/ welchen Er nicht ſtrafft/ wann er ſuͤndiget.
Dann welchem Er wahrhafftig gnaͤdig iſt/ dem vergibt vnd ſchencket Er nicht nur die begangene Miſſethat/ damit ſie jhm zum ewigen Leben nicht kuͤnfftig ſchade/ ſondern Er ſteupet jhn auch/ damit er ſich nicht geluͤſten laſſe/ nachmalen oͤffter zuſuͤndigen.
Vnd vor jhm Tertullianus, O/ wie ſelig iſt der Knecht/ auff welches Beſſerung der Herr befliſſen iſt; den Er wuͤrdig achtet/ daß Er ſich vber jhn erzuͤrne; den Er nicht betreugt/ mit Verſchweigen vnd Vberſehen/ jhn zuwarnen.
Schlieſſen demnach/ daß Gluͤck vnd Vngluͤck gar kein Zeichen eines frommen Wandels/ weniger aber der rechten vnd beſten Religion ſey; wuͤrden ſonſten alle Propheten vnd Apoſteln/ ja den Herren Chriſtum ſelbſt/ mit allen ſeinen ſo vielen tauſenden Blutzeugen/ antaſten/ vnd vervrtheilen.
Der ſechſte Diſcurß.
Wie Ambroſius mit groſſem Ruhm geſtorben/ aber Ch yſoſtomus von der Keyſerin zu Conſtantinopel/ biß in ſein End im Elend verfolget/ doch vberlaͤngſt noch vor vnſchuldig erkannt worden.
Wie die weitliche Obrigkeit den Geiſtlichen muͤſſen Eingriff thun/ wegen Neſtorii, Sixti, Hilarii, Eutychetis, Symmachi, Gregorii:
vnd der Papſt weltlichen Gewalt erlangt, ſonderlich vnter Koͤnig Clodoveo, Pipino, Dagoberto.
ALs der Aber-Keyſer Eugenius ſo Arbogaſt/ nach Maximi Tod verreitzet/ vnnd auffgeworffen/ mit groſſer Macht in Welſchland im Anzug war/ wolte Ambroſius dem Wetter nicht trawen/ weil er ſich vor dem Feldherꝛn Arbogaſt/ foͤrchtete; ob ſchon derſelb jhm nicht wenig Ehr zuvor haͤtte pflegen anzuthun/ vnd verfuͤgt ſich von Meyland nach Cremona:
Kam aber wider/ nach dem das Wetter fürvber/ vnd ſtarb in ſeinem Biſchthumb Anno 397. den 4. Tag April/ in dem vier vnd ſechszigſten Jahr ſeines Alters.
Die Cleriſey wuſte jhm groß Lob nachzuſagen/ weil er jhren Stand herfuͤr vnd empor gebracht/ auch bey den Keyſern von weltlicher Bottmaͤſſigkeit befreyet/ vnd bewieſen/ daß die Layen von den Kirchenſachen nicht zuvrtheilen haben/ ſie wolten dann zu Tyrannen werden/ vnd Gott in das ſeinige Eingriff thun.
Iohannes Chryſoſtomus (Guͤldemund/ wegen ſeiner Wolredenheit genant) wurde von Antiochia nach Conſtantinopel gefordert/ das Ertzprieſterthumb daſelbſt zuverwalten/ eben ein Jahr nach Ambroſii Abſterben/ vnnd vermeinet in Orient zutreiben/ vnd ins Werck zuſetzen/ was Ambroſio in Occident ſo wol gelungen.
Der hatte auch mit den Arrianern zufechten/ welche deß vorigen Biſchoffs Nectarii Hauß/ in dem Theodoſius in Occident mit Maximo zuthun hatte/ geſtuͤrmet/ gepluͤndert/ vnd in Brand geſteckt/ auch dardurch genugſam zuverſtehen geben/ was ſie zuthun geſinnet waͤren/ wann ſie nur ein dapffer Haupt koͤnten erlangen.
Chryſoſtomus fieng alſo bald an/ die Cleriſey vor allen Dingen zu reformieren/ jhnen die geiſtliche Schweſtern zubenehmen/ vnd den vbrigen Koſten zuſchmaͤlern/ dardurch er jhm ſelbſt die Laͤuß in Beltz geſetzt/ vnd allen Widerwillen erwecket.
Er war in ſo groſſen Gnaden anfangs bey der Keyſerin Eudoxia, daß er den jungen Theodoſium getaufft/ gehoben/ vnnd zu einem Sohn angenommen.
Vnd als Serapion ein Diacon, dem Biſchoff Severian von Gabaln auß Hochmuht/ keine Ehr bewieſe/ ſagt Severian: Wann Serapion ein Chriſt ſtirbt/ iſt Chriſtus gewißlich nimmer Menſch worden.
Dieſes wurd jhm vbel außgelegt/ daß er vom Chryſoſtomo wurde vertrieben; aber Eudoxia hielte viel auff jhn/ ſchickte jhm eine Poſt nach/ vnnd als ſie Chryſoſtomum nach langem Bitten vnd Flehen/ nicht konte erweichen/ legt ſie in der Kirchen zu den heiligen Apoſteln den jungen Theodoſium jhm auff den Schooß vnd auff die Knie/ als ſupplicierte derſelbige vor gemelten Severian.
Darauff ergab ſich Chryſoſtomus, vnd wurde Freund mit Severiano, der aber hernach nicht Farb gehalten/ ſondern auß Antrieb Pallatii, Chryſoſtomum helffen verfolgen.
Als nun Chryſoſtomus viel Mißbraͤuch im Regiment ſahe/ griff er die Obrigkeiten/ klein vnd groß an/ vnd ſagt einem jeden/ was zutadeln fuͤr kam; dannenher man jhn vor einen vnleydlichen/ vnd allzuſtrengen Mann hielte/ der nach Hoff nicht dienete/ wann er nicht wolte Haͤndel in die Haar bekommen/ vnd eben deßwegen war jhm die Keyſerin ſpinnenfeind/ doch heimlich/ dieweil ſie ſeines hohen Anſehens ſich wider die Hoͤffling vnd Feldherꝛn hatte zugebrauchen/ auff daß ſie das Ruder in allen Sachen erhielte/ welches Chryſoſtomus nicht merckte.
Theognoſtes, einer deß Rahts zu Conſtantinopel/ ward in Bann gethan/ vnd deß Lands verwieſen.
Die Keyſerin Eudoxia hatte Luſt zu deß Verſtorbenen Landguͤtern/ welche die Wittib nicht begeben wolte:
Vnd als ſie den Gewalt ſahe/ (weil die Keyſerin/ vermoͤgeines newgeſchmiedeten Edicts/ jhr ein Stuͤck Gelts darlegte/ vnnd alſo mit Recht/ wie ſie meynet/ gedachtes Erb/ an ſich bracht:
Aber auch dem Biſchoff ein Fall ſtellete/ wolwiſſend/ daß er ſolches vngetadelt nicht wuͤrde laſſen/ vnnd demnach wider das Keyſerliche Ediet friſch anlauffen/ in Vngnad fallen/ vnd Vrſach geben/ einem andern/ der durch die Finger ſehen koͤnte/ Platz zumachen) ſprach ſie Chryſoſtomum an/ jhr das Wort zuthun/ daß ſie bey dem jhrigen vnbekuͤmmert zubleiben haͤtte.
Chryſoſtomus bemuͤhet ſich ſehr/ richtet aber wenig auß; vnd weil jhm wol wiſſend/ daß die Keyſerin Epiphanium, den Biſchoff in Cypern angeſtifftet/ ein Diacon in Conſtantinopel/ an einem frembden Ort wider die Kirchenordnung/ jhm nur zum Verdruß/ zuweyhen/ weil Chryſoſtomus deß Origenis Buͤcher/ auff Epiphanii inſtaͤndiges Anhalten/ nicht verdammen wolte; thaͤt er eine ſcharpffe Predigt wider der Weiber Regierſucht; vnd wieſe den 14. September die Keyſerin von der Kirchen ab/ welches ſie ſo hoͤchlich verdroſſen/ daß ſie Epiphanii beſten Freund/ den Theophilum, Biſchoff zu Alexandrien/ mit ſechs andern Biſchoffen/ nach Conſtantinopel beruffen/ vnd Chryſoſtomum abſetzen laſſen/ derſelbe ſolte auſſerhalb der Ringmawer ſich ſtellen/ vnd verantworten/ verwarff aber etlich Biſchoͤffe/ ſonderlich allen deß Theophili Anhang/ weil ſie ſich groſſer Draͤwwort wider jhn verlauten laſſen.
Aber Theophilus fuhr fort/ vervrtheilet Chyſoſtomum, als vnwuͤrdig der Biſchofflichen Stell/ vnd erſucht den Keyſer vmb Vollſtreckung deß Vrtheils.
Alſo wurde Chryſoſtomus bey Naͤchtlicher Weil heimlich außgetrieben/ vnd nach Prenetum in Bithynien verwieſen:
Vnd als das Volck deßwegen ein groſſen Tumult anfienge/ auch eben ein ſtarckes Erdbeben einfiel/ wurd er wider beruffen/ vnd in die vorige Stell wider eingeſetzt.
Etliche wenige Zeit hernach/ richtete man der Keyſerin Eudoxiæ, ein ſilbern Bild auff/ vnfern von S. Sophiæ Kirch:
Vnd weil durch die Freudenſpiel/ ſo das gemeine Volck bey erwehntem Bild/ auff dem Platz/ nach vraltem/ doch Heydniſchem vppigen Gebrauch/ triebe/ die Geiſtliche in jhrem Kirchenweſen vnd Ceremonien/ durch ſolch Heydniſch Getoͤß vmb etwas gejrret wurden/ ſtrafft vnd verwarff Chryſoſtomus ſolche Spiel vnd Feſt offentlich/ welches die Keyſerin zu jhrem groſſen Hohn geſchehen/ erachtet/ vnd beſchriebe auß Theophili Raht/ andere Biſchoͤffe/ als die vorigen/ dieſen Mann abzuſtoſſen:
Der dann dardurch ſich auch erbittert/ vnnd eine Predigt bey groſſer Verſamlung/ mit dieſen Worten anfienge:
Herodias reget ſich abermal/ iſt raſend/ dantzet jmmer fort/ vnd ſucht nachmaln ein Johanneskopff in jhre Schuͤſſel zulegen/ ꝛe.
Doch wurde er von den beſchriebenen Biſchoffen abgeſetzt/ weil er juͤngſt ohne eines Concilii Erkanntnuß wider eingetretten/ vnd ſein Ampt verricht haͤtte.
Hierauff blieb er noch ein paar Monat in der Statt/ biß man jhn den 20. Junij mit Gewalt außgeſtoſſen.
Vnd weil auff eben den Tag S. Sophiæ Kirch in Brand gerahten/ dardurch auch das Rahthauß/ vnd ein Raum der Statt in die Aſchen geſuncken:
Aber auch ſein hefftigſter Anklaͤger einen faulen Schaden an einem Schenckelbekommen/ der ſolcher Geſtalt vmb ſich gefreſſen/ daß er beyde Schenckel muͤſſen abloͤſen laſſen/ gab es viel Geſpraͤchs/ von Wundern/ vnd Straffen/ die GOtt Chryſoſtomi Vnſchuld vnnd rechte Sach zubezeugen/ ſehen lieſſe.
Gleichwol Chryſoſtomus durch die Kriegsknecht in Eilicien/ nach der Statt Cucuſum zum Tod hingeſchleppet.
Den gantzen Winter vber lag er ſehr kranck/ vnd erlangt durch gute Goͤnner/ weil die Iſauri mit Rauben vnd Morden das gantze Land vnſicher vnd zaghafft machten/ daß man jhn nach Armenien/ in die Statt Arabiſſum verſchaffe; allda er die trawrige Zeitung von Pelagii Jrꝛthumb/ vnd deſſelbigen gehlinger Außbreitung vernommen.
Die gantze Occidentaliſche Kirch hatte groſſes Mitleyden mit jhnen/ vnd verordneten ſeinet wegen vnter Honorii Namen/ ein anſehenliche Bottſchafft nach Conſtantinopel/ die aber auß Argliſtigkeit vnd Betrug der Geiſtlichen/ auch Arcadii deß Keyſers Grauſamkeit/ nicht einmal koͤnnen in die Statt kommen/ weniger jhre Werbung bey der Verſamlung der Geiſtlichen/ ablegen; alſo/ daß ſie vnverrichter Sachen wider heimgezogen/ vnd bald erfahren müſſen/ wie alle Graffen vnd Biſchoͤffe/ ſo es mit Chryſoſtomo hielten/ jhrer Ehren vnnd Aempter entſetzt/ in ſchwere Gefaͤngnuͤß geſteckt/ geſchlagen/ vnnd in das Elend vertrieben worden.
Endlich ſtarb Chryſoſtomus den 14. November Anno 407. zu Comanis am Euxiniſchen Meer/ nach ſehr vielem außgeſtandenem Elend/ vnnd Eudoxia in Kindsnoͤhten drey Monat nach jhm: Vnd Arcadius im Jahr hernach.
Die Occidentaliſche Kirch nahm die Sach hart zu Hertzen/ als wann alles/ was Ambroſius vor ſie erworben/ dardurch vernichtet wuͤrde/ vnd zanckte ſich deßwegen ein vnd dreyſſig Jahr lang mit denen in Orient/ da ſie ſelbſt widereinander waren/ vnd dieſer Chryſoſtomo recht/ jener vnrecht gab; biß es endlich dahin kommen/ daß Theodoſius der Juͤngere/ durch ſonderlichen Fleiß deß Procli, die Acta durchgangen/ befunden vnd erkannt/ es were Chryſoſtomo von deß Keyſers Mutter/ die den Vatter eingenommen hatte/ zuviel vnnd vnrecht geſchehen.
Solches nun etlicher maſſen zuverbeſſern/ thaͤt er die Verordnung/ daß auff Keyſerlichen Koſten/ ſein Gebein dort erhoben/ nach Conſtantinopel gefuͤhret/ vnnd den 24. Tag Februarij mit groſſem Gepraͤng/ im fuͤnff vnd dreyſſigſten Jahr nach ſeiner Verweiſung/ ſind beygeſetzt/ vnnd ſein Name in das Regiſter der Biſchoffen eingeſchrieben vnnd darauß verleſen worden.
Hierauß dann zuſehen/ was das Frawenzimmer vor Gewalt vbet/ vnd wie rachgierig es iſt/ wann man jhm auff den Fuß tritt/ vnnd nicht alles billiget/ was es ſich geluͤſten laͤßt.
Ambroſius hatte beſſer Gluͤck/ vnd lebete gleichwol in ſchlimmen Zeiten/ zu ſeinem Vorhaben.
Nun frewete ſich zwar die Cleriſey/ wegen der Keyſerlichen Privilegien/ waren aber zuſchwach/ ſolche zubehaupten:
Darumb hielten ſie ſich an den nechſten Keyſer- oder Koͤniglichen Hoff/ ſchryen den weltlichen Arm vmb Huͤlff an/ nicht nur wider den Gewalt der Heyden vnd Ketzer/ ſondern widereinander ſelbſt; zumal geſchehen/ als auff Papſt Zoſimi Abſterben Eulalius vnd Bonifacius zugleich erwehlet worden/ vnd keiner dem andern weichen wollen/ ſich Honorius auff Anruffung darein gelegt/ dieſe beyde geferdert/ vnd in deſſen Spolerino einem dritten Biſchoff das Kirchenweſen zu Rom anbefohlen/ welches Eulalius nicht leyden wollen/ vnd ſelbſt hinkommen/ darauß ein Auffſtand erwachſen/ daß Honorius jhn muͤſſen gar vertreiben/ vnnd Bonifacium einſetzen:
Als auch Neſtorius zu Conſtantinopel gethan/ da er von Antiochia war hin beruffen worden/ vnd den andern Keyſer Honorium mit dieſen Worten in offentlicher Predigt angeredt:
Bietet mir die Hand/ O Keyſer/ in Vertreibung der Ketzer/ ſo wil ich euch Huͤlff leyſten/ die Perſianer zuvberwinden.
Dieſer griff die Sach ernſtlich an/ vnd wolte der Arrianer Kirch vor gewiß den 5. Tag nach ſeiner Weyhung in Brand ſtecken/ aber ſie kamen jhmvor/ vñ ſtieſſen das Fewer ſelbſt drein/ damit viel Haͤuſer in der Naͤhe gleichwol im Rauch auffgangen.
Vnd als ſeine Jrꝛthumb kund wurden/ widerſetzte ſich jhm vor vielen andern Cyrillus zu Alexandria, da ſich jede Parthey ein Anhang machte/ vnd viel Zuſammenkünffte hielte/ biß Honorius ſie vor ſich beſcheyden/ vnd Neſtorium abgeſetzt/ der dann zu groſſen Gnaden annahm/ daß er nach vnderſchiedlichem Elend vnd Verreyſen/ wider in ſein Kloſter bey Antiochia gieng/ in welchem er vier Jahr zugebracht/ vnd gelebet.
Noch gab es andere Haͤndel zu Rom; Papſt Sixtus wurde beſchuldiget/ er haͤtte ein Kloſter Jungfraw genohtzuͤchtiget/ vnd als jhn Valentinianus auff ſeiner Reyß nach Conſtantinopel vor vnſchuldig zehlete/ bliebe er ſitzen/ vnnd wurden ſeiner Anklaͤger Guͤter der Kirchen heimgewieſen.
Aber in Franckreich gieng ein ander Fewer auff/ da Hilarius Biſchoff zu Arlen etliche Biſchoͤffe/ deß Papſts zu Roͤm vnbegruͤſt/ weyhete vnd verordnete.
Dann Leo Magnus thaͤt jhm ein Verbott/ vnd erlanget bey Keyſer Valentiniano, daß in ſeinem Namen an Aëtium den Keyſerlichen Statthalter in Franckreich/ eben deßwegen Brieff abgiengen/ im Jahr Chriſti 445. Chryſaphius, ein Verſchnittener/ hielte dem Eutycheti bey dem Juͤngern Keyſer Honorio, mit verdreheten Practicken/ die Stang; wurd aber endlich/ als der Jrꝛthumb herfuͤr brach/ abgeſetzt/ vnd in das Elend gejagt/ auch alle ſeine Guͤter eingezogen.
Zuletzt geriehten die Biſchoͤffe zu Rom vnd zu Conſtantinopel in einen harten Streit/ wer dem andern ſolte vorgehen.
Felix ſandte nach Conſtantinopel/ vnd ließ Acacium deſſelben Orts Biſchoffen/ verklagen/ als ein Ketzer/ der es mit Ketzern hielte/ vnd dieſelbe in ſeine Gemeinſchafft auffnehme:
Vnd als ſeine Geſandten mit Gewalt wurden abgehalten/ Acacii Sachen zu billigen/ entſetzt er ſie/ vnd verketzert in einem Concilio den Acacium.
Jm Jahr 494. macht Gelaſius zu Rom ein Geſetz/ ſein Stul were vber alle Kirchen/ vnd beſtaͤtiget es mit ſiebentzig Biſchoffen.
Vnd als nach fuͤnff Jahren auff Anaſtaſii Tod/ Symmachus vnnd Laurentius zugleich erwehlet waren/ dardurch vnzehlich viel Vnheil vnd Mord entſtanden/ berufften ſie ſich beyde auff Dieterich von Bern/ den Arrianiſchen Lombarder Koͤnig/ der Symmacho die Oberſtell ließ; vnd zum offtern muſte mit gewehrter Hand den vnruͤhigen Koͤpffen ſtewren.
Vnd weil Symmachus an dem erwehnten Arrianiſchen Koͤnig/ ein Ruͤcken fand/ vermahnet er den Keyſer Anaſtaſium ernſtlich/ die Rechtglaubige nicht mehr zuverfolgen; ja thaͤt jhn in Bann/ vnd als der Keyſer endlich erwieſe/ daß ſolcher Bann noͤhtig/ vnnd der Papſt ſelbſt mit vielen Laſtern behafft were/ ließ der Papſt ein Schutzſchrifft außgehen:
Vnd entſtund zu Conſtantinopel ein ſolcher Aufflauff wider den Keyſer/ der einen vnnehmlichen vnd verruchten Biſchoff der Gemein/ wollen aufftringen/ daß man nach einem andern Keyſer geruffen:
Aber er demuͤhtiget ſich vor dem Volck/ vnd verſprach alles/ ſchrieb auch nach Rom/ wegen eines Coneilii, die Spaͤn vnter den Geiſtlichen beyzulegen; biß er wider gefaſt ware/ alsdann ließ er die Paͤpſtiſche Geſandten nach einem gantzen Jahr von ſich mit Schimpff vnd Verbott/ vnd ſchrieb alſo an den Papſt:
Er ſolte ſich gar nicht geluͤſten laſſen/ einem Roͤmiſchen Keyſer zugebieten:
Wir wollen befehlen/ vns nicht befehlen laſſen; oder wie die Wort eygentlich ſollen gelautet haben/ wir koͤnnen das Schelten vnnd Vernichten ertragen/ das Befehlen koͤnnen wir nicht leyden/ vnd eben zu der Zeit ließ Severus Eutychianiſcher Biſchoff zu Antiochia, der deß Keyſers Sinn wuſte/ dreyhundert vnd fünfftzig Moͤnch bey den Altaͤren nidermachen/ vnd jhre Kloͤſter anſtecken; welche Klag der Keyſer nicht geachtet/ ſondern viel Rechtglaubige Hoffdiener noch in Gefaͤngnuß/ als einiger Verraͤhterey verdaͤchtig/ geworffen/ darauß abermal ein grewlicher Auffſtand erwachſen/ daß er gegen dem Papſt zu Rom ſich widerumb alles guts muͤſſen annehmen.
Zu der Zeit wolten die Gohten vnd Lombarder den Papſt ſetzen/ weil ſie zu vnderſchiedlichen malen/ bey entſtandenem Zwyſpalt/ darunter waren erſucht worden/ ob ſchon die Griechiſche Keyſer ſolches vbel auffnahmen/ vnd offt geſchehen muͤſſen laſſen.
Gregorius, von Edelem Geſchlecht/ vbete ſich im Kriegsweſen/ daß er endlich Keyſerlicher Statthalter worden/ gieng aber bald in ein Kloſter/ erlangt eines Diacon Stell/ ward gebraucht in wichtigen Geſandſchafften/ vnd endlich zum Papſthumb erhoben/ Anno Chriſti 590. vnd von dem Keyſer Mauritio darinn beſtaͤttiget: Derſelbe ließ ein Mandat außgehen/ daß niemand ein Moͤnch werden koͤnte/ er haͤtte dann ſeine Zeit im Krieg außgeharꝛet/ welches Gregorius, wegen Mangel an Kriegsleuten/ nicht vmbſtoſſen koͤnnen.
Vnd ſchiene/ daß er deßwegen der Keyſerin Conſtantia deß H. Apoſtels Pauli Haupt vor jhre newerbawete Kirch/ abgeſchlagen.
Jm Jahr 595. erhub ſich Johannes/ zugenannt Iejunator, weil er ſehr offt faſtete/ Patriarch vnnd Ertzbiſchoff zu Conſtantinopel/ vnd wolte allen andern Geiſtlichen vorgehen/ weil das Keyſerthumb in Occident ſchier verloſchen/ vnd nicht zu Rom/ ſondern zu Conſtantinopel hafftete.
Gregorius ſtrafft jhn deßwegen/ vnd ſchrieb auch ſolchẽ Titul eines allgemeinẽ Biſchoffs abzuſchaffen/ an Mauritium: Vnd befahl ſeinen Geſandten nach Conſtantinopel/ mit Cyriaco, deß Johannis Nachfahren/ keine Gemeinſchafft zuhaben/ da er den vorigen Titul ergreiffen vnnd behaupten ſolte.
Aber Phocas macht ſich ſelbſt zum Keyſer/ vnd erlangt bey Gregorio voͤlligen Beyfall/ wie auch Bonifacius III. der in einem Concilio von zwey vnd ſiebentzig Biſchoffen erhielt/ daß er den Namen eines allgemeinen Biſchoffs fuͤhren moͤchte/ welches auch Bonifacius IV. ebenmaͤſſig erlangte/ zu mehrer Verſicherung.
Alſo erſtreckte ſich deß Papſts Gewalt vber Welſch- vnd Teutſchland/ Franckreich vnnd Engelland:
Vnd wann die Griechiſche Keyſer/ durch Antrieb jhrer Biſchoffen/ etwas verordneten/ zum Exempel/ daß Chriſtus nur einen einigen Willen/ alſo auch Natur gehabt; oder daß man hievon nicht zancke/ ſondern gar ſtill ſchweigen ſolte:
Widerſetzten ſich die Roͤmiſche Paͤpſte/ vnd arbeiteten dahin/ daß Spanien vnd Jtalien von dem Arrianiſchen Jrꝛthumb weichen/ vnd jhnen beyfallen moͤchten/ ſich den Orientaliſchen mit deſto groͤſſerer Macht vnd Anſehen zuwiderſetzen/ wann aber die Griechen ſich ſtarck genug befanden/ dorfften ſie wol den Papſt Martinum in der Statt Rom gefaͤnglich annehmen/ vnnd nach Conſtantinopel fuͤhren/ als Theodorus Calliopa Exarchus gethan/ oder gar vervrtheilen/ vnd ins Elend verweiſen/ auch einen andern Papſt ſetzen.
Vor ſolchen Schutz muſten die Paͤpſte anfangs jhres Ampts/ den Keyſern ein gewiſſe Summ vnd Gewicht Gold vor die Fuͤß legen/ jhre Vnterthaͤnigkeit zubezeugen:
Welchen Tribut der Keyſer Conſtantinus Anno 682. doch mit Vorbehalt ſeines Rechtens/ hat fallen laſſen.
Vber zwey Jahr verwilligte der Keyſer noch mehr/ damit er den Roͤmern kein Vrſach gebe/ von jhm ſich gaͤntzlich abzuwenden/ ſondern ſie durch allerhand Gutthaten vnd Nachlaß jhm deſto beſſer zuverbinden/ daß die Roͤmer/ auff begebenden Todfall ſeiner Beſtaͤtt- vnd Verwilligung/ bey der newen Wahl nicht eben erwarten muͤſten/ ſondern alſo bald/ ohn fernere Nachfrag/ ein newen Papſt/ damit die Kirch nicht ohne Biſchoff zulang ſtuͤnde/ wehlen moͤchten.
Welches aber Caroli Magni Soͤhn vnd Nachfahren im Keyſerthumb/ wie auch die Ottones vnd Henrici jhnen nicht gut geheiſſen/ ſondern jederzeit/ als Lotharius wegen Sergii Wahl/ vnd andere mehr/ gethan:
Auch wol durch jhre Biſchoͤffe geſchloſſen vnd ſetzen laſſen:
Es koͤnte ein jeder Biſchoff die Kirchenhaͤndel in ſeinem Gebieth entſcheiden/ ohne Noht/ jedes mal den Papſt zu Rom anzulauffen; wie Carolus Calvus Anno C. 871. verſchafft/ auch an den Papſt ſelbſt geſchrieben/ er erkente niemand vber jhn/ er wer der Biſchoffen Meyer nicht/ vnd gebuͤhre keines wegs dem Papſt/ vber die Koͤnige in Franckreich zuherꝛſchen.
Wann auch etwan zween Paͤpſte in der Wahl vorgiengen/ bekam deß Keyſers Statthalter/ Exarchus genant/ bald von dem einen/ bald von dem andern/ jederweilen von beyden fette Brocken/ biß auff hundert Pfund loͤtigen Golds.
Endlich/ fanden die Griechen ſo viel zuthun/ ſich der Perſianer vnd Saracenen zuerwehren/ daß ſie der Occidentaliſchen nicht mehr achteten: Bevorab/ da Anno 692. die Orientaliſche Kirch auff einem Concilio den Prieſtern die Ehe frey ſtellete/ doch/ daß ſie ſich nur zur Zeit jhres Ampts enthielten; welche Geſetz vnd Ordnung die Occidentaliſche Kirch gar nicht wollen annehmen.
Wie nun die Biſchoͤffe zu Rom ſich ſelbſt/ ſampt der gantzen Cleriſey/ vom weltlichen Zwang vnd Bottmaͤſſigkeit nach vnd nach loß gewuͤrcket; als haben ſie auch Land vnd Leut an ſich gebracht/ vnd derer Befreyung jederzeit geſucht.
Dann Aripertus verehret dem Roͤmiſchen Stul Alpes Cottias, zwoͤlff namhaffte Staͤtt in ſich begreiffend/ welche Landſchafft zwar zum Reich gehoͤrig/ aber doch lange Zeit in der Lombarder Hand vnd Gewalt geweſen.
Vnd von dieſer Zeit an/ hat der Roͤmiſche Biſchoff Recht/ Fug vnd Macht/ wie alle andere weltliche Herꝛn/ von ſeinen Vnterthanen allen feindlichen Gewalt abzuwenden/ vnd wer jhm Gewalt anlegt/ mit Gewalt zubegegnen.
Wie dann Gregorius II. Anno 715. gethan/ vñ Cumas mit Heeresmacht durch Geſchwindigkeit wider erobert/ vnnd dem feindſeligen Hertzogen zu Benevent wider abgetrungen; doch allem fernern Vnkoſten vnd Einfall vorzukommen/ mit ſiebentzig Pfund ledigen Golds den ruhigen Beſitz erworben/ wie Anaſtaſius ſchreibet.
Alſo hat Leo IX. von Henrico III. etliche Voͤlcker erlangt/ vnd wider die Nordmaͤnner/ die jhm zu nahe kamen/ vnd Eingriff thaͤten/ Anno C. 1053. ein ſtarcken Heerzug fuͤrgenommen/ in welchem zwar er vnten gelegen/ vnd ſelbſt gefangen/ auch in einer freyen Cuſtodi, biß auff ſeine letzte Kranckheit gehalten worden.
Vnd weil es jhm mißlungen/ gieng viel Geſpraͤchs:
Schwerd vnd Kriege ſolten die weltliche Herꝛn fuͤhren/ die Geiſtliche aber bey dem Buch/ vnd in der Kirchen bleiben:
Andere aber/ als Baronius, geben jhm Macht/ zwey Schwerd/ das Geiſt- vnd Weltliche zufuͤhren/ welches auch/ wegen ſeiner Land vnd Leut ſeyn muß.
Vnd als Leo Iſauricus, Keyſer in Orient/ ein Mandat laſſen außgehen/ daß alle Bilder zerſtoͤret wurden/ fand er bey dem Poͤbel Widerſtand; darumb gab jhm Germanus, Biſchoff zu Conſtantinopel/ den Raht/ er ſolte von ſeinem Fuͤrnehmen abſtehen/ wie viel Keyſer vor jhm/ gethan haͤtten:
Vnd als er nicht wolte/ legt ſich dieſer Gregorius auch drein/ verfaßt ein langen Brieff/ in welchem er dar thaͤte vnd bewieſe:
Ein Keyſer haͤtte keine Macht/ vber Glaubens- vnd andere Sachen/ ſo die Religion betreffen/ zuſprechen/ oder zugebieten; noch einige Newerung wider das alte Herkommen/ das die heilige vnd hochanſehnliche Maͤnner in der Kirchen Gottes geſetzt vnd gelobet haͤtten/ einzufuͤhren.
Vnd weil auch dieſer Brieff nichts wolte verfangen/ ſagt Anaſtaſius, fiel Gregorius vom Keyſer gantz ab/ haͤngt ſich an die Lombarder/ vnd machte/ daß dem Keyſer weder auß Rom/ noch auß Jtalien/ kein Tribut mehr gefolgt ward.
Vnd weil den Lombardern nicht allerdings zugetrawen/ als die alsbald Ravenna vnnd etliche andere Ort an ſich geriſſen/ ſchickt Gregorius an Carolum Martellum, den Groß-Hoffmeiſter in Franckreich/ der allererſt die Saracenen in einer ſo groſſen Niderlag hatte vberwunden/ machte ein Bund mit jhm/ wofern Keyſer Leo in Welſchland vberſetzen wuͤrde/ jhm mit Heeresmacht zuwiderſtehen.
Dardurch Leo abgeſchrecket/ innhalten muͤſſen/ auch durch keine andere Practick Gregorio beykommen koͤnnen; aber darneben von Gregorio in Bann gethan worden.
Dieſes Bapſts Nachfahr/ auch Gregorius, vnd zwar der Dritte diſes Namens/ genannt/ bemuͤhete ſich mit Schreiben vnd durch Geſandten/ daß die Bilder in den Kirchen mit deß Keyſers Willen/ gelaſſen wurden; vergaß aber deſſelbigen Streits/ als jhm Luithbrand der Lombarder Koͤnig/ etliche Staͤtt abnahm/ ſeinen Freund Thraſimund/ Hertzogen zu Spoleth vertrieb/ vnd deſſentwegen Rom belaͤgerte: Bevorab/ weil bey Carolo Martello, wegen vertrawlicher Freundſchafft mit dem Lombarder/ gar nichts zuerhalten war.
Aber ſein Nachfahr Zacharias/ wuſte dem Lombarder zubegegnen/ vnnd ließ von Thraſimund ab/ daß er Frieden ſtifftet/ vnd zu den letztverlornen Staͤtten/ noch drey andere verehret bekam/ neben allen Gefangenen.
Vmb dieſe Zeit ſtiegen die Hertzogen in Braband/ von welchen Martellus entſproſſen/ vnd ſich deß vralten Fraͤnckiſchen Gebluͤts ruͤhmeten/ ſehr hoch/ vnd riſſen allen Gewalt bey dem Frantzoͤſiſchen Hoff an ſich/ in dem die letzte Koͤnige deß erſten abgehenden Stammes/ ſich mehr vmb Kurtzweil/ als vmb deß Lands Wolfahrt bekuͤmmerten/ vnd alles in der Cantzley/ wie auch in Feldzuͤgen durch andere Leut verrichteten.
Pipinus hatte das Großhoffmeiſterampt gleichſam geerbet/ vnd gedachte/ weil er alle Muͤhe/ Arbeit vnd Sorg; hingegen Huldrich der Koͤnig/ allen Luſt haͤtte/ vnd ſanfft ſchlieffe/ die Cron ſolte jhm vor dieſem gebuͤhren.
Vnd weil leicht zuerachten/ das Volck wuͤrde nicht einwilligen/ daß der rechtmaͤſſige Erb vnd Regent verſtoſſen/ vnd einer ſeiner Diener zum Koͤnigreich gelangen moͤchte/ wann nicht ein ſonderliches Anſehen die Gemuͤhter lenckete; beſtelt er zuforderſt alles nach Moͤglichkeit/ vmb ſich her/ vnnd fertiget Biſchoff Burckharden von Wuͤrtzburg ab/ dem Papſt den Handel anzuzeigen/ vnd ſeine Einwilligung zuerlangen/ neben vielem Verſprechen.
Papſt Zacharias ließ ſich verleyten/ vnd glaubt dem ſcheinbaren Fuͤrtrag/ verordnet/ Bonifacius Ertzbiſchoff zu Mayntz/ ſolte Pipinum zu Soyſſons in Franckreich ſalben/ vnnd den guten Huldrich in ein Kloſter ſtecken/ als auch geſchehen/ vnnd erhielt Biſchoff Burckhard das Hertzogthumb Francken am Mayn/ bey ſeinem Biſchthumb.
Dannenhero die Paͤpſte vmb ſo viel vber die Keyſer geſtiegen/ daß man die Paͤpſt ohne deß Keyſers Erkantnuͤß vnd Einwilligung/ vor ſolche; die Keyſer aber nicht ohne deß Papſts Beſtaͤttigung vnd Croͤnung/ erkant hat.
Stephanus, der nechſte Nachbar am Bapſthumb/ muſte ſehen/ daß Aiſtulph der Lombarder/ den Keyſeriſchen Vogt vnd Exarchen/ gar vertrieben/ vnd alle Keyſerliche Gerechtigkeiten an ſich zoge/ auch Rom/ weil man jhm den guͤldenen Hauptgroſchen auff jedes Haupt/ wie zuvor dem Griechiſchen Keyſer/ nit wollẽ reichen/ mit Heeresmacht belaͤgerte.
Da rufft der Bapſt erſtlich den Keyſer zu Conſtantinopel (aber vergeblich/ wegen deß Bilderſtreits/ vnd daß er den Moͤnchen die Ehe vnd das Buͤrgerlich Leben anbefohlen) vnd dann Pipinum, den newen Koͤnig in Franckreich an; zog endlich/ weil durch Bitten vnd Flehen/ auch hochanſehenliche Bottſchafften nichts zuerheben/ ſelbſt in Franckreich/ vnnd ſalbet Carlmann vnnd Carln/ deß Pipini Soͤhn/ zu Koͤnigen vnd Erb- Regentẽ in Franckreich/ vñ vergliche ſich mit Pipino, ſo gut er vermoͤchte (neben dem verlornen Land/ noch die Statt Ravenna weiter zuerlangen) der auch Huͤlff leyſtete/ doch wol bezahlt nahm/ weil der Bapſt jhm vberließ vnd nachgab alle geiſtliche Aempter vnd Praͤbenden ſelbſt zubeſtellen/ als noch heutiges Tags in Franckreich geſchicht/ ob ſchon Clodoveus, der in einem gefaͤhrlichen Treffen/ vmb den Sieg zuerhalten/ ein Chriſt zuwerden gelobt hatte/ auff der erſten Zuſammenkunfft der Geiſtlichen in Orleans/ auch dieſes fuͤnffte Decret eingegangen/ vnlang nach empfangener Tauff:
Der Obligation vnd Guͤtern halber/ ſo vnſer Herꝛder Koͤnig/ den Kirchen vergabet hat/ oder denen/ ſo noch nichts haben/ nach dem jhn Gott ermahnet/ ferner geben wird/ achten wir der Billigkeit zum hoͤchſten gemaͤß/ daß/ was GOtt allezeit an Fruͤchten darvon werden laͤſt/ an der Kirchengebaͤw/ Erhaltung der Prieſterſchafft/ Stewer der Armen/ vnd Außloͤſung der Gefangenen/ verwendet werde.
Auß welchem Decret erſcheinet/ wie Koͤnig Clodoveus, oder Ludwig/ nach ſeinem vbertrefflichen Sieg/ die Kirchen vnnd Biſchthumb/ ſo zuvor arm vñ verlaſſen geweſen/ auch nichts/ dann auß Privatperſonen Contribution gehabt/ reichlich begabet habe:
Dahin er dann zuvor/ als er noch ein Heyd geweſen/ ſonderliche Zuneigung getragen/ vnd ſolches in deme zuerkennen geben/ als er auff eine Zeit ſeiner Kriegsleut einen/ der den Chriſten zu Rheims einen Kelch auß der Kirchen geraubet/ mit eygener Hand vmbgebracht/ vnd dem Biſchoff Remig/ der jhm ſolches klagen laſſen/ den Kelch widerumb zugeſtellet.
Dieſem Vorbild deß Vrhebers der Chriſtlichen Religion in Franckreich/ haben die Koͤnige ſeine Nachfahren gefolget/ zumal an Koͤnig Dagenbert herfuͤr leuchtet/ der das Biſchthumb Straßburg mit ſtattlichen Herꝛſchafften im Elſas/ vnd namentlich das Biſchthumb Wormbs/ mit der Graffſchafft Ladenburg/ auch andere mit andern begabet.
Gleich wie nun Anno 755. Pipinus den Lombarder gezwungen/ dem Papſt alles wider einzuraumen/ vnd von allem vber diß noch abzuſtehen/ was dem Roͤmiſchen Reich in vorigen Jahren zugeſtanden; auch deß Griechiſchen Keyſers Abgeſanden/ ſo ſolche Landſchafften von jhm wider forderten/ geantwortet:
Er haͤtte ſo groſſen Koſten nicht vor einen andern/ auch nicht vor ſich ſelbſt/ ſondern dem heiligen Apoſteln Petro, vnd ſeinem Stul zum beſten angewendet; vnd alſo bald dem Bapſt die Jnſul Corbu/ die Staͤtte Soran/ Parma/ Rhegium/ Mantua/ vnd den gantzen Exarchat zu Ravenaa/ wie derſelbe vor alten Zeiten ſich erſtreckte/ Faventz/ vnd das Hertzogthumb Ferrar/ neben den Landſchafften Venedig vnd Hiſtrien/ auch die Hertzogthumb Spoleth vnnd Benevent vbergeben/ vnnd dem Bapſt groſſen weltlichen Gewalt/ vnd weitlaͤufftige Regierung zugelegt.
Alſo Carolus Magnus, ſein Sohn/ vnd Nachfahr im Koͤnigreich/ auch erſter Teutſcher Keyſer (als Stephanus III. Dieterichen den Lombarder/ der einen vntauglichen Biſchoff/ Michaël genannt/ mit Gewalt eingeſetzt/ vnd alſo behaupten wollen/ zu Feindſchafft erregt/ dardurch ein groſſer Krieg/ vnd deß Lombardiſchen Koͤnigreichs Vntergang erfolget) auff Bapſts Hadriani Anſuchen/ dem Lombarder Dieterichen laſſen zuſprechen/ dem Bapſt Ruhe zuverſchaffen/ vnd zum andern mal ein groſſe Summa Gelts angebotten/ von den Kirchenguͤtern abzuſtehen; aber endlich alles eingenommen/ vnnd jhn ſelbſt mit den Seinigen nacher Franckreich geführet; alles was ſein Vatter Pipinus der Kirchen verſchafft/ wider abgetretten/ vnd zu deß Bapſts Haͤnden geſtelt; doch das Lombardiſche Koͤnigreich ſeiner Soͤhn einem hernach beſcheiden.
Dazumal/ wie auch lange Zeit hernach/ hatten die Keyſer vnd Koͤnige nicht nur in Franckreich/ ſondern in der gantzen Chriſtenheit Macht/ Biſchoffe zuordnen; wie dann Carolus ſeinen geweſenen Beichtvatter/ Waldo, zu einem Apt im Cloſter Reichenaw/ vnd jhn mehr zuerheben/ zu einem Biſchoff zu Pavey in Lombardey/ ja gar zu einem Biſchoff zu Baſel am Rhein geſetzt.
Alſo gab Otto der Groſſe/ ſeinem Sohn Wilhelm/ dem Biſchoff/ als er auß Welſchland mit Gluͤck wider nach Hauß kehrete/ ein guten Theil in Thuͤringen/ weil derſelbe Landgraff Burckhard von den Hunnen jung erſchlagen war/ naͤmlich/ dieſe drey Aempter/ Erfurt/ Deberſtaͤten vnd Schilderod/ Anno Chriſti 965. wie auch andern Biſchoffen/ den Schlaven abgetrungene Laͤnder.
Dann weil ſie jhnen jhre Gerechtigkeit vbergaben/ Obrigkeiten/ Herꝛlichkeiten Gerichtszwang/ vnd andere Regalien vergoͤnneten/ hielten ſie fuͤr billig/ daß ſie/ als die hoͤchſten Obrigkeiten wiſſeten/ welchen ſie dieſelbigen vbergeben/ vnnd ſie hierumb in Pflicht nehmen koͤnten.
Darneben weiſen auch die Hiſtorien/ daß damals mehr/ dann zu andern Zeiten/ viel Moͤnche auß den Cloͤſtern zu den Biſchthummern beruffen worden:
Als Salomon/ Apt zu S.
Gallen/ zu dem Biſchthumb Coſtnitz/ vnd Raban von Fulda gen Maintz.
Vmb dieſe Zeiten fordert Conſtantinus Copronymus von ſeinen Vnterthanen/ einen leiblichen Eyd/ die Bilder/ ſo er Goͤtzen ließ nennen/ nicht mehr anzubeten/ vnd die abgeſtorbene Heiligen/ nicht mehr anzuruffen; begehrt auch an Pipinum, dergleichen zuthun.
Vnd weil die Muͤnch ſich jhme widerſetzten/ ließ er ein Mandat außgehen/ daß alle Moͤnch vnd Nonnen auß den Cloͤſtern giengen/ Ehelich wurden/ vnnd ein Buͤrgerlich Leben fuͤhreten:
Setzt auch endlich die Straaff darauff/ jhnen die Augen außzuſtechen/ vnnd in die Jnſul Cypern/ den Saracenen zu allem Geſpoͤtt vnd Muhtwillen die Widerſpenſtige zuſchicken.
Jn die Cloͤſter legte er ſeine Kriegsknecht/ vnnd verkauffte die Guͤter: Deme Leo im Regiment vnd Sinn gefolget/ ſo eyfferig/ daß er ſeine Hoff diener/ wegen der Bilder hingericht/ verjagt vnd gefangen geſetzt/ auch wegen deß Verdachts/ ſich der Keyſerin Jrene enthalten.
Hingegen vberzog Pipinus, vnnd nach jhm Carolus die Weſtphalen vnd Sachſen/ auß keiner andern Vrſach/ als daß die Chriſten vnter jhnen nicht wolten geduldet werden.
Alſo enthauptet er dreyhundert anſehenliche Buͤrger zu Rom auff einen Tag/ daß ſie den Papſt Leonem III. vbel geſchlagen/ vnnd außgejagt hatten/ weil derſelbe vermittelſt eines leiblichen Eyds/ von allen Aufflagen ledig vnnd vnſchuldig erkannt war.
Jn Teutſchland ſtifftet er ein vnd zwantzig Biſchthumb/ darinn die freye Kuͤnſt auß Griechenland vnd Jtalien/ ſonderlich/ die rechte Lehr deß Glaubens ſolten getrieben werden/ vnnd begabet ſie bey ſeinem Leben/ mit groſſen Einkommen vnd Renten/ auch in ſeinem Teſtament mit Theils ſeiner Mobilien vnd Baarſchafft.
Sonderlich ſolte Paderborn die Griechiſche Spraach ſtudieren/ damit derſelbige Biſchoff in Griechenland bey den Kirchenverſamlungen/ im Namen der Occidentaliſchen Kirchen/ mit Nntz vnnd Ruhm erſcheinen koͤnte.
Der ſiebende Diſcurß.
Wie die Geiſtliche etwas Weltlich worden/ die Keyſer auß Welſchland vnd von der Paͤpſtiſchen Wahl abgehalten:
Vnd was Nicolaus II. Gregorius VII. Urbanus II. Paſchalis II. Gelaſius II. mit Henrico IV.
vnd Henrico V. deßwegen vor Gezaͤnck vnd Krieg gefuͤhret/ biß endlich Calixtus II. auff einem Reichstag ſeinen Zweck erreycht/ vnnd die Cleriſey frey gemacht.
VMb das Jahr Chriſti 990. fiengen die Biſchoͤffe an/ vnd wurden Herꝛn/ wolten nicht mehr mit den andern Geiſtlichen leben/ lernen/ ſingen/ beten/ eſſen vnd wohnen/ ſagt Fabricius; ſondern hielten Pferd/ Hund/ Kuͤhe/ vnd lieſſen das Ampt jhre Subſtituten verrichten; daruͤber die Keyſer ſelbſt jhnen Privilegien ertheilten.
Auch wolten die Aepte den Biſchoffen ſich nicht vntergeben/ biß auff einem Reichstag Anno Chriſti 1023. deßwegen ein Reichs-Abſchied geſchehen.
Gleichwolentſtund ein groſſer Aufflauff Anno Chriſti 1063. zu Goßlar/ auff Pfingſten/ als der Biſchoff zu Hildesheim/ vnnd der Abt zu Fulda in der Kirchen geſtritten/ wer dem Biſchoff zu Maintz am naͤchſten ſolte ſitzen.
Anfangs lag der Fuldiſche mit ſeinen Verfechtern vnten/ erhielt doch hernach die Oberhand/ biß die Nacht ſie geſcheyden:
Doch befand ſichs/ daß er vnrecht hatte/ darumb er auch wider Gunſt zuerlangen/ viel Guͤter vereuſſert/ vnd das Cloſter arm gemacht.
Was für Haͤndel die Ottones vnnd Henrici bald mit den Roͤmern/ ſo das Recht einen Papſt zuwehlen jhnen allein zumaſſen; bald wegen der Aber-Paͤpſte/ wann Zween/ jeder weilen Drey durch die Wahl gerahten/ vnd keiner dem andern weichen wollen/ in Welſchland gehabt; da dann deß Roͤmiſchen Reichs Hohheit mercklich geſchmaͤlert wollen werden/ mag man bey den Geſchichtſchreibern leſen; doch dieſes in acht halten/ daß die Weiſchen den Teutſchen nie guͤnſtig/ ſondern allezeit gehaͤſſig geweſen/ auch jhrer nimmer begehrt/ als wider die Nordmaͤnner/ vnd in jhren Strittigkeiten: Dannenhero die fromme Teutſchen auch bey jhnen mehr geſcholten vnd verhoͤhnet/ als gelobet vnd geruͤhmet werden.
Vnd ſtund nicht lang an/ daß die Teutſchen ſo wol wegen Gewalt/ als Verdruß/ das Welſchland gar fahren laſſen/ vnnd das Teutſchland vor ſich behalten.
Dann Henricus III. war der letzte Keyſer/ der deß Roͤmiſchen Reichs Majeſtaͤt vnnd Hohheit durch gantz Welſchland/ vnd in der Statt Rom ſelbſt/ auch bey Beſtellung deß Paͤpſtiſchen Stuls hoch gefuͤhret.
Dann alſo bald wehleten die Roͤmer/ vnerwart deß Keyſers/ vnd machten ein Kirchengeſetz/ daß die Cleriſey/ vnd ſonderlich die Cardinaͤl den Papſt auß jhrem Mittel: Vnd im Fall kein taugliche Perſon vorhanden/ auß andern Kirchen wehlen ſolten/ doch dem Keyſer/ der damals ein Kind war/ ſeine gebührende Ehr vorbehalten.
Alles zielte dahinauß/ daß der Keyſer in Teutſchland bliebe/ vnd das Welſche Koͤnigreich/ auch die Paͤpſtiſche Wahl/ ſampt aller Bottmaͤſſigkeit vber die Cleriſey/ fahren laſſen ſolte.
Zu dem End ergriff Nicolaus II. einen Goͤttlichen Raht/ ſagt Baronius, in dem er in Perſon zu den Nordmaͤnnern gezogen/ ſie auß dem Geiſtlichen Bann gethan/ vnd die Cloſterguͤter auß jhren Haͤnden damit geſpielt/ daß er jhnen erlaubt vnd gegeben/ Apulien/ Calabrien vnd Sicilien/ wider die Griechen vnd Saracenen einzunehmen/ vnd alſo zubeſitzen/ damit ſie dem Roͤmiſchen Stul Jaͤhrlich von jedem Joch Ochſen/ zwoͤlff Papienſer Groſchen erlegten/ dem Bapſt trew zuſeyn/ vnd ſeine Würde zubeſchuͤtzen geſchworen.
Wie er jhnen dann alſo bald ein Kriegsmacht zugebracht/ mit welcher ſie die Tuſculaner Graffen zum Fried/ vnnd dem Bapſt Eyd vnd Pflicht zuleyſten/ angehalten.
Endlich/ macht ſich zu Mantua im Jahr 1066 ein Kirchen- Geſetz:
Der Keyſer haͤtte mit der Wahl eines Roͤmiſchen Biſchoffs/ gar nichts zuthun; welches Hanno, Biſchoff zu Maintz/ zu der Teutſchen Keyſer groſſem Nachtheil/ gut geheiſſen; alles durch Anſtifftung vnd Trieb Hildebrandi, vnnd Ertz-Diacon, der hernach Papſt/ vnd Gregorius VII. genant worden.
Zu dieſer Zeit ſchrieb Damianus, ein gelehrter Moͤnch/ der Papſt zu Rom haͤtte das Keyſerthumb zuverwalten/ ſo lang ſolches von deß Abgeſtorbenen Zeit/ biß zu eines andern Wahl/ ledig ſtuͤnde.
Gregorius VII. begehrt an die Koͤnige in Spanien/ ſie ſolten/ nach dem die Saracenen durch ſie gantz vertrieben/ das Land S. Petro abtretten/ deme es vorlaͤngſt gewidmet were: Alſo fordert er auch die Jnſul Sardinien.
Er wolte nicht geſtatten/ daß die Staͤnde Henricum IV. abſetzten; draͤwete aber Philippo, dem Koͤnig in Franckreich/ jhn abzuſetzen/ vnd ſeines Koͤnigreichs zuberauben/ wann er nicht vnterließ/ Biſchoffe vnd Aebte/ durch erlegtes Gelt/ zuverordnen.
Auch ſetzt er ab alle Geiſtliche/ ſo Eheweiber hatten; welches aber die Teutſchen damals nicht eingehen/ vnd eben deßwegen den Biſchoff zu Maintz/ in Erfurt zu tod ſchlagen wollen.
Doch erhielt Gregorius ſchier alles/ was er fuͤrnahme/ vnd wircket ſich nicht nur vom Keyſer ledig/ ſondern erhub den Roͤmiſchen Stul auch gar vber die Keyſerliche Hohheit; vnd ſolches auß dieſer begebenden Gelegenheit.
Die vberwundene Sachſen klagten vber den Keyſer/ bey dem Papſt/ jhre Geiſel vnd das gantze Land wer gar zu vnguͤtlich gehalten:
Der Papſt eitiert den Keyſer/ ſich vor jhm/ wegen dieſer Aufflag/ vnd dann/ daß er von Biſchoffen vnnd Aebten Gelt nehme/ ſie zuverordnen/ zuverantworten:
Gehet ſchimpfflich mit den Keyſeriſchen Abgeſandten vmb/ vnd als der Keyſer durch ſechs vnd zwantzig Biſchoff zu Wormbs/ in Gegenwart eines geſandten Cardinals/ ſich verthaͤdiget/ auch nach einem langen Regiſter der Paͤpſtiſchen Vntugenden geſchloſſen/ dieſer Papſt ſolte ab- vnd ein anderer eingeſetzt werden; begegnet jhm Gregorius mit einem andern Schluß/ zu Rom gemacht:
Rom were das Haupt der gantzen Welt/ der Papſt haͤtte Macht einen Keyſer abzuſetzen.
Thut darauff den Keyſer in Bann/ vnd macht die Fuͤrſten von jhm abwendig/ daß ſie jhn dahin vermoͤcht/ den gantzen Handel dem Papſt zuvbergeben/ vnd jnnerhalb Jahrsfriſt/ die Abſolution zuerlangen.
Vnd als der Keyſer mit ſeiner Gemahlin/ vnd ſeinem Sohn/ neben wenigem Gelait/ deßwegen nach Welſchland angezogen kam/ fand er den Paß verlegt/ welchen er in Burgund ſuchen/ vnnd mit Gelt zahlen muͤſſen/ auch die Abſolution auff groſſe Vorbitt/ nach vielem Faſten/ Bitten vnd Flehen/ nicht anderſt erlangt/ als daß er in den Saͤchſiſchen Haͤndeln den Papſt zum Scheydmann annahme; Jnmittelſt in Reichsſachen nichts verrichtete/ alle Vnterthanen jhrer Pflicht ledig zehlete/ in allen Stuͤcken dem Bapſt nachgebe/ vnd Gehorſam leyſte; ſolches alles mit einem leiblichen Eyd beſtaͤttigte.
Verſchaffte auch/ daß die Staͤnde vnter waͤhrender Zeit Rudolphum, Hertzogen in Schwaben/ zu einem Aber Keyſer erwehlet vnd auffgeworffen; der aber/ nach dem der Biſchoff von Straßburg in eygener Perſon Henricum auß Welſchland vber Venedig wider in Teutſchland gebracht/ ob ſchon Henricus zum andern mal in ein ſonderlichen ſcharpffen Bann gefallen/ den Aber Keyſer in etlichen Schlachten vberwunden/ der in dem vierdten vnd letzten Treffen/ biß auff den Tod verletzt/ auch der rechten Hand geſtimmelt/ vnd demnach mit groſſer Rew ſeines Lebens verkuͤrtzt worden.
An dieſem Ort war es vmb das Hauptweſen zuthun:
Ob der Bapſt dem Keyſer/ oder der Keyſer dem Bapſt zugebieten; vnd welcher den andern abzuſetzen haͤtte.
Ambroſius hatte hier zu den erſten Stein gelegt/ vnd war mit ſeiner Schaͤrpffe vorgetrungen:
Gregorius brach durch/ vnd ſetzt alles dran.
Vnd wann ein vernuͤnfftiger Menſch nach ſeinen fuͤnff Sinnen/ hier von vrtheilen ſolte/ wuͤrde er bey den Roͤmiſchen Keyſern nichts anders/ als Fehler finden.
Dann haben die Monarchen/ ſo vber Orient vnd Oecident geherꝛſchet/ als Conſtantinus vnd Theodoſius, in jhren Gewiſſen befunden/ daß/ der vnterrichtet wird/ mit dem Wort/ allerley gutes/ deme/ der jhn vnterrichtet/ mittheilen ſoll; vnd ſolchem nach ein Stuͤck jhrer weltlichen Herꝛſchafften auch begeben wollen:
So ſoll bey Vermeidung der hoͤchſten vnd heiligſten Vnehr/ die bey verletzten vhralten Pflichten vorgehet; auch auß Beyſorg eines gleichen Schimpffs/ den die Nachkoͤmmliche den Jetztlebenden/ auff eben ſolche Weiß/ durch Vernichtung jhrer zuvor ertheilten Privilegien/ billig/ vnd nach gegebenem Exempel anthun koͤnten; ſolches begebene Recht nicht wider (ohn ſehr hochwichtige Vrſach) auff gehoben/ vnd zuruͤck gezogen werden:
So wenig/ die heilige Schrifft geſtattet/ daß man die Marckſtein/ vnnd Graͤntzen ohne Vetraͤg vnd Abſcheid verſetze.
Hatten aber die vorige Keyſer hierinn auß Vnwiſſenheit/ Einfalt/ vnzeitigem Eyffer/ Verlaitung vnd Liſt zuviel gethan; were es doch vnzimlich/ ſie ſolcher Fehler zu vberfuͤhren; auch zumal vnvernuͤnfftig/ wann die Prieſter deß Himmliſchen Fewers/ bey denen aller Verſtand/ die Wahrheit ſelbſt/ vnd der offene Will deß Allerhoͤchſten zuſuchen vnd zu finden/ weder das Liecht der Natur/ noch den Himmliſchen Glantz der erleuchtenden Weißheit/ zu einem Scheidsmann annehmen vnd erkennen wolten.
Vnd wann man alles mit zehen Fackein beleuchtet/ findet ſich/ daß man die Diener deß heiligen Evangelions/ mit weltlichen Sorgen vnd Proceſſen/ auch Kriegen/ wegen der zeitlichen Guͤter beladen/ ja vberhaͤufft/ verdruckt/ vnd erſtickt hat.
Mann bewarbe ſich anfaͤnglich gar nicht vmb die Ehrenaͤmpter in der Chriſtlichen Kirchen; vnd weil dieſelbe ſehr beſchwaͤr-ja gefaͤhrlich waren/ wurden die erſte Biſchoffe darzu genoͤhtiget; gleich wie bey den vhralten Roͤmern jener Dictator Cincinnatus, den man vom Pflug auß dem Acker/ zu einem Haupt wider die Feinde/ in ſehr geſchwindem Zuſtand deß Regiments erfordert hatte/ ſagte:
Wer wird mir nun den Pflug halten?
Nun muß ich vnd mein Haußweſen/ weil ich Generaliſſimus ohne Maßgebung/ dieſes Jahr Mangel leyden/ vnd deſto weniger zu ernden haben.
Als aber hernach die Aempter bey den Roͤmern nuͤtzlich worden/ vnd der Geitz ſich allenthalben entzuͤndet/ gieng zwar Tugend vor/ doch alſo/ daß Gifft vnnd Gaben/ Verwand- vnd Freundſchafft zum offtern mehr vermochten: Alſo auch das Reichthumb der Kirchen manchen in Verſuchung geführet/ daß er durch Kraͤmerey/ ſonſten Simoney genannt/ verſucht/ erworben/ vnd erhalten/ das er durch Tugend nicht haͤtte doͤrffen gedencken.
Vnd ſind gar nicht ſo viel hundert Jahr verfloſſen/ daß man zu Rom vnter den Chriſten vber die Geiſtliche Aempter/ auch das Bapſthumb ſelbſten/ in den geweyheten Orten vnd Kirchen/ biß auff das Blut gekaͤmpffet; als etwan in verfloſſenen Zeiten die Heydniſche Roͤmer auß dem Liecht der Natur/ nach Anweiſung der Tugend/ vnd Eyffer eines ruͤhmlichen Namens/ vber den Jaͤhrigen/ oder doch zeitlichen Ehrenaͤmptern haben geſtritten.
Vnd alles reifflich zuvberlegen/ ſagt ja der Heyland ſelbſt/ ſein Reich ſey inwendig in dem Menſchen/ vnd nicht von dieſer Welt/ ſein Geiſt werde die Juͤnger in alle Warheit laiten/ die Welt werde meynen/ ſie thue GOtt einen Dienſt daran/ wann ſie die Kinder Gottes toͤdte: Erkannt/ daß die weltliche Fuͤrſten herꝛſchen/ vnd die Oberherꝛn Gewalt haben/ aber vnter den Apoſteln (vnd deren Nachfolgern) es nicht alſo ſeyn ſoll.
Haͤtten demnach die Keyſer vnd Koͤnige das Weltliche behalten moͤgen/ oder was ſie daran begeben/ gelten laſſen.
Gleichwol moͤchte man auch ſagen:
Die Geiſtliche ſolten ſich ſelbſt vor vnfaͤhig ſolcher Guͤter/ ſampt dem Vnraht/ ſo daran vnvmbgaͤnglich verknipfft iſt/ erkannt/ vnd gar nicht beladen haben.
Dieweil es aber/ wegen deß Heydenthumbs/ vnd dann/ wegen groſſer Herꝛn gewoͤhnlichem Eygenſinn/ oder auch Frechheit vnd Muhtwill/ nicht wol anders ſeyn wollen/ oder auch koͤnnen; moͤgen vnſere Politici, oder Regierungsrechte nun ferner ſehen/ wie ſie ſich vergleichen.
De rupeſciſſa hat laͤngſt von ſeiner Horatianiſchen Kraͤe geprediget/ dieſelbige mit dem Roͤmiſchen Bapſt vergleichend/ als welche von allen vnd jeden Voͤgeln die außgefallene/ oder auch außgerauffte ſchoͤnſte Federn/ wie die Cleriſey die beſte Lehen/ vnd Reichs Guͤter/ fleiſſig auffgeleſen/ vnd jhrem Leib angefuͤget/ dannenhero aller Voͤgeln Herꝛſcherin/ als der Bapſt vber alle weltliche Obrigkeiten ſeyn wollen.
Es haͤtte aber jeder Vogel ſeine an der Kraͤen erkante Federn/ wider außgezogen/ vnd alſo dieſelbe Federloß/ zu groſſem Hohn ſtehen laſſen:
Vnd wann man der Cleriſey alle Donationes, Legata vnd Stifftungen entziehen wuͤrde/ ſie auch ohne Pracht vnnd Schoͤnheit/ ja gar in Schanden beſtehen ſolte.
Schlieſſen gleichwol auß dieſem Apologo, die Alten haͤtten vor noͤhtig erachtet/ daß man die Kirchenguͤter ſtiffte/ vermehre/ abſondere/ vnd beſchuͤtze; die Jungen aber ein andern gantz widrigen Sinn gefaſt/ die gedachte Kirchenguͤter zuſchmaͤlern/ zuenteuſſern/ vnd gar auffzuheben.
Hie moͤchte einer dieſe Frag ferner vorbringen:
Wer die zu geiſtlichen Sachen geſtifftete Guͤter am beſten gebrauche/ der Bapſt/ oder die weltliche Herꝛn?
Vnd im Fall einige Verſchwendung derſelben kundbar/ wer darinn zuſtewren haͤtte?
Die Politici werffen den Geiſtlichen fuͤr/ ſie haben eygentlich mit der Seel zuthun/ vnd nur gewiſſe Maaß vnd Ordnung zugeben/ wie man ſich deß Leibs vnd der euſſerlichen Guͤter/ ohne Nachtheil der Seelen/ zubedienen/ auff daß/ naͤmlich/ dieſelbe nicht vber die Seele/ ſondern die Seele vber dieſelbe herꝛſche/ haben auch gar keinen Zwang vber das Leibliche/ als was die Seele/ wann ſie recht eingerichtet/ dem Leib ſelbſt gebiete/ vnnd jhn in einem/ oder dem andern betaͤubet vnd bezaͤumet.
Hingegen muͤſſen die Politici hoͤren/ ſie ſehen wenig/ oder gar nicht auff die Taffel/ in welcher der rechte jnnerliche Gottesdienſt mehrentheils verfaſſet; achten mehr auff das Liecht der Natur/ vnd Heydniſche Recht/ als auff Moſen vnd Chriſtum; machen einen Vnderſcheid in Perſonen/ Anklagen/ Vrtheilen vnnd Straffen; erheben vnd ſetzen einige Menſchen/ die jederweilen hochſtraͤff- vnd aͤrgerlich/ vber alle Geſetz/ vnnd wollen ſolche gar nicht vnter die Zahl der feindhafftigen ſtraffbaren Menſchen gezehlet haben.
Vnd hie were wol vonnoͤhten/ ein Cratippus, Panætius, Cicero, oder vielmehr ein Paulus Tharſenſis, nicht Caſtrenſis, der vns de Finibus bonorum, worinn die rechte Redlichkeit/ vnd der vnergreiffliche Entſcheid derſelben beſtuͤnde/ ſatten Bericht thaͤte/ auff daß die Politici den Geiſtlichen/ vnnd dieſe jenen nicht zuviel/ ſondern ein jeder ſeinem Nachbarn ſeine Gebuͤhr darbiete vnd reyche.
Alſo ſehen wir/ wie Gregorius vor gewiß gehalten/ Henricus thue vnrecht/ wann er die widerſpenſtige Sachſen/ die doch von Caroli Magni Zeiten her/ allezeit newe Auffſtaͤnd erregt/ vmb gemeiner Ruhe willen/ etwas hart hernehme; vnd wann einer von den Landen vnd Geltreichen Biſchoffen vnd Aebten etwas Gelt erhoben/ den Laſt deß Roͤmiſchen Reichs deſto beſſer zutragen/ angeſehen die jenige Landſchafften/ ſo etwan dem Reich heimgefallen/ vnd jederzeit jhren Theil neben andern beygebracht/ nicht zu dem Ende den Geiſtlichen vbergeben worden/ daß dardurch die Reichshuͤlff geſchmaͤlert/ vnd andern/ die Bekuͤmmernuͤß vber den Kopff gehaͤuffet wuͤrde.
Hingegen meynete Henricus, in ſolchen euſſerlichen Sachen haͤtte jhm niemand einzureden/ als etwan die Reichs Chur-vnd Fuͤrſten/ die jhn zum Keyſerthumb erhoben/ vnd ſtuͤnde einem Geiſtlichen Haupt der Chriſtenheit vbel an/ wann er ſich darein miſchete/ auch wol gar einen Keyſer abſetzen wolte.
Jn Erwegung durch alle Hiſtorien befindlich/ daß die Baͤpſte den Keyſern Tribut geben/ vnd zu Gebott ſtehen/ auch offtmals wegen vbeln Verhaltens/ weichen muͤſſen/ darumb hielte er eine Verſamlung der Geiſt- vnd Weltlichen/ zog mit Heeresmacht in Welſchland/ vnd belaͤgert die Statt Rom vber zwey gantzer Jahr/ erobert auch die newe Statt/ ſonſten Leonina genannt/ vnd ließ Vnterhandlung pflegen/ damit ſeine Sach auff einer Verſamlung der Geiſtlichen/ verhandelt vnd geſchlichtet wuͤrde:
Aber Gregorius hatte an die Staͤnde geſchrieben/ ſie ſolten in Wehlung eines newen Keyſers/ vorſichtig gehen/ daß derſelbige dem Roͤmiſchen Stul getrew were/ vnd ſchrieb jhnen dieſes Formular vor/ auff welches ein erwehlter Keyſer ſchweren ſolte.
Von dieſer Stund/ vnd ins kuͤnfftig/ wil ich durch wahren Glauben dem heiligen Apoſtel Petro vnd ſeinem Statthalter/ dem heiligen Gregorio, trew ſeyn/ vnnd alles/ was er mir bey dieſen Worten wird befehlen/ durch wahren Gehorſam/ wie ein Chriſt thun muß/ beobachten vnd halten/ ꝛc.
Hierauff wird Hermannus, Hertzog in Lothringen/ erwehlet/ mehr durch Eyffer der Sachſen/ als der andern Staͤnde/ die ſich vor jnnerlichen Kriegen foͤrchteten; wie es dann in Abweſen deß Keyſers/ vnderſchiedliche Treffen in Teutſchland gegeben.
Die Nordmaͤnner hieltens mit dem Bapſt/ wurdẽ aber auch in Anſehen vnd auff Begehren deß Griechiſchen Keyſers/ von Henrico auff die Finger geklopfft:
Gregorius muſte in die Engelburg weichen/ auß welcher jhn/ nach dem Henricus, wegen groſſer Hitz/ nach Sena gezogen/ Robert der Nordmann erlediget/ vnnd nach Caſſinum, endlich nach Salernum gefuͤhret/ da er in Sicherheit/ biß an ſein End vber Jahres Friſt geſeſſen/ in dem Clemens III. zu Rom/ vnd zu Maintz beſtaͤttiget worden.
Alſo gab es jmmer zu zween Baͤpſt/ vnd in Teutſchland viel Ab- vnd Zufaͤll/ da Henricas manchmal in die euſſerſte Noht gerahten/ ſonderlich gegen Eckbrecht/ dem Landgraffen in Thuͤringen/ vnnd Marggraff in Sachſen/ der nach Hermanni Tod/ der einige Feind noch vbrig war/ als Hardwig/ Biſchoff zu Magdeburg/ deß Keyſers Feldherꝛ/ Verraͤhterey triebe/ vnd ſeinem Feind Anlaitung gab/ jhn zuſchlagen.
Doch wurd Eckbrecht in der Muͤhl Eiſenbeutel von einer Keyſerlichen Parthey/ erlegt vnd erſchlagen:
Alſo/ daß der Keyſer vber das Gebuͤrg zog/ vnd ſeinem Bapſt die Engelburg einraumete.
Es entſtund aber ein newe Auffruhr/ als Conradus deß Keyſers Sohn/ vom Bapſt Urbano ſich verlaiten/ vnd zu einem Koͤnig in Welſchland croͤnen laſſen/ zu Cremona dem Bapſt den Steigreyff gehalten/ vnd/ da er die geiſtliche Inveſtitur wolte fahren laſſen/ Hoffnung zu dem Keyſerthumb bekommen.
Demnach machte Vrbanus zu Clarmont in Franckreich/ mit dreyzehen Ertzbiſchoffen/ vnd dreyhundert Biſchoffen vnd Aebten/ deme Koͤnig Philippus, wegen ſeines verſtoſſenen Gemahls/ vnd vnter haltenen Beyſchlaͤfferin/ ſich nicht doͤrffen widerſetzen/ dieſen Schluß.
Die Kirch were von aller Dienſtbarkeit der Koͤnigen frey/ ſolte derowegen kein Geiſtlicher von jhnen eingeſetzt werden/ oder die Inveſtitur annehmen.
Vnd dieſes war der Hauptſtreit/ daruͤber Conradus vom Vatter abgefallen/ der Vatter jhn enterbet vnnd verbannt/ vnd an ſeine Stell den jungen Sohn Henricum, auff einem Reichstag zum Nachfahren im Reich/ nach gelaiſtetem Eyd/ dem Vatter allezeit getrew zubleiben/ erklaͤret/ Anno 1099.
Conradus ſtarb im neundten Jahr ſeines Abfalls/ aber Gregorii Parthey erhielt nach zwantzig Jahren dieſes Zwyſpalts die Oberhand/ darumb fordert Paſchalis II. den Keyſer vor das geiſtliche Gericht/ vnd thut jhn/ weil er nicht erſchien/ nachmaln in den Bann:
Vnd ließ den jungen Keyſer dahin bereden:
Es koͤnte kein Chriſt ohnverletzten Gewiſſens/ mit einem Verbannten vmbgehen/ were auch kein Eyd noch Pflicht gegen einem ſolcher guͤltig:
Er ſolte ſich an den Bapſt halten/ damit das Keyſerthumb nicht auff einen andern Stamm verlegt wuͤrde.
Alſo gab es einen offenen Krieg/ vnd etliche Vertraͤg/ biß daß der Sohn vmb Gnad gebetten/ vnd dardurch den Vatter Sorgloß gemacht; aber alles darauff angeſtelt/ daß der Keyſer ſeine Macht abdanckte/ vnd der Sohn ſeiner Meiſter wuͤrde/ wie auch geſchehen:
Vnd wurd der Keyſer zu Bingen am Rhein in Hafft genommen/ vnd deß Keyſerlichen Schmucks vom Leib beraubet/ Anno Chriſti 1105.
Alſo ward Henricus V. Keyſer/ der gleich im andern Jahr/ auß Antrieb der Staͤnde/ an den Bapſt/ ſo dazumal in Franckreich war/ ſande/ vnd anzeigen ließ:
Er koͤnte ſich der geiſtlichen Inveſtitur keines wegs begeben/ znmal Carolus Magnus dieſelbe erhalten/ vnnd auff die Teutſche Keyſer kommen laſſen/ ob ſchon auß Antrieb Anshelmi, der Koͤnig in Engelland ſich derſelben begeben.
Hierauß entſtund ein newer Krieg/ daß der Keyſer vber das Gebuͤrg zog/ vnnd der Bapſt alle Zuflucht bey den Nordmaͤnnern ſuchte.
Aber Henricus V. vberwaͤltiget alles/ vnd wurd in Rom/ wiewol mit Muͤhe vnd Fauſtrecht/ Meiſter/ wegen der Inveſtitur vnd ſeiner Croͤnung/ bekam den Bapſt gefangen/ vnd traff ein Fried mit jhm/ darbey nach acht Wochentlichem Gezaͤnck es dahin verglichen/ daß der Bapſt den 13. Aprill/ mit Einwilligung der Cardinaͤl/ vnter ſeinem Jnſiegel/ dem Keyſer das Privilegium vber die Inveſtitur, der Biſchoffe vnd Aebte/ ſo wol mit dem Ring/ als mit dem krummen Staab vberlaſſen/ zu Bekraͤfftigung deſſen/ ſie miteinander das heilige Abendmahl genom̃en/ wie Baronius er zehlet/ darauff die Croͤnung vorgegangen.
So bald aber der Keyſer wider in Teutſchland kommen/ muſte der Bapſt von den abgeweſenen Geiſtlichen groſſen Verweiß hoͤren; der entſchuldiget ſich aber/ wegen angelegten Gewalts/ vnd daß er wider ſich ſelbſt hat müſſen thun; begehrt auch Raht vnd Huͤlff/ ſolchen Fehler zuverbeſſern.
Hierauff wurd geſchloſſen/ alles wider vmbzuſtoſſen/ den Keyſer in dem Bann zu thun/ vnd die Sachſen an jhn zuverhetzen/ als auch geſchehen.
Doch erhielt der Keyſer in Teutſch- vnd Welſchland die Oberhand/ wider Gelaſium II. der nach Paſchali zum Bapſtthumb kommen.
Endlich/ als die Staͤnde deß Reichs geſehen/ daß die Geiſtlichen auß jhrem Mittel/ ſonderlich der damalige Biſchoff zu Maintz/ dem Bapſt anhiengen/ vnd daß in dem Streit vber der Geiſtlichen Inveſtitur, viel Blut vergoſſen/ vnd viel Laͤnder verderbt/ auch ein vnendlicher Streit worden/ beſchloſſen ſie zu Wormbs/ der Keyſer ſolte dem Bapſt alles nachgeben/ vñ der geiſtlichen Haͤndel ſich nicht mehr annehmen; welches mit Brieff vnd Siegeln alſo geſchehen:
Vnd erhielt Calixtus ll. dieſen Preiß/ daß er/ was Ambroſius angefangen/ vnd Paſchalis ſchier gar verſchertzt gehabt/ ſo hoch anſehenlich erhalten:
Vnd daß von nun an/ die Geiſtliche den Keyſern nicht mehr zu Hoff ritten/ eine vnd andere fette Praͤbend zuerlangen/ ſondern ſolche zu Rom ſuchten.
So geſchehen zu Wormbs/ im Jahr Chriſti/ ein tauſend ein hundert zwey vnd zwantzig/ im Herbſt.
Der achte Diſcurß.
Was Innocentius ll. mit Lothario; Eugenius lll. mit den Roͤmern: Eugenius IV. mit Barbaroſſa; ſeine Nachfahren mit den Nordmaͤnnern/ wegen der Inveſtitur, der Vacantzen/ etlicher Landſchafften in Jtalien/ mit Philippo vnd Friderico II. vber der Beſtaͤttigung eines Papſts vnd Keyſers/ mit Conrado, Manfredo vnd Conradino, wegen Sicilien vnd Apulien/ Vnd dann mit den Frantzoſen vnd Aragonern/ mit Ludovico auß Bayern vor Auffhebens gemacht/ biß Carolus IV. die gantze Cleriſey vom weltlichen Gewalt loß vnd frey geſprochen.
NVn ſolte man ja Ruhe vnd Friede allenthalben finden/ wann nicht der Streit vber den Geiſtlichen Guͤtern/ ſich jmmerzu erreget haͤtte.
Lothar auß Sachſen/ wolte Innocentio ll. der gegen vnnd mit Anacleto Bapſt worden/ vnd ſich in Franckreich hielte/ nicht anderſt Huͤlff laiſten/ vnd jhn nicht anderſt zu Rom einſetzen/ er erlangte dann die Jnveſtitur wider/ deren Henricus V. ſein Vorfahr/ im Keyſerthumb ſich begeben hatte.
Doch ließ er ſich durch Bernhardum den Abt/ bereden/ daß er dieſem Bapſt zum beſten/ einen Zug in Welſchland/ ohne Entgelt/ gethan.
Noch entſtund ein ander Fewerin der Statt Rom ſelbſt/ in deme die Burgerſchafft dem Bapſt abfielen/ das vhralt Regiment vnter zween Burgermeiſtern wider anſtelleten/ den Teutſchen Keyſer vmb Huͤlff anſchrien/ vnd den Bapſt mit der gantzen Cleriſey vom weltlichen Regiment/ abſtoſſen/ vnd in die Kirchen packen wolten.
Aber Eugenius lll. ſetzt der Statt von auſſen/ mit ſolcher Kriegsmacht zu/ daß durch einen Vertrag alles/ wiewol mit Sorgen/ in den vorigen Stand wider kam.
Damit aber nun der Bapſt Ruh haͤtte/ bewegt er die gantze Chriſtenheit gegen Abend/ das Evangelion mit Gewalt fort zupflantzen/ vnd zwar an dreyen vnderſchiedlichen Enden/ in Spanien/ wider die Saracenen vnd Mohren/ in Africa, wider die Wenden/ vnd in Syrien/ wider die Saracenen vnnd Tuͤrcken/ weil die Europæiſche Voͤlcker doch nicht ruhig/ vnd ohne Krieg ſeyn konten.
Nach Conradi lll. Tod/ kam Fridericus der Rohtbart/ oder Barbaroſſa, ſeines Bruders Sohn/ an das Keyſerthumb/ der vertrug ſich mit dem Bapſt/ die Griechen auß Welſchland zutreiben/ vnd die auffruͤhriſche Roͤmer vnter deß Bapſts voͤlligen Gewalt zubringen.
Doch gab es bald Widerwillen/ wegen eines Biſchoffs/ der durch Belieben deß Keyſers/ ohne deß Bapſts vorhergangener Begruͤſſung/ war geſetzt worden.
Aber es entſtund vmb ein geringe Sach ein Eckel/ zwiſchen Eugenio IV.
vnd dem Keyſer/ bey jhrer erſten Zuſammenkunfft.
Dann/ als der Keyſer auff Rom/ ſich daſelbſt eroͤnen zulaſſen/ zoge/ ritte jhm der Bapſt entgegen/ vnd wolte/ der Keyſer ſolte jhm den Stegreyff/ oder Buͤgel halten/ auff das Pferd zuſteigen/ welchen Knechtiſchen Dienſt er abſchluge/ vnd wurde deßwegen dem Keyſer der heilige Kuß nicht zugelaſſen.
Doch ließ er ſich den folgenden Tag/ wie Baronius ſchreibet/ nach vielem Gezaͤnck/ bereden/ Keyſer Lotharius haͤtte juͤngſt dergleichen gethan/ vnd hielte den Stegreyff den folgenden Tag/ welches Stuͤck zu denſelben/ vnd nachfolgenden Zeiten/ nach eines jeden Zuneygung/ als in allen Sachen zugeſchehen pflegt/ iſt auffgenommen worden.
Dann etliche meyneten/ der Keyſer haͤtte darinn zuviel gethan/ vnd die Majeſtaͤt deß Roͤmiſchen Reichs fallen laſſen.
Ja/ ſolcher Hochmuht ſtunde einem geiſtlichen Herꝛn nicht an/ der ſich der Vnterthaͤnigkeit/ nach Chriſti Gebott/ vnd der Apoſtel Lehr zubefleiſſen haͤtte.
Andere aber lobten den Keyſer/ daß er ſich gegen GOtt ſo tieff gedemuͤhtiget/ vnd ſeine ſelbſt Vnwürdigkeit erkant; vñ dann den Bapſt/ daß er der Kirchen bißher ſo moͤglich erlangte Freyheiten hiemit beſtaͤttiget haͤtte.
Zu bedencken were/ ob/ vnd wiefern ein Statthalter weiter/ als ſein Herꝛ ſelbſt/ greiffen koͤnte; vnd ob eben das Geiſtliche Weſen nach der Vernunfft/ vnd Menſchlichen Weißheit abzumeſſen ſey.
Arnoldus predigte damals offentlich:
Es weren alle Prieſter der weltlichen Obrigkeit vnterworffen/ vnd ſolte ſolchem nach der Bapſt zu Rom ſich weltlicher Haͤndel entſchlagen/ vnd allein der Geiſtlichen annehmen:
Der Keyſer macht jhn Handveſt/ vnd lieffert jhn dem Bapſt/ der jhn in Rauch vnd Fewer gen Himmel geſchickt/ vnd die Aſch in die Tiber ſtrewen laſſen.
Noch konte der Roͤmiſche Stul nicht vnangefochten ſeyn:
Dann Hertzog Wilhelm/ Rogers/ Koͤnigs in Sicilien Sohn/ macht ſich an den/ vnd nahm jhm etliche Plaͤtze hin:
Der Griechiſche Keyſer wolte etliche Veſtungen zur Verſicherung vnnd zur Zuflucht in Sicilien haben; vnd befand ſich der Teutſche Keyſer/ wegen groſſer Hitz/ mit ſeinen Voͤlckern zuſchwach:
Darumb wurd der Bapſt ſehr gedruckt/ vnd endlich gefangen.
Der dann nichts vnterließ/ ſondern vbermaͤſſige Privilegien vergab/ ſich wider loß zumachen; welches nicht allen Cardinaͤlen gefallen wollen.
Vnd an dieſem Paß war guter Raht thewer:
Die Nordmaͤnner lagen dem Roͤmiſchen Stul vor der Thür; ſo war der Keyſer muhtig/ jung vnd maͤchtig/ vnd einer ſo wol/ als der ander/ dem Roͤmiſchen Stul gefaͤhrlich.
Doch konte man erachten/ wann die Teutſche Macht durch Lieb/ oder Zwang dem Bapſt zufiele/ wurden die Nordmaͤnner alles müſſen wolfailer geben/ vnnd der Keyſer hernach ſich behandeln laſſen.
Aber derſelb wurde ohngefehr vor den Kopff geſtoſſen/ mit dem Stegreyff halten/ vnd wolte ſich deſſen ſchaͤmen/ entband auch in Eyffer/ als er im Paͤpſtiſchẽ Pallaſt ein Gemaͤhld fand/ wie Keyſer Lotharius ſich vor dem Bapſt demuͤhtigte/ vnd das Keyſerthumb/ als ein Lehen/ von jhm empfienge/ mit dieſem vntergeſetzten Reimen:
Der Koͤnig kompt zum Thor/ Schwerd aber doch zuvor/ Er woll die Statt Rom mehren: Wird druff deß Papſts Lehnmann/ Vnd nimbt die Croͤnung an/ Von ſeiner Hand zu ehren.
Dieſes Gemaͤhld wolte der Keyſer außgeloͤſcht vnd vertilget haben/ weil es der Teutſchen Nation/ ſonderlich dem Roͤmiſchen Reich zu Hohn vnd Nachtheil gereychte; bekam aber zur Antwort:
Er ſolte wiſſen/ der Bapſt haͤtte dem Keyſer die Keyſerliche Cron verliehen/ vnd koͤnte jhm noch mehr Gutthaten zuneygen/ welches den Keyſer ſo hoͤchlich verdroſſen/ daß er ſich vornahme/ ehe die Cron mit dem Leben zuverlieren/ vnnd zog vber das Gebuͤrg.
Der Bapſt entſchuldiget anfangs alles/ als weren die Wort nicht auff die Lehen/ ſondern auff die Gutthat zuverſtehen; doch faſt er Gregorii Sinn/ vnd tadelt den Keyſer/ daß er ſeinen Namen vorſetze/ die Biſchoͤffe zur Pflicht vnnd Huldigung halte/ vnd ſeine abgeſandte Cardinaͤl von den Staͤtten abhalte.
Vnd war dieſes die Antwort:
Die Cantzley pflege von vndencklichen Jahren/ die Namen ſolcher Geſtalt zuſetzen/ vnnd nicht vnbillig/ weil die Baͤpſte alles jhr Vermoͤgen von den Keyſern haͤtten.
Die Biſchoͤffe hielten Regalia, vnd muſten derentwegen zur Pflicht koͤmmen/ oder ſolche auffgeben.
Die Cardinaͤl wurden nirgend eingelaſſen/ weil ſie nicht zum Troſt/ ſondern zum Raub ankaͤmen/ weder Liecht/ noch Fried/ ſondern Truͤbſal vnd Verbitterung mit ſich braͤchten.
Der Papſterweckt die Meylaͤnder vnd Cremenſer wider den Keyſer/ den er auch auff jhr Begehren/ in den geiſtliche Bann gethan/ vnd durch gantz Welſchland verhaßt gemacht; endlich ſeinen vorigen Feind/ Wilhelm auß Sicilien zu einem Keyſer auffgeworffen.
Jn deſſen ſtirbt Hadrianus lll. vnnd Victor lV. zugleich/ deren jeder deß Keyſers begehrte.
Derſelb berufft die Geiſtlichen in groſſer Anzahl/ vnd erinnert ſie/ zum aller fleiſigſten zuerwegen/ welcher vor den rechten Bapſt zuhalten ſeyn ſolte.
Vnd weil Alexander nicht erſchiene/ wurd Victor gebilliget:
Darauff beyderſeits der geiſtliche Bann wider Haupt/ Helffer/ vnnd Helffers Helffer ergienge/ gleich wie Meyland daruͤber erobert/ zerſtoͤret/ geſchleyfft/ vnd mit Saltz geſaͤet/ auch Rom ſelbſt eingenommen worden.
Der Bapſt Alexander erhielt doch die Oberhand/ nach dem man Fried geſtifftet/ der Keyſer jhm den Stegreyff gehalten/ vnd alſo von dem geiſtlichen Bannledig worden.
Doch faßten die Teutſchen Herꝛn einen groſſen Zorn/ daß der Bapſt den Keyſer etwas lang auff den Knien laſſen liegen.
Alſo muſte der Koͤnig in Engelland/ wegen deß erſchlagenen Biſchoffs zu Cantelberg/ Thomæ, der deß Bapſts Gerechtigkeit wider deß Koͤnigs vñ der Staͤnde Schluß in Engelland ſtandhafftig verfochten/ viel leyden/ vnnd alles eingehen/ was man an jhn begehrte/ wolte er auß dem Bann ſeyn.
Die Roͤmer vertrieben den Bapſt auß Rom/ weil er jhre Gebraͤuch nicht wolte billigen/ muſten jhn aber wider einnehmen/ wegen deß Keyſers erſchienener Macht.
Gleichwol gab es jmmer Spaͤn zwiſchen jhnen: Vnter andern/ als Anno Chriſti 1184. zween Biſchoff auff Arnoldi Tod zu Trier/ durch vngleiche Wahl ſich auffgeworffen/ deren der eine dem Keyſer/ der ander dem Papſt gefiele.
Auch wolte der Keyſer die Marggraffſchafft/ ſo Fraw Mathildis hinderlaſſen/ dem Papſt nicht geſtatten/ ſondern vor das Roͤmiſche Reich behalten:
Wie dann auch die Gerechtigkeit bey den erledigten geiſtlichen Stellen vnd Præbenden:
Darumb gab der Papſt nicht zu/ daß deß Keyſers Sohn/ wie etwan ſonſten geſchehen/ bey Lebzeiten/ vnnd nochwaͤhrender Regierung deß Vatters/ gecroͤnet wuͤrde/ doch fuhr der Keyſer allerſeits fort.
Aber der allergroͤſte Streit entſtunde daher/ daß Wilhelm/ Koͤnig in Sicilien/ ſeiner Schweſter Conſtantiæ Eheherꝛn/ den jungen Keyſer Henricum, zum Erben eingeſetzt/ vnnd ſeinen vnehelichen Bruder Tancredum vbergangen.
Dann der Bapſt hielte es mit Tancredo, von welchem er nach Belieben/ alles zuerhalten hoffete.
Geſchehen im Jahr 1189. als Fridericus Barbaroſſa in einem gewaltigen Zug/ auff das gelobte Land ſchier alle Hindernuͤß/ vberwunden/ vnnd nunmehr die Thuͤr in der Hand hatte/ mit einem Pferd im flieſſenden Waſſer bald hernach ertruncken.
Henricus Vl. verſtattet Celeſtino lll. Tuſculum, der es den Roͤmern vbergab zuſchleyffen/ wie ſie es laͤngſt gern geſehen haͤtten/ weil es jhnen ein Dorn in den Augen/ ein Band vber die Naſen/ vnd ein Gebiß im Mund bißher geweſen: Dardurch der Papſt die Roͤmer zu Freunden vnd Vnterthanen gemacht/ auch gegen dem Keyſer nicht vnd anckbar ſich erzeiget/ ſondern die gefangene Keyſerin von Tancredo erlangt/ die er jhrem Herꝛn wider zugeſand.
Die Paͤpſte ſahen wol/ daß Henricus jhnen gar zu maͤchtig/ vnd zu gluͤcklich were/ darumb gab es nicht viel ver gebliche Strittigkeiten/ ob ſchon kurtz vor ſeinem Tod/ ſein eygen Ehegemahl/ weil er die Nordmaͤnner/ jhre Erb-Vnterthanen gar zu hart hielte/ wider jhn einen Bund gemacht/ vnd jhn hart belaͤgert:
Da aber Henrici Sohn/ Fridericus, der geeroͤnte Keyſer noch ein Kind/ vnnd Philippus, als Vatters Bruder/ vnnd rechtmaͤſſiger Vormund/ die Regierung zuverwalten ſich vnterfienge/ konte der Roͤmiſche Stul leichtlich ſehen/ dieſe Hertzogen auß Schwaben riſſen allen Gewalt/ in Teutſch-vnd Welſchland an ſich/ verſuchten auch das Keyſerthumb erblich zumachen (geſtaltſam Henricus dem Roͤmiſchen Reich alle Nordmaͤnniſche Laͤnder vnter ſolchem Beding vbergeben/ welches zwey vnd fuͤnfftzig Fuͤrſten deß Reichs/ auch der Papſt ſelbſten/ gut geheiſſen/ vnd beſiegelt) darauß ein Roͤmiſcher Papſt foͤrchten koͤnte/ was die Ottones vnd erſten Henrici jhrer Wuͤrde/ vnd jhren Landſchafften zu Nachtheil/ ſo manches mallaſſen vorgehen.
Darumb muſte man bedacht ſeyn/ daß ein ander Hauß/ von geringerem Vermoͤgen auffnehme/ welches jederweilen Huͤlff vnd Vorſchub bedoͤrffen/ vnd gnugſam bezahlen wuͤrde.
Alſo kam Berchtold Hertzog zu Zaͤringen/ vnnd Otto Heinrich deß Loͤwen Sohn/ durch Wahl zum Keyſerthumb/ welcher einen groſſen Anhang erlangte/ ſonderlich/ als Philippus in den Baͤpſtiſchen Bann gefallen:
Aber ſeine Mannheit im Feld/ vnd Sanfftmuht gegen den Vberwundenen erhielten jhn bey Ehren/ ob ſchon der Biſchoff zu Coͤln deßwegen in den geiſtlichen Bann gefallen/ vñ vertrieben ward/ biß endlich der Papſt ſelbſt zum Vergleich verſtanden.
Was die Paͤpſte vor vielen Jahren an ſich ziehen wollen/ das geſchah zu Zeiten dieſer zweyer Keyſer:
Welches aber Otto auß Sachſen/ nach Philippi Tod/ alles wider ſuchte.
Darumb fordert der Papſt Fridericum ll. Henrici Vl. Sohn/ auß Sicilien/ vnnd verhalff jhm zum Keyſerthumb/ wie er ſchon vorlaͤngſt darzu gecroͤnet war/ doch vnter Geloͤbnuͤß der Trew vnd Pflicht.
Auff die Croͤnung vbergab er dem Papſt die Graffſchafft Funden:
Aber es war jmmer Streit zwiſchen jhnen/ vnnd klagte der Keyſer/ ſeine Vnterthanen/ wuͤrden wider jhn verreitzet; So klagt der Bapſt/ jhm geſchehe Eingriff.
Endlich/ verſamlet der Keyſer die Staͤnde in Teutſchland/ vnd erlanget/ daß ſie ſeinen Sohn Henricum zum Keyſer croͤneten.
Vnd da jhn der Bapſt in Bann thaͤte/ auch als ein jungen Mahometiſten verſchreyte/ zog er mit Heeresmacht vber das Gebuͤrg:
Aber der Koͤnig von Jeruſalem kam dahin/ vnnd ſuchte Huͤlff/ vereiniget den Bapſt mit dem Keyſer/ dem er ſeine Tochter Jolant zum Weib gab/ mit der Morgengab deß gantzen Koͤnigreichs Jeruſalem.
Es ſtund auch anfangs der Bapſt dem Keyſer bey/ wider die Lombarder/ bald aber wendet er ſich gantz vnd gar.
Vnd als der Keyſer/ vermoͤg eines gethanen Geluͤbds/ ſich Anno Chriſti 1227. auff die See gethan/ nach dem gelobten Land zufahren/ aber wegen Leibs Vnpaͤßlichkeit wider zuruͤck muſte/ tadelt jhn der Bapſt/ als ein Zaͤrtling/ vnnd thaͤt jhn gar in Bann.
Vnd als er nach erlangter Geſundheit hinuͤber geſegelt/ fiel er abermal in Bañ/ weil er ſolches noch in hafftendem Bann/ ohne Buß/ vnd Segen thun doͤrffen/ darumb jhm weder Freund noch Feind in Aſien glauben/ gehorchen/ nach Gemeinſchafft/ bey Straaff gleiches Bann/ leiſten ſolte.
Doch erobert er die Statt/ vnd das gantze Koͤnigreich Jeruſalem/ vnd muſte wider nach Hauß/ weil ſein Schwaͤhrvatter jhm in die Erblaͤnder war gefallen.
Die Abſolution erlangt er mit hundert vnd zwantzig Vntzen Gold/ ſo zwey Millionen machen.
Daß ſich nun Henricus, deß Keyſers Sohn wider den Vatter auff gelegt/ wuͤrde auch den Geiſtlichen zugemeſſen/ welche jhren Widerſpenſtigen jemand anders pflegten an Halß zu werffen.
Die Roͤmer wolten Gregorii Joch nicht leyden/ vnd trieben jhn auß der Statt/ aber deß Keyſers Hülff bracht ſie zum Vertrag vnd Gehorſam:
Doch ſahe der Bapſt den Keyſer mit ſeiner Kriegsmacht vngern in Welſchland/ darumb widerrieht er den Krieg in Lombardey/ was wichtige Vrſachen auch der Keyſer vorbrachte/ ja/ laiſtete denſelbigen widerſpenſtigen Staͤtten/ vnter welchen Meyland die fuͤrnehmbſte/ Huͤlff.
Der Keyſer erhielte ein groſſes Treffen/ darauff alle Staͤtte jhm wider zugefallen/ auſſer Meyland/ Brixen vnd Bononien.
Jn deſſen entſtund auß einem ſonderbaren Gluͤck/ ein ſehr groſſes Vngluͤck.
Der Keyſer erobert die Jnſul Sardinien/ ſchlug die Saracenen darauß/ vnnd macht gedachte Jnſul/ dem Roͤmiſchen Reich vnterthaͤnig/ wurd aber daruͤber in Bann gethan/ weil er ſie dem Papſt auff Begehren/ als ein vhralt Kirchen- Gut/ nicht wolte abtretten:
Vnd da Jacobus in Aragonien/ die Laͤnder Sicilien/ Apulien vnd Calabrien/ vom Roͤmiſchen Stul nicht wollen zu Lehen annehmen/ daß er demſelbigen Lufft machte/ ſondern die Mohren/ die jhm vor der Thuͤr lagen/ vertriebe/ vielleicht deß Keyſers groſſes Gluͤck foͤrchtend/ ließ der Papſt das Creutz wider den Keyſer predigen/ vnnd wie er die jenige Voͤlcker/ ſo in das gelobte Land ſolten ziehen/ in Franckreich wider den Graffenvon Thulus/ einen maͤchtigen Ketzer/ gebraucht hatte; alſo brachte er ſie jetzt in Welſchland.
Weil nun die Staͤnde in Teutſchland dem Keyſer recht gaben/ vnnd bey jhm hielten/ ließ er ab von der Belaͤgerung Meyland/ vnnd gieng auff Rom/ ſchlug die Creutzbruͤder/ im Jahr 1239.
Als der Papſt ſahe/ daß er nicht viel außgerichtet/ machte er eine Anſtalt/ die Sach auff einer Verſamlung der Geiſtlichen zuentſcheyden/ beſchriebe aber nur ſeinen Anhang/ damit er deſto ſicherer vermeinet zugehen.
Der Keyſer wolte/ die Geiſtlichen ſolten zu Land hin ziehen/ vnd als ſie mit ſechs vnd zwantzig Schiffen ſuchten durchzutringen/ wurden ſie von deß Keyſers Sohn geſchlagen/ vnd gefangen/ auch dem Bapſt auff inſtaͤndiges Anhalten nicht gefolget.
Koͤnig Reichard kehrete auß dem gelobten Land wider nach Engelland/ vnd wolte den Keyſer mit dem Papſt vertragen/ weil aber Gregorius IX. nicht anderſt zum Frieden verſtehen wollen/ als daß ſich der Keyſer/ ohn einige Bedingung/ jhm vntergebe/ wurde nichts darauß/ ſonderlich/ da der Papſt dieſe Welt geſegnete/ vnd der Roͤmiſche Stulein Jahr vnd acht Monat ledig ſtunde.
Weil man nun dem Keyſer dieſes Schuld gabe/ ließ er die gefangene Biſchoffe vñ Cardinaͤl nach Rom ziehen/ vñ zwang ſie hernach/ neben dem Koͤnig in Franckreich/ einen Papſt zuwehlen; vnnd kam herfuͤr/ einer/ der zuvor jhm ſehr zugethan geweſen/ Innocentius IV. aber alſo bald den vorigen Bann widerholete/ weil das Ampt die privat Freundſchafft vberwogen:
Der verließ Welſchland/ vnd ſetzt ſich in Franckreich/ hielt zu Lyon eine Verſamlung der Geiſtlichen/ verdampt vnd verbant den Keyſer/ ſetzt jhn ab/ vnd befahlden Teutſchen Fuͤrſten in einer Jnſul auff dem Rhein eine Wahl/ wegen eines andern Keyſers/ anzuſtellen.
Der Keyſer zog vber das Gebuͤrg/ vnd machte dem Papſt warm/ daß er ſchier anders Sinnes wer worden/ doch nahm der Papſt den fuͤnfften Theil aller geiſtlichen Jntraden/ den ſo weit geſuchten Krieg auß zufuͤhren:
Vnd damals entſtunden die zwo feindſelige Partheyen in Welſchland/ die Welffen/ ſo dem Papſt/ vnd die Gibeliner/ ſo dem Keyſer anhaͤngig waren.
Jn deſſen wehleten Maintz vnd Coͤllen Landgraff Heinrichen zum Aberkeyſer/ der ſich zwar anfangs entſchuldigte/ doch/ als der Papſt jhm fuͤnff vnd zwantzig tauſend Marck Silber vbermachte/ den Laſt auff ſich nahm/ deß Keyſers Sohn Conradum ſchlug/ vnd zu Franckfurt am Mayn ſich eroͤnen laſſen/ ſtarb aber bald/ nach einer Wunde/ die jhm vor Vlm wurde geſchlagen/ als ein Fieber dar zu kam.
Vnd ſcheinet/ es habe der Papſt allhie ein Fehler begangen/ daß er den Frantzoſen dem Engellaͤnder an den Halß gehaͤngt/ weil derſelbige ſich zu Lyon beklagte/ daß der Papſt ſein Koͤnigreich (Jahrs ſechtzig tauſend Marck Sterling/ jeden Sterling zu vier Koͤnigsthaler) zu ſehr erſchoͤpffte.
Dann wann er den Frantzoſen/ wie hernach geſchehen/ in Welſchland bringen/ oder in Teutſchland fuͤhren koͤnnen/ ſolte Fridericus vbel geſeſſen ſeyn.
Der Bapſt ließ Wilhelm/ Graffen in Holland/ hernach zum Aberkeyſer auffwerffen/ der zu Aachen mit Gewalt gecroͤnet worden/ Conradum deß Keyſers Sohn/ anfangs erlegt/ aber durch widerwaͤrtiges Treffen jhm hernach weichen/ vnd ſich in den Niderlanden halten müſſen.
Endlich ſtarb Fridericus in Welſchland im Jahr 1250.
vnd macht dem Bapſt Lufft/ daß er wider in Welſchland kam:
Weil aber Conradus, deß verſtorbenen Keyſers Sohn vnnd Erb (dann Heintz der andere Sohn/ muſte zwey vnd zwantzig Jahr in Fuͤrſtlicher Gefaͤngnüß zu Bononien ſitzen/ vnnd endlich Anno 1272. ſein Leben alſo enden/) die Nordmaͤnniſche Landſchaffte mit Gewalt einnahme/ thaͤt jhn der Bapſt in Bann/ vnd erweckt jederman wider jhn.
Conradus ſieget allenthalben/ erzeigt ſich aber mehr grauſamer/ als ſein Gluͤck vnd ſelbige Zeiten erforderten/ lud groſſen Haß bey Klein vnd Groß auff ſich/ vnd bewegt den Bapſt/ daß er Hertzog Reicharden/ deß Koͤnigs in Engelland Bruder/ die Nordmaͤnniſche Laͤnder antruge/ ein zunehmen/ vnd zubeſitzen/ darzu er jhm behuͤlfflich ſeyn wolte; vnd vberkam deßwegen groſſe Summen auß Engelland.
Jn deß ſtarb Conradus, naͤmlich/ Anno Chriſti 1254.
Darumb fiel der Bapſt in Apulien/ vnd wolte dieſelbige Laͤnder an den Roͤmiſchen Stul bringen/ wurde aber von Manfredo, deß Conradi vnehelichen Bruder/ der ſich vor deß jungen Conradini Vormund außgab/ herauß geſchlagen.
Vnd erfordert Wilhelmen den Aberkeyſer vergeblich auß den Niderlanden wider jhn/ weil Wilhelmus bald darauff/ wegen eines Steinwurffs verwundet/ mit den Frießlaͤndern viel zuthun hatte/ vnd Innocentius bald geſtorben.
Aber Alexander IV. macht deß Koͤnigs in Engelland Sohn zu Koͤnig in Apulien vnd Sicilien/ dardurch er nur dieſelbige Voͤlcker deſto mehr verbittert.
Hierauff kam Vrhanus IV. zum Papſthumb/ vnd iſt wol zumercken/ daß Manfredus (dem man Schuld gab/ er haͤtte Conrado mit Gifft das Leben verkürtzet) gewiſſe Zeugen vorgebracht/ mit welchen er beweiſen wollen/ Keyſer Friderich haͤtte ſeine Mutter noch zuletzt geehelichet/ daß er vorgeben/ Conradinus were verſtorben/ welches doch nicht war; vnd daß er ſeine Tochter Conſtantia, Petro von Arragonien zum Weib/ vnd weil er keine Manns- Erben hatte/ das Koͤnigreich Sicilien vnd Apulien zur Morgengab gegeben: Hingegen der Bapſt deß Koͤnigs in Franckreich Bruder/ Carlen/ Hertzogen von Anjou, eben daſſelbige Koͤnigreich auffgetragen/ wann er Manfredum vertreiben/ vnnd dem Roͤmiſchen Stul Jaͤhrlich viertzig tauſend Cronen zahlen wolte.
Die Sach ward in Franckreich beliebt/ weil der Koͤnig der Bruͤder drey hatte/ die auß Regierſucht jhm leichtlich Haͤndel machen koͤnnen/ darumb wurd Hertzog Carlen mit groſſer Macht zu Waſſer vnd Land/ mit dieſem Beding abgefertiget/ daß er auff das Koͤnigreich Franckreich/ vnd andere Anſpruͤch an daſſelbe ſolte verzeihen/ wie er auch zu Rom gethan/ vnd daſelbſt ein Koͤnig zu Jeruſalem vnd in Sicilien geeroͤnet worden/ Anno Chriſti 1265. wegen deß Koͤnigreichs Jeruſalem erlangte er bald noch ein ander Recht/ das jhm Maria Domicella wider Hugo von Luſignan, in Gegenwart etlicher Cardinaͤl vberließ/ vnd durch Notarien bekraͤfftigte/ als man jhrer ohne Kriegsmacht gar nicht achtete.
Jm folgenden Jahr erlegt er Manfredum in einem Haupttreffen/ vnd ließ jhn durch deß Graffen Rotæ Verraͤhterey (darzu er/ wegen geuͤbten Gewalts) gar auß dem Wege raͤumen.
Hie meldet ſich Conradinus an/ zu ſeinem Vaͤtterlichen Erb zugelangen/ wurde aber abgewieſen:
Darumb verkaufft er etliche Herꝛſchafften in Schwaben/ vnnd zog in Welſchland/ mit groſſem Verlangen vnd vielfaltigem Begehren ſeiner Vnterthanen:
Aber der gute Conradinus lag vnten in einem Haupttreffen/ kam mit der Flucht darvon/ doch am Fingerring erkannt/ gefangen gefuͤhret/ vnd enthauptet/ mit etlichen andern groſſen Herꝛn/ ſeinen Helffern/ Anno Chriſti 1268. den 29. Octobr. auff einen Montag:
Dem folget vber ein Monat Clemens IV. der Papſt/ der dem Frantzoſen den Raht gegeben/ ſich ſolcher Geſtalt ſeines Koͤnigreichs vnd Lebens zuverſichern:
Vnd ſtunde der Stul ledig zwey Jahr vñ neun Monat; das Roͤmiſche Reich aber vber zwantzig Jahr.
Der newe Papſt Gregorius X. ſchrieb an die Teutſche Fuͤrſten/ ſie ſolten einen Keyſer wehlen/ oder gewaͤrtig ſeyn/ daß er jhnen einen Keyſer ſetzte:
Darauff wehleten ſie Ottaker, den Koͤnig in Boͤhmen/ der es abſchlug/ weil er ſich hoͤher daͤuchte/ als ein Keyſer/ alſo fielen alle Stimmen auff Graff Rudolffen/ von Habsburg/ der eben vor der Statt Baſel lage.
Es konten aber die Paͤpſte mit den Frantzoſen in Sicilien ſich nit lang vertragen/ darumb ſuchten ſie Huͤlff bey Rudolpho dem Keyſer; der aber wider die Boͤhmen vnd Bayern zu Feld lag/ vnd mehr auff Teutſchland ſahe/ als auff andere Laͤnder deß Roͤmiſchen Reichs.
Alſo vbergab er dem Papſt Nicolao lll. viel Landſchafften in Welſchland/ daß er den Krieg in dem gelobten Land mit den geiſtlichen Geldern fortfuͤhren ſolte/ welches aber nicht geſchehen.
Wie nun die Frantzoſen auff einen Abend/ den zweyten Oſtertag/ in zweyen Stunden/ von den Sicilianern Anno Chriſti 1282. alle miteinander in der Jnſul vmbkommen/ vnd Petrus von Arragonien/ deß Papſts vngeacht/ mit ſeiner Gemahlin/ deß Manfredi Tochter/ in das Land kommen/ die Frantzoſen ſich jhm widerſetzt/ vnd verlaiten laſſen/ wie man/ nach ergangenem geiſtlichen Bann/ in Arragonien geſtritten; wie Koͤnig Philippus der Schoͤne/ in Franckreich/ wegen der Columneſer vnd Flanderer in Vngelegenheit bey Bonifacio Vlll. gerahten/ der eine Bull an jhn laſſen abgehen/ in welcher er ſich einen Herꝛn der Welt/ in Geiſt- vnd Weltlichen Dingen ruͤhmet/ vnd wie ſolches Philippus auffgenommen; wie Clemens V. ſich in Franckreich geſetzt; wie die Teutſche Keyſer nicht mehr vber das Gebuͤrg gangen/ ſondern etliche Staͤtte den Baͤpſten/ andern den Jnnwohnern ſelbſt vmb ein Stuͤck Gelts vberlaſſen/ vnd in Freyheit geſetzt/ dannenher ſolche jhnen Haͤupter vnd eygene Verwalter/ als Verona, Mantua, Mutina, Patavium, vnd andere mehr/ vnter ſich auffgeworffen/ ſo endlich zu Graffen/ Fuͤrſten vñ Herꝛn erwachſen/ vnd den Dominat auff jhre Nachkoͤmmlinge vnd Erben fortgepflantzet; biß daß Henricus Vll. in Lombardey/ wider alles vnter ſich gebracht/ vnd Anno Chriſti 1311. einen Reichs-Abſchied gemacht:
Ein Roͤmiſcher Keyſer wer nicht ſchuldig einem Roͤmiſchen Papſt den Eyd zuleiſten/ Sintemal es gantz vngewoͤhnlich vnd new/ daß ein Fuͤrſt vnd Herꝛ der gantzen Welt/ dem Knecht aller Knechten/ mit Pflicht zugethan ſey; wie er ſich zu Piſen vnd in Rom laſſen croͤnen/ vnd den Koͤnig in Sicilien Roberten in die Acht erklaͤret/ vnd der Bapſt hierinn widerſprochen/ iſt allenthalben bey den Geſchichtſchreibern zuvernehmen.
Als Ludovicus auß Bayern/ den Aberkeyſer Friderichen auß Oeſterreich vberwunden/ vnd gefangen/ thaͤt er etlichen Graffen vnd Herꝛn in der Lombardey Huͤlff wider den Bapſt:
Darumb befahl Iohannes XXll. der es mit dem Oeſterreicher hielte/ den achten Octob.
Anno 1323. der Keyſer ſolte vom Reich abtretten/ vnd alles/ was er bißher verhandelt/ auffheben:
Dann es ſolte ohne ſein Vorwiſſen/ niemand zu ſolcher Hohheit gelangen:
Er ſolte jnnerhalb eines Viertheil Jahrs/ vor jhm zu Avignon erſcheinen.
Ludovicus hielt einen Reichrtag/ vnd fragte die Staͤnde:
Von wem er den Keyſerlichen Schmuck/ vnd Gewalt empfangen/ von jhnen/ oder von dem Bapſt?
Darauff einmal geſchloſſen worden/ man ſolte die Teutſche Freyheit verthaͤdigen/ doch foͤrchtet ſich der Keyſer/ wegen deß ergangenen geiſtlichen Banns/ zog gen Rom/ ließ ſich eroͤnen/ vnd machte einen Columneſer zum Aber- Bapſt/ der ſich Nicolaum V. genannt:
Richtet aber wider Roberten den Sicilianer wenig auß/ vnd muſte/ wegen ſchwaͤren Vnkoſtens/ wider nach Teutſchland ziehen/ in dem Iohannes Koͤnig in Boͤhmen/ vnd deſſen Sohn Carolus, ſich jhm allenthalben widerſetzten.
Benedictus Vlll. verfolget ſeines Vorfahren Sach/ gab vor/ der Keyſer were laͤngſt tod/ dieſer/ wegen deß Banns/ nicht zuachten/ die Verwaltung deß Roͤmiſchen Reichs/ ſtuͤnde jhm/ als dem Bapſt zu; vnd verordnete Voͤgte in alle Staͤtt in der Lombardey.
Als nun Ludovicus zum dritten mal an den Bapſt hochanſehenliche Geſandten geſchicht/ vnnd nichts erhalten/ ließ er alle Staͤnde zuſammen kommen/ vnnd die Churfuͤrſten vor jhn ſchreiben/ neben dem Erinnern/ es were Landkuͤndig/ daß ſein Vorfahr wider Gott/ vnd alle Gerechtigkeit/ den Bann geſprochen:
Vnd bald hernach einen Schluß machen:
Der Keyſer haͤtte das Reich von Gott allein/ vnnd wann er von allen/ oder den mehrern Churfuͤrſten erwehlet were/ ſolte man jhn auß ſolcher Wahl allein vor den rechtmaͤſſigen Keyſer halten/ ob jhn ſchon der Bapſt nicht ſalbete/ weyhete vnd croͤnete; vnd wer anders geſinnet ſey/ der begehe das Laſter der beleydigten Majeſtaͤt/ vnd deſſen Guͤter ſolle man alle miteinander einziehen.
Ferner ſchlieſſen ſie/ die Verſamlung der Biſchoffe/ ſey vber den Bapſt:
Welcher letzte Satz hernach viel Gezaͤncks vnd Diſputierens hat vervrſachet.
Auff einen andern Tag/ als der Koͤnig in Engelland zugegen/ wurd geſchloſſen/ die Ceremonien/ ſo der Bapſt bey Beſtaͤttigung eines Keyſers brauchte/ weren Freund vnd Wort ohne Nachdruck/ die ein jeder Biſchoff verrichten koͤnte.
Dieweil aber der Keyſer durch ſeine Raͤht vnd Abgeſandte/ auch durch andere Potentaten anhalten ließ/ damit er der mal eins deß Banns entlediget wuͤrde/ beſtimpt jhm der Bapſt/ Anno Chriſti 1343. dieſe Puncten zum Vergleich:
Erſtlich/ ſolte der Keyſer ſeinen Raht den Wilhelm Okam/ hergeben: Darnach alle Acta wider den Bapſt auffheben; mit einem Edict zu ewigen Tagen bekraͤfftigen/ das Roͤmiſche Reich were ein Lehen vom Bapſt: Geſtehen/ daß er ein Ketzer; Die Roͤmiſche Hohheit ablegen/ vnnd nicht anders/ als nach deß Bapſts Willen/ wider annehmen; Seine Perſon/ ſeine Kinder/ vnd alle ſeine Land in deß Bapſts Hand ſtellen:
Welches alles die ſaͤmptliche Staͤnde verworffen vnd vernichtet/ auch deßwegen durch eine Geſandheit/ dem Bapſt einen ſcharpffen Verweiß thun laſſen.
Doch begab ſichs/ daß der Bapſt zu Oeſterlichen Zeiten/ vngeacht aller demuͤhtigen Anbietung/ den Keyſer auff das grewlichſte verketzert/ verflucht vnd verbannet/ auch den Staͤnden anbefohlen/ in gewiſſer Zeit einen andern Keyſer zuwehlen:
Deme Trier/ Coͤlln/ Boͤhmen vnd Sachſen gefolget/ vnd zu Rentz bey Trier ſich verſamlet/ auch daſelbſt deß Koͤnigs in Boͤhmen Sohn Carolum, der eben in Franckreich ſich zu Feld gebrauchen laſſen/ zu einem Roͤmiſchen Keyſer erwehlet.
Ludovicus beſchrieb die vbrige Staͤndenach Scheir/ vnd ließ vber ſolcher Wahl erkennen.
Allda Carolus gantz verworffen worden/ weil er nicht zu Aachen/ da man jhn nicht eingelaſſen/ ſondern endlich zu Bonn die Croͤnung angenommen.
Doch nahm er ſich der Reichshaͤndel nicht/ ſo lange Ludovicus lebete/ wenig an.
Gleichwol gab es nach deſſelben Tod/ allererſt ſchwaͤre Haͤndel/ als die Staͤnd zu Franckfurt am Mayn ſich verſamleten/ dem Paͤpſtiſchen Joch widerſetzten/ vnd Carolum den Boͤhmen/ gar nicht annehmen wolten/ der were zumal vnrichtiger Weiſe erwehlet/ haͤtte die Stimmen mit Gelt erkaufft/ als die Wahl anderſtwo/ dann zu Franckfurt/ die Croͤnung nicht zu Aachen/ nicht offentlich/ ſondern heimlich/ auch nicht bey entledigtem Reich/ nicht nach Außweiſung deß Rechten/ ohn einige tringende Noht/ nicht dem gemeinen Weſen zum beſten/ ſondern auß privat-Begierd geſchehen.
Darumb erwehleten ſie Eduard/ den Koͤnig auß Engelland/ der kuͤrtzlich ein ſehr groſſe Schlacht an den Frantzoſen gewonnen hatte:
Er wolte aber ſich keiner weitlaͤufftigen Haͤndel anmaſſen/ vnd blieb in ſeiner Jnſul/ wie ein Schildkrott vnter jhrem Nohtveſten Gewoͤlb.
Aber der Papſtließ etwas Gelindigkeit ſehen/ vnd den Teutſchen/ ſo Ludovico anhaͤngig geweſen/ vnd noch waren/ die Abſolution vom Bann anbieten/ wann ſie wolten einen Eyd thun:
Es gebühre einem Keyſer nicht/ ein Papſt abzuſetzen/ vnd ſie wolten keinem Keyſer vnterthaͤnig ſeyn/ er were dann von dem Papſt beſtaͤttiget.
Vnd weil die Layen hierzu gar nicht verſtehen wollen/ auch ein groſſe Vnruhe darauß erwachſen konte/ hub der Papſt den Bann ohne Bedingung auff/ welches an jhm hoͤchlich zuloben.
Dann die vnwillige Staͤnde vnterlieſſen nichts deſtoweniger Friderichen/ den Landgraffen in Thuͤringen/ der ſich aber vor Caroli Macht vnd Nachbarſchafft foͤrchtet/ vnd die angebottene zehen tauſend Marck Silber zu einem Abſtand annahme/ vnd bald darauff auß dieſer Welt hinzoge:
Vnd nach dieſem Guͤnthern/ Graffen zu Schwartzenburg zuerwehlen/ der ſechs Wochen vor Franckfurt gelegen/ hernach eingelaſſen/ vnd vor einen Keyſer offentlich außgeruffen/ aber mit Gifft verderbet/ ſich behandeln laſſen/ den angewendeten Koſten bezahlt genommen/ vnd gleich hingeſtorben.
Alſo blieb Carolus IV. vbrig/ vnd hielt ſich gegen jederman gnaͤdig/ wurd auch zu Rom gecroͤnet/ vnnd zuͤchtiget die Lombarder/ dem Roͤmiſchen Stul zum beſten/ durch ſeinen Cantzler:
Macht auch den 13. Octob. Anno 1359. in Prag ein Reichs- Satzung/ daß die gantze Cleriſey ſolte frey ſeyn/ vnd jhrer Privilegien genieſſen.
Vnd als der Papſt Huͤlff wider die Gibeliner (ſo es alle zeit mit den Keyſern wider den Papſt gehalten) begehrte/ thaͤt Carolus ein Zug in Lombardey/ richtet nichts nahmhafftiges auß/ als daß er vmb Gelt viel Freyheiten vergab.
Vnd hiemit erlangten die Baͤpſte/ was ſie ſo lang geſucht hatten/ naͤmlich/ die voͤllige Freyheit von weltlichem Gewalt; auch Huͤlff wider jhre Widerſpenſtige.
Wie ſchwaͤr aber dieſes alles der Roͤmiſchen Kirchen gefallen/ moͤgen die Erfahrne in alten Geſchichten nachdencken.
Vnd wer wird allhie den ſicherſten Außſpruch geben:
Ob die Baͤpſte den Keyſern zuviel gethan/ vnd vnbilligen Gehorſam begehrt/ oder ob die Keyſer nicht genug gethan/ vnd der Cleriſey zu jhrer eygenen Verdamnuß ſich widerſpenſtig erzeiget haben.
Allezeit befinden wir/ nach einem tieffen Schlaaff/ in auffgeraumbtem Hirn/ bey wolgebutztem Liecht der Vernunfft/ vnd an den fuͤnff Fingern/ daß die Ringmawer jnn- vnd außwendig nichts/ als lauter Fehler ſihet/ vnd wie jener ſagt:
Ketgen vnd Gretgen/ Hanß vnd Haͤnſel gar offt auff den Holtzweg/ vnd in die Jrꝛe kamen.
Ariſtoteles geht dem natuͤrlichen Liecht nach/ vnnd ſetzt/ als gantz bekant.
Ein Tyrann ſuche ſein Eygen/ aber ein rechtmaͤſſiger Fuͤrſt ſeiner Vnterthanen Nutzen/ Paulus der Apoſtel ſchreibet viel von den Biſchoffen/ welches aber/ nach dem ſich die Zeiten verendert/ ſich etwas füglicher außlegen vnd verſtehen muß:
Vor dißmal muͤſſen wir an dieſem Ort abbbrechen/ vnnd hie einen Pfal ſchlagen/ biß wir durch die grauſame Verfolgungen wider anhero gelangen.
Der neundte Diſcurß.
Wie auff die Heydniſchen Verfolgungen die Ketzeriſche gefolget:
Als von Ario, von Mahomet/ von Saracenen vnd Tuͤrcken.
Warumb jhnen ſo wenig Widerſtand geſchehe/ was die Cleriſey vor Vortheil habe zu dem Regiment.
PAs grauſame Verfolgungen in den erſten dreyhundert Jahren nach der Menſchwerdung Chriſti/ vber die Rechtglaubigen ergangen/ iſt nicht gnugſam/ als vnmuͤglich/ zubeſchreiben; doch werden ſolche namhafftig gemacht von den Keyſern/ vnter welchen ſie geſchehen/ als vnter Nerone, Domitiano, Trajano, Adriano, Antonino, Severo, Maximino, Decio, Valeriano, vnd Diocletiano; alles wegen der Heydniſchen Abgoͤtterey/ weil der Teuffel ſich nicht ſo leichtlich auß ſeinem Reich vertreiben laſſen/ ſondern den Raub gegen vielem Blut verkauffen wollen.
Nach dem aber der Allmaͤchtige ſolche Keyſer erweckt/ die den Chriſten Schutz gehalten/ vnd ſich ſelbſt zu jhrer Religion bekannt/ den Kirchen groſſe Guͤter vnd Stifftungen verſchafft/ auch die jenige/ ſo dem wahren GOtt vnnd Heyland der Welt dieneten/ von weltlichem Laſt vnd Gewalt befreyet; hat Satan mit euſſerlicher Macht muͤſſen jnnhalten/ auſſer deſſen/ daß die Barbariſche Voͤlcker jederweilen in das Roͤmiſche Reich eingefallen/ vnd nicht geringen Schaden gethan/ die doch auch bald die Heydniſche Abgoͤtterey fahren laſſen/ vnd Chriſti Joch auff ſich genommen.
Darumb griff es Satan an auff ein andere Weiß/ bließ das Fewer deß Hochmuhts auff/ in vieler geiſtlichen Hertzen/ vnd bracht ſie dahin/ daß ſie die geſunde Lehr verfaͤlſcht/ vnd zu Erlangung jhres Zwecks/ naͤmlich/ andern vorzugehen/ die Potentaten auff jhre Meynung gebracht/ vnnd wider die Rechtglaubige verhetzt haben.
Dann Arius konte nicht leyden/ daß jhm ein ander vorgienge; darumb erdacht er newe Artickel vber der Lehr/ von der Perſon vnd Gottheit Chriſti/ macht ſich einen groſſen Anhang/ verfuͤhret Conſtantiam, deß groſſen Conſtantini Schweſter/ die nicht nach ließ ſeine Sach zuverthaͤdigen/ biß er wider auß dem Elend/ in welches er/ wegen der Lehr vnd Lebens verſtoſſen war/ zu der vorigen Stell beruffen worden/ vnnd Athanaſius/ vmb Friedlebens willen deß Lands entweichen muͤſſen.
Conſtantius der eine Sohn deß groſſen Conſtantini, wolte die Rechtglaubigen vnter ſeinen Vnterthanen nicht dulden/ vnd hielt jnne mit der Verfolgung/ ſo lang ſeine beyde Bruͤder noch lebten/ vnd jhm den Zaum zeigten:
So bald ſie aber Platz gemacht/ daß er allein regierte/ vnterhielt er die Arrianer allein/ vnnd vertrieb die Rechtglaubigen.
Es vnterſtund zwar der vmbgeſchlagene Keyſer Julianus das Heydenthumb wider auffzurichten/ wie auch der hochanſehenliche Symmachus, vnd Feldoberſte Arbogaſt; konten aber mit groſſer Muͤhe erhalten; daß ſie jhren Goͤtzendienſt/ wo nicht offentlich/ doch heimlich/ ohne Noht/ vnnd dannoch nur eine Zeitlang verrichten moͤgen.
Darumb es die Rechtglaubige damals nur mit den Arrianern zuthun hatten:
Vnd weil es Ario bey dem Frawenzimmer anfangs wolgelungen/ bewarbe ſein Anhang ſich vmb Gunſt bey der Keyſerin Juſtina/ die jhren Ehevogt/ Keyſer Valentzen/ vnd jhren Sohn/ Keyſer Valentinian den Arrianern zugeneigt; daruͤber Ambroſius Biſchoff zu Meyland/ ſehr groſſe Gefahr muͤſſen außſtehen.
Vnd weil die Wenden/ neben andern vielen Barbariſchen Voͤlckern an den Grentzen deß Roͤmiſchen Reichs Fuß geſetzt/ haben die Arrianiſche vertriebene Geiſtliche ſich zu jhnen verfuͤget/ vnd alſo jhre falſche Lehr weit außgebreitet.
Dannenhero iſt es kommen/ daß/ als man den Wenden/ Gothen/ Hunen/ Alanen/ Lombarden muͤſſen Land vnd Sitz einraumen/ ſie auch die Arrianiſche falſche Lehr auff deß Roͤmiſchen Reichs Boden wider gebracht/ behauptet/ vnd mit Gewalt fortgepflantzet; vnnd als ſie in Franckreich/ Jtalien/ Spanien/ vnd Africa ſich veſt gemacht/ vnd eygene Koͤnigreich geſtifftet/ die reine Lehr verdunckelt/ vnterdruckt/ vnd grewlicher/ dann die Heyden verfolget/ aber die Arrianiſche Lehr allein getrieben: Dannenhero jener Kirchenlehrer bekuͤmmerlich ſagt:
Die gantze Welt iſt Arrianiſch worden/ ſchier vnvermerckter Weiß/ da naͤmlich/ niemand mehr wider den Riß ſtunde/ vnd die gelehrte Rechtglaubige ſehr wenig an der Zahl ſich verkriechen/ oder ſonſten die bethoͤrte Welt geſegnen muſten.
Doch verliehe GOtt Gnad/ daß Rom/ Burgund/ der mehrertheil Franckreich/ vnnd gantz Engelland die vhralte Lehr vnverſehret behielten:
Vnd daß die erwehnte frembde Voͤlcker/ nach vnd nach den Jrꝛthumb erkanten/ vnnd fahren lieſſen/ auch den Rechtglaubigen Beyfall gaben.
Vnd weil Satan geſehen/ daß er durch die Arrianer nichts ferner außrichten wuͤrde/ erweckt er den Gotts laͤſterlichen Mahohomet; welcher auß einer vnzeitigen Geburt deß Arii, entſproſſen/ der mit fleiſchlicher Lehr vnnd grobem Gewalt/ die ſpitzfuͤndige Vernunfft vbertreffen/ vnd alles vberrumpeln ſolte.
Dieſer Mahomet iſt gezeuget von Abdala/ einem Arabiſchen Edelmann/ vnnd von Enima einer Judin/ in dem offenen Flecken Ytrarip/ Anno Chriſti 606. den 24. Aprill/ welchen Tag die Tuͤrcken mit groſſer Andacht ein gantze Woche Jaͤhrlich begehen.
Mahomets Vatter hatte gute Kundſchafft mit einem Juden/ der ſich auff das Geſtirn/ vnd auff deß Himmels Lauff ſehr wol verſtunde/ der zeigte den Eltern an/ jhr Kind wuͤrde im Reich vnnd in dem Geſetz maͤchtig werden.
Zur ſelbigen Zeit ſtunden die Voͤlcker in Africa vnd Arabien in groſſem Bedencken/ weil ſie ſahen/ daß das Heydenthumb abgieng/ vnd an ſich ſelbſt voller Betrug war/ ob ſie ſich zu den Juden ſchlagen/ oder den Chriſtlichen Glauben annehmen/ oder aber den Arrianern beyfallen ſolten.
Da erdacht gemelter Jud/ nach Abdalæ Tod/ eine fette Luͤgen/ vnd ſagt:
Er haͤtte im Geſicht zween Engel geſehen/ die dem Mahomet das Hertz auß dem Leib genommen/ als er eben vier Jahr alt geweſen/ daſſelbige auffgeſchnitten/ vnd ein Klumpen Bluts darauß genommen/ hernach mit reinem Waſſer außgewaſchen/ vnd auff eine Wage gelegt/ vnnd zehen andere Hertzen deſſelbigen Volcks/ bald hundert/ endlich tauſend dargegen abgewogen/ da Mahomets Hertz doch allezeit ſchwaͤrer geweſen; darumb der Engel geſagt:
Diß Hertz werde alle Hertzen in Arabien vbertreffen.
Als nun Mahomets Mutter auch geſtorben/ nahm jhn ſeines Vatters Bruder Abutalip zu ſich/ vnd gab jhn dieſem Juden zuvnterweiſen/ der jhm der Chriſten vnnd Juden Geſetz erklaͤrete.
Mit der Zeit gerieht er in Geſellſchafft eines Moͤnchs/ Sergius genannt/ der deß Neſtorii Jrꝛthumb/ ſo vmb ein kleines beſſer/ als Arii Gottslaͤſterung/ zugethan war:
Alſo/ daß Mahomet das Chriſtenthumb auß truͤben/ ſtinckenden Pfuͤtzen/ vnd nicht auß dem klaren Brunnen Jacobs geſchoͤpfft.
Darunter er die Altvaͤtteriſche Fabeln der Juden gemenget/ vnd alſo ſeinem Miſchling eine Farb angeſtrichen.
Da nun Mahomet zu ſeinen Jahren kommen/ thaͤt er ſich zu einem Kauff mann/ vnd ward deſſen Diener/ hielt ſich ſo wol/ daß eine Fuͤrſtin vnd Wittib/ Cadegan genant/ jhn zu jhr nahm/ jhren Kauffhandel in Syrien vnd anderſtwo zutreiben.
Das Gluͤck wolt jhm ſo wol/ daß er dieſe Fuͤrſtin zur Ehe bekommen/ die jhn mit allen jhren Guͤtern/ Land vnnd Leuten begabet/ welches jhm ſeine wolgeloͤßte Zung/ auch die ſchwartze Kunſt/ deren er wol erfahren geweſen/ zuwegen gebracht.
Er hatte auch groſſe/ Kundſchafft mit einem Gottslaͤſterlichen Ketzer/ Johannes genant/ der jhm einblieſe/ wie er Chriſten vnd Juden begegnen ſolte.
Heraclius Roͤmiſcher Keyſer/ druckte die Perſier/ Arabjer vnd Chaldeer mit groſſem Geitz/ vñ beſoldete die geworbene Knecht nicht; darumb bedachte Mahomet/ wo ſie der Schuch druckte/ vnd mahlet jhnen die alte Freyheit vor/ vnd wurd jhr Oberſter; ſchlug die Keyſerliche Voͤgt tod/ ſchmidet ein newe Religion/ als ein groſſer Prophet von Gott geſand/ der Juden vnd der Chriſten Geſetz zu miltern vnd zu lindern: Beſtaͤttigte ſeinen Aberglauben durch Wunder/ wie eine verlockte Taube kam/ jhm auff die Achſel ſaß/ vnd den Schnabel in das Ohr ſteckte; auch ein Ochs mit ſeinem Geſetz an den Hoͤrnern/ auff ſein Zuruffen/ herbey lieffe/ vnnd jhm auß der Hand aſſe.
Auchfand er (was erlaͤngſt vergraben laſſen) ohngefehr vnter der Erden etliche Gefaͤß mit Gold/ Milch vnnd Honig/ die Glückſeligkeit von dem Vberfluß bey ſeinem Glauben anzudeuten.
Er erlaubt vier Eheweiber/ vnd die Beyſchlaͤfferinnen ohne Zahl/ verſpricht ein Paradeiß nach dieſem Leben/ wie der Venusberg.
Er ſtarb Sinnloß/ oder durch Gifft/ wie etliche ſchreiben/ vnd wurd von Hunden zerriſſen/ weil er nicht wolle begraben ſeyn/ ſondern den dritten Tag wider aufferſtehen/ darumb jederman in deſſen verbleiben von jhm abfiel.
Aber Ebubeer, einer ſeiner Juͤnger/ vnterfieng ſich deß Regiments/ vnnd befahl bey Leibsſtraaff an dieſem Glauben zuhalten/ ließ ein koͤſtlichen eiſern Sarck machen/ vnd in den new erbawten Tempel zu Mecha/ oben ins Gewoͤlb maͤchtige Stuͤck von Magneten/ die das Eiſen auß Krafft der Natur an ſich ziehen/ einmawren: Alſo ward der eiſern Sarck/ ohne Zuthun Menſchlicher Haͤnde/ empor gezuckt/ welches der einfaͤltige Poͤffel vor ein Zeichen ſeiner Herꝛlichkeit hielte.
Jm Jahr Chriſti 1470. ſchlug das Wetter in den Tempel zu Mecha/ daß beydes Gewoͤlb vnd Sarck in die Erd geſuncken/ vnd ein groſſer Theil deß Tempels darnider gefallen/ wie M.
Henricus Cnuſtinus ſchreibet.
Jm Jahr 1630. erſchüttert ſich die Erd in derſelben Gegend/ vnd warff den Tempel Mahomets zuhauff:
Darauff erfolgt groß Regenwetter/ ſampt einem Wolckenbruch/ vberſchwemmet alles/ vnd veführet den Sarck; vielleicht zum Zeichen/ daß Himmel vnd Erd/ GOtt/ vnnd die Menſcheu/ einer ſothanen vnſeligen Religion/ bald/ vnnd vnverſehener Weiß den Garauß machen werden.
Dieſe abſchewliche Lehr wurd mit Schwerd vnd Fewer fort geſetzt/ auch keines Menſchen/ der ſolcher widerſtunde/ verſchonet:
Vnnd weil die fleiſchliche Luͤſten vngezaͤumet mit vnterlieffen/ wuchs diß Regiment ſehr geſchwind/ alſo/ daß jhr Oberhaupt vnderſchiedliche Caliphen/ in den Jnſuln/ vnd allenthalben verordnen muͤſſen.
Doch blieb die Religion nicht einig/ ſondern trennete ſich/ wegen etlicher Lehrer/ die den Coran/ oder das Geſetz/ auff widerſinniſche Meinungen außlegten:
Alſo/ daß dreyerley Secten vnter jhnen entſtanden/ die Tuͤrcken/ die Perſier/ vnnd die Tartaren/ die ſich auch mit blawen/ roͤhten vnnd gruͤnen Turban/ oder Huͤtten vnderſcheyden/ einander nicht weniger feind/ als den Chriſten.
Die Saracenen lieſſen jhnen die newe Lehr am erſten gefallen/ nach den Arabern/ vnd brachten ſie in Africa/ in Spanien/ in Welſchland/ Sicilien/ Rhodiß vnd andere Jnſuln vnd Landſchafften/ ob ſchon die Mohren nicht ſo gar koͤſtlichen Glauben haben ſollen.
Als nun die Saraccnen durch zuviel groſſes Gluͤck ſchlaͤfferig worden/ auch ſelbſt einander in die Haar gefallen/ thaͤten ſich die Tuͤrcken herfuͤr/ ſtreyfften durch das Caſpiſche Gebuͤrg/ in das flache wolgebawte Land/ vnd ſetzten ſich endlich gar darein; funden dieſe newe Lehr bey dem gemeinen Mann annchmlich/ vnd ergriffen ſie auch.
Weil ſie nun gute Kriegsleute waren/ ſchlugen ſie ſich zu der ſchwaͤchſten Parthey/ vnd machten/ daß ſie jmmerdar einen guten Brocken darvon trugen; daͤmpfften die Saracenen/ raumten auß dem Wege einen Caliphen nach dem andern/ biß ſie endlich gar an derſelben Stell gelanget/ alſo/ daß man von den Saracenen bald nichts mehr zuſagen weiß.
Das Roͤmiſche Reich in den Mohrenlaͤndern gieng zu truͤmmern/ nicht nur/ wegen der Perſier vberauß groſſen Gewalts/ vnd wegen der Saracenen Macht in Egypten vnd Damaſco/ ſondern fuͤrnemlich darumb/ daß ſich verſcheydene Koͤnigreich erhuben/ zu Conſtantinopel/ zu Nicea/ zu Hadrianopel/ zu Trapezund/ vnd wo ſich nur ein Kriegsobriſter beveſtigen konte.
Alſo ſetzt Soliman, Orchanis Sohn/ vber den Helleſpont/ Anno Chriſti 1357. mit wenig Voͤlckern/ erobert Calliopolin/ vnd macht ein Neſt daſelbſten/ biß Amurath auß ſelbigem Ort die Chriſten gezwungen/ den fuͤnfften Sohn (oder da deren nicht ſo viel an der Zahl/ vor der andern jeden fuͤnff vnd zwantzig Aſparen) dem Tuͤrcken auff die Kriegsſchul zulieffern/ auß welchen man die Janitſcharen machte/ als die verſuchteſte Soldaten/ die vor dem Feind/ wie eine Mawer ſtehen/ vnd den fliehenden Hauffen den Ruͤcken/ oder Zuflucht halten.
Deſſen allen vneracht/ trieb die Regierſucht Andronicum, deß Keyſers Iohannis Sohn dahin/ daß er Anno 1390. dem Bajazeth ein Jaͤhrlichen Tribut/ vnnd einen Schultheiſſen in Conſtantinopel verſtattet/ wann er jhme Huͤlff thaͤte/ mit welcher erſeinen Vaͤtter Iohannem, vnnd ſeinen Bruder Emanuel vberwunden/ gefangen/ vnd drey gantzer Jahr alſo gehalten hat; aber von Bajazeth/ zu welchem Keyſer Iohannes entrunnen/ hingerichtet worden/ als der Vatter gleichen vnd groͤſſern Tribut verſprochen.
Wie es nun gemeiniglich zuſeyn pfleget/ daß der Nohthelffer vnd Erretter ſeine Arbeit wolbezahlt nimmet/ vnnd nicht ſo leichtlich kan nach Hauß wider gewieſen/ als beruffen werden.
Alſo gieng es auch mit den Griechiſchen Keyſern/ die nach einander dem Tuͤrcken ſolcher Geſtalt zum Raub worden/ wie er dann im Jahr Chriſti 1453. die Statt Conſtantinopel mit Gewalt erobert/ vnd den Roͤmiſchen Reich in denſelbigen Laͤndern den Garauß gemacht auch die Chriſtliche Religion ſo fern vertilget hat/ daß/ was noch vbrig iſt/ zu keinen Ehren gelangen/ kein Pferd reiten/ keine Waffen fuͤhren/ keine geiſtliche Hohheit/ als vnter ſehr ſchwehrem Tribut/ haben kan.
Wie er die Genueſer vnnd Venetianer zuruͤck getrieben/ Siebenbuͤrgen vnd Hungarn/ ſampt den angrentzenden Landen ſchier gar vnter ſeine Fuͤſſe gelegt/ iſt mehr zubeklagen/ als zubeſchreiben.
Vnd hie moͤchte ſich jemand verwundern/ warumb doch die Potentaten in Europa ſo vnverſoͤhnlicher Weiß aneinander wachſen/ vnd dem Erbfeind ſolchen Muhtwillen zulaſſen/ da ſie doch weit beſſere Voͤlcker in das Feld bringen koͤnnen/ vnd ſich/ wegen jhrer Voraͤltern Mannlichen Thaten jenſeit deß Meers/ zuruͤhmen wiſſen?
Vor Zeiten vberſchwemmeten die Nordlaͤnder die gantze Welt/ giengen biß in Aſien/ nahmen Platz in Galatien/ vnnd in Parthien/ durchbrachen allen Widerſtand/ vnd triumphierten gegen den vier Winden.
Die einige Hindernuͤß mag ſeyn/ der Ehrgeitz/ daß keiner mit dem Seinigen zufrieden/ den Nachbarn außbeiſſen/ vnd lieber einem ſolchen grauſamen Feind dienen/ als neben ſeines gleichen ſtehen wil.
Die hohe Schul zu Dovay, hat in dieſer Erwegung etliche Saͤtz gemacht:
Es ſey dem Tuͤrcken kein Widerſtand zuthun/ wann man nicht ein einiges Haupt auffwerffe/ die geſampte Regierung/ jedermaͤnniglich zum beſten zufuͤhren; gleich wie in einem Koͤmgreich nur ein Haupt iſt/ vnnd Teutſchland zu keiner Ruh nimmer kommen koͤnnen/ biß es ein Haupt vber ſich geſetzt.
Zu ſolchem Ende nun zugelangen/ daß man/ naͤmlich/ ein ſolches Haupt vberkomme/ das den gantzen Leib vernuͤnfftiglich regiere/ vnd ſeine Hohheit ohne Tyranney ſehen laſſe/ auch kein Glied ſich deſſen zuſchwaͤhren habe/ ſind bey den Klugen/ manche Vorſchlaͤge geſchehen; aber/ biß Dato allzumal/ gleich wie deß weiſen Platonis Entwurff/ auff dem Papier erſitzen blieben/ vnd nimmer zum Werck kommen.
Alſo pflegt ein Vhrwerck bald zuverlauffen/ wie fleiſſig man es auch richtet/ ſonderlich/ wann Froſt vnd Hitz vmbwechſeln/ die Laͤuffe verroſten/ vnd die Gewichte nicht recht gegeneinander liegen.
Es iſt zwar kein einiger Potentat/ der ein ſolch Regiment/ wann er nur darzu gelangen koͤnte/ nicht mit beyden Haͤnden angreiffen ſolte; gleich wie Alexander der Groſſe/ ſich laſſen ein Generaliſſimum in Griechenland wider die Perſier machen/ ob er ſchon noch jung/ vnd alles auff das blinde Gluͤck dahin wagte.
Socrat fragte den jungen Alzibiad/ der deß Regiments eyfferig begehrte:
Ob dann auch ein Lauteniſt/ ein Bereitter/ auch der geringſte Handwercksmann/ vor verſtaͤndige Leute/ vor Meiſter vnd Geſellen tretten doͤrffte/ wann er nicht zuvor ſeine Lehr- Jahr vberſtanden/ vnd ſeine gewiſſe Regel abgefaßt/ ja auch geuͤbet haͤtte?
Darumb ſolte ſich keiner deß Regiments vnterfangen/ er haͤtte dann zuvor alles gepruͤffet vnd erfahren.
Vnd eben dieſes iſt die Vrſach/ warumb die Biſchoffe weit beſſer regieren/ als die geborne Herꝛn.
Dann ein geborner Herꝛ ſol vnd muß regieren/ er habe gleich den Kopff vnnd die Fauſt/ ein Cron vnd Scepter/ oder eine Kapp vnnd Kolben zutragen.
Da croͤnet man/ wie bey den Perſiern/ der Koͤnigin ſchwangern Leib/ ehe man weiß/ als durch Muhtmaſſung:
Ob ein Endte/ oder Ganß ſich außbruͤte?
Da haͤngt man den Landsherꝛn in einer Wiegen an den Weidenkopff/ wie bey den Niderlaͤndern; oder legt jhn vor die Schlachtordnung/ wie bey den Frantzoſen/ wann man alles auff die Spitz ſetzet:
Da regiert ein Weib/ ein Frembdling/ ein Verſchnittener/ ein Schwartzkuͤnſtler/ ein Heuchler in deß Landherꝛn Namen; Da wird Buͤrgermeiſter/ der nicht mehr Witz hat/ als Caligulæ Pferd; Da tritt ein vierzehen/ achtzehen/ fuͤnff vnd zwantzig Jaͤhriger Juͤngling daher/ vnnd vermeinet/ ſeine ſchwache Schultern ſeyen dem Rieſen Atlas gleich/ den groſſen Laſt der runden Welt vnd Himmels Kugel/ zugeſchweigen eines Koͤnigreichs zutragen/ vnd beſſer fortzugehen/ als derſelbige; welches dann vmb ſo viel ſchaͤdlicher iſt/ wann das dumme Gluͤck ſich erluſtiget/ daß es der Weiſen jederweilen ſpottet/ den Blinden laͤßt ein Huffeiſen finden/ vnnd dem ſchlaffenden Moͤnch eine Abtey durch Ludovicum XI. oder dem Timoleon die veſte Staͤtte in das Garn zuneiget vnd anweiſet.
Darzu auch der Schmeichler Narꝛentheydigung kompt/ daß mancher Clitus ſein Leben muß laſſen/ wann er den klugen Vatter mehr preiſet/ als den tollen Sohn; vnd etwan eine Koͤnigliche Princeſſin den Tod jhres leiblichen Bruders nicht beweinen darff/ ſondern ein hoch weiſer Vaſall ſagen muß:
Der Vatter ſey herꝛlicher dann der Sohn/ eben deß wegen/ daß der Sohn noch nicht ſolchen Reichs-Erben gezeuget:
Da er auch billig ſagen ſollen/ wie der Prieſter:
Setze dein Bild nicht vber Zoroaſtrem, dann du biſt bey weitem noch nicht an ſeine Thaten fortgegeſchritten.
Hingegen hat die Cleriſey hierinn einen beſondern Vorzug; darumb ſie auch ſpricht: Sie ſey geſchorn (geweyhet) drumb werde ſie erkorn:
Wer jener nicht geborn (nach dem Lehen vnd Erbrecht) wuͤrde er nimmer erkorn/ vnd kaͤme zu keinem hohen Ampt/ welches Tugend vnnd Erfahrenheit erfordert.
Gleich wie nun in dem Kriegsweſen/ ein Marius durch Tugend/ vnter dem gemeinen Hauffen herfuͤr kreucht/ vnnd zum ſiebenden mal Bürgermeiſter wird/ dieweil das Kleinod jederman da ſtecket; alſo ſtehen offen auch die hohe Aempter/ denen/ ſo andern mitten vnter der Cleriſey an Tugend herfuͤr leuchten.
Auß ſolchem Fundament ſtehet das Rad in dem Maintziſchen Wappen/ vnd ſind ſo viel arme vnedele Kinder zum krummen Staab/ ja zu der dreyfachen Cron erhoben worden/ da freylich weder Gewalt/ noch Gelt/ ſondern allein die Tugend gelten koͤnnen.
Solches haben die Hoch- vnd Wol- oder Edelgeborne deſto mehr Schand/ daß ſie ſolche Mittel/ die jhnen von den Voraͤltern ſehr thewer erworben/ vnd hinderlaſſen ſind/ ſich ſo wenig in dem Wettlauff der Ehren bedienen: Gleich wie eines reichen Kauffmanns Sohn deſſen wenig Ehr haben muß/ wann er verarmet/ vnd ſein armer Diener reich wird.
Ein vollkommener Kriegsoberſt traͤgt die Mußquet anfangs/ ſteht Schildwacht/ erlangt die Picke/ wird ein Gefreyter/ Corporal/ Fenderich/ Vnter- vnd Ober-Hauptmann/ auch gar Oberſter/ ehe man jhm das gantze Weſen vertrawet:
Jn Verbleibung deſſen/ vnnd wann er/ als ein geborner Feldoberſt/ ſolches in Mutterleib gelernet zuhaben vermeynet/ oder andere jhn vnzeitiger Weiß oben anſetzen/ weiß er nicht/ was ſein vntergebene Kriegsleut thun ſollen/ vnd worinn ſie fehlen:
Dannenhero kein Wunder/ wann er den Nagel nicht alle mal auff den Kopff trifft/ vnd manchen Lufftſtreich thut.
Aber bey der Cleriſey geht man von einer Taffel zu der andern/ lernet erſtlich in den Cantzleyen/ darnach geſchicht einige Pruͤffung bey Verwaltung eines Ampts/ in deme alle Fehler angemerckt vnd verbeſſert werden.
Hernach thut ſich die Thuͤr auff zur geheimen Cantzley/ vnd zu den Staadſachen/ wann frembde Geſanden zuempfahen vnd abzufertigen/ biß man ſich ſelbſt zu dergleichen Bottſchafften bey andern Herꝛn abzulegen tauglich macht.
Kompt es dann zu Craiß- vnd Reichstaͤgen/ muß der Angehende fleiſſig mercken vnd lernen/ was der Alte geuͤbet/ der ſchon manches mal ſolch Ampt betretten/ fuͤrnimbt/ vnnd wie er jeder Axt einen Stiel draͤhet.
Vnd wer wolte zweiffeln/ daß nicht ein ſolcher/ wann er Abt/ Vicarius, Biſchoff/ Ertzbiſchoff vnd Churfuͤrſt wird/ alles miteinander verſchlungen/ daran andere/ ſonderlich/ der weltlichen Herꝛn/ junge Rechtsgelehrte/ vnd Reichs-Vnerfahrne noch lang zubeiſſen vnnd zukaͤwen haben?
Vnd weil Plato geſchrieben/ alsdann ſey das Regiment wol beſtelt/ wann die Weiſen ſelbſt/ oder doch die den Weiſen folgen/ das Ruder halten; meynet die Cleriſey/ die naͤchſte Himmliſche Weißheit/ gegen welcher der Menſchen Klugheit zur Thorheit wird/ vnd jhren Glantz verlieret/ gleich wie die Stern neben der Sonnen/ erlerne ſich auß heiliger Schrifft/ darauff ſie ſich gewidmet.
Vnd muͤſſe folgen/ daß jhr Regiment Gott angenehmer ſey/ als der weltlichen Herꝛn/ welche auff Hetzen vnd Jagen/ auff die Kinderzucht/ vnd andere Kurtzweil ſich legen/ vnd der Bibel gar wenig achten.
Dannenhero der Bapſt zu Rom/ der Verwaltung deß Roͤmiſchen Reichs/ bey Ableiben eines Keyſers/ biß ein anderer gewehlet wird/ ſich etliche mal vnterfangen.
Vnd weil alle Chriſten Geiſtlich ſind/ vnnd zu dem Koͤniglichen Prieſterthumb gehoͤren/ haben nach dem Exempel Eli vnd Samuels/ im Alten Teſtament/ ſie auch im Newen Teſtament beyde Schwerd etwan ergriffen/ vnnd jhnen vortragen laſſen.
Es wollen zwar die weltliche Herꝛn ſolches nicht geſtehen/ vnd bleiben Jrꝛdiſch geſinnet/ mit dem Vorgeben:
Ein Prieſter ſoll das Schwerd/ nicht deß Zwangs vnd Mordens/ ſondern deß Geiſtes vnd Lebens fuͤhren; vnd muͤſſen gleichwol hingegen hoͤren/ daß aller Bericht von recht vnd vnrechtem Gewalt/ bey den Geiſtlichen zuſuchen/ vnd daß Chriſtus nicht nach dem Fuͤrſten- vnd Lehenrecht/ nicht nach der Heydniſchen Keyſern Gutduͤncken vnd Reſeripten/ ſondern nach Moſen vnd den Propheten/ auch Apoſteln richten werde.
Wie geſchrieben ſtehet:
Laßt euch weiſen jhr Koͤnige/ vnd laßt euch züchtigen jhr Richter auff Erden.
Vnd ſoll keines wegs fehlen.
Ein Gewiſſenhaffter/ wolgelehrter Geiſtliche/ der kein Abſehen auff Weib vnd Kind hat/ ſtehet dem Land beſſer vor/ als ein toller weltlicher Herꝛ.
Dieweil aber etliche Koͤnigreich auß ſonderem Eyffer/ auch gewiſſer Vrſachen halben/ ſich an den Roͤmiſchen Stul ergeben/ iſt es allerdings billig/ daß ſie auch Troſt vnnd Schutz daſelbſt ſuchen/ vnd finden:
Nich zwar alle mal/ wegen euſſerlicher Macht/ ſondern durch Vermittelung/ wann andere/ dem Roͤmiſchen Stul zu Ehren/ Huͤlff leyſten/ vnd Rettung thun/ als wir bißhero vielfaltig vernommen.
Der zehende Diſcurß.
Vom Abfall von der Roͤmiſchen Kirchen/ durch Peter Walden/ vnd was vor Mittel wider jhn gebraucht worden.
Von Wikleff/ von Johann Huß/ von dem Boͤhmiſchen Krieg/ vnd wie die Huſſiten nie koͤnnen vertilget werden/ ſondern endlich den Majeſtaͤtbrieff/ vber welchem dieſer letzte Krieg entſtanden/ erhalten.
JSt noch eins vbrig/ daß/ wann ein Abfall von der Roͤmiſchen Kirchen wil geſchehen/ demſelbigen auff alle Manieren geſtewret werde.
Derſelbige Abfall geſchicht auff dreyerley Weiß/ entweder in dem euſſerlichen Gehorſam/ wie vor fuͤnfftzig Jahren die Venetianer dem Roͤmiſchen Stul nicht wolten nach geben/ wegen der geiſtlichen Guͤter/ doch im Glauben an jhm beſtaͤndig bleiben.
Oder geſchicht in dem Glauben allein/ wie die Waldenſer in Franckreich vor Zeiten allen euſſerlichen Gehorſam vnd Schuldigkeit verrichteten/ aber viel Glaubens-Artickel deß Roͤmiſchen Stuls verworffen.
Oder geſchicht in beyden Stuͤcken zugleich/ wie die Proteſtierenden in Europa vom Bapſt abfallen/ auch alle Keyſerliche Geiſtliche Guͤter/ deren ſie ewer maͤchtig werden koͤnnen/ mit allen Jntraden jhm entzogen/ haben demnach zuwiſſen/ ehe wir auff den letzten Abfall kommen/ wie es mit dem ergangen/ vnd wie derſelbe dieſen Letzten vmb etwas vervrſacht.
Jm Jahr 1160. gedachte die Roͤmiſche Kirch das Sacrament deß Altars zuerheben/ vnnd die Leute in groͤſſere Andacht zubringen: Verordnet derowegen/ daß auff die gewiſſe Wort deß Prieſters/ der Leib deß Heyland/ vnter der Geſtalt deß Brods ſeyn ſolte/ da die Runde/ vnd die Farb zwar bleibe/ aber das Brod verſchwinde/ oder in den Leib verwandelt wuͤrde; darumb man den Oſtien auch Goͤttliche Ehr erzeigte/ vnd als ein Opffer vor die Lebendigen vnd vor die Todten erkennete.
Etliche enge Gewiſſe legtens auß zu einer Abgoͤtterey/ vnd waren widerſpenſtig/ ſonderlich Peter Wald/ Buͤrger zu Lyon/ der gab offentlich auß:
Eweren ſehr viel Mißbraͤuch in die Kirche Gottes eingeſchlichen/ die Roͤmiſche Kirch were der vnfruchtbare vnnd verfluchte Feygen baum/ der Bapſt were nicht das Haupt der Kirchen/ die Moͤncherey were ein garſtiges Weſen/ das Fegfewer/ die Kirchweyhen/ die Verehrung der Heiligen/ vnd die Gedaͤchtnuͤß der Abgeſtorbenen were Teuffelswerck/ vnd Geitzſtuͤcklein.
Dieſer Mann war gelehrt vnd fromm/ gab reichliche Allmoſen/ vnd wurd darzu bewegt/ wie Guidon vom Perpinian meldet/ als in einem vppigen Faßnachtſpiel ein Mumſchantzer gaͤhlingen Tods verfahren/ daruͤber er gantz beſtuͤrtzt/ jhm hernach ſchwaͤrer Gedancken gemacht.
Vnd weil er die Cleriſey hart angriffe/ verbott Johann genannt/ von den ſchoͤnen Haͤuſern/ Ertzbiſchoff deß Orts/ jhm/ als einem Layen vnd Vngeweyheten/ ſolche Reden zutreiben; oder wolte jhn in den geiſtlichen Bann thun:
Aber Walds maͤchtige Freunde vberhalffen jhm/ daß er noch drey Jahr in der Statt/ doch etwas heimlich ſich auffenthalten konte.
Alexander III. Bapſt zu Rom/ thaͤt/ nach eingenommenem Bericht/ als wuͤrde ſeine Hohheit fuͤrnemlich angetaſtet/ Peter Walden/ wie Claudius Rubiſius meldet/ ſampt allem Anhang/ in Bann.
Da Wald ſolchen Ernſt ſahe/ begab er ſich in den Delphinat/ vnd hernach in die Picardey/ vnd bracht viel anſehenliche Leut auff ſeine Seite/ daß Philippus Koͤnig in Franckreich/ wie Dubravius, Biſchoff zu Olmuͤtz/ ſchreibet/ ſie mit Schwerd vnnd Fewer verfolget/ etliche Staͤtte zu Doͤrffern gemacht/ vnd vber dreyhundert Adeliche Haͤuſer geſchleyfft/ vnd ſie alſo in Flandern/ vnd in Teutſchland vertrieben; da ſie ſich je laͤnger je mehr vermehret/ ob ſchon Conrad von Marpurg/ verordneter Ketzermeſter/ ſein beſtes wider ſie thaͤte.
Dann im Jahr 1315. funden ſich jhrer in der Graffſchafft Paſſaw/ vnd in den angrentzenden Boͤmiſchen Landſchafften vber achtzig tauſend.
Sie kamen in Bulgarey/ Croatien/ Dalmatien vnd Hungarn/ vnd hatten einen Lehrer/ genannt Barthel von Harcaſſonn/ dann die Albigenſer in Gaſconien es mit jhnen hielten/ vnd jhre Correſpondentzen biß in Spanien ſich erſtreckten.
Dieſe Leut wurden allenthalben fuͤr die aͤrgſte Buben vnd Schwartzkuͤnſtler verſchreyet/ vnd ſie verſchreyten auch die Cleriſey eben ſo vaſt ſie mochten/ wann ſie etwas am Bapſt/ an den Biſchoffen/ oder geringen Prieſtern zutadeln funden/ aber mehrentheils auß Eyffer/ gleich wie wir droben von den Heyden vnd Chriſten/ erwehnet.
Doch findet man bey Gregorio Morello, in Calendario Spirituali, vnd bey Carolo Molinæo jhre Bekanntnuß/ die nach Lindani, Bellarmini, Eccii vnnd anderer Meynung/ Calvinus vnd Lutherus wider new auffgezogen/ vnd der Welt vorgetragen haben.
Ramerius der Moͤnch ſchreibet/ daß vnter allen denen/ ſo ſich wider die Roͤmiſche Kirch auffgeworffen/ die Waldenſer die allerſchaͤdlichſte geweſen/ dieweil ſie von langer Zeit her wider ſprochen/ vnd jhre Sect allgemein gemacht/ daß man nicht bald einige Landſchafft ſolte nennen/ da ſie nicht Fuß geſetzt hatten.
Vnd fuͤrnemlich/ weil alle andere Secten ein Abſchewen/ wegen jhrer Gottslaͤſterung erwecket/ dieſe aber einen groſſen Schein der Gottſeligkeit fuͤhret/ auffrichtig leben/ vnd von GOtt/ auch allen Artickeln deß Glaubens/ recht vnd wol reden lehret; allein wider die Roͤmiſche Kirche laͤſtert/ vnnd deßwegen von dem gemeinen Poͤbel leichtlich angenommen wird; fürnemlich/ weil ſie jeder man auff Chriſtum/ vnnd ſeine Apoſtel weiſen/ auch niemand vor einen Apoſtoliſchen Lehrer erkennen wollen/ er bezeuge dann die Lehr mit dem Leben.
Die Baͤpſte zu Rom ſolten wol beſſer gethan haben/ wann ſie die Cleriſey reformiert/ wornach fromme Hertzen jederzeit verlangt gehabt/ vnd dieſe vngeſtuͤmme Eyfferer nicht ſo hart getrieben haͤtten.
Dann die Biſchoffe hatten erſtlich Befehl/ in jhren Kirchen fleiſſige Obacht zuthun/ vnnd darnach mit dem Bann zuverfahren.
Als nun hierauß nur vbel aͤrger ward/ verſucht es Innocentius III. vmb das Jahr 1198. auff ein andere Weiß/ vnd verordnet gewiſſe Moͤnch/ Petern von New-Caſtell/ vnnd dann Nickel von Calahorꝛ in Spanien/ daß ſie vmb Narbonn dieſe Abtruͤnnige wider zurecht braͤchten/ ſo wol mit predigen/ als mit ſtrengem Leben.
Vnd vmb ſo viel mehr an dieſem Ort/ weil man ſich zubefahren/ der Koͤnig in Franckreich/ der dem Roͤmiſchen Stul nimmer recht gehorſam geweſen/ moͤchte jhnen Beyfall/ vnd Platz geben.
Dieſes Dominies Mutter hatte einen Traum von jhm/ ehe er geboren ward: Sie truͤg einen Hund der Fewer ſpeyete; welches die Waldenſer auff ſeine Jnquiſition deuteten; andere aber auff die Wachtſamkeit/ vor den Ketzern zuwarnen/ vnd dieſelbige zuverbrennen; wie er dann haͤuffig toͤdten laſſen/ als daß man nicht Stockhaͤuſer vnd Kercker genug vor ſie fand.
Durch gantz Delphinat/ ſonderlich in den Thaͤlern/ haben dieſe Leut jhr wolbeſtelte Kirchen/ auch vnter dem Ertzbiſchoff zu Turin gehalten:
Vnd wurden Anno Chriſti 1380. zum erſten mal durch einen Minnenbruder/ Frantz Borelly/ verfolget/ vnter Bapſt Clemens dem Siebenden/ vnd vber anderthalb hundert Menſchen dem Obergericht zu Grenobel vbergeben/ vnd verbrandt.
Vnd ob ſchon Louys XI. auff vnterthaͤniges Anſuchen befohlen/ ſie außerhalb der Rebellion vnd Widerſpenſtigkeit vnbekuͤmmert zulaſſen/ wurden ſie doch durch viel Proceß/ ſo noch zufinden/ ſehr gequelet/ vnnd endlich der Ertz-Diacre zu Cremmohen/ deß Koͤnigs Statthalter Anno 1488.
vmb Huͤlff wider ſie angeruffen/ welche allen Gewalt geuͤbet.
Doch erhielten ſie hin vnd wider jhre Kirchen/ vnd Prediger/ biß Anno 1560. vnd ferner.
Jn Bemond vnd in der Marggraffſchafft Salutz/ gieng es eben alſo zu/ doch zum heimlichſten/ wegen deren zu Pignerol, biß ſie Anno 1532.
jhr Kirchenweſen offentlich beſtellet.
Jn Provintz vnd Calabren/ auch in den newen Thaͤlern/ ſo man jhnen in dem Schweitzergebuͤrg eingeraumbt zubawen/ hielten ſie ſich lange Zeit.
Es muſten aber Waldenſer heiſſen/ vnd Verfolgung leyden/ alle/ die an der Cleriſey/ jhrem Leben vnd Ceremonien ein Mißfallen trugen.
Alſo beklagt ſich Bapſt Gregorius IX.
vnd Alexander IV. in der Bull Fruſtra cunctis, man hab dieſen Leuten zulang vberſehen/ in Spanien/ vnd Ramerius de forma hæreticandi, ſie haben Anno 1250. zu Conſtantinopel/ zu Philadelphien/ in Sclavonien/ Dalmatien/ Bulgarey vnd Diganicien; gar in Lieffland/ Polen vnd Sarmatien/ in Lombardey vnd Sicilien/ jhre Kirchen vnd Biſchoffe gehalten.
Zu Pariß verbrand man Anno 1304. hundert vnd vierzehen auff einmal.
Die Albigenſer/ in Gaſconien/ ſind den Waldenſern in allem gleich/ vnnd erſchienen vor den Baͤpſtiſchen Abgeſanden/ Anno 1206. vber gewiſſe ſtrittige Puncten zu diſputieren/ darauff ein groſſer Krieg entſtund/ zwiſchen Graff Remond von Thulus/ als Innocentius III. die Creutzbruͤder auß Teutſchland wider jhn ſande/ vnd dem Graffen von Beſiers/ der Statt Carcaſſonn/ dem Koͤnig in Aragonien/ dem Graffen von Foys vnd Lomminge/ ſo es alle mit den Albigenſern hielten; vnd dann zwiſchen Graff Simon von Montfort vnd den Creutzbruͤdern.
Jn Engelland/ ſagt Matthes von Pariß/ haben die Jnquiſitions-Moͤnch ſchon Anno 1163. etliche Waldenſer/ eylff Jahr nach Peter Walden Flucht/ verbrennen laſſen/ welches daher mag kommen ſeyn/ weil die Engellaͤnder zur ſelbigen Zeit in Guyenne, oder Aquitanien herꝛſcheten/ vnd Graff Remond von Thulus/ deß Koͤnigs in Engelland Schwager geweſen.
Bruder Reinhard Lollard/ anfangs ein Franciſcaner/ haſſete die Waldenſer/ predigte aber endlich derſelbigen Lehr in Engelland/ vnd wurd zu Coͤln am Rhein verbrandt:
Von jhm kam ſolche auff Wikleff/ der ein beruͤhmter Schrifftgelehrter auff der hohen Schul zu Ochsfort/ vnd Curatus zu Lutervorth/ vnter dem Biſchthumb Likolmen/ ein beredter vnnd gelehrter Mann war.
Durch ſolche ſeine Tugenden entwand er das Hertz vielen Engellaͤndern/ auch den fuͤrnembſten in dem Koͤnigreich/ namentlich dem Hertzogen von Ancaſtren/ ſo Koͤnig Reichards Ohem; Henrichen von Ferfex; Ludwigen von Schifford/ vnd dem Cantzlar Reglen/ als Graffen von Salbur.
Durch dieſer Herꝛn Gunſt trieb Wikleff der Waldenſer Lehr/ welche auch jhren Lauff hatte/ biß Gregorius XI. ſie mit euſſerſter Macht gehemmet:
Doch verblieben ſeine Buͤcher vnter den Leuten/ ob ſchon ſeine Gebein vber dreyſſig Jahr nach ſeinem Tod erhoben/ vnd als Ketzeriſch verbrand worden.
Sonderlich/ als die hohe Schul zu Ochsfort den 8. Octobr. Anno Chriſti 1406. jhm ein herꝛlich Zeugnuß gegeben/ daß er von Hertzen fromm/ mit Lehren vnd Schreiben ſeines gleichen nicht gehabt/ auch keiner Ketzerey jemals beſchuldiget worden; nur daß er auß heiliger Schrifft die Bettelmoͤnch widerlegt haͤtte:
Vnd ſtarb Anno Chriſti 1387.
Vnd wie die Aſch von dem Berg Etna in Sieilien/ wann er in die jnnerliche hefftigſte Brunſt gerahten/ ſich vber gantz Welſchland außgebreitet/ auch wol in Egyptẽ vermerckt worden; alſo ſind deß Wiklefs Buͤcher/ deren er vber hundert wider die Roͤmiſche Kirch ſol geſchrieben haben/ durch etliche Studenten (weil ſelbiger Zeit Ochsfort in Engelland/ Pariß in Franckreich/ Prag in Teutſchland/ vnd Bononien in Welſchland/ zum hoͤchſten florierten) nach Prag gebracht/ vnnd durch die begierige Jugend auffgenommen/ auch von Johann Huſſen ſelbſten beliebet worden.
Als haben wir den Peter Wald in Franckreich/ nach jhm den Johann Wikleff in Engelland/ vnd in Boͤhmen den Johann Huß/ biß wir endlich auff den Martin Luthern kommen/ die jeder zu ſeiner Zeit dem Roͤmiſchen Stul gewaltig widerſtanden/ vnd einen groſſen Abfall vervrſacht haben.
Es ſind aber die Boͤhmen zum Chriſtlichen Glauben kommen/ Anno Chriſti 894. als Boriwoy in Maͤhren zu Olmütz mit drey vnd zwantzig Reichs-Fuͤrſten von Methodio getaufft worden/ vnd denſelben mit ſich in Boͤhmen gefuͤhret/ allda es eine Zeitlang viel Verfolgungen von den Heyden gegeben; biß Anno 968. Diethmar auß Sachſen zu einem Biſchoff erwehlet worden/ als Hatto den Stul zu Maintz beſeſſen/ da der Bapſt zu Rom ſeine Kirchen Ceremonien/ Geſang/ Spraach/ vnd Ernſt gebotten/ vnd die Boͤhmen durch jhre Abgeſande/ Anno Chriſti 977. erhalten/ daß aber Gottesdienſt bey jhnen auff Boͤhmiſch geſchehe.
Vnd da jmmer zu durch Anruffen der Cleriſey/ newe Hindernuͤſſen von Rom einkamen/ erlangte Hertzog Vratislaw von Gregotio VII. dieſe Antwort:
Weil die Geheimnuͤſſen groß/ vnd einige Ketzereyen darauß entſtehen koͤnten/ wuͤrde man jhn ſeiner Bitte gar nicht gewaͤhren.
Nichts deſto weniger blieben die Widerſpenſtige von der Roͤmiſchen Kirche abgeſondert/ ſo fern/ daß Anno 1197. der Cardinal Peter von der Breytengaß genannt/ als Cœleſtinus den Prieſtern die Ehe verbotten/ eben deßwegen ſchier zu tod geſteiniget were worden.
Jm Jahr Chriſti 1350. fienge man in Boͤhmen an/ den Layen auß demheiligen Abendmahlden Kelch zuentziehen/ welches durch die Frembde/ ſo zu der von Carolo IV.
new geſtifften hohen Schul nach Prag zogen/ eingeſchlichen.
Hierwider ſchrieb vnd predigte Johann Miltitz/ ein edler Boͤhm/ vnd vermahnete/ in der Haupt- vnd Schloßkirche das Volck zu den beyderley Geſtalten/ Gregorius XI. vbergab jhn/ mit Stickna ſeinem Mithelffer/ vnd allen Zuhoͤrern dem Ertzbiſchoff in Bann zuthun.
Vnd ob ſchon derſelbig jhn in den Kercker geworffen/ muſte er jhn doch/ wegen deß Volcks/ wider herauß thun/ vnd noch acht Jahr vnbekuͤmmert laſſen/ biß er endlich/ Anno Chriſti 1374. geſtorben.
Auff dieſen Miltitz folgte Matthes Janow/ der Pariſer genannt/ weil er daſelbſt lange Jahr geſtudieret/ vnd ſonſten zu Prag buͤrtig war.
Dieſer ſchrieb vnnd prediget noch eyfferiger wider das Bapſthumb/ weil eben ſelbiger Zeit zween/ ja drey Baͤpſte auff einmal ſaſſen/ vnd bewegt Carolum IV. deſſen Beichvatter er war/ ein allgemein Concilium vom Bapſt zubegehren/ welches ſo vbel auffgenommen worden/ daß Carolus dieſen Janow muͤſſen deß Lands verweiſen/ vnnd eine Jnquiſition wider die beyderley Geſtalten anſtellen; ſo fern/ daß dieſelbige auch nicht mehr in den Raht gezogen/ ja/ vnter Koͤnig Wentzeln ſechtzehen Teutſchen/ vnnd nur zween Boͤhmen genommen wurden.
Doch kam Janow wider/ hielte ſich verdeckt/ vnd ſtarb Anno Chriſti 1394. den 30. Novemb.
Vmb dieſe Zeit lebte Herꝛ Johann Muͤlheim von Pordovitz/ ein Kriegsmann/ vnd dann ein ehrſamer Kauffmann/ Krup/ Buͤrger in Prag:
Dieſe zogen zu Gemuͤht/ daß der offentliche Gottesdienſt in frembder Spraach/ vnd doch nicht verſtanden/ ſondern von den Waldenſern in den Haͤuſern heimlich/ vnd verſtaͤndlich/ gleichwol mit Gefahr getrieben wurde.
Einer ſchoß das Gelt/ der ander ließ ſich ſehen/ vnd kaufften naͤchſt der Heil.
Apoſteln S. Philippi vnd Jacobi Kirch ein Platz zu einer Capellen/ die ſie geſtifftet vor die Mutterſpraach/ genant Bethlehem/ zu den vnſchuldigen Kindlein; mit genugſamen Jntraden vor zween Auffſeher/ vnd etliche Prediger/ vber welche Muͤlheim die Collatur behielte/ im Jahr 1392. wie die Patenten vom Apoſtoliſchen Stul/ vnd von Koͤnig Wentzeln endlich außweiſen.
Meiſter Stephan von Coͤln/ war der allererſte Prediger daſelbſt/ deme Johann Huß/ im Jahr 1400. gefolget/ vnd hat ſehr groſſen Zulauff/ ſo lang er die Laſter der Layen/ ſonderlich der Herꝛn Tyranney ſtraffete/ welches mit ſolchem Ernſt geſchahe/ daß die Herꝛn jhn vor Koͤnig Wentzeln verklagten/ aber nicht vertreiben konten/ weil jhm der Ertzbiſchoff Wolbram recht hierinnen gab.
Doch/ als er der Geiſtlichen Scham auffdeckte/ vnnd Hieronymus von Prag etliche Buͤcher deß Wikleffs/ auß Engelland gebracht/ vnd zween Engellaͤnder/ Jacob vnd Conrad/ der heiligen Schrifft ergebene Studenten/ von deß Bapſts Hohheit offentlich diſputierten:
Vnd da ſolches jhnen verbotten/ in jhr Loſament deß Herren Chriſti Wandel vnd Leyden/ neben deß zu Rom praͤchtige Hoffhaltung mahlen laſſen/ dahin der gemeine Poͤbel mit Hauffen gelauffen kam/ zuſehen/ zumal Huß in einer Predigt darzu Anlaß gegeben hatte:
Vnd als im Jahr 1408. den 24. Maij/ von viertzig Magiſtris deß Wikleffs Puncten eroͤrtert vnd verworffen worden/ vnterfieng Huß ein verwegen Stuͤcklein/ vnnd verkehrt den Verſtand deß Privilegii, ſo Carolus bey Auffrichtung der hohen Schul/ den Teutſchen ertheilet:
Der Keyſer haͤtte den Frembden drey Stimmen/ vnnd den Boͤhmen nur eine gegeben/ weil gar wenig Boͤhmen damals ſich deß Studierens befliſſen/ mit dieſem Anhang vnd Verſtand:
Daß alles nach Art vnd Weiß der Pariſiſchen hohen Schul/ im vbrigen ſolte gehalten werden; allda die Jnnheimiſche drey Stimmen/ die Außlaͤndiſchen nur eine haͤtten.
Koͤnig Wentzel gab den Endſcheyd vber Jahresfriſt/ nach der Boͤhmen Wundſeh/ daruͤber die Teutſchen ſtutzig worden/ vnnd mit hellem Hauffen nach Leipzig vnd Erfurt gezogen/ alſo derſelbigen hohen Schulen ein Anfang gemacht/ welches die Cleriſey zu Prag ſehr vbel verdroſſen/ daß die hohe Schul/ ſo es mit jhnen hielten/ ſolcher Geſtalt jhr entgangen/ vnd Koͤnig Wentzel dem Huß/ der damals Rector Magnificus worden/ wol geneigt war.
Darumb verhetzten ſie den Ertzbiſchoff Sbynko von Haſenburg/ daß er/ Anno 1410. den 16. Julij/ deß Wikleffs Buͤcher (vber zweyhundert Stuͤck/ mit Gold vnd Silber beſchlagen/ ſagt Æneas Sylvius) offentlich verbrante.
Darüber die beyderley Geſtalter ſehr geeyffert/ den Ertzbiſchoff verlaͤſtert/ als haͤtte er zu Anfang ſolches Ampts/ allererſt leſen lernen/ welches nicht von der Boͤhmiſchen/ ſondern von der Lateiniſchen Spraach zuverſtehen; vnd trieben den Huß/ daß er ein Tractaͤtlein verfaßt/ wie man der Ketzer Buͤcher leſen ſolte.
Vnd ein anders/ von der heiligen Dreyfaltigkeit/ zuverthaͤdigung deß Wikleffs.
Das Vnweſen gieng erſt recht an/ als Iohannes XXIII. das Creutz ließ wider den Koͤnig zu Neapels predigen/ vnd Martin Krzidelko, Iohannes Hudec, Stentzel Polak, ein Schuhmacher/ in dreyen Kirchen widerſprochen/ der Bapſt muͤſte wol der Antichriſt ſeyn/ daß er Chriſten wider Chriſten verhetzte:
Dieſe wurden hingefuͤhret/ vnd wider der hohen Schul Danck vnd Bemuͤhung/ auff dem Marck enthauptet; deren Leichnam die beyderley Geſtalter in der Capell Bethlehem/ mit groſſem Lob/ als Blutzeugen der Goͤttlichen Warheit/ beygeſetzet.
Hiermit war es nicht genug; dann Hieronymus lehrete in der Schul/ vnd Huß in der Kirch/ ja/ ſchlugen Schlußreden/ oder Theſes an/ wider ſolchen blutigen Ablaß.
Vnd als die Creutzbruͤder nicht jnnhielten/ ſtuͤrmeten die Studenten auff ſie/ banden jhnen den Ablaß auff die Bruſt/ vnnd auff den Ruͤcken/ ſchlepten ſie alſo mit groſſem Geſchrey durch die Hauptgaſſen/ vnnd verbrandten die Baͤpſtiſche Brieff vnnd Patenten auff offentlichem Marckt.
Der Bapſt wurde dieſes Handels bald bericht/ vnnd verbotte/ weil Huß auß Raht der hohen Schul/ auch etlicher groſſen Herꝛn zu Rom nicht erſcheinen wollen/ ſo lang er in Prag were/ keine Meß daſelbſt zuſingen.
Da nun deßwegen ein ſehr groſſer Auffſtand geſchahe/ vnd das Volck ſich in Partheyen trennete/ entwich Huß/ vnd predigte hin vnd wider in dem Koͤnigreich/ biß er auff deß Keyſers Gelaitsbrieff ſich nach Coſtnitz zu der groſſen Verſamlung der Geiſtlichen begeben/ vnnd daſelbſt im Jahr 1415. den 6. Julij; vnd ſein Gehuͤlff Hieronymus, im folgenden Jahr den 30. Maij/ verketzert vnd verbrand worden.
Es wurde aber dieſe Spindel darumb nicht abgehaſpelt/ in deme acht vnd fuͤnfftzig fuͤrnehme Herꝛn auß dem Koͤnigreich an das Concilium geſchrieben/ vnd ſich beklagt/ daß man jhre Prediger vnſchuldiger Weiß verdampt haͤtte: Erhielten aber neben den Staͤnden auß Maͤhren nichts anders/ als daß ſie die verordnete Biſchoffe auff vnd annehmen/ vnd die Ketzerey daͤmpffen ſolten:
Geben den 22. Mertz/ 1417.
Doch verſucht es Martinus V. im folgenden Jahr etwas gelinder/ vnd vermahnet ſie/ von Huſſen Lehr abzuſtehen:
Aber das gantze Koͤnigreich war in ſich ſelbſt verworꝛen/ vnd geſchah im Jahr 1414. den 30. Julij in Prag ein ſolcher Tumult/ daß der gemeine Poͤbel in der Alten Statt zwoͤlff Rahtsherꝛn/ mit dem Stattſchultheiſſen/ durch das Fenſter herunter geſtuͤrtzt.
Darumb thaͤt Martinus ſie Anno 1420. in den Bann/ vnd vermahnet alle Chriſten/ Groß vnd Klein/ die Boͤhmen zu vber ziehen/ mit dem Anhang/ daß/ wer nur einen Boͤhmen erlegte/ Vergebung aller ſeiner Suͤnden haben ſolte.
Hierdurch ließ ſich Keyſer Sigmund zu Eyffer entzuͤnden/ vnd thaͤt mit ſeinen Teutſchen etliche Zuͤg in Boͤhmen/ die jhm aber ſehr vbel geglücket/ alſo/ daß Æneas Sylvius davon meldet/ die nachfolgende Zeiten werden Muͤhe haben ſolches zuglauben/ vnd daruͤber ſich verwundern:
Weil Johann von Troſenach/ zugenannt der Blinde/ oder Ziſca jmmerzu jhm obgeſieget.
Dann die drey Heer/ vnter dem Marggraffen auß Meiſſen/ dem Burggraffen von Nuͤrnberg/ vnd dem Ertzbiſchoff von Trier bey zweymal hundert tauſend Mann/ kamen im Boͤhmer Wald/ im Jahr 1422. den 19. Octob. in ein vnnoͤhtige Flucht/ als ein paar Zelten ohngefehr in Brand gerahten.
Sechs Jahr hernach hube das eine Heer die Belaͤgerung vor Mieß auff/ weil die Huſſiten anzogen; darumb meyneten die andere beyde Heer/ es were Schad geſchehen/ vnd flohen.
Darauff ſtreyfften ſie in Meiſſen/ vnnd erpreſten groſſe Gelder/ daß man ſich/ biß vber Braunſchweig/ vor jhnen foͤrchtete vnd beveſtigte.
Jm Jahr 1431. ſande Bapſt Eugenius den Cardinal Iulianum, die Teutſche Fuͤrſten wider die vnruͤhige Boͤhmen zuerwecken:
Dieſelbigen fuͤhreten nur an Reuterey/ vber viertzig tauſend Mann in Boͤhmen; lieſſen ſich aber den 14. Auguſti durch ein vergeblich geſchrey erſchrecken/ als waͤren die Huſſiten im Anzug/ flohen/ als jagt man ſie/ vnd hinderlieſſen zwoͤlff tauſend Waͤgen/ ſampt allem Zeug.
Doch hatten die Boͤhmen auff dem Streyff in Schleſien/ vnter Procopio eine Niderlag; vnd muſten mit Schaden/ vor Franckfurt an der Oder/ abziehen/ daß man ſie nun vmb etwas zu Ruhe braͤchte/ ſanden ſie einen Außſchuß von dreyhundert Mann/ auff ſicher Gelait nach Baſel/ zu der groſſen Verſamlung/ diſputierten biß in die achte Woche/ vnd erhielten die beyderley Geſtalten auff gewiſſe Maaß vnd Bedingung/ Anno 1432. welches auch Sigiſmundus vier Jahr hernach beſtaͤttiget/ als er die Fuͤrnembſte auff ſeine Seite gebracht/ vnd die andere vberwaͤltigt/ auch der vnruͤhigen Koͤpff nicht wenig auß dem Mittel geraͤumbt; vnd demnach ſich eroͤnen laſſen.
Dann die Waldenſer nahmen zwar den Kelch vor bekannt an/ wolten ſich aber im vbrigen der Cleriſey nicht vnterwerffen.
Darumb der Cardinal von Cuſa mit Schrifften/ vnd die weltliche Obrigkeit mit Gewalt wider ſie verfahren.
Den andern/ weil ſie ſich/ wegen deß erhaltenen Kelchs/ je laͤnger je weiter von den Roͤmiſchen/ vnd zu den Waldenſern thaͤten/ wurd der Kelch auch wider benommen.
Auch waren die Boͤhmen ſelbſt vneinig/ vnd verfolgten die beyderley Geſtalter/ ſo ſich auff dem Berge Thabor/ zehen Meil von Prag/ beveſtiget hatten:
Deren wurden zu Kuttenburg in eine Ertzgrub/ tauſend ſiebenhundert/ in ein andere/ tauſend dreyhundert/ in die dritte/ tauſend dreyhundert vier vnd dreyſſig geworffen/ vnd wurden erkaufft/ ein Prieſter vmb fuͤnff/ vnd ein Lay vmb ein Guͤlden zu ſolchem Tod.
Deren Gedaͤchtnuß noch Jaͤhrlich/ biß in das Jahr 1621. begangen worden.
Als nun Anno Chriſti 1420. die Roͤmiſche ſehr ſcharpff verfuhren/ vnd viel verbranden/ aͤrgert ſich Conradus Ertzbiſchoff zu Prag daran/ ſattelt vmb/ legt den krummen Staab nider/ empfaͤngt das heilige Abendmahl vnter beyderley Geſtalt/ vnd wurd ein Oberſter wider die Baͤpſtler; nach dem er vier Pfarrer zu Verwaltern in ein Conſiſtorium verordnet hatte/ welches nachmalen Keyſer Sigmund den Staͤnden zugelaſſen/ vnd mit einem Eyd beſtaͤttiget/ aber vber Zeiten ſo gar viel Vnheil vervrſacht hat.
Als Huß geſtorben/ zerfielen ſeine Nachfolger in vnderſchiedliche Secten/ dann erſtlich waren die Calixtiner/ vom Cal x, oder Kelch alſo genannt; dieſe behielten alles andere/ vnd waren damit zufrieben/ daß ſie den Kelch brauchten:
Zu Thabor wolte man gar keine Baͤpſtiſche Ceremonien leyden/ vnd wurd von ſelbigem Ort die Allerheiligſte/ die Thaboriten genant.
Ziſca ſchlug ſich erſtlich zu jhnen/ vnd darnach zu den Calixtinern/ verfolget aber die Picarder/ (ſo in Franckreich die Waldenſer ſind/ weil ſie ſich in der Picardey lang gehalten/ vnd endlich in Boͤhmen kommen) alſo daß die Vorſteher zu Prag in das Gefaͤngnuß gehen muͤſſen.
Doch verglichen ſich Ziſca vnd Procopius, ſo offt Keyſer Sigiſmund wider ſie angezogen kam/ vnd ſtunden vor einen Mann.
Weil nun mit Macht jhnen nichts war anzugewinnen/ hielte der Bapſt ein Concilium zu Baſel/ auf welchem die Boͤhmen dieſe vier Puncten begehrt.
Erſtlich/ ſolte der Kelch im Abendmahl Jdermaͤnniglich gereycht/ vnnd der Gottesdienſt in der Landſpraach verrichtet werden.
Fuͤrs ander/ ſolte die Cleriſcy nicht weltlich herꝛſchen:
Drittens/ ſolte man Gottes Wort frey lehren.
Vierdtens/ ſolte man offentliche Suͤnden/ offentlich ſtraffen.
Dieſe Puncten wurden jhnen frey geſtelt/ Rokyzan, der Abgeſanden einer zum Ertzbiſchoff gemacht/ vnd durch ſeine Vermittelung alles zu Ruhe gebracht.
Doch hatten die eyfferige Thaboriten ein ſo groſſes Mißfallen an ſolcher Vermittelung/ daß ſie im Jahr 1434. daruͤber zu offentlichem Schlagen gerahten.
Weil nun die Prager die Oberhand behalten/ wurd im folgenden Jahr Rokyzan zum Ertzbiſchoff geſalbet/ fiel doch wider ab/ da jhn der Keyſer daran hinderte.
Georg Padiebrack hielt es mit jhm/ vnd wurd Koͤnig/ vnnd bezwang endlich die Thaboriten; doch ergriff Rokyzan derſelben Meynung vnnd Eyffer wider den Bapſt/ vnd vnterſtund ſich/ die Griechiſche Kirch an ſich zuhaͤngen; an welche man auff einem Reichstag wider deß Bapſts Bann/ Anno 1450. appellierte.
Aber Rokyzan wolte nicht recht zu der Reformation verſtehen/ vnd erlangt zwar bey dem Koͤnig/ der ſelbſt dem Bapſt viel nachgabe/ daß die Eyfferer ſich nach Kunwald in das Gebuͤrg/ auff der Schleſiſchen Seiten/ geleichſam auß der Welt gethan/ vnd weil ſie ein friedfertiges Leben fuͤhreten/ die Boͤhmiſche Bruͤder genant worden/ giengen auch hin vnd wider zu den jhrigen/ vnd wurden vnter dem verhaßten Namen der Picarder/ Anno 1461. verfolget/ als wolten ſie/ wie die Thaboriten/ ſich auffwerffen; ſonderlich/ als ſie den weltlichen Ertzbiſchoff etwas hart angefahren.
Dieſe Ltut richteten jhnen ſelbſt Kirchen auff/ machten mit den Waldenſern Gemeinſchafft/ ſtrafften doch an jhnen/ daß ſie zu den Baͤpſtiſchen Ceremonien giengen/ vnd alſo heuchelten/ anderſt ſich ſtelleten/ als ſie glaubten.
Sie lieſſen vnter waͤhrender Verfolgung/ eine Schutzſchrifft an Rokyzan/ an das Conſiſtorium, an den Koͤnig; vnd an Jedermaͤnniglich außgehen; dardurch etliche Herꝛn ſich jhrer angenommen/ vnnd der Lehr ſtatt geben/ alſo/ daß ſie vmb das Jahr 1500. in Boͤhmen vnd Maͤhren nicht viel weniniger/ als zweyhundert Kirchen hatten.
Als nun ein Zwyſpalt vnter jhnen entſtanden; Ob man mit gutem Gewiſſen das Schwerd koͤnte fuͤhren/ vnnd eine ſchwaͤre Verfolgung daruͤber angienge/ wurden jhre fuͤrnembſte Lehrer Anno 1504. zu einem Geſpraͤch von Koͤnig Vladislas beſchrieben/ doch vergeblich/ in dem hernach ein Mandat vber das andere/ wider die Picarder außgegangen.
Nichts deſto weniger hatten die Calixtiner nicht allezeit Ruhe/ vnnd waren ſchier weder Fiſch noch Fleiſch.
Endlich wurde man der Sachen einig/ auff dem Reichstag Anno Chriſti 1483. daß keine Parthey die andere mehr beleydigen ſolte/ im Jahr 1523. ſchliche ſich ein bey den Calixtinern Tzahe a, der den Luthern zu Wittenberg gehoͤrt hatte; der fiel ab/ vnd erweckt eine Verfolgung dem Bapſt zu Gefallen/ welche biß in das Jahr 1535. gewaͤhret/ da ſie eine Schutzſchrifft Ferdinando I. welche zwoͤlff Freyherꝛn/ vnd drey vnd dreyſſig Edelleut vnderſchrieben/ vbergeben.
Die Papiſten duldeten die Calixtiner/ nur die Bruͤder/ oder Picarder durch ſie zuvnterdrucken:
Doch geſtattet Ferdinandus nicht/ daß jemand Gewalt geſchehe/ biß Anno 1547. er mit Carolo V. dem Trientiſchen Concilio ein Genuͤgen zuthun/ Teutſchland mit Heeresmacht vberzogen; da die Boͤhmiſchen Staͤnde wider die Lutheraner nicht fechten wollen/ als dieſelbe vnten gelegen/ auch dieſe zum Creutz kriechen; theils mit Gelt/ mit dem Ruͤcken/ theils mit dem Kopff/ mit Gefaͤngnuͤß/ aber die Prager mit jhren Privilegien buͤſſen muͤſſen:
Da die Picarder/ oder Bruͤder/ die ſich weder zu der einen Geſtalt/ wie die Baͤpſtler; noch zu beyderley/ wie die Calixtiner bekennen/ ſondern alles rein/ ohne Menſchentand haben wollen/ in dreyen Hauffen auß dem Land gezogen/ vnd in Polen/ in Vnter-Schleſien/ auch vnter Hertzog Albrechten von Brandenburg in Hinder-Preuſſen Staͤtte vnd Flecken zuwohnen bekommen.
Die vbrigen hielten ſich ſtill im Koͤnigreich/ oder zogen ab vnd zu/ auß Maͤhren vnd andern Laͤndern; vnter welchem Thun ſie auch in Polen viel fuͤrnehme Herꝛn/ auff jhre Seite gebracht.
Die Verfolgung wider ſolche verborgene Brüder vermehrete zumal ſehr das Geſchrey/ als haͤtten ſie vorgehabt/ bey gutem Gluͤck der Waffen/ den Churfuͤrſten in Sachſen zu einem Koͤnig auffzuwerffen/ vnd Ferdinandum zuverſtoſſen.
Dardurch Ferdinandus bewegt/ die Jeſuiten in das Koͤnigreich geſetzt/ vnd auff alles fleiſſig acht gegeben.
Sein Sohn Maximilianus, hatte einen Hoffprediger/ Phauſer genannt/ der auch mit der Huſſiten Bruͤhe begoſſen/ vnnd dann der Hoff Medicus Iohannes Crato; dieſe verſchafften/ daß keine Verfolgung mehr vorgienge/ biß ſich die Staͤnde/ Anno 1575. gaͤntzlich gegeneinander verglichen/ welches auch der Keyſer vor genehm gehalten/ der die Macht das Conſiſtorium vnd die hohe Schul zubeſtellen auff ein andere Zeit verſchoben.
Keyſer Rudolphen lagen die Baͤpſtler jmmer an/ daß er Koͤnig Wentzels Edict wider die Picarder ernewern wolte/ vnd erhielten/ daß man etliche wenige Kirchen geſperret/ aber nichts weiters/ weil die Staͤnde vorgaben/ ſolches gienge ſie nicht an/ ſintemal ſie mit den verſchreyten Artickeln der Picarder im geringſten nicht zuthun haͤtten.
Ja/ ſie erhielten ſo viel bey Rudolpho, daß er/ vngeacht/ was Bapſt vnd Spanien eingeſtrewet/ in Anno 1609. jhnen den Majeſtaͤtbrieff vnd Freyheit ertheilet.
Vnd eben dieſer Majeſtaͤtbrieff iſt die einige Vrſach dieſes Boͤhm- vnd Teutſchen Kriegs/ wann man je die Warheit wil ohne Schew ſagen.
Dann es meyneten die Abtruͤnnige/ nun haͤtten ſie alles erhalten/ vnd koͤnte jhnen nicht mehr fehlen/ die Keyſerliche Hand vnd das groſſe Siegel müſten gelten.
Vnd da gleich jemand zu denſelben/ oder kuͤnfftigen Zeiten einen oder den andern Koͤnig/ hierwider zuhandeln verleyten wuͤrde/ haͤtten ſie das Defenſionwerck mit Macht vnd Recht auß zufuͤhren.
Hingegen trachteten die Baͤpſtiſche auff alle Mittel vnd Wege/ dieſes Schloß/ dieſe Hauptveſtung wider zuerobern/ vnnd den Feind auß ſeinem Neſt zutreiben.
Vnd weil darinnen deß Religionfriedens in Teutſchland/ auff welchen der Majeſtaͤtbrieff gemuſtert iſt/ Meldung geſchicht/ muͤſſen wir allhie zuruͤck gehen/ vnd erſtlich bedencken/ was bißher verhandelt worden/ naͤmlich das Kirchenweſen gegen vnd wider das Heydenthumb/ biß Chriſtliche Keyſer zum Regiment kommen:
Vnd dann/ wie die Rechtglaubige gegen vnd wider die Ketzer viel zuſchaffen gehabt:
Auch wie ſich die Cleriſey/ ſampt jhren Guͤtern/ vom Gewalt der weltlichen Obrigkeit/ vnd deß Keyſers ſelbſt loß gewircket.
Vnd zum andern auch etwegen/ wie der letzte Abfall von der Roͤmiſchen Kirchen/ zu Anfang der fuͤnffzehenhundert Jahren nach Chriſti Geburt geſchehen/ da Poͤbel vnd Fuͤrſten/ ja Koͤnigreiche vom Roͤmiſchen Stul ſich abgeriſſen/ Jntraden vnd Stifftungen an ſich gezogen/ vnnd Macht gegen Macht geſucht/ in offentlichem Krieg den Keyſer/ ſo viel an jhnen geweſen/ vernichtet vnd abgeſetzt:
Es endlich dahin gebracht/ daß ein Religionsfried im Roͤmiſchen Reich Teutſcher Nation getroffen/ vnnd alſo fernerem Vnheil vorgebogen/ auch Ruhe vnd Fried wider geſtifftet worden:
Doch alſo/ daß man jmmer vber den Worten/ dem reiffen Verſtand/ vnd dem Geſetz ſelbſten gezancket; da auch einer vnd der ander/ mit Vorbehalt/ oder gar nicht eingewilliget vnd vnderſchrieben:
Jede Parthey in Mißtrawen geſtanden/ ſich an außlaͤndiſche Potentaten gehaͤngt/ vnd jnnwendig Practicken gefuͤhrt/ vnd nur auff erwuͤndſchte Gelegenheit gewartet/ ſeine Schantz zuverbeſſern/ vnd ſich zubereichen.
Dann die Baͤptiſche wolten die vralte Stiffter wider an ſich bringen/ vnnd hielten gemelten Religionfried vor ein Nohtwerck/ das nicht zu ewigen Zeiten binden moͤchte:
So meynten die Proteſtierenden/ was ſie an geiſtlichen Guͤtern noch bey dem Gegentheil muͤſten ſehen/ were jhr Gebuͤhr/ vnd ſolte jhren Hunger auch noch mit der Zeit ſtillen.
Vnd eben damals eyfferten beyde Partheyen in Boͤhmen vber den Majeſtaͤtbrieff/ biß es blutige Koͤpff/ vnd Hundsſpruͤnge geben/ die naͤchſte Benach barten ſich darein geſchlagen/ ja gar alle Haͤupter der Chriſtenheit mit eingeflochten.
Gehen demnach zuruͤck/ vnd ſehen/ wie das Fewer vor anderthalbhundert Jahren den Zunder ergriffen/ vnd zu hoher Lohe außgeſchlagen/ aber gedaͤmpfft vnter der Aſchen vbel verwahret vnd vnauß geloͤſcht gelegen/ biß es im Boͤhmer Wald duͤrꝛ Holtz gefunden/ gantz Boͤhmen verzehrt/ vmb ſich gefreſſen/ vnd weit anderſt/ als der Berg Ætna in Sicilien (deſſen Aſche etwan durch den Wind/ biß in Egypten getrieben worden) ſeine Funcken zerſtrewet/ vnd Brunſten erwecket.
Ob es nun in Weſtphalen beſſer/ als hiebevor zu Paſſaw/ vnd juͤngſt zu Pirna vnd Prag/ ſey geloͤſcht vnnd gedaͤmpfft worden?
Ob es jetzt gleich/ vber kurtz oder lang wider auffgehen werde/ wollen wir zuforderſt GOtt dem Allerhoͤchſten/ vnd dann der Zeit/ ſo das Verborgene an den Tag bringet/ auch den Staads-Regenten befehlen.
Der eylffte Diſcurß.
Wie fünff Moͤnch den gantzen Erdboden erregt:
Was vor Zeichen in den Vier Theilen der Welt/ vor der Veraͤnderung vorher gegangen?
Vnd was vor Propheceyungen hiervon zufinden?
Woher ſolche Propheceyungen vnnd Straffen kommen?
Vnd ob newe Orden anzuſtellen waͤren?
DEr Herr Herr thut nichts/ Er offenbare dann ſein Gehe mnuͤß den Propheten/ ſeinen Knechten/ lehret vns die heilige Schrifft:
Vnd zwar durch Wort vnd Eingeben/ oder durch Zeichen.
Alſo ſahen die Weiſen in Morgenland den Stern/ deß newgebornen Juͤdiſchen/ ja Himmel-Koͤnigs/ der jhnen vorleuchtete/ biß an das Hauß.
Alſo ließ ſich ein maͤchtiges Heer/ vnnd dann ein fewriges Schwerd vber Jeruſalemſehen/ als dieſelbige reiff zur Straaff/ zerſtoͤret/ vnd zu einem Steinhauffen werden ſolte; der vielfaltigen Prophereyungen/ ſo von dieſen beyden Wunderwercken GOttes kundbar ſind/ zugeſchweigen/ auff dieſe Weiß gefiel es dem Schoͤpffer aller Menſchen/ dem Stiffter aller Koͤnigreichen/ vor anderthalb hundert Jahren auch mit der gantzen Welt zugebaen; in dem Er ſeine Zeichen ſchen/ vnd ſeine geiſtliche Geſanden hoͤren laſſen.
Dann wie der Blitz lang vor dem Schlag hergehet/ wie der Donner in den finſtern Wolcken brummelt/ wie die Erden bebet/ wie die Thier von einer vngluͤcklichen Gegend weichen/ wie die Maͤuß vor dem Einfall auß einem hinckenden Baw wandern: Alſo pfleget GOtt ſeine Straffen nicht ehe ergehen zulaſſen/ biß der Himmel die erſte Poſt ſeines gerechten Zorns/ den Menſchenkindern zuvor angedeutet.
Dann das Geſtirn vnd die Planeten ſind deß allerhoͤchſten Koͤnigs ſonderbare Gerichtsbotten vnd Herolden/ welche die Menſchen vor Gericht einladen/ vnd wegen der bevorſtehenden Veraͤnderungen waren.
Ja/ es haben die Himmliſche Gewoͤlber/ vnd verſchiedene Bewegungen jmmerdar jhren Außfluß in die vnterſte Geſchoͤpff/ in welchen ſie jhre Eygenſchafften außdrucken/ ſolcher Geſtalt ineinander vnd zuſammen gefuͤgt/ auch mit-gegen- vnd widereinander lauffen/ daß ſie den Willen deß Vrhebers der Natur verrichten.
Noch iſt nichts wunderlichers/ als daß man an dem Himmel- vnd Sternbuch leſen ſol koͤnnen/ wie Iupiter vnd Saturnus den Gottesdienſt veraͤndern.
Dann es haben der Kunſterfahrne vnter den Regimenten vnd Schaaren deß geſtirnten Kriegsvolcks ſo viel Zeichen/ ſo viel trawrige vnd erſchroͤckliche Geſtalten der Planeten/ vnd jhre wunderbarliche Zuſammenkuͤnfften/ ſo nach Anno 1500. kommen ſolten/ geſehen/ daß ſie ſelbſt erſtaunet/ vnd geruffen:
Ein newes Vngluͤck klopffe an der Thuͤr/ weil der Zeit das Him̃liſche Gewoͤlb ineinander laufft/ vnd die Erde beſchamet/ niemaln einige Zeit mit mehrern vnd ſeltzamern Streychen angefochten worden: Zwantzig Zuſammenſtoſſungen in einem Monat allein/ deren ſechs ſich im Waſſermann begeben/ moͤgen wol ein groſſe Veraͤnderung im welt- vnd geiſtlichen Regiment ankuͤnden/ zumal alle Planeten bey der Sonn/ in einem zwyfachen Zeichen fuͤndig geweſen.
Alle Aſtrologi in Aſia, Africa vnd Europa, wuſten nicht/ was ſie vrtheilen ſolten; bevorab/ als ſie die groͤſte Conjunction, Saturni, Iovis vnd Martis, im Zeichen der Fiſche betretten/ in welchem auch die Suͤndfluth ergangen:
Aber/ ach!
Es war ein Blutbad.
Man kan zwar den vnbegreifflichen Vnderſcheyd der Him̃liſchen Coͤrper/ in jhrer Krafft vnnd Wuͤrckung nicht erreychen; vnd moͤgen vnſere bloͤde Augen/ durch den Himmel keines wegs in den ewigen Rahtſchluß deß Allerhoͤchſten ſehen: Darumb wir vns mit dem Geſtirn nicht zuberahten/ oder demſelben/ wie die Chaldeer/ einen vnvmbgaͤnglichen Nohtzwang zumeſſen; doch legt vns die taͤgliche Erfahrung an die Hand/ daß bey verſtelten Liechtern etwas ſeltzames vorhanden ſeyn muß.
Der Anfang deß Evangelions in der newen Welt/ ward verkuͤndiget durch die fewrige Saͤul/ die ein lange Zeit vber der Statt Mexico geſtanden.
Ein fewrige Saͤul ließ ſich ſchier ein gantzes Jahr/ von Mitternacht/ biß an den Morgen/ in der Lufft; deßgleichen ein Comet/ von dreyen Knoͤpffen an den Spitzen/ ſo wol bey Tag/ als bey Nacht ſehen.
Ein vnverſehenes Fewer/ das nicht zuloͤſchen war/ verzehret den Goͤtzentempel/ biß auff den Grund.
Der groſſe See fieng an zu ſieden/ daß das Waſſer in die Hoͤhe wellet/ vnd die Gebaͤw am Vfer niderſchlug.
Ach wurde ein weheklagende Stimme gehoͤret/ wohin man doch die liebe Kinder in Sicherheit abfuͤhren koͤnte?
Darauff kam Corteſius, ein Spanier/ vnd metzigte ſehr viel Jndianer/ die vbrigen lieſſen ſich tauffen/ alſo daß Martinus, erſter Vicarius Generalis Franciſcaner Ordens/ nur in New-Spanien bey wenig Jahren/ vber vierzehen mal hundert tauſend Menſchen getaufft hat/ welches in ſechszehen Jahren auff acht Millionen ſich erſtreckt.
So mercke allhie zu einer Zeit fuͤnff Moͤnch/ durch welche die gantze Welt in einen andern Model iſt gegoſſen worden: Cheriff ſetzt ſeine Kutte ins Spiel/ vnnd gewann etliche Koͤnigreich; Tekel brachts weit/ aber vor einen andern; Martinus der Franciſcaner arbeitet vmb das truckene Brod; Tetzel thaͤt ſein beſtes/ vnd trug doch kein Purpur; Martinus Luther ſpann der Roͤmiſchen Kirchen ſolch Garn/ daran ſie annoch zuhaſpeln/ vnnd nahm eine Kloſter-Jungfraw zum Weib/ als wir folgend vernehmen werden/ ſonderlich von Luthern.
Die Verfolgung der newen Chriſten in Japon zeigte das vorhergehend Erdbeben:
Vnnd weil wir deſſelbigen Geſtirns vnd Himmels ſehr wenig gewohnet/ iſt wenig von ſolchem Zeichen zuſagen.
Doch erzehlen die Hiſtorien genugſam/ was vor Blutvergieſſen/ vnnd Veraͤnderungen in der Newen Welt vorgangen.
Der Verfuͤhrer deß rauberiſchen Arabien/ die andere Mißgeburt deß Satans/ Mahomet/ der ſein Coran durch Raub vnd Todſchlag/ wie Chriſtus ſein Evangelion durch Liebe vnd Leyden gepflantzet/ hatte viel herꝛliche Laͤnder vnter ſich gebracht/ wie droben erwehnet.
Seine Nach koͤmmlinge zanckten ſich nicht viel vmb ſein Geſetz/ vnd verehrten jhn zu Mecha/ etwan 900. Jahr/ ehe ſie in Zwyſpalt geriehten.
Dann/ vmb das Jahr Chriſti 1500. eben darumb das Tuͤrckiſche Reich groſſen Vngeſtuͤm erlitten/ vnd ſolches auß Anlaß einer newen daſelbſt eingefuͤhrten Ketzerey/ welche dem newen Perſianiſchen Reich/ mitten in dem Ottoman- oder Tuͤrckiſchen/ ein veſtes Fundament gelegt/ daß die Türcken wider einander ſelbſt in Harniſch gerahten.
Vnd ob ſchon ein groſſer Theil der Arabiſchen Voͤlckern in Arabien vnd Tartarey/ vnd ſonderlich zu Zeiten deß groſſen Tamerlans, jhren Herꝛn zuvor verworffen/ (dann zu Tauris glaubte vnd lebte man/ wie zu Mecha; aber zu Trebiſonth, wie zu Perſepoli) hat doch Iſmaë.
Sophi, deß Vſun Caſſans Geſchlechts/ ſich vmb ſolches Reich angenommen/ vnd das Regiment/ ſampt der Religion veraͤndert/ welche er von einem Mahometiſchen Moͤnch Tekel/ als einem Propheten/ erlernt gehabt.
Dieſer Iſmaël ließ ſich Sophi titulieren/ welches heiſt ein Dolmetſcher der Goͤtter/ jhm beydem gemeinen Poͤbel ein groͤſſer Anſehen zumachen/ weil er nunmehr den rechten Kern deß Mahometiſchen Glaubens/ weit beſſer/ dann alle andere vor jhm/ zu weiſen auffgetretten kaͤme:
Die jenige Laͤnder/ ſo jhm Beyfall gaben/ zwang er/ deß Haly (ſo Mahomets Juͤnger geweſen) Außlegung fahren zulaſſen/ darzu ſie 30. Tag Bedenckzeit hatten.
Seinen Perſianern verordnet er den rohten Turban.
Der Chriſten Religion war er wolgeneigt/ vnd manglete jhm nur an Vnterweiſung/ welches Maximilianus I. Keyſer Ludovicus XII. Koͤnig in Franckreich/ vnd Venedig/ als er in ein enge Verbuͤndnuͤß mit jhnen tretten wolte/ nicht haͤtten ſollen verabſaͤumen.
Gantz Armenien/ vnd Groß-Aſien glaubten dem Tekel/ vnd gehorcheten dem Sophi, der ſich auß ſonderem Hochmuht ließ Saich, das iſt/ GOtt/ nennen.
Damaln begab ſich zu Conſtantinopel ein erſchreckliches Erdbeben/ daß faſt die gantze Statt darnider lag/ vnd Bajazeth ſelbſt/ in ſeinem Pallaſt in Lebensnoht ſtunde:
Der Arm deß Meers/ der Pera von Conſtantinopel ſcheydet/ erſchuͤttert ſich/ daß die Wellen die Stattmawren vberhoͤchten vnd vberſchlugen.
Nach dem Exempel Sophi vnterſtund ſich Cadi, ein Richter/ auch was newes in der Lehr anzufangen/ hatte groſſen Zulauff/ vnd verlohr im letztẽ Treffen/ ob er ſchon lang vnd offt geſieget/ 80000.
Mann/ ſampt Leib vnd Leben/ Scepter vnd Religion.
Vnd hierdurch bekam Bajazeth Lufft/ dann Sophi jhn zuvor in die aͤnge gethan hatte/ daß er das Trapezontiſche Keyſerthumb fahren laſſen/ vnd den Fried mit zwey Millionen erkauffen muͤſſen:
Vnd war vmb Syrien/ auch Meſopotamien geſchehen/ wann nicht Cadi die ſiegreiche Waffen von Bajazeth auff ſich gezogen haͤtte.
Alſo ſtund gantz Orient in voller Kriegsverfaſſung/ wegen widriger Außlegung deß Corans/ vnd zwar mit ſolcher Verbitterung/ daß der Mophti, oder Ertzbiſchoff/ bey den Tuͤrcken ein ſolchen Canon laſſen außgehen:
Wer ein Perſianiſchen Ketzer/ vnangeſchen/ ein ſolcher dem Mahomet anhaͤngig/ erlegte/ thaͤt vor Gott ein groͤſſer Werck/ als wann er ſieben Chriſten erſchluͤge.
Jn Africa wuſte man biß dahin von keinem Mißverſtand im Caran:
Aber Amether ein Moͤnch/ kroch auß ſeiner Zell/ Anno 1514. lieff herumb/ vermahnete das Volck zur Buß/ vnd gab vor/ Haly der Tuͤrcken/ vnd Homars der Perſianer Propheten (mit welchem letzten es Tekel ſchier durchauß hielte) haͤtten deß rechten Verſtands gefehlet/ vnd jhr eygene Einfaͤll dem Volck auff getrungen/ da ſie billiger bey den duͤrꝛen Worten bleiben/ vnd Schrifft mit Schrifft erklaͤren ſollen/ ohne Vmbſchweyff.
Dieſes Moͤnchs eingezogen Leben/ vnd eyfferige Predigten brachte jhm groſſen Zulauff; machte aber/ daß die Vnterthanen in den beyden Koͤnigreichen Feſſa vnd Marocco ſich wider die Obrigkeit aufflehneten/ darumb macht er ſich fort/ vnd kam/ biß an die Lybiſche Grentzen/ begleytet vnnd auffgewartet von ſechtzig tauſend Mann/ ſeine abgeſande Juͤnger/ mehr dann hundert an der Zahl/ erweckten allenthalben groſſe Begierd dieſen Wundermann zuſehen/ alſo/ daß der maͤchtige Koͤnig Tafilet ſeiner begehrt/ beydes der Lehr/ vnd ſeines vnruͤhigen Gewiſſens halben.
Amether ſtelt ſich ein/ nach groſſem vnd vielem Flehen/ erregt das Volck/ entſetzt den Tafilet ſeines Throns/ vnd ergriff allen Gewalt/ zog die Larff deß ſtrengen Lebens ab/ kehrete das Jnnwendige herauß/ führet ein gewapnetes Heer/ reformiert mit Gewalt/ predigte jmmer zu in offenem Feld/ ließ Maͤnniglich zuhoͤren/ vnd in die Moſchen, oder Kirchen gehen/ ohne Verruͤckung deß Turbans/ gantz wider der Tuͤrcken Geſetz vnd Ordnung.
Er bekriegt fuͤnff Koͤnigreich/ vnd thaͤt ein ſolches Treffen/ in welchem er alles auff die Spitz geſetzet/ daß vber hundert tauſend Mann auff beyden Seiten auff der Wahlſtatt geblieben.
Sein Vatter war ein Mahometiſcher Prieſter in der Landſchafft Darra/ genant Alfakin/ in allen Kuͤnſten ſehr wol erfahren/ auß dem Gebluͤt Mahomets ſelbſten/ welches jhm dann ein ſehr groſſes Anſehen/ auch allen den Seinigen machte.
Weil dieſer nun ſahe/ daß die Portugieſen vnd Araber in Africa den Meiſter ſpielten/ warff er ein Aug auff Feſſa vnd Marocco, von den Roͤmern Mauritania Tingitana genannt/ da die Hauptſtatt ſelbiger Zeit vber hundert tauſend Wohnhaͤuſer/ vnnd vier vnd zwantzig Feldthor hatte.
Er verſandte/ ſeinen Zweck zuerlangen/ drey ſeiner Soͤhn/ Abdal/ Hameth vnd Mahometh nach Mecha/ zu deß groſſen Propheten Grab/ als heilige Pilgram:
Die Sach gieng ſo wol an/ daß der gemeine Poͤbel jhre Kleyder/ als Heiligthumb/ kuͤſſete/ vnd ſo viel mehr/ weil ſie von taͤglichen Allmoſen lebten/ tieffſinnig einher giengen/ ſtaͤtig ſeufftzeten oder weyneten/ neben eyfferiger Erhebung der Augen gen Himmel/ vnd Anruffung Gottes.
Mit ſolchem Gepraͤng kehreten ſie wider zum Vatter/ der jhnen ferner Weiß vnd Wege zu groſſer Herꝛlichkeit zeigte:
Doch wehlet er die zween Juͤngſten/ als die Klugeſten/ vnd ſande ſie nach Feſſa, den einen zur Schul/ in welcher er bald Oberſter Verwalter worden/ den andern dem Koͤniglichen Printzen Hamed zum Lehrmeiſter.
Weil nun die Portugieſen/ als frembde eingefallene Feinde/ dem Koͤnig groſſe Vngelegenheit machten/ vnnd viel Araber vnd Mohren vnter jhrem Zeug fuͤhreten/ erlangten dieſebeyde ſcheinheilige Maͤnner/ vnter dem Vorwand eines ſonderlichen Eyffirs/ jhr Leben dem Mahometh zu Ehren auffzuopffern/ Erlaubnuß einen Feldzug wider die Chriſten zuthun/ auß veſter Zuverſicht/ es wuͤrden die Araber vnnd Mohren zu jhnen vberfallen/ wie auch geſchehen.
Muly Nazar, deß Koͤnigs Bruder/ war hefftig darwider/ vnd foͤrchtet/ wann die Waffen vnter dem Schein der Religion/ gluͤcklich ſtrichen/ man ſie einem Frembden ſo bald nicht wuͤrde auß den Haͤnden ſpielen koͤnnen; aber der Koͤnig war durch die Scheinheiligkeit begauckelt/ daß er jhnen das Feldbaner/ ſampt der Heerpauck/ auch Befehl an ſeine Statthalter vbergabe.
Sie beredeten die Landleut/ daß ſie gern den Zehenden zu dem Chriſten-Krieg her gaben:
Die Veſtung Tenedeſt/ am Gebirg/ da der Fluß Suͤeß entſpringt/ war jhr erſtes Gluͤck; dar nach das Caſtel Teſra/ erlegten den Portugieſiſchen Feldherꝛn Barriga; aber Mahometh/ biſſz auch ins Graß.
Hameth gab ſo gute Wort/ daß man jhn zu Marocco einließ/ bließ dem Koͤnig das Liecht auß durch Gifft/ vnd nahm das Koͤnigreich zu Lehen von dem Koͤnig zu Feſſa, deſſen Sohns Lehrmeiſter er zuvor geweſen.
Als nun vber Zeit Hameth zu Feſſa, in die Regierung kommen/ vnd von Hameth zu Marocco den gewoͤhnlichen Tribut forderte/ gab man jhm zur Antwort/ deß Mahomets rechte erwieſene/ Nachkoͤmlinge/ vnter welche er ſich rechnen koͤnte/ waͤren nimmer Zinßbar/ darumb haͤtte er das beſte Recht zu dem Regiment vber gantz Africa/ ja vber die gantze Welt:
Vnd weil er mit Kriegsmacht ſich an die Chriſten gerieben/ ſolte Hamed jhn in ſo viel eyfferigem Thun nicht hindern/ oder ſeiner feindſeligen Waffen gewaͤrtig ſeyn.
Dieſen Schimpff vnd Meyneyd konte der Koͤnig von Feſſa nicht verſchmertzen/ belaͤgert Marocco zum erſtenmal vergeblich/ wurd zum andernmal geſchlagen/ zum dritten mal gefangen/ vnd weil er wider den Vertrag gehandelt/ zum vierdtenmal vberwunden/ gefangen/ getoͤdtet/ vnnd mit ſeinem gantzen Hauß vertilget.
Hierauff erobert/ Hameth auch Tafilet/ jenſeit deß Atlantiſchen Gebuͤrgs/ vnnd bezwang das Vorgebuͤrg Akerni/ an der offenen See/ ſampt der Veſtung/ alſo/ daß Iohannes III. Koͤnig in Portugall/ nach ſolchem Verluſt alle andere Ort/ wegen vnerſchwinglichen Koſtens/ vnd geringen Nutzens/ von ſich ſelbſt verließ.
Abdal der aͤltere Bruder/ hatte in allen Zuͤgen das beſte gethan/ vnd verhoffte/ an ſo vielen Koͤnigreichen ein Stuͤck zuhaben:
Aber Hameth bezwang jhn in Tafilet/ vnd wolt ohne Geſellen regieren.
Er ließ ſich Cheriff, das iſt/ den groſſen Prieſter nennen/ vnd bracht es mit Kriegsmacht weiter/ als zuvor Mahometh ſelbſt.
Weil nun der Koͤnig zu Argier in gleicher Gefahr/ mit den Vnterdruckten/ ſtunde/ auch kein andern Raht funde/ ſein Neſt zuverwahren/ behandelt er deß Cheriffs Leibwacht heimlich/ daß ſie jhn/ ſampt ſeinen Hauptleuten vnd Raͤhten erſchlugen/ wie ſie eben von einem newen Außfall Raht hielten.
Sein Sohn Muley Abdala folget in der Regierung/ vnd hatte/ wegen geuͤbter Tyranney/ ſchlechten Fortgang:
Auch gab es jnnheimiſche Kriege zwiſchen den Bruͤdern/ Pupillen vnd Vormundern/ welche den jungen Koͤnig in Portugall/ Sebaſtian/ an ſich gezogen/ vnd mit groſſem Adel auffgerieben haben/ dardurch Portugall/ ohne rechtmaͤſſigen Mannsſtamm/ geblieben/ durch Krieg vnd Peſt getoͤdet/ krafftloß gemacht/ vnd endlich an Caſtilien gewachſen iſt.
Dieſe allgemeine durchgehende Veraͤnderungen haben ſich zwar ſolcher Geſtalt mit Zeichen herfuͤr gethan/ aber auch mit Worten vielfaltig bezeugt/ Jedermaͤnniglich zur Warnung.
Der Koͤnig zu Mexico muſte von ſeinem Abgott Quetzalkoal hoͤren/ es nahete ein frembdes Volck herbey; vnd Tetzkuka/ ein Prieſterlicher/ einſamer Koͤnig/ verkuͤndigte dem von Mexico den Vntergang:
Vnd als ſeine Weiſen oder Prieſter dergleichen thaͤten/ ließ er ſie ins Gefaͤngnüß werffen/ auch jhre Weiber allzumal toͤdten/ als die Gefangene durch Kunſt/ auß dem wolverwahrten Gefaͤngnuͤß entkommen waren.
Ein groſſer Felß/ auff welchem der Koͤnig pflegte Menſchen zuopffern/ war erſtlich gantz vnbeweglich/ hernach leichtlich/ biß an die Stattmawer zubringen/ vnd fand ſich doch wider an ſeiner erſten Stell/ wie eine Stimm ſolches vermeldet hatte: Der Koͤnig ſelbſt ſahe ein Geſicht von frembden Voͤlckern.
So gieng ein gemeine Sag vnter den Americanern:
Es wuͤrden endlich frembde Voͤlcker jhr Land betretten/ die Haar vnd Barth/ Kleydung vnd Decke/ Fewer vnd Hagel truͤgen/ aber einen frembden Gott verkuͤndigten.
Ein ſchlechter einfaͤltiger Menſch meldet ſich bey dem Koͤnig an/ wurd ſchwerlich gehoͤrt/ als er erzehlet/ wie er auff dem Acker gearbeitet/ vnd ein Adler jhn ergriffen/ vnd vnverletzt fern durch die Lufft getragen/ vnd endlich mit dieſen Worten nidergeſetzt:
Hie hab ich den Mann/ dein Befehliſt verricht.
Darauff haͤtte er ein Mannsbild auff dem Boden vor ſeinen Fuͤſſen ſehen liegen/ mit einem Blumenſtraͤußlein in der einen/ vnd in der andern Hand/ mit einem wolriechenden brennenden Lunten/ nach Landsart:
Er wuͤſte nichts anderſt/ als ſolcher wer Motetzuma, Koͤnig in Mexico.
Jn dem er jhn nun mit Verwunderung betrachtet/ haͤtte er eine Stimm alſo hoͤren reden:
Siehe doch/ wie er ſo ſich er ſchlaͤfft; er iſt reiff zur Straaff/ als vnempfindlich gegen allen Klagen der Betrangten:
Nimb den Lunten/ vnd halte den jhm an die Seiten/ ſo wirſtu es wahr befinden.
Als er nun endlich auff vielfaltiges Zuſprechen ſolches gethan/ vnd ernſtlichen Befehlempfangen/ den Koͤnig vor ſeinem Vntergang zuwarnen/ hat jhn der vorige Adler wider auff ſeinen Acker gantz ſaͤuberlich getragen/ vnd nidergeſetzet.
Auch gieng im Land ein gemeiner Ruff:
Jhrer vralten Koͤnigen einer haͤtte ſie verlaſſen/ wuͤrde aber zu beſtimbter Zeit wider kommen.
Vnd weil ſie meyneten/ Corteſius wer derſelbe/ kam er ſolcher Geſtalt in die Statt Mexico, ſucht Vrſach an den Koͤnig/ wegen der Tlaßcalaner/ die jhre Noht dem Corteſio geklagt hatten/ ſchlug jhn in die Eiſen/ vnd halff jhm ab vom Brod; doch koſtet jhn das Koͤnigreich zuerobern zwantzig Schlachten.
Schier auff ſolche Weiß eroberte Piſarrus das Koͤnigreich Peru, vnd hernach Cuſco:
Dann als der Großmaͤchtigſte Koͤnig Guaynacapa, zween Soͤhn hinderließ/ vnd Attagualpa, oder Attabalipa, der Juͤngereden Aeltern Guaſcar vberwunden/ vnnd gefangen/ mißfiel den Staͤnden ſolche Vngerechtigkeit:
Vnd weil ſie kein ander Mittel ſahen/ hielten ſie Faſt- vnd Bettage/ daß die Goͤtter jhnen den rechtmaͤſſigen Koͤnig loß machen vnd wider geben wolten.
Als nun die Poſt kam/ Piſarrus ein frembder Held/ haͤtte den Attabalipa geſchlagen/ vnd gefangen/ hielten ſie jhn vor einen Engel/ den ſie von den Goͤttern erlangt:
Guaſcar wurd zwar auff freyen Fuß geſtelt/ lebte aber nicht lang/ vnd blieben dieſe drey maͤchtige vnd reiche Konigreiche/ Peru, Cuſco, vnd Mexico den Spaniern.
Der Perſianiſche Tekel vnterließ nicht lang zuvor/ ehe er auß der Hoͤhl gekrochen/ den Muſulmaͤnnern den bevorſtehenden Riſſz/ Spalt vnd Trennung jhres Reichs vnd Gottesdienſts anzukuͤnden.
Jnmaſſen auch Alfakis auß Africa den Mohren zu Granaten jhr Verderben/ vnd die Außbreitung deß Evangelions nicht verſchwiegen.
Was aber die Roͤmiſche Kirch belanget/ vnnd das Keyſerthumb/ ſampt den anhangenden Koͤnigreichen/ finden ſich alte vnd newe Erinnerungen von dieſem letzten Zeichen.
Die H. Jungfraw Eliſabeth auß Engelland/ ſo im Jahr 1165. geſtorben/ hat die ſeltzame Veraͤnderungen jhrer Jnſul wol geſehen/ vnd trewlich verkuͤndiget/ die heilige Jungfraw Hildegardis, Abtiſſin in S.
Ruprechts Cloſter/ da die Nahe in den Rhein faͤllet/ vnd geſtorben im Jahr 1180. hat nachfolgende Wort geſprochen:
O du arme Kirch/ ſchwaͤrlich wirſtu Widerſtand thun koͤnnen.
Deine geweyhete Haͤuſer ſollen vervnehret/ vñ das geheiligte Geraͤht geſchaͤndet werden.
Deine Fuͤrſten werden ſich dir widerſetzen/ vnd die Voͤlcker werden ſich wider dich aufflehnen; alles wird ſich wider dich vereinigen/ vnd verbinden.
Die Vorſteher werden ſich den Wolluͤſten/ vnd die Vnterthanen dem Vnglauben ergeben/ vnd GOtt wird jhnen ſeine Kirche nehmen.
Alle Schrifften ſingen vnnd bedeuten nichts anders/ als Straaff/ Rach/ Ruthen/ Mord vnd Zerſtoͤrung dieſer armen Kirchen.
Was Abt Joachim vber das 19. vnd 20. Capitel deß Propheten Jeremiæ geſchrieben/ von Reformierung der Kirchen/ iſt bekannt.
Meiſter Wilhelm von Maſtricht/ ſagt/ wie Wolfius referiret/ vmb das Jahr 1360.
Wann man nur allein die jenige/ ſowuͤrdig/ vnd deß Herren Wort verkuͤndigen koͤnnen/ wie es in der erſten Kirchen der Apoſteln zugeſchehen pflegte/ ſolte wehlen/ muͤſte man ſie gaͤntzlich verwerffen/ vnd fuͤr ein Keerſal der Welt achten:
Den Ablaß/ das Meßhalten/ vnnd dergleichen Kinderſpiel zumal abſchaffen; ein jeden ſein geiſtlich Ampt/ an beſtimbtem Ort/ heiſſen verrichten; vnd jhnen ein ſpaͤhrliche Vnterhaltung/ vnd mittelmaͤſſige Nahrung verordnen.
Catharina von Senen/ ſagt Anno 1378. zu Antonino:
GOtt wird ſeine heilige Kirch auff eine/ den Menſchen vnbegreiffliche Weiß reinigen/ vnnd ſeiner Außerwehlten Geiſt erwecken.
Vnd Meiſter Alpfreſand auff der Jnſul Rhodiß/ vmb das Jahr 1390.
Es iſt noͤhtig/ daß die Roͤmiſche Kirch verbeſſert/ geſteinigt/ der Fehler enthoben/ vnd reformiert werde.
Welches der allein guͤtige vnd aller hoͤchſte GOtt thun wolle/ Amen.
Es wird die Notturfft erfordern/ daß die falſche Lehrer der Kirchen/ vnd faule vnnuͤtze Hummeln außgeſtoſſen/ beſchaͤmbt/ vñ bey jederman verſpottet werden.
Dann/ wie die Roͤmiſche Kirch zur Herꝛlichkeit/ Wuͤrde/ Reichthumb vnd Macht/ bißher iſt erhoben worden/ alſo wird ſie hingegen mit gleicher Schmach vnd Jammer vnterdrucket werden.
Vnd Bruder Fernand vmb das Jahr 1400. in ſeinen Lateiniſchen Reimen:
Wer den ſchreyriſchen Rechtgelehrten trawt/ Dem fegen ſie den Beutel vnbeſchawt/ Mit ewrem Hohn:
Drumb warn ich/ daß hinfuͤr dem Gelt man ſchon/ Dann deß reformierten Hauffs faͤllt zu hand/ Durch deß heiligen Geiſtes Trieb bekant/ Viel Fruͤcht wird tragen auff gedüngtem Land/ Vnd weit auffgehen.
Die heilige Brigitta/ ſo Anno 521. geſtorben/ iſt mit dergleichen Warnungen dieſen obigen fuͤrgegangen/ gleich wie Capiſtranus in Schleſien vnd Vngarn die Buß geprediget/ den Tuͤrcken zu hindertreiben/ vnd Liechtenberger auß deß Himmels Lauff vnſer Elend geſehen.
Keyſer Sigiſmund ſchreibet/ VVolfius haͤtte zu Preßburg in Vngarn/ vor der erſten Morgenroͤhte eine Stimm gehoͤret:
Er ſolte den Prieſter Onaw/ deß Friderichs Engel/ den Weg bereyten/ weil GOtt durch denſelben viel Ding wircken wolte/ jhm wuͤrden die Widerſacher vergeblich widerſtehen.
Vnd darauff hatte dieſer Keyſer/ der geiſtlichen Hochmuht vnd Kirchenkraͤmerey abzuſchaffen/ ſich ſo hoͤchlich bemuͤhet/ vnd endlich ein Concilium erhalten.
Hieronymus Savonarola, Dominicaner Ordens/ vergaß nichts bey ſeinen Florentinern:
Vnd weil eben ſelbiger Zeit Carolus Vlll.
Koͤnig in Franckreich/ gantz Welſchland mit Heeresmacht vberzogen/ vnd bezwungen/ vermahnet jhn dieſer Moͤnch/ er ſolte die Kirch reformieren:
Da aber Carolus mehr auff das weltliche Regiment ſahe/ vnd anfieng/ in ſeinem Ehrgeitz eine Bruͤcke von Neaples/ biß gen Conſtantinopel zulegen/ achtet er dieſes Erinnerns gar nicht.
Darumb drohete jhm der Moͤnch/ wann er hierinn ſaͤumig ſeyn wuͤrde/ ſtuͤnde jhm ein groſſe Niderlag/ vnd Verluſt new erworbenẽ Laͤnder/ auch eine vnverſehene Flucht vor; doch ſolte er mit ſeinem Leib vnd Leben auß der Noht wider in ſein Koͤnigreich gelangen; als auch bald hernach geſchehen.
Bruder Thomas gieng von einer Statt zu der andern/ vnd redet den Leuten ſolcher Geſtalt ins Hertz/ daß ſie alle Kurtzweil vnd Vppigkeit fahren lieſſen/ vnd auff zehen Meil Wegs jhm zu Gefallen giengen.
Als er zu Bordeaus zum letzten predigte/ vnd von den Gaſconiern Vrlaub nahm/ weynete er/ vnd ſprach:
O ſchoͤne vnd wolluſtige Provintz/ du biſt ein Paradeiß der Welt/ aber du wirſt mit deinen Zaͤhren newe Fluͤß vnnd Waſſerbaͤche machen: Sehen wirſtu/ was Geſtalt deine reiche Felder/ deine ſchoͤne Haͤuſer durchs Fewer verzehrt/ vnd deine ſchoͤne Kirchen/ den Feinden der Kirchen/ ſo vnter dir gebohren/ ein Raub ſollen werden.
Sehen wirſtu die Diener vnd Nachrichter der Goͤttlichen Gerechtigkeit/ welche mit der Geiſſel die Kaͤuffer vnd Verkaͤuffer auß der Kirche treiben; die Woͤlffe werden in den Schaaffſtall einbrechen/ vnd ſo wol die Hirten/ als die Schaaff/ zerreiſſen.
O Bordeaus, von deinen Ringmawren wirſtu die benachbarte Kirchen brennen ſehen/ mit harter Muͤhe werden die jenige/ die in deinen Mawren wohnen/ den wuͤtenden Feinden der Kirchen Gottes entgehen koͤnnen; alles von wegen der Gottloſigkeit deß Volcks/ vnnd Hinlaͤſſigkeit der Praͤlaten.
Er redete mit groſſer Freyheit von den Laſtern in allen Staͤnden vnd Orden der gantzen Chriſtenheit/ ſagt:
Es befuͤnden ſich mehr Boͤck/ dann Laͤmmer im Schaaffſtall.
Vber fuͤnfftzig Jahr wurd ſeine Weiſſagung mehr dann zuviel erfuͤllet:
Vnd als man eben ſelbiger Zeit Ablaß fail truͤge/ ſprach er (wie Florimond von Remond/ Parlamentsraht zu Bordeaus meldet) ſiehe/ was Geſtalt dieſe Bulliſten/ oder vielmehr Lauren/ das arme Chriſtenvolck betriegen: Sie gehen vnd wandern durch alle Thal/ vnd erſaigern die einfaͤltige Leut.
Vnd damit ſie auch jhres Gefallens ſchinden moͤgen/ ſo handeln ſie aller Orten mit den Pfarꝛern/ vnd ſprechen:
Mein Herꝛ Pfarrer/ wir bringen vollkommenen Ablaß; wofern jhr das Volck verſamlen/ vnd Creutzgaͤng werdet halten laſſen/ woͤllen wir euch den dritten Theil vnſers Gewinns geben/ vnd auch ein gute Zech darzu bezahlen.
Damit derowegen etliche geitzige/ heylloſe Pfarrer/ oder Miedling/ jhren Bauch vnd Beutel fuͤllen moͤgen/ vergliechen ſie ſich mit denſelben Ablaßkraͤmern/ ſam̃leten das Gelt/ vnd ſtelleten es jhnen zu.
Deſſen freweten ſich die Bullentraͤger/ vnd verſpotteten das arme Volck/ welches ſo freygebig vnd guthertzig war im Geltzehlen.
O GOtt/ wer kan da erzehlen alle Buͤbereyen/ welche vnter dem Schein dieſes Ablaß/ durch dieſe heylloſe Sammler/ vnd durch die jenige/ welche den Ablaß vermeynten zugewinnen/ begangen wurden!
Dann jhrer etliche vberkamen ein ſolches liederliches Gewiſſen/ daß ſie auff gut Epicuriſch ſagten:
Laßt vns einen guten Muht haben/ freſſen vnd ſauffen/ die Bull wird vns alle vnſere Suͤnde/ wie groß ſie auch ſeyn moͤchten/ vmb ein ſchlecht Gelt verzeihen.
Hiervon ſchreibet Guicciardinus alſo: Dieſes Gelt/ das die groſſe Thuͤr deß Himmels geoͤffnet/ vnd ſo wol die Straaff/ als auch die Suͤnd/ ja/ ſo gar die zukuͤnfftige Suͤnden auffgehoben/ war vnverſchaͤmbter Weiß durch die zu dieſem Werck ernannte Befelchhaber/ gefordert/ deren der meiſte Theil ſolche Macht von den Baͤpſtiſchen Officianten erkaufft hatten.
Vnd jetzterwehnter Florimond: Bruder Thomas vnd Luther hatten Vrſach/ ſo ſehr nach der Reformation zuſeufftzen/ aber doch/ wie der heilige Bernhardus, wider die Laſter der Geiſtlichen geſchryen/ vnd nicht deſto weniger bey ſeinem Ampt verblieben/ ſein Convent vnd Abtey regiert: Luther aber haͤtte ſich durch das Fenſter darvon gemacht/ Fewer geruffen/ aber inmittelſt vnter dem Schein das Hauß zureinigen/ Oel/ Pulver/ Schweffel vnd Pech hinein geworffen.
Der Geitz haͤtte bey den Ordensleuten vberhand genommen/ vnd were die Chriſtliche Lieb an vielen Orten allerdings verloſchen/ die Demuht deß Lands verwieſen geweſen:
Man haͤtte an allen Ordensleuten nichts/ als Hoffart vnd Liderlichkeit geſehen/ die das Volck in einer langen vnd groben Vnwiſſenheit erzogen/ vnd den Kirchenacker durch Hinlaͤſſigkeit vnnd ſchlechten Baw allerdings vberwachſen/ vnd mit Dorn vnd Diſteln verderben laſſen.
Wie aber die Heßlichkeit auff die grawen Haar gemeiniglich folget; wie kein Leib ſo zierlich vnd wolgeſtaltet ſeyn kan/ der ſich nicht verkehre vnd veralte; wie kein Baw ſo wol gegruͤndet/ daß er mit der Zeit nicht verfalle vnd abkomme:
Alſo iſt keine Zucht in dem Hauſe Gottes ſo wol vnd veſt beſtaͤttiget/ daß ſie ſich in die Laͤnge nicht veraͤndere vnd zernichte.
Dieſes iſt der Witzigen Weltgebrauch/ bey welcher alle Ding jmmerzu aͤrger werden; gantz zuwider den Alchimiſten/ die auß Eiſen Meſſing/ auß Meſſing Silber/ auß Silber Gold machen.
Vnd dannenhero diſputiert ſichs/ ob es nicht dem Roͤmiſchen Stul am vortraͤglichſten wer/ daß etwan jede hundert Jahr ein newer Moͤnchsorden entſtuͤnde/ der die Welt durch heiligen Wandel/ vnd newe Diſciplin verzuckte/ vnnd die vralte Orden/ gleich wie die Sonn bey jhrem Auffgang die zwitterende Stern/ verdunckelte.
Doch meynen andere/ es waͤren der Orden mehr/ dann zuviel/ vnnd haͤtten alle treffliche gute Reguln vnd Manieren zuleben/ wann ſie nur bey der erſten Stifftung zubleiben/ oder nach derſelbigen ſich reformieren laſſen wolten.
Aber es ſcheinet/ als muͤſſe alles vnter der Sonnen ſein Auff- vnd Abnehmen/ wie der Mond/ behalten:
Darumb haben ſich zu allen Zeiten Leute herfuͤr gethan/ dem verderblichen Weltweſen tieffſinnig nach getrachtet/ vnd entweder auß einem Prophetiſchen Geiſt/ oder ſtaͤter Erwegung der heiligen Schrifft befunden/ daß GOtt nach ſeiner Langmuͤhtigkeit vnd Gedult/ ein Zeitlang zuſiehet/ wann ſich ein gut Werck durch Gelt vnd Ehrgeitz verkehret/ biß er endlich mit dem Staub beſem herein ſtreichet/ vnd die Geiſtliche Orden ſo wol/ als die weltliche Geſchlechter- vnd Fuͤrſtenhaͤuſer/ wider arm vnd veracht mache; andere aber herfuͤr bringet/ vnd hoch laͤßt ſteigen.
Der zwoͤlffte Diſcurß.
Klag der Reichsſtaͤnde vber die Cleriſey:
Ob dieſelbige Klag rechtmaͤſſig.
Nutzung der Stiffter?
Ehrgeitz.
Maximilianus I. wil Keyſer vnd Papſt ſeyn:
Vnd der Papſt Keyſer.
Biſchoff zu Camin deß Landsherꝛn Feind/ Erbkaſſen-Vogthey recht erhalten.
Pommern dem Huſſen vnd Luthern beyfaͤllig.
WAs nun die Teutſche Keyſer kurtz vor ſolcher Zeit/ für Beſchwerden gegen dem Roͤmiſchen Stul/ vnd der gantzen Cleriſey geführet/ kan auß meinem Buͤchlein/ intituliert/ Teutſcher Nation Notturfft/ erhellen:
Vnd kam gedachtes Buͤchlein/ an Tag/ als Keyſer Fridericus III.
(der Anno 1493. in dem drey vnd fuͤnfftzigſten Jahr ſeiner Regierung geſtorben) eine Reformation der Kirchen vornahme.
Der erſte Hauptartickel lautet alſo:
Alle Geweyhete im gantzen Roͤmiſchen Reich Teutſcher Nation/ ſollen in jhren rechten Stand geordnet vnnd beſtellet werden/ vnangeſehen/ jhr Geburt/ Herkommen/ Gunſt/ oder Vernunfft/ auch andere Foͤrderung/ allein GOtt zu Lob/ nach ziemlicher Notturfft vnterhalten werden/ damit das Wort Chriſti dem gemeinen Mann eroͤffnet/ auch klar vnd lauter vorgehalten werde.
Die erſte Declaration vber dieſen erſten Hauptartickel lautet alſo vnter anderm:
Nach dem/ als oben gemelt/ alle Staͤnd der Geiſtlichen in jhren rechten Stand ſollen reformiert werden; ſollen billig die Oberſten vnter denſelben/ als Biſchoffe/ Proͤbſt vnd Dechant/ ſampt allen Thumbherꝛn vnd Capiteln/ ſich billig am erſten reinigen vnd purgieren/ ein jeder ſeinem Stand gemaͤß/ wie jhrer jeden nach Erkanntnuß der Notturfft/ deß Reichs zugelaſſen wird.
Vnd daß jhr keiner fuͤrbaß weiter greiffen wolle/ dann jhme zu ſeinem Stand vnd Ampt geziemet/ damit das Lob vnd Ehre Gottes/ durch jhre Perſon nicht verſaͤumet werde.
Jn der andern Declaration lieſet man alſo:
Daß fuͤrbaß hin alle Pfarren/ groß vnd klein/ ein jede mit einem ehrbarn/ wahrhafften Prieſter/ oder Diener beſtelt werde.
Vnd ob einer nicht ehrlich/ vnd wol fuͤrſtehen wolte/ daß man einen andern an ſeine ſtatt verordnen mag/ vnd jhn weg thun/ damit die armen Chriſten gegen GOtt nicht verkuͤrtzt werden; wie leyder viel geſchehen iſt.
Vnd in der dritten alſo: Daß im Reich alle Moͤnch/ Pfaffen vnd Nonnen/ auch andere/ die ſich nach geiſtlichem Schein halten/ ſie ſeyen wer ſie wollen/ ein jeder bey ſeiner Regul/ Ordnung vnd Sitten ſeines Stands bleiben/ wie das der Notturfft nach/ bey dem Reich erkannt wird.
Dann es iſt dieſes Vbermaß der Moͤnch/ Nonnen/ Pfaffen/ Nollhart vnd anderer Bettler/ die vnter einem geiſtlichen Schein die Welt betriegen wollen/ damit der arme Buͤrger/ vnd arme Mann auff dem Land ſo hart beſchweret wird/ daß jhr Weib vnd Kind offt an jhrer Nahrung Mangel haben/ damit ſie das faule muͤſſiggehend Volck ernehren moͤgen.
Vnd wo ſie das nicht thun/ ſo iſt Landsknecht in dem Hauß/ treibet Kuͤh vnd Kaͤlber auß; oder/ ſo jhnen gar guͤtlich geſchicht/ laͤßt er jhn bannen/ damit er noch zu groͤſſerem Schaden kompt:
Das iſt jhre geiſtliche Barmhertzigkeit/ vnd Bruͤderliche Liebe.
Was man jhnen vmb Gottes Willen gibt/ das wollen ſie darnach mit jhrem Geitz/ vnd Tyranniſcher Weiß erſparen vnd erhalten.
Die erſte Declaration vber den ſechſten Haupt-Artickel/ ſpricht:
Keine geweyhete/ oder Geiſtliche/ ſie ſeyen hohes/ oder nidern Stands/ ſollen nun fuͤrohin nicht mehr in deß Reichsraht/ noch anderer weltlichen Fuͤrſten/ Herꝛn/ oder Communen gezogen/ noch gebraucht werden/ als Beyſitzer/ oder Raͤhte:
Dann jhnen nicht gebuͤhret in weltlichen Sachen zuhandeln/ wiewol ſie ſich deſſen ſehr anmaſſen/ vmb mercklicher groſſen Vrſachen willen; hie zuerzehlen ohne Noht/ vnd zulang.
Jn der andern Declaration:
Keine Geſalbte oder Geiſtliche ſollen zu weltlichen Aemptern gebraucht werden/ dann ſie viel geneigter waͤren/ vmb weltlicher Ehr vnd Geitzes willen zudienen:
Dann was die Seelantrifft/ darauff ſie doch gewidmet ſeyn/ aber davon abfallen/ vnd ſich der weltlichen Sachen anmaſſen.
Jn der dritten Declaration:
Daß kein Geſalbter oder Geiſtlicher in keinem Raht/ oder andere groſſe Sachen ſoll gezogen/ oder geladen werden/ damit der Layen Heimlichkeit jhres Vermoͤgens/ jhr Freundſchafft vnd Vnfreundſchafft bey jhnen behalten werde.
Dann auß ſolcher Heimlichkeit haben die Biſchoffe ſich ſelbſt zu Herꝛn gemacht/ vnd Fuͤrſten/ Graffen vnd Herꝛn/ zu Knechten vnd Dienern.
Die groſſe Aebt vnd Moͤnch haben die von Staͤtten/ die fromme Ritter vnd Knecht zu Dienern vnd Gaͤſten jhres Vaͤtterlichen Erbes gemacht; vnd ſich zu Herꝛn.
Das kompt daher/ daß jhr ewer eygene Sachen nicht habt moͤgen heimlich halten/ jhr ziehet ſie in ewren Raht.
Wann hat jhrer einer euch in ſeinen Raht gebetten?
Durch dieſe vnd andere groſſe Vrſachen ſeyt jhr von jhnen geblendt vnd betrogen worden.
Endlich/ finden ſich in der vierdten Declaration:
Wil man zu einem guten Regiment kommen/ ſo muß man ſich der Geiſtlichen im Reichs- vnd Fuͤrſten-Raht muͤſſigen?
Dann/ was jhnen recht/ iſt vns Suͤnd.
Nimbt jhrer einer ein Eheweib/ das iſt jhnen nicht recht/ aber den Layen:
Nimbt jhrer einer einem frommen Ehemann ſeinehelich Weib/ vnd ſetzet ſie zu jhm/ das iſt nicht vnrecht; waͤre aber einem Layen ſuͤnd.
Nimbt ein Lay vom hundert fuͤnff/ das iſt jhm ſuͤnd; ſo aber ein Geiſtlicher ſechs oder ſieben nimbt/ das iſt nicht ſuͤnde.
Der Stuͤck ſind ſo viel/ die widerwertig ſind/ daß es nicht fehlen kan/ entweder wir ſeyn nicht Chriſten/ oder aber ſie ſeyn Ketzer; dann vnſer Glaub leydet es nicht.
Jn ſumma/ jhre Sach iſt ohne Grund.
Der Beſchluß dieſes Buͤchleins/ iſt etwas hart vnd rauch/ in Erwegung ſelbiger Zeiten/ mit dieſen Worten abgefaſt:
O jhr edlen Fuͤrſten/ Obern vnd Nidern Stands/ wie wir im Reich verſamlet ſind/ ſehet an die groſſe Gnad/ ſo vns GOtt in vnſern Tagen ſo gnaͤdig ſcheinen laͤßt: Er thut vns auff den Schatz ſeiner Gnaden; ſo wir Jhm darumb nicht dancken/ ſo ſind wir nicht werth/ Chriſten genannt zu werden.
Dann es iſt am Tag/ daß vns die Geweyheten mit guten Worten vmb vnſer gut Patrimonium gebracht/ vnnd vnſere Voraͤltern vberredt/ ſie ſollen mit jhrem Vaͤtterlichen Erbe das Himmelreich kauffen; als ob vnſerm Herren GOtt ſein Reich fail were/ vmb das/ ſo Er vns zu vnſer taͤglichen Notturfft verliehen hat/ das haben ſie vnſern Voraͤltern mit ſuͤſſen Worten abgewonnen/ damit ſie/ naͤmlich/ vnſere Voraͤltern/ Weib vnd Kinder ſolten erzogen haben.
Auff daß wir aber nicht gar zu Bettlern werden/ ſo ſolt jhr fromme Chriſten/ Edel vnd Vnedel/ Reich vnd Arm/ Alt vnd Jung/ bedencken/ vnd verhuͤlfflich ſeyn/ daß dieſe Chriſtliche Reformation auffgerichtet/ vnd in das Werck gebracht werde.
Wo wird doch in dem heiligen Evangelio/ oder in der Schrifft funden/ daß Chriſtus von Moͤnchen vnd Nonnen geſagt haͤtte; oder/ wem iſt doch ſolches Volck nuͤtz?
Die Pfaffen treiben jhre Sachen offen/ ohne Scham/ vnd darff ſie niemand darumb anreden; auß der Vrſach/ daß in allen Staͤnden eygener Nutz/ den gemeinen Nutz verdruckt.
Die Monche vnnd Nonnen wolten jhre Mißhandlung gern bergen; ſo wils aber die Zeit nicht mehr leyden/ daß wol abzunehmen iſt/ daß GOtt ſein Volck vom Vbel erloͤſen wil.
Es iſt ſchon die Axt an die Wurtzel gelegt/ ꝛc.
Hie wiſſete ich nicht/ ob die weltliche Herꝛn wol Vrſach haͤtten/ vber die Stiffter/ vnd deren Verwaltung viel zuklagen.
Bekannt iſt gnugſam/ wie es bey Hoff hergehet/ mit verſetzen/ verkauffen/ vereuſſern; vnd nimmer gnug/ nimmer die Notturfft.
Das Frawenzimmer muß reichlich vnterhalten werden/ (welches Drexelius vnter die Hauptvrſachen ſetzet/ warumb der vber alle maſſen reiche Koͤnig Salomon endlich den Boden in dem Beutel funden/ vnd ſeine Vnterthanen hart belegen muͤſſen) vnd wann Hochzeiten/ Kindertauff/ vnd dergleichen vorgehen/ wird mancher Zehenden auff ein Kleyd verbraͤmet/ manches Dorff auff ein Servitz geſetzt.
Da hingegen alles/ was man den Stifftern gibt/ wol angelegt/ auffgehoben/ vnd als ein Sparpfenning zur Noht liegen bleibet/ nimmer ab-ſondern jmmer zunimpt.
Vnd wer ſind endlich die jenige/ ſo ſolcher Praͤbenten vnd Stiffter genieſſen?
Die Fürſt- Graͤff- vnd Adeliche Cadetten:
Die veraltete/ oder verſtimlete Fraͤwlein/ die ohne Schmaͤlerung deß Lands/ ſolcher Geſtalt von Hoff kommen/ vnd jhr Leben in guter Ruhe/ ohne einigen Mangel enden.
Die Proteſtierende zerreiſſen jhre Land/ vnd vernichten jhre Macht/ in dem ſie die Kloͤſter vnd Dechaneyen auffheben; die Roͤmiſche aber erhalten Land vnd Macht beyſammen/ vnd bringen jhre Cadetten jederweilen hoͤher/ als den regierenden Herꝛn.
Alſo macht Spanien ſeine Infantes zu Ertzbiſchoffen zu Toledo; das Hauß Oeſterreich ſeine Printzen zu Biſchoffen an vnderſchiedlichen Orten; das Hauß Bayern/ vnd hiebevor Brandenburg/ die juͤngere Herꝛſchafften zu Coadjutoren/ vnd endlich gar zu Ertzbiſchoffen vnnd Churfuͤrſten.
Vnd haben die Teutſchen ſich hierinn im geringſten nicht zubeſchwaͤren/ weil die ſieben Ertzſtiffter Teutſcher Nation alſo gewidmet ſind/ daß der Adel/ vnd zwar auß gewiſſen Craiſſen/ von vhraltem erwieſenem Stamm/ oder auch wol die Fuͤrſten in gewiſſes Maaß/ alle Frembdling außgeſchloſſen/ eingenommen/ vnd zu den hoͤchſten Staffeln zugelaſſen werden.
Die Proteſtierende haben ſolchen Vortheil auch gemerckt/ aber etwas ſpaͤt; vnd jhnen bey den hohen Stifftern vor die vnverheurate Printzen vnd Edele/ die Canonicatſtellen vnter einem Vicario genommen.
Darumb geht dieſe Klag allhie nicht an/ vnd zielet nur dahin/ daß die weltliche Staͤnde moͤchten die Stiffter in jhren Bottmaͤſſigkeiten zu Cammer guͤtern machen:
Jn welchem Vorhaben ſie ſo gar vnbefugt nicht ſind/ dieweil ſie ſehen/ daß jederweilen ein Kloſter hie/ das ander da/ einem Ertzprieſter zur Taffel wird eingeraumbt/ als wann Camer- vnd Taffelguͤter ein Ding waͤren.
Dann im vbrigen es keinem geziemet/ was ſeine Voraͤltern begeben vnd verſchenckt/ auch zu gewiſſen Dienſten verordnet/ wider einzuziehen/ vnd wider den Lauff der Natur/ ſich ſeiner Eltern Vormund zumachen.
Vnd ſtehet dahin/ welche Parthey ſolche Stifftungen am beſten gebrauchen; darzu/ oder darvon thue.
Aber es iſt noch ein ander Thun/ das die weltliche Herꝛn in der Naſen gruͤbelt: Sie wolten vnvergeſſen ſeyn/ daß die Baͤpſte zu Rom von Anfang den Keyſern Zinßbar vnd vnterthaͤnig geweſen; vnd wolten jhnen nun mehr auff die Achſel ſteigen/ ja gar auff den Kopff ſitzen/ vngeacht/ alles deß jenigen/ was Carolus IV. Roͤmiſcher Keyſer/ der Cleriſey vor Freyheiten ertheilt haͤtte.
Hadrianus IV. ſchrieb an Keyſer Friderichen ſolche Wort: Hadrian Biſchoff/ ein Knecht aller Knechten Gottes/ entbeut Friderico dem Keyſer/ Heyl vnd Apoſtoliſchen Segen:
Das geiſtlich Geſetz verheiſt denen/ ſo jhre Eltern ehren/ langes Leben/ drohet aber auch hinwiderumb denen/ ſo Vatter vnd Mutter fluchen/ den Tod.
Nun vnterweiſet vns das Wort der Warheit/ daß/ wer ſich ſelbſt erhoͤhet/ ernidriget werden ſoll.
Derhalben nimbt vns/ geliebter Sohn/ in dem Herren/ ſehr Wunder an deiner Fuͤrſichtigkeit/ daß du dem heiligen Apoſtel Petro/ vnd der heiligen Roͤmiſchen Kirchen/ nicht ſo groſſe Rew/ Reverentz vnnd Ehrerbietung erzeigen thuſt/ wie du billig thunſolteſt.
Dann in deinem Schreiben/ das du an vns haſt laſſen abgehen/ ſetzeſtu deinen Namen dem vnſern vor/ in dem du dir den Flecken einiges Stoltzes/ wil geſchweigen/ deß Vbermuhts/ oder der Vermeſſenheit/ ſelbſt anhaͤngeſt/ ꝛc.
Deß Keyſers Antwort war dieſe:
Friderich von Gottes Gnaden Roͤmiſcher Keyſer/ allezeit Mehrer deß Reichs/ entbeut Hadriano, dem Biſchoff zu Rom/ vnd allen denen/ die da dem jenigen wollen anhangen/ was Jeſus hat angefangen zuthun vnd zulehren/ ſeinen Gruß zuvor.
Die Gerechtigkeit weiſet einem jeden heim/ was ſein iſt.
Dann wir verkleinern vnſere Eltern keines wegs/ ſondern erzeigen jhnen in vnſerm Reich/ die ſchuldige Ehr; nach dem wir von gedachten vnſern lieben Voraͤltern/ die Wuͤrdigkeit deß Reichs/ vnd die Cron empfangen haben.
Kan man auch beweiſen/ daß der Bapſt Sylveſter, zur Zeit deß Keyſers Conſtantini, Regalia, vnd Koͤnigliche Freyheiten gehabt habe?
Allein auß einer milden Verguͤnnung/ iſt die Freyheit der Kirchen gegeben/ vnd Fried wider bracht worden.
Vnd was für Regalia, vnd Koͤnigliche Freyheiten ewer Bapſthumb hat/ das iſt durch der Fürſten milde Gaab euch geſchencket worden.
Daher iſt alten Herkommens/ wann wir dem Roͤmiſchen Biſchoff ſchreiben/ ſetzen wir von Rechtswegen/ vnd auch von alter Gewonheither/ vnſern Namen vor:
Vnd laſſen hinwiderumb zu/ nach derſelben Regul der Gerechtigkeit/ wann der Roͤmiſche Biſchoff vns ſchreibet/ daß er ſeinen Namen zuvor ſetze.
Lieber durchleſet die Hiſtorien vnd Geſchichtbuͤcher/ ſo von Jahr zu Jahr beſchrieben/ vnd vrtheilen/ Ob jhrs auß Vnfleiß gethan; vnd dann es wider nehmet/ wo man es zuvor gelaſſen.
Von Keyſer Maximiliano I. ſchreibt Goldaſtus, er haͤtte ein wunderſam Werck bedacht/ vnd ſich ſelbſt zum Bapſt/ oder Haupt der Cleriſey wollen auffwerffen; vnd ſolches auß dieſem bedencken:
Dieweil jmmerdar/ von Anfang der Statt Rom/ man einen Koͤnig vnter den Geiſtlichen/ genannt Rex Sacrorum, gehabt; der im Welt- vnd Geiſtlichen/ nach ſeiner Wiſſenſchafft/ zugebieten haͤtte.
Vnd weil deß letzten Tarquinii Flucht vnd Verbannung/ den Namen eines Koͤnigs/ gantz verdaͤchtig vnd verhaßt gemacht; ließ ſich die Cleriſey dahin behandeln/ daß jhr Haupt Pontifex Maximus, ins Gemein genannt worden/ als ein Oberbruͤcken Verwalter.
Vnd dieſer Titul haben die Keyſer mit ſonderem Fleiß behalten/ damit ſie durch Mißdeutung einiger Zeichen an jhrem Vorhaben nicht gehindert wuͤrden/ wie etwan pflegen zugeſchehen/ vnd alſo alles vor ſich vnd nach jhrem Sinn deuten koͤnten.
Ja/ es haben auch die Chriſtliche Keyſer dieſen Titul behalten/ biß auff Gratianum, der von Ambroſio beredet/ als ſtuͤnde es nicht beyſammen/ daß ein Mann das Oberhaupt im Welt- vnd Geiſtlichen were/ dieſen Titul fahren laſſen/ (ſonſt hatten die Heyden auch jhren Patriarchen/ der als Pontifex Maximus jhr Heiligthumb vnd Weyhe verſorgte/ auch Biſchoffe hin vnd wider ſetzte/ wie in Juliani deß abtruͤnnigen Keyſers Hiſtori zufinden) welchen die Baͤpſte zu Rom nicht lang auff dem Boden/ vnter den Baͤncken liegen laſſen/ ſondern ſelbſt angenommen/ vnd demnach getragen/ auch Krafft deſſelben die Cleriſey jhnen vnterthaͤnig gemacht/ ob ſchon die Teutſche Keyſer ſehr offtdarwider geweſen/ vnd geſchloſſen:
Es ſey ein jeder Biſchoff an ſeinem Ort/ was der Bapſt zu Rom were.
Noch fanden ſich jederweilen Baͤpſte/ die auch das Keyſerthumb an dieſen Pontificat vermeyneten zuhefften/ vñ die zwey Schwerder zufuͤhren/ wie Bapſt Bonifacius VIII. gethan.
Zumal weiſen jhre Canones auß/ daß bey Ableiben eines Keyſers/ der Bapſt das Roͤmiſche Reich zuverwalten habe.
So dann Ambroſius, der zu ſeiner Zeit die beyde Schwerder geſcheyden/ vnd dem Keyſer den Gewalt vber das Kirchenweiſen/ als vngeraͤumbt/ entzogen/ dergleichen Verkehrung ſolte ſehen/ ſtuͤnde von jhm ſelbſt zuvernehmen:
Ob hierinn die Baͤpſte zu Rom nicht zu weit greiffen/ oder/ ob Maximilianus ſo gar vneben wider die Schnur gangen waͤre/ wann er den vhralten Zwang/ welchen die Keyſer auch vber die Cleriſey gefuͤhret/ wider ergreiffen/ vnnd die Kirch reformieren wollen.
Einmal iſt bey den Weltverſtaͤndigen/ Regimentserfahrnen bekannt vnd geſchloſſen/ daß keine Regierung in jhrem Stad/ ein andere ſollaſſen außbruͤten.
Ein namentlich Exempel finden wir im Stifft Camin.
Dann Otto, der Pommern Apoſtel/ Graff Berchtolds von Andechs/ in Schwaben/ vnd Graͤffin Adelheyden von Eberſtein Sohn/ vbergab ſeinem Bruder Friderichen/ das gantze Vaͤtterliche Erb/ vnd legt ſich auff das Studieren/ wurd ein Schulmeiſter in Polen/ vnd hernach bey Hoff wolangeſehen/ ja gar bey Keyſer Henrico IV. ein Cantzlar/ der jhm Anno 1102. das Biſchthumb Bamberg zuverwalten gegeben/ als er drey vnd dreyſſig Jahr alt war.
Vnd weil er von lauter Demuht vor der Statt vom Pferd abſtieg/ vnd barfuͤſſig durch den Schnee/ biß in S. Georgen Kirch gangen/ vberkam er das Podagra.
Erkam in Gefaͤngnuͤß/ als er ſich wider Henricum IV. deſſen auffruͤhriſchen Sohn Henrico V. anhaͤngig gemacht.
Endlich war Otto von Hertzog Wratislaffen in Pommern beruffen/ das Heydenthumb abzuſchaffen/ vnnd Chriſtum zupredigen/ im Jahr 1124.
Nach ſeinem Tod wurd das Biſchthumb Julin geſtifftet/ vnnd Adelbert/ Ottonis Nachfahr vnd Juͤnger der erſte Biſchoff erkohren:
Da dann Kloͤſter vnnd Abtheyen nach der Menge entſtanden.
Anno 1392. verließ Hertzog Bugslaff das Biſchofflich Ampt/ weil er nach ſeines Brudern Ableiben/ die Regierung deß Lands ergriffen/ vnd hatte mit ſeinem Nachfahren Nicolao Bock/ dem achtzehenden Biſchoff/ wegen der geiſtlichen Guͤter dieſen Streit.
Weil Bugslaff von ſeinen weltlichen Mitteln/ auch geiſtlichen Einkomſten etliche von dem Biſchthumb verpfaͤnde Schloͤſſer vnd Gerechtigkeiten ledig gemacht hatte/ vermeynt er/ nach dem er außgetretten/ ſolche nach ſich zuziehen/ vnd ſo lang in Handen zubehalten/ biß das Biſchthumb jhm ſein Loͤßgelt wider erſtattet haͤtte.
Der Bapſt gab dem Hertzogen vnrecht; alſo auch das Concilium zu Coſtnitz.
Deſſen Sohn Bugslaff der Neundte/ vnd Wittib/ Sophey/ Procopii, deß Marggraffen in Maͤhren Tochter/ vermeynten/ jhnen geſchehe hierinn vngleich/ verwirckten daruͤber den geiſtlichen Bann/ vnd trugen denſelben ſechszehen Jahr; biß endlich auch zu Baſel auff dem Concilio das Vrtheil/ ſampt dem Bann/ ernewert worden.
Vnd als der damalige Biſchoff geſehen/ daß der Hertzog deß Banns wenig achtete/ vermocht er Keyſer Sigmund/ den Hertzog in deß Reichs Acht zuerklaͤren.
Aber Erich Koͤnig in Dennemarck/ vertrug die Partheyen im Jahr 1436. vnd ſo wenig hat gefehlet/ dieſer Stamm deß Fuͤrſtlichen Hauſes Pommern/ were von Land vnd Leuten/ auß Trieb vnd Macht eines Biſchoffs/ deme man Raum gegeben/ ſeinen Stad in dem weltlichen Stad zu formieren/ in das Elend vertrieben worden.
Darumb beobachtete der Hertzog ſein Erbkaſten-Vogtheyrecht zuletzt ſehr wol; vnd weil kurtz vor Maximiliani Ableiben/ einer vnd der ander/ Namentlich Graff Wolffgang von Newgarten/ durch groſſer Herꝛn/ vnd ſonderlich/ deß Keyſers ſelbſt Vorſchrifften/ deß Hertzogen vnbegruͤſt/ bey dem Papſt die Coadjuterey zu Camin erlangt/ hat der Hertzog ſolchen Graffen abgewieſen/ wie gelehrt vnd beruͤhmbt er auch geweſen/ vnnd dem Capitel die freye vngehinderte Wahl/ deſſen es dann wol zufrieden war/ gelaſſen.
Mag auch wol dieſes vnter anderem den Hertzogen in Pommern Anlaß vnd Vrſach geben haben/ Lutheri Lehr/ ſo eben anfieng herfuͤr zuſtechen/ Beyfall zugeben; zumal die Huſſitiſche Lehr auch in Pommern vnd Preuſſen/ dahin die Huſſitiſche Kriegsleute jhre Waffen laſſen miethen/ oder ſelbſt zum Raub gewendet/ vorlaͤngſt eingeriſſen war.
Der dreyzehende Diſcurß.
Wie es kurtz vor Luthers Newerung/ vmb das Keyſerthumb/ vmb Welſchland/ vnd den Paͤpſtiſchen Stul geſtanden. Julii II. vielfaltige Krieg/ Buͤndnuͤſſen vnd Tod. Leonis X. Friedfertig Gemuͤht vnnd Herkommen.
Wie jhm Luther Vnruh gemacht.
Wer Luthern den Weg bereyt?
Von D. Reuchlin Geburt/ Studieren/ Streitwegen der Jüdiſchen Buͤcher.
Welchen Streit derloſe getauffte Jud Pfefferkornerregt.
NAch dem Carolus VIII. Koͤnig in Franckreich/ ein junger freudiger Held/ von dem Hertzogen zu Meyland auffgewickelt/ einen maͤchtigen Zug in Welſchland vber das Gebuͤrg vornahm/ vnnd jederman mit ſeinet vngehewren Buͤchſen/ ſo damals in Gebrauch kamen/ erſchreckte/ daß die Lombardey/ Neaples/ vnd ſchier gantz Welſchland ſich vor jhm duckten; hernacher aber eins nach dem andern wider verlohr/ vnnd dann wider zuerobern ſuchte (welcher Krieg jnnerhalb viertzig Jahren auch deß Roͤmiſchen Stuls Landſchafften offt beruͤhrt/ vnd an etlichen Orten ſehr geſchwaͤcht) kam endlich Julius II. im Jahr 1503. zur Baͤpſtlichen Hohheit/ vnd faſte alſo bald einen Muht/ das Verlohrne wider herbey zubringen.
Der allererſte/ den er angriff/ war Johann Bentivol/ Fuͤrſt zu Bononien; den vertrieb er auß der Statt Rom/ vnd ließ jhm durch den tobenden Poͤbel ſeinen ſchoͤnen Pallaſt in Rom niderreiſſen.
Weil auch die Venetianer bey vorigem truͤbem Waſſer gefiſcht/ Arimin/ Faventz vnd Ravenn/ der Kirchen abgezwackt/ verband ſich Julius mit dem Keyſer Maximiliano/ mit den Koͤnigen in Franckreich vnd Spanien/ mit den Hertzogen zu Ferrar vnd Mantua/ zu Camerich in Flandern/ die Venetianer zuvertilgen.
Dieſe Vnierte erhielten ein Hauptreffen bey Glorean/ im Jahr 1509. mitten im April/ vnd theilten vnter ſich alles/ was auff dem veſten Land war/ alſo daß Venedig vnter dem geiſtlichen Bann ſeufftzet/ vnd damals nichts vbrig hatte/ dann die Statt ſelbſt.
Doch erzeigt Julius jhnen Gnad/ hub den Bann auff/ vnd ſucht die Frantzoſen/ die jhm zumaͤchtig wollen werden/ wider fortzuſchaffen.
Vnd weil der Hertzog zu Ferrar veſt an jhnen hielte/ gleichwol etliche Lehen vom Roͤmiſchen Stul truge/ ſagte jhm Julius ab/ vnnd ließ von dem Frantzoſen.
Ludovicus XII. Koͤnig in Franckreich/ konte ſeine Bundsgenoſſen nicht laſſen/ noch ſolchen Schimpff vngeandet verſchlucken/ macht einen newen Bund mit dem Keyſer/ wider Julium vnd die Venetianer/ vnd beſchrieb/ auff fuͤnff Cardinaͤln Angeben/ ein Concilium nach Liſa, vor welchem Julius ſeines Thuns Rechenſchafft geben ſolte.
Derſelb aber verband ſich auff ein newes mit Ferdinando, Koͤnig in Hiſpanien/ bracht viel Schweitzer zu Feld/ vberzog den Hertzogen zu Ferrar/ nahm jhm Mantua/ vnd Mirandula/ wurd aber bey Giliola geſchlagen/ vnnd ließ Bononien im Stich/ ſucht vergeblich Fried bey dem Frantzoſen; vnd weil ſeine Waffen ſtumpff worden/ beſorget er ſich eines Wetters von Piſa, hielt ein Concilium zu Rom/ im Latran/ entſetzt die fuͤnff Cardinaͤl/ ſeine Widerſacher/ vernicht das Concilium zu Piſa, thaͤt die Frantzoſen vnd die Florentiner/ weil ſie die Statt Piſa hierzu verwilliget/ in den geiſtlichen Bann/ verhetzt den Engellaͤnder vnd den Spanier wider den Frantzoſen/ vnnd ſamlet ein groſſe Macht in Welſchland.
Vnd ob ſchon der Bapſt Ravennn zuentſetzen/ ſchlagen müſſen/ auch darmit vnten gelegen/ waren doch die Frantzoſen ſehr vbel zugericht/ ſchier mit gleichem Schaden; doch erhohlten ſich die Vnierten gleich wider/ vnd trieben die Frantzoſen in den naͤchſtgefolgten dreyen Monaten gantz auß Welſchland vber das Gebuͤrg/ zwar mehr wegen der Spaniſchen Macht gegen Navarꝛen/ vnd wegen der Engellaͤnder Einfall in Franckreich/ als wegen der Jtalianer.
Die Patres zu Piſa begaben ſich/ wegen widerwertigen Kriegslaͤufften/ nach Meyland/ vnd endlich gar nach Lyon:
Vnd zwar zu rechter Zeit/ weil die Schweitzer/ mit Zuthun der Vnierten/ Meyland gleich hernach eroberten/ vnd die Frantzoſen auß den vbrigen Beſatzungen fort trieben; welches der Keyſer/ ſo durch Beyrahten deß Bapſts/ von dem Frantzoſen außgeſetzt/ dem Sfortzen/ als ein Reichs-Lehen auffgetragen/ vnd Julius im Latran beſtaͤttigte.
Dazumal erhielt Julius Bononien/ Ravenn/ Parma vnd Placentz; Die Venetianer Crema vnd Brixen; Fregoſus Genua; die Medices jhr vorige Stell vnd Hohheit in Florentz; Vnd die Schweitzer/ ſo das beſte wider den Frantzoſen gethan/ groß Geſchenck/ ſampt dem Ehrentitul/ daß ſie die Welſche Freyheit beſchuͤtzt haͤtten.
Noch war der Himmel truͤb/ vnd voller Vngewitter:
Dann die Venetianer wolten dem Keyſer weder Veron/ noch Vincentz abtretten/ deß Concilii zugeſchweigen.
Darumb verbunden ſich die Venetianer mit dem Frantzoſen auff ein newes/ wie ſehr ſich auch Julius/ ſie abwendig zumachen/ bemühete.
Aber ſein groͤſtes Anliegen war/ daß der Frantzoß die widerſpenſtige Cardinaͤl jmmerhin vnterhielte/ jhm den Abt zu Clugniack/ einen ſehr gelehrten Mann/ an den Halß haͤngte/ vnd zu keinem Vergleich verſtehen wolte/ ja ſich ohne Schew vernehmen ließ/ vom Roͤmiſchen Sthul gaͤntzlich abzuweichen/ vnd ein abſonderlich Haupt der Kirchen in ſeinem Koͤnigreich/ vnter dem Titul eines Patriarchen/ wie etliche hundert Jahr lang nach der Apoſtel Zeiten gebraͤuchlich geweſen/ zuſetzen; alle Praͤbenden an ſich zuziehen/ ja/ wann man es jhm zu grob machen ſolte/ den Bapſt gar zuvertilgen.
Er ſchlug/ Muͤntz mit dieſer Vberſchrifft/ Perdam Babylonem, ich wil Babel (Rom meynende) verſtoͤren.
Es hatte zwar der Spanier dem Koͤnig Johann in Navarren/ wegen deß geiſtlichen Banns/ in den er/ wegen deß Bunds/ mit dem Frantzoſen gefallen/ alles/ was jenſeit deß Gebuͤrgs gegen Spanien lag/ mit Gewalt abgetrungen/ vnd jhn diſſeits in die vbrige Laͤnder gegen Franckreich getrieben/ wie dann von derſelbigen Zeit an/ Navarra dem Spanier geblieben/ vnd konte der Frantzoß ſeinen Bundsverwandten keine Huͤlff leyſten/ weil der Engellaͤnder die alte Gerechtigkeiten vnd Spruͤche wider herfuͤr ſuchte/ vnd in Gaſconien ſehr vbel hauſete:
Doch war jhm das Gluͤck der Waffen verdaͤchtig/ vnd beſorgete/ die Venetianer würden nicht vnterlaſſen/ ſich an jhme mit der Zeit zuraͤchen/ weil er ſie gantz halßſtarꝛig vnd verbittert/ die ſich zu keinem Vergleich verſtehen/ noch vom Frantzoſen ablaſſen wolten.
Darumb hielte er ſein Concilium in Latran jmmer beyſammen/ biß er vber ſiebentzig Jahr alt/ bey außgehendem Aprill/ Anno 1513. zu Rom/ auß Trawren vnd Sorgein Fieber vnd Durchlauff vberkommen/ die jhn zum groſſen Hauffen geſchickt.
Die gantze Chriſtenheit ſtund in zweiffelhafftigen Gedancken/ was doch auß dem Streit/ zwiſchen dem Bapſt vnnd dem Frantzoſen/ werden moͤchte:
Vnnd ob einige Reformation der Kirchen/ ins Werck zurichten ſeyn ſolte/ weil/ bevorab Julius zum oͤfftern gewuͤndſchet/ den Prieſtern/ ſonderlich/ den Pfarꝛern/ mit Einwilligung vnd Gutachten deß Concilii, die Ehe zuverſtatten.
Auff ſeinen Tod erwartet jederman noch eyfferiger/ was ſein Nachfahr vor Gedancken faſſen wuͤrde.
Johann Medizes von Florentz/ kam vor in der Wahl/ genant Leo X. gantz anderſt geſinnet/ als Julius.
Diß Geſchlecht war eines vnter den anſehenlichſten zu Florentz:
Averard brachts weit/ ſein Sohn Johann noch weiter/ biß der Enckle Coſman/ durch gemeinen Rahtſchluß/ ein Vatter deß Vatterlands/ tituliert worden/ weil er dem gemeinen Weſen wol vnd ruͤhmlich vorgeſtanden.
Jhm folgt Petrus, der Laurentium, dieſes Bapſts Vatter/ mit Clarice Urſina gezeuget.
Leonis aͤlteſter Bruder Petrus, war vertrieben/ vnd hielt ſich bey dem Frantzoſen/ biß er im zehenden Jahr ſeines Außweichens/ ertruncken/ hinderlaſſend auß Alphonſina Vrſina ein Sohn Laurentium, den das Gluͤck mit beſſern Augen angeſehen/ daß endlich ſeine Nachkoͤmlingezu Großhertzogen in Florentz/ vnd zu Koͤniginnen in Franckreich worden.
Weil es nun Laurentius mit den Frantzoſen hielte/ gab der Koͤnig dem Sohn/ ob er gleich noch ein Kind war/ ein ſehr reiches Biſchthumb. Innocentius VIII. macht jhn zum Diacon-Cardinal/ als er noch nicht dreyzehen Jahr auff ſich hatte.
Da Carolus VIII. Welſchland vberrumpelt/ wurd ſein Bruder Petrus vertrieben/ ſo mochte er ſelbſt/ wegen Bapſt Alexandri VI. ſich in Rom nicht auff halten:
Doch wendet ſich das Gluͤck/ vnd verkehrte der Menſchen Zuneigungen/ daß der Frantzoß jhm ein Anhang zumachen/ diß Geſchlecht an ſich gezogen/ vnd hoch erhoben.
Die hernach vom Roͤmiſchen Stul abgefallen/ vnnd jhn beſchmitzen wollen/ geben vor/ die erſte Vrſach ſeiner Hohheit kaͤme von dem Innnocentio VIII. deſſen Sohn/ Franciſcus Cibo zu Genua die ſchoͤne Magdalena/ ſeine Schweſter zum Weib genommen/ bey der er ſich auch/ in waͤhrendem vbelen Zuſtand/ auffgehalten/ vnd hernach jhr zur ſchuldigen Danckbarkeit/ das jenige Theil von den Ablaß Geltern auß Teutſchland/ ſo in Sachſen/ vnd an der See fallen wuͤrde/ zuerheben verordnet.
Sie haͤtte aber den Biſchoff Arembold deßwegen außgeſand/ damit nichts abfiele/ noch in andern Kaſten kaͤme:
Vnd weil alles zu hoch geſpant geweſen/ were Luther herfuͤr gebrochen/ vnd haͤtte den gantzen Handel zuhauff geworffen.
Als nun Leo auff dem Stul ſaß/ bedacht er ſich weit anderſt/ als Julius gethan hatte/ trachtet nach Fried vnnd gutem Leben/ ſchickt ſeine Geſanden auß/ in gantz Europam, Fried/ oder doch Stillſtand der Waffen zuſtifften/ auff daß ſich Welſchland wider erholen/ vnd die Chriſtenheit dem Tuͤrcken begegnen koͤnte.
Vnd damit ja die Spaltung in der Kirchen nit weiter einreiſſen/ noch die Kirch mehr dann ein einiges Haupt/ wie vor Jahren zum offtern geſchehen/ wehlen moͤchte/ ſetzt er die jenige fuͤnff Cardinaͤl/ ſo Julius aller Ehren entſetzt hatte/ wider voͤllig ein/ vnd benahm ſolcher Geſtalt dem Koͤnig in Franckreich diß Mittel/ das Concilium zu Lyon fortzuſetzen/ auff daß das Roͤmiſche im Latran ſeinen Fortgang behielte.
Vnd als nach Ludovici Tod Franciſcus I. die Cron erlangt/ auch Meyland mit Gewalt wider an ſich bracht/ Placentz vnd Parma/ ſo Julius der Kirchen juͤngſt erworben/ auch einnahme/ dachte er der Zeit zuweichen/ vnd begehrt Fried/ mit Verluſt gedachter Staͤtte/ biß der Keyſer/ die Schweitzer vnnd Venetianer/ ſich auff ein Newes wider den Frantzoſen verbunden/ jhn gar auß Welſchland vertrieben/ vnd dem Roͤmiſchen Stul das ſeinige wider einraumeten.
Auch hatte ſich Leo vorzuſehen/ wegen deß Hertzogen zu Vrbin/ vnd der Petrutzen zu Rom/ die er vertrieben/ vnd zu aller feindthaͤtlichen Rach verreitzt hatte.
Die Beyſorg war/ weil er etliche Cardinaͤl jhrentwegen/ nach entdeckter Verraͤhterey/ entſetzt/ es moͤchte jhm gehen/ wie Julio; darumb macht er auff einen Tag ein vnd dreyſſig Cardinaͤl/ die er auß der gantzen Chriſtenheit/ bey aller Potentaten Hoͤffen/ ſeine Regierung zubeveſtigen/ geſuchet.
Vnd ſchreibet Fincelius, denſelben Tag hab es zu Rom ein erſchrecklich Erdbeben geben/ vnnd der Donner auß einem grewlichen Wetter/ bey der newen Cardinaͤlen Meß/ in die Kirch geſchlagen/ das Kindlein Jeſu der Jungfrawen Marien auß dem Schooß/ vnnd Petro die Schluͤſſel auß den Haͤnden geſchmiſſen.
Als nun Leo meynete/ ſeine Sachen ſtuͤnden zum allerbeſten/ fieng ein Moͤnch an/ gantz Teutſchland/ ja/ die gantze Chriſtenheit zuerregen/ vnd zum Abfall vom Roͤm.
Stul zubewegen.
Von jhm ſchrieb Jacob Prun/ Calenderſteller zu Vlm/ in einer Practick/ ſo er Anno 1500. laſſen außgehen:
Es wird einer im Jahr 1520. ſich herfuͤr thun/ vnd Buͤcher in Teutſcher vnd Lateiniſcher Spraach/ wider vnſern Roͤmiſchen Bapſt/ ſeine Cardinaͤl vnd Prieſter/ ja wider die gantze Cleriſey/ offentlich drucken laſſen/ vnd alle jhre Vnart vnd Boßheit offenbaren/ vnd entdecken.
Ja/ es ſchreibet Wolfius bey dem Jahr 1170.
Es hab Keyſer Friderich mit dem rohten Barth/ in Kaͤrndten eine Kirch gebawet/ vnd ein ſteinern Bild darinn geſetzt/ wie ein Moͤnch mit einem Guͤrtel/ vnd bloſſem Haupt/ dem Luther nicht vngleich; auch oben vber/ mit groſſen Buchſtaben geſchrieben/ Lutherus.
Ob nun der Bildhawer etwan alſo geheiſſen/ oder dieſer Name in folgenden Zeiten daran kommen/ oder auch Luther ohngefehr dem Bild an Geſtalt gleich geweſen/ (ſintemal erwehnter Keyſer/ mit den Baͤpſten viel zuſchicken gehabt) ſtehet an ſeinem Ort.
Es hat aber Luther keine geringe Vorbereytung der Gemuͤhter/ bey den Gelehrten gefunden.
Dieſelbe nennete man vor alten Zeiten Philoſophos, auch Grammaticos, endlich/ Criticos, vnd vmb ſelbige Gegend die Poeten/ weil ſie die Hauptſpraachen nicht nur recht verſtunden/ ſondern auch zu vnderſcheyden wuſten/ was gut vnnd paſſierlich/ oder nicht waͤre.
Dieſe geriehten in bittern Zanck vnnd vnverſoͤhnliche Feindſchafft bey der Cleriſey/ welche von Rom ein geradbrechtes Latein brachten/ oder in einem Kloſter die verſchimlete.
Spraach erlernete/ allenthalben die Oberhand erhielte/ wann ſie nur auß dem Buch das nohtwendige Latein leſen konte.
Aber der Spraachen Rechtkuͤndige trieben nur jhnen Hohn vnd Spott darmit:
Vnd wann Fehler in den Sitten/ die jederweilen wider die Erbarkeit lieffen/ neben der vnbeſonnenen Verhandlung deß Gottesdienſtes/ ſo das Gewiſſen aͤrgerte/ gieng es nach Art der alten Poeten/ an ein muſterhafftig Durchziehen.
Dadurch jene ſich verbitterten/ vnd allerhand Mittel ſich zuraͤchen/ bey ſich ſelbſt/ vnd bey den Potentaten ſuchten/ vnd ergriffen.
Solches hat erfahren Laurentius Valla, ſo Anno 1465.
Rudolphus Agricola, ſo Anno 1485.
Hermolaus Barbarus, Iohannes Picus, Comes Mirandula, Angelus Politianus, ſo Anns 1494.
Conradus Celles, erſter gecroͤnter Poet der Lateiniſchen Spraach auß den Teutſchen/ ſo Anno 1508. vnd ſonderlich Johannes Reuchlin/ von den Gelehrten auff Griechiſch zugenannt Capnio, ſo im Jahr 1522. geſtorben/ ſehr wol erfahren.
Dieſer Reuchlin war gebohren zu Pfortzen/ im Jahr 1455. vnd an dem Badiſchen Hoff mit dem jungen Marggraffen erzogen/ mit dem er auch auff die in aller Welt beruͤhmbte hohe Schul zu Pariß verſchickt worden/ vnd daſelbſt den Anfang der Griechiſchen Spraach von Gregorio Thyphernate, einem Vertriebenen auß Griechenland/ begriffen: Hernach zu Baſel von Weſſeln/ den man in der groſſen Finſternuͤß derſelbigen Zeiten/ wegen ſeines hohen Verſtands/ das Liecht der Welt nennete/ die Hebraͤiſche Spraach erlernet/ vnd endlich zu Poictou in Franckreich ſich zu einem Doctor der Rechten eroͤnen laſſen.
Hertzog Eberhard hielt einen ſolchen Mann hoch vnnd werth/ verſchickt jhn bald zum Bapſt in Landsgeſchaͤfften/ bald zum Keyſer Friderico III. Jn der erſten Reyß macht er ſich bekant/ mit einem Juden Jehiel Loͤans/ die Spraach deſto beſſer zufaſſen:
Vnter andern verehret jhm der Keyſer ein Hebraͤiſche Bibel/ die man ſelbiger Zeit vmb 300. Goldguͤlden nicht erkauffen koͤnnen.
Weil er nun ſeines Fuͤrſten Sachen ſo wol verricht/ vnd allenthalben in groß Anſehen gerahten/ mangelte es auch nicht an dem leydigen Neid; deſſen ein gewiſſer Moͤnch vollſtacke.
Es hatte aber Reuchlins Sanfftmuht kein Gefallen am Gezaͤnck/ vnnd wolt ſich doch vnverantwortet nicht laſſen verſchimpffen/ macht eine Cemœdi wider den Moͤnch/ Sergius intituliert/ vnnd weil derſelbe etwas hoch angeſehen war/ gieng er jhm auß dem Wege/ nach erlangtem ehrlichen Abſcheid/ vnd begab ſich nach Heydelberg/ wegen ſo vieler gelehrten Leuten/ daſelbſten/ ſonderlich/ mit Rudolpho Agricola Vertrawlichkeit zumachen.
Der Pfaltzgraff wolwiſſend/ was gelehrte vnd hochanſehnliche Leute vermoͤgen/ verſendet den Reuchlin nach Rom/ zu dem Bapſt/ daß Hertzog Georgen auß Bayern einige Tochter deß Churfuͤrſten Sohn Ruprecht zur Ehe haben moͤchte/ zuerlangen; welche Reyß jhm vmb ſo viel lieber geweſen/ daß er in Rom mit den Juden/ nach Wundſch/ vnd vngehindert vmbgehen wuͤrde.
Da fand ſich ein gelehrter Rabbi/ Abdias Argyropolus von Cæſina, der vnterwieſe jhn ein gantzes Jahr/ jede Stund vmb ein Goldguͤlden.
Als er wider gen Heydelberg/ nach gluͤcklicher Verrichtung/ gelangt/ betrachtet er den Wirtenbergiſchen Hoff zu ſeinem Vorhaben/ naͤmlich/ ſeinen Buͤchern in der Stille obzuliegen/ gantz bequem/ vnd ließ ſich dahin beſtellen.
Wie er nun von dannen offt nach Pfortzen/ ſeine Schweſter/ vnnd andere Verwandten zubeſuchen/ reyſete/ ſahe er bey ſeiner Schweſter einen jungen Vettern/ Namens Philips Schwartzerd/ der ſich hernach auff Griechiſche Manier Melanchthon nennen wollen:
Dem gab er alle Anleytung zum Studieren/ vnd ließ nicht nach/ biß er jhn dahin heredt/ daß er Luthern anhaͤngig worden.
Reuchlin meynte in ſtoltzer Ruhe zuſitzen/ vnd erfuhr bald ein vnverſehenes Vngewitter.
Dann Doctor Hochſtrat, Ketzermeiſter/ oder Inquiſitor in den Niderlanden/ erhielt zu Rom/ vnnd durch deß Bapſts Anſehen/ ſo viel/ daß man alle der Juden Buͤcher/ Hebraͤiſcher Spraach/ die Bibel allein außgenommen/ ſolte verbrennen; daruͤber auch der Keyſer ein Mandat ertheilte.
Die Juden/ die ſonſten wiſſen die hoͤckerichte Wegeſchlecht zumachen/ ſchlieffen vnnd feyerten bey ſo geſtalten Sachen nicht; legten duͤrꝛ vnd gruͤn Holtz zu Fewer/ brauchten Helffer/ vnd Helffers-Helffer/ vnd brachtens dahin/ daß der Keyſer von den Gelehrten Bericht begehrt/ was in der Sach zuthun waͤre.
Nun wuſte man niemand in der Chriſtenheit/ mit dem Reuchlin/ was dieſen Handel betrifft/ zuvergleichen/ weniger vorzuziehen/ wie alle Gelehrte zu Rom/ vnd am Keyſerlichen Hoff bekennen muͤſſen.
Nach reifflicher Erwegung gab Reuchlin dieſen Außſchlag:
Der Juden Buͤcher waͤren nicht einerley; etliche lehreten von natuͤrlichen Sachen/ vnd von der Artzney; etliche von der Gabala, oder hochſteigenden Wiſſenſchafft/ ſo Moſes/ nach der Juden Außgeben/ nie ſchrifftlich verfaſſet/ ſondern nur Muͤndlich/ von Vatter auff Sohn fortpflantzen wollen; etliche von Außlegung der heiligen Schrifft:
Doch alſo/ daß eins in das ander lieffe/ neben dieſer Erinnerung:
Es muͤſte nicht alles nach dem Anblick deß erſten Geſichts/ oder deß Buchſtabens/ verſtanden werden:
Welcher Geſtalt Trithemii vnd Lullii Sachen/ ja Ariſtotelis Metaphyſica keinen Beſtand halten koͤnten.
Weil dann wenig Chriſten ſich auff dieſelbige Spraach legten/ oder doch ſo kurtz darvon abwichen/ daß ſie den rechten Verſtand in ſo vielen vnd groſſen Buͤchern nicht begehrten zuſuchen/ viel weniger zu einiger Ketzerey ziehen würden: Schloſſe er/ man moͤchte ſolche Buͤcher eben ſo wol/ vnd noch eher/ als der Heydniſchen Poeten Schrifften/ auff den Schulen dulden; vnnd allem Vnheil vorzubiegen/ den rechten Verſtand vnd Nutzen der Jugend darbiethen.
Auff eines ſo bekanten vnd berühmbten Manns vernuͤnfftiges Gutachten gieng der Keyſer/ vnnd geſtattet den Juden/ durch ein widriges Mandat/ jhre Buͤcher/ nach wie vor.
Das verdroß Dr. Hochſtraten/ vnd gedacht ſich an Reuchlin zuraͤchen; ſchuͤtzet ſein Ampt vor/ beſchuldigt den Reuchlin der Ketzerey/ vnd ließ etliche ſeiner Buͤcher zu Mayntz offentlich verbrennen.
Reuchlin konte dieſen Schimpff/ der jhm wol ſelbſt auff einem Scheiterhauffen/ in Fewer vnd Flammden Athem verkuͤrtzen koͤnnen/ auff ſich nicht erſitzen laſſen/ ſtellet ein außfuͤhrliche Rede/ ſeiner gefaßten/ vnd auff Befehl heraußgegebenen Meynung/ an den Keyſer ſelbſt/ vnnd berufft ſich auff den Bapſt/ vor welchem er Red vnd Antwort getrawe zugeben/ oder bey vnverhofftem Jrꝛthumb/ beſſern Bericht ein zunehmen.
Darauff wurd die Erkantnuß dieſer Sach dem Ertzbiſchoff zu Mayntz (da Reuchlin mit etlichen vom Adel/ auß deß Hertzogen von Wirtenberg Befehl/ ankommen) vnd durch jhn dem Biſchoff von Speyer auffgetragen/ daß er ſolte/ wie er dann gethan/ weiſe vnd gelehrte Maͤnner beſcheyden/ vnd alles reifflich vbergeben laſſen.
Nach langer Erwegung/ vnd verzeichneten Motiven (da dann Petrus Galatinus, Eraſmus Roterodamus, Iacobus Queſtenbergius, vnd Huldaricus Huttenus gar nicht gefeyert/ vnd dem Reuchlin/ als einem vertraweten Freund/ die Stang redlich gehalten) fiel das Vrtheil nach Reuchlins Meynung/ ob ſchon die zu Coͤlln inmittels vorgegriffen.
Der Biſchoff zu Speyer wolte die Haͤnd nicht gar verbrennen/ ob es jhn ſchon verdroß/ ſondern vberſchickt die Acta, vnd den gantzen Vberlauff nach Rom.
Der Bapſt konte nicht anderſt/ als dem Reuchlin recht/ aber dem eyfferigen Doctor Hochſtrat/ der zu ſeiner eygenen Schand drey gantzer Jahr zu Rom auffgewartet/ verloren geben.
Vnd da haͤtte man geſehen/ was es vor Haͤndel geben:
Wie Coͤlln vnd Loͤven/ auch Pariß/ da Reuchlin laͤngſt ein Student geweſen/ welche alle Doctor Hochſtrat zuvor eingenommen/ die auch ſein hohes Ampt foͤrchten/ wider Reuchlin vnd deſſen Anhang/ oder guͤnſtige Richter in Eyffer entbrant; wie auch jhnen geantwortet worden/ Reuchlin wurd deß Keyſers Raht/ vnnd von Eraſmo nach ſeinem Tod canoniſiert.
Dieſe groſſe Vngelegenheit kam her von einem Juden/ Pfefferkorn/ der die Beſchneidung verlaͤugnet/ vnnd die Chriſtliche Tauff angenommen/ dem Keyſer/ vnd den Geiſtlichen bey Hoff/ damit er nur vor einen Judenfeind/ vnd rechten Chriſten angeſehen/ oder von den Juden/ als ein Retter angeſchryen were/ im Fall er ſolches Vnheil abwenden koͤnte/ vorbrachte:
Man muͤſte den Juden alle Bücher/ außerhalb der Bibel/ auß den Haͤnden reiſſen/ wann ſie je ſolten bekehret werden.
Was aber dieſer Pfefferkorn vor ein ehrlicher Geſell geweſen/ das moͤgen die Gerichtsbuͤcher zu Hall in Sachſen wiſſen/ vnd vmb ſchrecklicher Gottslaͤſterung willen/ in Ewigkeit verſchweigen/ ob ſie jhn ſchon im Jahr 1524. mit gluͤenden Zangen zerriſſen/ vnd mit Fewer verbrand haben/ nach dem er ſich/ wie ſchaͤndlich er mit den heiligen Sacramenten/ vnd andern Sachen vmbgangen/ vberweiſen laſſen:
Welches alles dann deß Doctor Hochſtrats Handel/ wiewol zufaͤlliger Weiß/ ohne ſeine Schuld/ nur deſto veraͤchtlichlicher gemacht hat.
Vnd wer ſiehet nicht/ daß dieſer vnbeſonnene Eyffer den Adel/ ſonderlich/ Vlrich von Huͤtten/ Frantz von Sickingen/ vnnd Hartmuth von Cronenberg/ anfangs dem Reuchlin/ vnd hernach dem Luther zugeneygt hat?
Auch waren die Herꝛnhoͤffe der Cleriſey muͤde/ weil der Bapſt viel Sachen vor ſein Hoffgericht/ ſo man vor Alters in den Reichsverſamlungen pflegte zueroͤrtern/ gezogen/ vnd noch taͤglich ziehen thaͤte.
Der vierzehende Diſcurß.
Wann ein Land reiff iſt/ kompt die Straff.
Neid bringt Streit/ vnd Enderung der Herꝛſchafften/ wie in Geldern geſchehen.
Von einem vnartigen Sohn/ dardurch Geldern an das Hauß Burgund kommen.
Keyſer Maximilian bekriegt die Schweitzer vergeblich:
Von der Schweitzer Anfang vnd Auffnehmen.
Von dem Bawrenkrieg:
Der Tyrannen Recht/ zur Straaff.
Platonis Vrtheil von deß Menſchen Verdammung:
Woher jhm ſolch Liecht kommen:
Vnd wie Virgilius mit jhm vbereinſtimme.
NAchdem der Roͤmiſchen Kirchen Widerſpenſtige/ ſo wol durch weltlichen Arm vnd Gewalt/ als durch vnnachlaͤſſigen Fleiß vnnd beſondere ſcharpffe Zucht der Ordensleut/ hindertrieben/ vnnd zurecht gebracht worden/ ward es ein geraume Zeit ſtill in der Kirchen; Aber nicht anderſt/ als wann ein bevorſtehendes Vngewitter auff der See/ an den ſpielenden vnd Lufftſpringenden Meerſchweinlein wird vermuhtet/ wie dann gemeiniglich darauff erfolgt.
Mag auch ſeyn/ daß die Cleriſey/ ſo in tieffem Friede/ vnd hohem Anſehen/ bey zuflieſſendem Reichthumb gelebt/ den zarten Wolluͤſten zuviel nachgehangen/ vnwachtſam worden/ aller Feinde/ wie vor jnnerlichen Empoͤrungen zugeſchehen pflegt/ ohne Sorg/ die guͤldene Gefaͤß deß Heiligthumbs mit bleyernen Haͤnden dargebotten/ die Guͤrten der heylſammen Kirchenzucht vbel angezogen/ oder etwa gar auffgeloͤßt/ vnd demnach allem bruͤtenden Vnheil/ Thuͤr vnd Riegel auffgeſperret; ja auch mancher ſich gantz vnbeſonnener Weiß zur Gegenwehr geſtelt/ mancher dem Widerſprecher/ wegen verletzten Gewiſſens/ den Ruͤcken kehren muͤſſen/ vnd nicht wenige gar vbergelauffen ſind/ vnnd jhre eygene Parthey verlaſſen vnnd verachten.
Vnd dieſes geſchah bald/ nach Eingang deß ſechszehenden Seculi, als man zahlt nach vnſers Erloͤſers vnnd Seligmachers Geburt/ Ein tauſend/ fuͤnff hundert/ vnd fuͤrters; damaln alles in der alten vnd newen Welt/ wie droben im Eylfften Diſcurß erzehlet worden/ in Spalt- vnd Zerrüttung zufallen/ vnd dem Spruch Chriſti/ von Empoͤrungen aller Nationen vnd Voͤlcker/ von Mißtrawen vnd Verraͤhtereyen vnter den naͤchſten Freunden/ zuerfüllen/ anfienge/ auff daß jederman mercken vnd verſtehen ſolte/ dieſe Neyge der Welt/ fuͤhrete den Reygen zu dem nechſtfolgenden End deß Roͤmiſchen Reichs/ vnd zu dem endlichen Vntergang der gantzen Welt/ bey heranbrechen dem Juͤngſten Tag.
Jm Jahr 1499. fuͤhrete Keyſer Maximilian Krieg in Geldern/ welcher dannenhero entſproſſen.
Vmb das Jahr Chriſti 1079. erlangten die Graffen von Naſſaw durch Heurath/ die Laͤnder Geldern vnd Zutphen/ bey welchen auch ſolche/ biß auff Reinholden den Dritten deß Namens/ vnd Eduarden ſeinem Bruder geblieben.
Als aber dieſe Bruͤder ſich gegeneinander verbittern laſſen/ vnd in offentliche Vehde gerahten/ auch jhre Vnterthanen vnd Landſaſſen in Brunckhorſten vnd Hecker/ zu feindſeligen Namen vnd Thaten/ zertrennet/ ſind ſie beyde/ Hertzog Wilhelmen von Guͤlch/ vermoͤge deß Kunckelrechts/ alles zum beſten/ gantz abgemattet/ verblutet vnd auffgerieben/ im Grab zu Ruhe kommen.
Ein Thor laͤßt ſich den Neid freſſen/ daß ein frembder ſein Kleyd vberkommen.
Warumb goͤnnet er ſolches nicht ſeinem Bruder?
Aber je beſſer Wein/ je ſchaͤrffer Eſſig:
Das zaͤrteſte Fleiſch ſtinckt am vbelſten/ wann es faul wird.
Doch konte der Guͤlcher den einen Schwager drumb geben/ daß er deß andern queit wuͤrde.
Hertzog Wilhelms Bruder Reinhold der Vierdte/ wuſte nicht/ wie jhm geſchah/ als jene die Schuld der Natur mit Nutzen zahlt/ vñ keine Leibserben jhn hinderten/ er ſeines nunmehr ſo maͤchtigen/ doch ohne Leibserben verſtorbenen Bruder Wilhelms/ nutzlichen Andenckens/ Wappen/ Helm vnd Schwerd fuͤhren ſolte.
Doch thaͤte der Himmel ein Anblick auff Graff Arnold von Egmond/ vnd verſchuff jhm/ wegen ſeiner Groß-Mutter Johannetten/ ſo dieſes letzten Hertzog Reinholden leibliche Schweſter war/ alle dieſe Laͤnder/ mit ſonderlichem Gluͤck/ die abtruͤnnige Guͤlcher/ neben thewer erworbener Huͤlff bey Keyſer Sigiſmund/ zubezwingen:
Jn deme einigen ſehr vngluͤcklicher Vatter/ daß er ein Sohn gezeuget/ Adolff genannt/ ſo das Regiment lieber an ſich reiſſen/ als nach deß Vatters Tod/ erwarten wollen.
Der ſprach/ er wolte lieber in einen Brunnen werffen/ vnnd ſich ſelbſt hernach ſtuͤrtzen/ als ſehen/ daß ſein alter Vatter noch ferner/ nach den erfuͤlleten viertzig Jahren/ regieren ſolte.
Nahm darauff ſeinen Vatter gefangen/ biß vber fuͤnff/ ſechs/ oder ſieben Jahr Hertzog Carln von Burgund/ den Sohn mit Kriegsmacht vberzog/ vnd den Vatter wider in die Regierung einſetzte/ in welcher er noch zwey Jahr gelebet:
Der aber dem Sohn zur Straaff/ das Land dem Hertzogen/ ſeinem Erloͤſer/ auß Danckbarkeit im Teſtament vermachte vnd vbergabe/ wiewol es verkaufft hieſſe/ als auch Hertzog Gerhard von Guͤlch gethan/ vnd mit achtzig tauſend Rheiniſchen Guͤlden ſich abkauffen laſſen.
Da nun Hertzog Carlen vor Nantzey in Lothringen geblieben/ vnd Keyſer Maximilian deſſelben einige Tochter/ vnd Erbin/ zur Ehe genommen/ auch ſolcher Geſtalt alle An- vnd Zuſpruͤche auff dieſe Laͤnder erworben/ nahmen die auffruͤhriſche Guͤnter dieſen vnartigen Adolphen auß dem Gefaͤngnuͤß/ vnnd machten jhn zum Feldobriſten wider die zu Dorneck/ vor welcher Statt er in einem Außfall das Leben verlohren.
Seine Schweſter Catharina wurd von den Staͤnden zur Regentin angenommen/ vnd ſtund dem Land vor/ wol fuͤnffzehen Jahr/ biß Carlen von Egmond/ jhres erſchlagenẽ Bruders Sohn zu Maͤnnlichen Jahren kommen.
Dieſer Hertzog Carln hatte jmmer zuſtreiten mit Keyſer Maximilian/ mit Hertzog Albrechten auß Sachſen/ mit den Hertzogen zu Cleve/ mit den Brabaͤndern/ Holl- vnd Frießlaͤndern/ lag bald vnten/ bald oben/ biß er ſich endlich mit Carolo V. im Jahr 1527. vertragen/ daß/ da er ohne Leibserben/ die Schuld der Natur bezahlen wuͤrde/ ſeine Lande Carolo V. als Keyſer Maximilians Tochter Sohn/ vnd rechtmaͤſſiger Erbe/ heimfallen ſolten.
Vnd als jhm vber eylff Jahr hernach ein anderer Sinn einfiel/ verglich er ſich mit Hertzog Wilhelm von Guͤlch/ Cleve vnd Bergen/ wegen jhrer beyden Landſchafften vnd Succeſſion auff gebenden Fall:
Der Guͤlcher regierte ſechs Jahr/ wurd von Carolo V. vberwaͤltiget/ tratt jhm viel Lands ab/ vnd ſtarb ohne Leibserben.
Sein Sohn/ Hertzog Wilhelm/ hinderließ Hertzog Johann Wilhelmen (ſo im Jahr 1609. ohne Leibserben geſtorben) vnd vier Toͤchter/ deren die aͤlteſte Leoͤnora/ Marggraff Albrecht Friderichen in Preuſſen:
Die andere/ Anna/ Pfaltzgraff Philips Ludwigen von Newburg:
Die dritte/ Margretha/ Pfaltzgraff Johanſen von Zweybruͤcken:
Die vierdte/ Sibylla/ Marggraff Carlen von Burgaw/ geheuratet/ davon hernach weiter.
Als nun Keyſer Maximilian in Geldern zukriegen hatte/ machten ſich die Schweitzer an die Oeſterreichiſche Land/ vnd wolten zu keinem Vertrag/ den die Staͤnde in Schwaben jhnen vielfaltig zumuhteten/ verſtehen.
Darumb erregt der Keyſer das gantze Reich Teutſcher Nation wider ſie:
Vnd ob man ſchon nicht mit euſſerſter Macht gefochten/ ſind doch an vnterſchiedlichen Orten/ bey manchem Treffen vber zwantzig tauſend Mann auffgerieben worden.
Vnd lehren dieſe Murmelthier alle Regenten/ wie ſie vor ſich ſelbſt/ vnd dann durch jhre Voͤgte vnnd Amptleute dem Land/ als Vaͤtter/ vnd nicht/ als Tyrannen ſollen vorſtehen.
Dann ſich ja die Schweitzer auß keiner andern Vrſach vom Hauß Oeſterreich geriſſen/ weil vnter den Voͤgten kein Weibsbild jhrer Ehr vnnd Keuſchheit/ kein Mann ſeiner Haab vnd ſeines Lebens ſicher ſeyn wollen.
Dann ob ſie ſchon zur Zeit deß langwaͤhrenden Streits/ zwiſchen den Keyſern vnd Baͤpſten ſich zertrennet/ vnd in widrige Buͤndnuͤſſen gerahten/ hat doch Keyſer Rudolphus I. Fried vnd Einigkeit bey jhnen geſtifftet/ vnd Reichsvoͤgte geſetzet/ daß die vertriebene wider in das Land kommen moͤgen.
Aber ſein Sohn/ Ertzhertzog Albrecht/ ſuchte ſie wider vnter das Joch zubringen/ wolte im Geiſtlichen eben wol von jederman/ als ein Haupt erkannt ſeyn/ zog etliche Schloͤſſer/ ſo zuvor den Kloͤſtern zuſtaͤndig geweſen/ an ſich/ vnd ließ die Regierung nicht mehr deß Roͤmiſchen Reichs/ ſondern vnter deß Hauſes Oeſterreichs Namen verwalten.
Dieweil nun/ wegen veruͤbten Gewalts/ kein klagen geholffen/ vnd Tell/ der Vhrheber deß jetzigen Stands/ vor deß Vogts auffgeſteckten Hut ſich nicht beugen wolte/ vnnd ſeinem Soͤhnlein ein Apffel vom Haupt ſchieſſen muͤſſen/ auch im Fall er das Kind/ an ſtatt deß Apffels/ troffen haͤtte/ geſinnet war/ den andern Pfeil dem Vogt in das Hertz zuſetzen/ gabes Lerm vnd Auffruhr/ darbey die Schloͤſſer den Oeſterreichiſchen Herꝛn wider entzogen/ vnnd das Land in Freyheit geſetzt worden/ ſo geſchehen/ im Jahr 1308. doch nahmen ſie einen Reichsvogt an/ vom Keyſer Henrichen dem Luͤtzelburger/ mit bedingter Freyheit.
Gleich darauff hielten es Vry/ Schweitz vnd Vnterwalden mit Hertzog Ludwigen auß Bayern/ wider Hertzog Friderichen auß Oeſterreich/ die ſich vmb das Keyſerthumb zweyten.
Hertzog Friderich ließ ſein Sohn Leopold wider ſie anziehen/ doch vergeblich/ dann er wurd zu Sempach erſchlagen auff dem ſeinen/ von den ſeinen/ vmb das ſeine.
Jm Jahr 1332. tratt Lucern auch in den Bund/ vnd Anno 3511.
Zuͤrich vnd Zug/ Anno 1357.
Glaronn vnnd Bern/ da dann ein ewige Fehde wider das Hauß Oeſterreich geſchloſſen worden.
Darumb wurd Zuͤrch zum drittenmal belaͤgert:
Endlich tratten zu jhnen Fryburg/ Solothurn/ Schaaffhauſen vnd Baſel/ zuletzt auch Abbenzell.
Dieſe Republic kam zu ſolchem Auffnehmen/ daß viel Potentaten jhrer Freundſchafft/ Huͤlff vnnd Buͤndnuͤß/ auff gewiſſe Maaß begehrten.
Weil nun wider ſie nichts auß zurichten war/ macht Keyſer Maximilian ein ewigen Bund mit jhnen/ vnd hub die Fehde gegen dem Hauß Oeſterreich auff/ durch die Erbvereinigung/ welche Ferdinandus I. hernach ernewert vnd vermehret hat.
Auff dieſen Schweitzeriſchen Schlag vermeynten die Vnterthanen in der Luͤpfiſchen Graffſchafft im Hegaw ſich auch frey zumachen/ vbergaben jhrer Obrigkeit etliche Puncten von Jagten/ Fiſchereyen/ Frohndienſten/ Geltaufflagen/ vnd dergleichen/ ſo ſie kurtzumb wolten geaͤndert haben.
Solcher Vnſinn ergriff auch das Algaͤw/ auff der Alb/ vnd der Statt Vlm Gebieth/ alſo/ daß im Ried 14000.
Mann zuſammen lieffen/ die ſich aber verkrochen/ ſo bald deß Schwaͤbiſchen Bunds Oberſt/ Georg Truchſeß/ Freyherꝛ zu Waldburg/ ſie mit Macht angreiffen wollen:
Wie er dann mit etlichen Hauffen zum Schlagen kommen/ vnd jmmerdar mehr zuthun fand/ als wuͤchſen die Bawren auff der Erden/ wie die Regenwuͤrm/ doch wurd endlich die Sach vertragen.
Jm Odenwald warff ſich auff Georg Metzler/ Gaſthalter zu Ballenburg/ nahm Staͤtt/ Schloͤſſer vnd Kloͤſter ein/ bezwang den Adel/ vñ den Graffen von Hohenlohe.
Ein anderer Hauff rottiert ſich obig Hailbrunn/ vnd hauſete ſehr vbel am Necker:
Begab ſich in Taubergrund zu jhres gleichen/ den Fraͤnckiſchen Bawren.
Jhr Fuͤrnehmen war/ keinen Fürſten/ Graffen/ Edelmann/ vnnd was Sporen truͤge: Deßgleichen keinen Pfaffen/ Moͤnch/ Nonnen/ noch Muͤſſiggaͤnger leben zulaſſen.
Diß Kennzeichen vnd Loſung hatten ſie/ daß der eine ſagt:
Was iſt nun fuͤr ein Weſen?
Darauff der ander antwortet:
Wir moͤgen vor Pfaffen vnd Adel nicht geneſen.
Die Statt Wuͤrtzburg ließ dieſe ein/ vnd ſahe vber zwantzig tauſend Mann vor dem Schloß in der Belaͤgerung.
Jm Brurein gieng es dergleichen her/ zu welchen ſich die Marggraͤffiſchen geſchlagen/ dieſe ſchrieben auß:
Man ſolte mit Wehr vnd Waffen ſich bey jhnen einſtellen/ oder Leib vnd Lebens vngeſichert ſeyn.
Sie zogen herab nach Speyer/ vnd zwangen den Biſchoff zu einem Vertrag/ vnnd achteten deß Pfaltzgraffen Churfuͤrſten nicht.
Jm Elſaß gab es gleiche Empoͤrung vnd Verwuͤſtung/ alſo daß dreyſſig tauſend Bawren das Elſaßzabern belaͤgerten vnd eroberten/ welche aber der Hertzog auß Lothringen geſchlagen/ auch ein anderer Hauff von ſechszehen tauſend Mann bey Scherweiler zertrennt.
Der Kleebergiſche Hauff gewann vnd verbrand das Schloß St. Rein/ dem Biſchoff zu Weiſſenburg zuſtaͤndig/ ſampt andern mehr Orten.
Zu Nußbach bey Landaw/ lieffen die Bawren zuſammen/ als wolten ſie den Kleebergiſchen/ genannt der Kolben Hauff/ Widerſtand thun; machten es aber eben arg/ nahmen Newſtatt an der Hart ein.
Churpfaltz ließ mit dieſem/ vnd einem andern Hauffen zu Weſthofen handeln/ vnd vertrug ſich mit jhnen.
Einen newen Lermen erweckt Pfaff Eiſenhut im Craichgaw/ zwang jederman zuſchweren; Ein Chriſtlicher Mitbruder zuſeyn:
Jm Ampt Keyſerslautern wurden die Auffruͤhrer von den Gehorhorſamen gedaͤmpffet:
Aber Aſmus von der Hauben/ machte zu Dirmſtein ſo loſe Haͤndel/ daß Churpfaltz mit Heeresmacht außziehen muͤſſen/ da Eiſenhut den Kopff verloren/ Neckers-Vlm ſich ergeben muͤſſen/ bey Koͤnigshofen einen Hauffen/ auch einen andern bey Ochſenfurt/ am Mayn darnider gelegen/ Wuͤrtzburg vnd andere Ort/ auff ein newes geſchworen vnd gehuldiget.
Dann der Pfaltzgraff Churfuͤrſt/ zog ſolcher Geſtalt den Mayn herunter/ ſetzt vber den Rhein/ erſchlug bey Pfedersheim vier tauſend Bawren/ nahm Staͤtt vnd Flecken wider ein/ belaͤgert Weiſſenburg/ vnd ließ die Sachen daſelbſt verthaͤdigen:
Straffte etliche vbermuͤhtige Bawren/ ſo einen Graffen von Weſterburg gezwungen/ jhnen zukochen/ vnd vor dem Tiſch zudienen.
Faſt auff gleiche Weiß ergieng es in Heſſen vnd Thuͤringen/ gab auch gleichen Lohn.
Jn Francken wurden 293. Kloͤſter vnd Schloͤſſer zerſtoͤret.
Sie pflegten die heilige Jungfraw Maria/ vnnd den Evangeliſten Johannem vor das Wort zubrauchen/ ſprachen das Gebet deß Herren/ vnd den Engliſchen Gruß deß Tags ſieben mal auff den Knien/ Sieg zuerhalten.
Vnd dieſe Vnruh entſtund Anno 1501. wurd im Jahr 1525. ernewert/ wie an ſeinem Ort ſoll erwehnet werden.
Ariſtoteles hat nach dem Liecht der geſunden Vernunfft darfür gehalten/ vnd jederman ſchrifftlich hinderlaſſen/ was den Vnterſcheid/ zwiſchen einem Regenten vnd Tyrannen mache/ naͤmlich/ der Nutze.
Dann/ welcher Regent alles zu ſeinem eygenen Nutzen richtet/ was auch den Vnterthanen vor Schaden vnnd Nachtheil darbey heim wachſe/ der iſt weit von einer Vaͤtterlichen Regierung/ welche alles vmb der Kinder (der Vnterthanen) willen thut/ vnnd an eygenen Nutzen nicht einmal gedencket.
Gleich wie eine liebreiche Mutter jhrer eygenen Ruhe abbricht/ damit jhrem Saͤugling wol ſey.
Es leget zwar Samuel der Prophet dem Volck Jſrael das Recht eines Koͤnigs fuͤr/ mit dieſen Worten:
Ewere Soͤhne wird er nehmen zu ſeinen Waͤgen vnd Reuttern/ die fuͤr ſeinem Wagen hertraben; vnd zu Hauptleuten vber tauſend/ vnd vber fuͤnfftzig; vnd zu Arbeitsleuten/ die jhm ſeinen Acker bawen; vnd zu Schnittern in ſeiner Ernde; vnd daß ſie ſeinen Harniſch/ vnd was zu ſeinen Waͤgen gehoͤret/ machen.
Ewere Toͤchter aber wird er nehmen/ daß ſie Apotheckerin/ Koͤchin vnd Beckerin ſeyen.
Ewere beſte Aecker vnd Weinberge/ vnd Oelgaͤrten wird er nehmen/ vnd ſeinen Knechten geben.
Darzu von ewerer Saat vnd Weinberge wird er den Zehenden nehmen/ vnd ſeinen Caͤmmerern vnd Knechten geben.
Vnd ewere Knechte vnd Maͤgde/ vnnd ewere feineſte Juͤnglinge/ vnd ewere Eſel wird er nemen/ vnd ſeine Geſchaͤfft damit außrichten.
Von eweren Heerden wird er den Zehenden nehmen/ vnd jhr muͤſſet ſeine Knechte ſeyn.
Dieſes wird genant deß Koͤnigs Recht/ aber nach Heydniſcher Weiſe/ wie ſie ſelbſt dem Propheten antworten:
Es ſol ein Koͤnig vber vns ſeyn/ daß wir ſeyen/ auch wie alle andere Heyden/ daß vns vnſer Koͤnig richte/ vnnd fuͤr vns herauß ziehe/ wann wir vnſere Kriege fuͤhren.
Aber der Herr deutet es viel anders/ vnd ſpraach/ weil ſie ſeine Richter/ die Er jhnen bald auß dieſem/ bald auß einem andern Stamm gegeben/ vnd noch durch wunderſame verliehene Sieg beſtaͤttigt/ nicht wolten dulden/ haͤtten ſie jhn ſelbſt verworffen/ daß er nicht ſolt Koͤnig vber ſie ſeyn.
Ließ jhnen auch vber lange Zeit hernach verweiſen/ Er haͤtte jhnen in ſeinem Zorn einen Koͤnig gegeben/ vnd befihlt/ ſie ſollen ſich weiſen vnd zuͤchtigen laſſen/ dem Herren mit Forcht dienen/ vnd mit Zittern ſich frewen: Den Sohn kuͤſſen/ daß er nicht zoͤrne/ vnd ſie nicht vmbkommen auff dem Wege dieſer jrꝛdiſchen Wanderſchafft.
Sie ſollen nicht vnrecht richten/ vnd die Perſon der Gottloſen nicht fuͤr ziehen; ſondern dem Armen vnd dem Waiſen Recht ſchaffen/ dem Elenden vnd Duͤrfftigen zum Recht helffen; den Geringen vnd Armen erretten/ vnnd auß der Gottloſen Gewalt erloͤſen.
Sie ſeyn zwar/ wie Goͤtter geehret vnd gefoͤrchtet auff Erden/ muͤſſen ſich dannoch von Gottes Gnaden ſchreiben/ als Kinder deß Allerhoͤchſten:
Ja/ ſie werden auch dermal eins muͤſſen ſterben/ wie alle andere Menſchen/ jhre Hohheit koͤnne deß Tods Mordſenſe nicht ſtumpff machen/ oder abwenden.
Dann Gott ſey Richter vnter den Goͤttern/ vnd werde ſie/ wann ſie jhnen nicht ſagen laſſen/ vnd ſolches nicht achten/ jmmmer hingehen im Finſtern/ vnnd die Wolfahrt deß Volcks verabſaͤumen/ dardurch alle Grundveſten deß Landes/ endlich fallen muͤſſen; ja/ wann ſie/ als Tyrannen leben vnd regieren/ werden ſie auch/ als Tyrannen zu Grund gehen.
Es iſt nicht ohne/ wann das Maaß vberlaufft/ nimpt der Herr hinweg allen Vorraht/ Staͤrcke vnd Kriegsleute/ Richter/ Propheten/ Wahrſager vnd Elteſten/ Hauptleute vber fuͤnfftzig/ vnd ehrliche Leute/ Raͤht/ vnnd weiſe Werckleute/ vnd kluge Redner.
Er gibt jhnen Juͤnglinge zu Fuͤrſten/ alſo/ daß Kindiſche vber ſie herꝛſchen.
Jederweilen ſendet er einẽ boͤſen Willen zwiſchen Abimelech dem Regenten/ vnnd den Maͤnnern zu Sichem/ oder Landſtaͤnden/ daß einer den andern bezahlen muß.
Gibt zu/ in ſeinem Zorn/ daß Satan ein frommen David reitzet/ das Volck zu zehlen/ vnnd vnnoͤhtigen Kriege anzufangen/ auff daß der Wuͤrg- Engel komme/ vnd mit dem Schwerd der Peſtilentz darein ſchlage.
Alſo wolte GOtt den Regenten dieſer Zeit zeigen/ daß ſie der Sachen zuviel thaͤten/ den Vnterthanen vngebuͤhrende Laſt aufflegten/ jhres Jagens vnd Banquetierens abwarteten/ vnd der Gerechtigkeit wenig achteten; darumb wurd die Ruhte geſchwungen/ vnd auch vmb etwas angezogen; aber wegen verhoffter Beſſerung/ wider hingelegt.
Die Bawren aber/ weil ſie die Obrigkeit/ ſo jhnen der Herr/ entweder auß Gnaden verliehen/ oder auß Zorn gegeben/ nicht geehret/ vnd mehr auff deroſelben Fehler/ oder Vnachtſamkeit geſehen/ als auff jhre eygene zumal ſtraffbare Suͤnden/ haben muͤſſen außeſſen/ wie grob ſie es eingebrocket.
Wil man ſich dann nun noch nicht bekehren/ ſo hat GOtt ſeinen Bogen geſpannet/ vnd toͤdlich Geſchoß darauff geleget/ gegen Obere vnd Vntere:
Er vbet Gewalt mit ſeinem Arm/ vnd zerſtraͤwet die hoffertig ſind in jhres Hertzen Sinne.
Er ſtoͤſſet die Gewaltigen vom Stul/ vnd erhebet die Elenden.
Darumb demuͤhtige ſich vnter die gewaltige Hand GOttes/ der zu ſeiner Zeit wil erhoben werden.
Anfangs regierte GOtt ſelbſt auff Erden/ hielt Geſpraͤch mit den Ertzvaͤttern/ vnd hatte Luſt bey den Kindern der Menſchen zuwohnen; aber/ als ſie ſich den Geiſt GOttes nicht mehr wolten zuͤchtigen vnd ſtraffen laſſen/ verließ Er den Erdboden/ der allenthalben/ wegen groſſer Suͤnden/ gen Himmel ſchrye; verordnet gleichwol/ daß ein jeder Ertzvatter/ oder Haupt in ſeinem Stamm/ allen Anverwanden Recht vnd Straaff ließ widerfahren/ alſo/ daß ein Vatterhertz einer- vnd ein feindliche Forcht anderſeits erblickete.
Endlich/ wolten die Straaffwuͤrdigen ſich nicht mehr vnterwerffen/ ſetzten jhre Koͤpff auff/ lieffen davon/ wie ein blinder Gaul/ der das Gebiß zwiſchen die Zaͤhn gefaſt/ den Springriemen zerriſſen/ vnd hinden vnd fornen außſchlaͤgt.
Dieſem raſenden Poͤbel nun ein Naaßband zugeben/ ſetzte GOtt willkuͤhrliche Richter/ die vnter den Thoren jeder Statt/ offentlich vor jederman vrtheileten/ auch bey vnvermuhtlicher Partheylichkeit jhre Ehrenſtelle verlieren muſten/ vnnd gar nicht Erb- oder eygenthuͤmblich regierten.
Noch wolte ſich die Welt nicht beſſern/ oder foͤrchten; darumb ſtattet Gott ſolche Oberherꝛn/ die ſich weder vor dem Himmelſcheweten/ noch vor dem Abgrund entſetzten/ ſondern auch wolfragen doͤrffen/ wer der Herr waͤre/ deme ſie zugehorſamen haͤtten?
Dannenhero ſich auch alles Gewalts vber jhrer Vnterthanen Gut vnd Blut/ Weib vnd Kind/ Leib vnd Leben anmaſſeten.
Es redet aber Platon in ſeinem Gorgia ſehr wunderlich von dieſem Handel.
Die Menſchen muͤſſen allerdingen bloß gevrtheilet werden/ ſintemal ſolches nach dem Tod geſchehen ſoll.
Es muß auch das Gericht ſelbſt tod ſeyn/ weil es vber einen Toden gehet/ vnd zwar nach dem Gemuͤht allein/ wann daſſelbe alſo bald nach eines jeden vnverhofften Todsfall wird beſchawet:
Das jenige Gemüht/ welches von allen Verwanden verlaſſen/ welches allen euſſerlichen Pracht hinder ſich auff der Erd verlaͤßt/ auff daß das Gericht ſeinen rechtmaͤſſigen Fortgang erreyche.
Nach dem ſie dann vor den Richter gelangt/ ſtelt ſie Rhadamanthus (der ſtrenge Richter) vnd betrachtet eines jeden Seel; vnd achtet gar nicht/ weſſen ſie geweſen ſey.
Dann gemeiniglich/ wann er deß groſſen Koͤnigs in Perſien/ oder eines andern Potentaten vnd gewaltigen Gemuͤht/ wie es jhm vor kompt/ betrachtet/ findet er an demſelben gar nichts geſundes; ſondern/ daß es mit vielem Meyneyd vnd Vngerechtigkeit/ als wie mit Streychen vnd Wundzeichen vberzogen/ dergleichen eines jeden Thun vnd Laſſen/ dem Gemuͤht angehaͤngt vnnd eingedruckt hat; da dann alles mit Lügen vnd Eytelkeit verwickelt iſt/ ohne einige Richtigkeit/ dieweil ein ſolcher ohne die Warheit/ aufferzogen worden.
Vber dieſes iſt ein ſolch Gemuͤht/ wegen deß freyen vngehinderten Stands vnd Muhtwillens zuſuͤndigen/ wegen der Weibiſchen Geylheit/ vnd alles Thuns Vnmaͤſſigkeit/ gantz verſtelt vnd ſchaͤndlich.
Wann dann erwehnter Richter/ das Gemuͤht ſo laſterhafftig bewand findet/ ſchickt er es ſtracks Fuſſes zum Gefaͤngnuͤß/ zu der wolverdienten Straaff.
Es geziemet aber jederman/ der von jemand rechtmaͤſſiger Weiß geſtrafft wird/ daß entweder er ſelbſt ſich beſſere/ oder andern ein Exempel gebe/ damit/ wann andere ſeine Straaff anſehen/ auß Forcht ſich anfangen zubeſſern.
Wer aber bey GOtt/ vnd den Menſchen alſo geſtrafft wird/ daß er einige Nutzbarkeit darauß empfuͤnde/ der iſt vnter ſolchen/ die vergebliche Suͤnden begangen haben/ weil jhnen der Schmertz vnd die Qual beydes bey den Menſchen/ vñ bey den Verſtorbenen befoͤrderlich iſt/ dann man kan auff keinen andern Weg von der Vngerechtigkeit erlediget werden.
Die aber in der euſſerſten Vngerechtigkeit ſtecken/ vnd wegen ſothaner Miſſethaten nicht koͤnnen heyl werden/ die geben andern Exempel/ ob ſie ſchon kein andere Nutzbarkeit vor ſich ſelbſt/ weil ſie vnheilbar ſind/ darvon tragen; dann ſie nutzen nur allein den andern mit jhrem Exempel/ die ſie/ wann ſie wegen der Laſterthaten/ mit der allergroͤſten vnd erſchrecklichſten Pein zu allen Zeiten gequelet werden/ als ein Exempel vnd Abmahnung anſchawen/ wie ſie dann bey den Abgeſtorbenen in dem Gefaͤngnuͤß allen Vngerechten/ ſo da hinunter fahren/ ein Schawſpiel bleiben.
Vnd halte darfuͤr/ es finden ſich in deren Zahl/ ſo nur Exempel den andern geben/ ſehr viel Tyrannen/ Koͤnige/ Potentaten/ Stattvoͤgte.
Dann/ weil dieſe/ wegen Freymuͤhtigkeit zuſuͤndigen/ die allerſchwaͤhreſten vnd abſchewlichſten Suͤnden begehen; kan doch nichts hindern/ daß nicht auch etwan ein redlicher/ frommer Mann vnter denſelben zuſehen:
Vnd gewißlich/ da ein ſolcher ſich darthut/ dem ſoll man wundergroſſe Ehr anthun.
Dann es iſt ſehr ſchwaͤhr/ vnd vbergroſſen Lobswuͤrdig/ daß der in groſſer Freymuͤhtigkeit zuſuͤndigen ſtehet/ ein vntadelich Leben fuͤhre/ auch findet man ſolcher Leut wenig.
Dannes iſt ja vnter den Gewaltigen der groͤſte Hauff gottloß vñ verrucht.
Derwegen/ wann Rhadamanthus, wie geſagt/ ein ſolchen betretten/ erkent er nichts anders anders an jhm/ nicht wer er ſey/ noch von welchen Voraͤltern er entſproſſen/ ſondern/ ob er boͤß ſey?
Vnd wann er jhn alſo befind/ ſchickt er jhn in die Hoͤlle/ mit einem Zeichen/ ob er zuheilen/ oder nicht zuheilen ſcheine?
Vnd wann der Geſell dorthin kompt/ empfaͤnget er ſein verdiente Straaff.
Jederweilen aber beſchawet er ein ander Gemuͤht/ eines gemeinen/ oder andern Manns/ der Gottsfoͤrchtig vnnd auffrichtig gelebt hat (wie ich dann fuͤrnemlich von den Philoſophen halte/ die ſich mit frembden Haͤndeln nicht beladen/ ſondern das jhrige ſchaffen) demſelben ſpricht er freudig zu/ vnd ſchickt jhn in die ſeligen Jnſuln.
Darumb ziehe ich dergleichen Reden zu Gemuͤht/ vnd bedencke mich/ wie ich dem Richter ein gantz geſundes Gemuͤht koͤnne darbieten.
Vnd eben deßwegen achte ich keiner Ehr/ ſo mir der gemeine Poͤbel moͤchte anthun/ ſondern betrachte die Warheit/ vnd befleiſſige mich hinfuͤro/ ſo viel mir jmmer muͤglich ſeyn wird/ als ein frommer Mann/ zuleben vnd zuſterben.
Vnd hier zu vermahne ich Jedermaͤnniglich nach Muͤglichkeit:
Vnd ſchreye auch eben dich an/ zu einem ſolchen Leben vnd Kampff zukommen/ welchen ich bedawre/ ein jeder Menſch in dieſem Leben vor allen Widrigkeiten außzuſtehen hat.
Darumb ſtraffe ich dich auch mit harten Worten/ weil du dir alsdann nicht wirſt helffen koͤnnen/ wann das Vrtheil vber dich ſelbſt gehen ſoll/ vnd der Spruch/ von deme ich jetzterwehnte/ abgefaſſet wird.
Du magſt dieſes wol fuͤr ein Maͤhrlein auß der Spinnſtuben halten/ vnd meine Wort in den Wind ſchlagen.
Doch waͤre es fürwar nichts wunderliches/ wann du dieſes verachteſt/ aber einigerley Weiß was beſſers ſucheteſt/ auff daß wir alſo etwas naͤher zu der Warheit kommen koͤnten.
Nun aber ſieheſtu/ da du vnd die andere zween Freunde ſolche Maͤnner ſeyt/ ſo vor die Allerkluͤgeſten dieſer Zeit gehalten werden/ gleichwol kein andere Weiß zuleben koͤnte vorſchreiben/ als dieſe/ ſo auch an denſelben Ort traͤget:
Ja/ da in ſolchem Geſpraͤch die andern vberzeugt ſind/ du allein vbrig bleibeſt/ vnd vnbeweglich biſt.
Man ſoll ſich mehr huͤten vnrecht zuthun/ als zuleyden.
Vnd ſolches ſoll ein Biedermann jmmer zu in Gedancken führen/ nicht/ daß er vor einen frommen Mann nur angeſehen werde/ ſondern/ daß er im Werck ſelbſt/ vor der Gemein vnd im Hauß/ ein guter Mann ſeye.
Der aber einiger maſſen boͤß iſt/ geſtrafft werde.
Vmb dieſer Sachen willen trawe mir/ folge mir dahin nach/ wo du im Leben vnnd im Tod wirſt ſelig ſeyn.
Nun geſetzt/ daß dich jemand verachte/ vnd vor einen Gecken halte/ auch nach ſeinem Belieben/ mit Schmach vnd Vnrecht belade; wolteſtu dich deßwegen bekuͤmmern/ wann du dergleichen etwas Hohn vnnd Spott zuleyden haͤtteſt?
Dann/ wann du nur ehrlich vnd fromm mit der That biſt/ auch dich der Tugend befleiſſeſt/ wirſtu dannenher keine Beſchwerde empfinden.
So laßt vns nun dieſen Weg/ den wir vor dißmal erforſchet/ als einen rechten Gelaitsmann/ vor vns nehmen/ dieweil er vns zeiget/ daß diß die beſte Manier ſey zuleben/ naͤmlich/ die Gerechtigkeit/ vnd dero anhaͤngige Tugenden/ ſo lang wir leben/ vben; vnd ſolcher Geſtalt dieſe Welt geſegnen.
Vnd was mag dieſes vor ein Liecht ſeyn geweſen?
Schwaͤrlich wird die Natur/ ſo viel gantzes nach dem erſten Suͤndenfall/ erhalten haben.
Doch vermag das Nachſinnen viel/ wann die Gedancken das jrꝛdiſche verlaſſen/ das Gold in das waͤſſerichte Meer werffen/ damit die Seel durch daſſelbe nicht in die Tieffeder Sorgen vnd Wolluͤſten (welche Dornen dieſe vermeynte Rooß vmbfaſſen) verſencket werde.
Allein waͤre die groͤſte Beyſorg/ es laſſe ſich etwan ein falſches Liecht hierbey vermercken/ ſintemal auch Satanas ſich in ein Engel deß Liechts verſtellet.
Vnd wann dann der Menſch von Andacht brennet/ wie ein Backoffen/ iſt jhm deſto leichter beyzukommen.
Alſo werden die Jrꝛwiſche/ oder Nachtliechter von denen/ ſo nicht wiſſen zurecht zukommen/ vor nachtbarliche Liechter gehalten/ die aber den Trunckenen vnd Vnvorſichtigen zu Schaden außleuchten.
Solcher Geſtalt meynete Platon, wir ſolten/ als Chriſten/ vnd geſamptliche Bruͤder/ alles gemein haben/ auch wol die Weiber; welches auff gut Spartaniſch (in welcher Statt Lycurgus ein ſolch Geſetz hatte gemacht) der Vernunfft nicht allerdings zuwider/ aber mit Gottes Wort gar nicht vberein ſtimmet.
Wann ich gleichwol/ neben andern vielen Puncten/ ſo bey erwehntem Platone, als ein Blitz in finſterer Nacht/ vnd ſtocktruͤbem Vngewitter/ herfuͤr ſticht/ auch dieſe erwege/ daß er von dem Logo, von dem ſelbſtaͤndigen Wort Meldung thut/ verſtehe ich/ daß ſolches von den Weiſen in Egypten vnd Phoͤnieen/ vnd zwar von den Allerkluͤgeſten/ ſo Joſeph hatte vnterwieſen/ an jhn/ als er in Kauffmannshandel/ ſeine Raißkoſten zugewinnen/ dieſelbe Laͤnder durchwandert/ iſt gekommen/ vnd als jenes Pfund ohne einigen Nutzen vergraben worden.
Dann der heilige Geiſt wuͤrde ſein Werck angefangen/ fortgeſetzet/ vnd vollendet haben/ wann Er daſſelbige Fuͤncklein hinein haͤtte geſchoben.
Doch eſſen die Huͤndlein von den Broſamlein/ ſo von der Kinder Tiſch fallen.
Dem ſeye nun/ wie jhm wolle/ ſo bleibt dieſes/ daß alle vnd jede Regenten (zumal auch die Cleriſey) ſich vor dem Rhadamantho, vorzuſehen haben.
Es darff nach letztem End ein jeder nicht hingehen/ Wo jhn der Luſt hinfuͤhrt; Er muß vor allem Ding ein ſcharpff Gericht außſtehen/ Wie es ſich dann gebuͤhrt.
Manlegt gantz vnvermerckt das Looß vnd Zeugnuß hin/ Wann Minos ſolchs begehrt/ Doch kompt eins jeden Thun ohn Falſch jhm in den Sinn.
Auch was jenem beſchehrt.
Rhadmanth ein ſtrenger Herꝛ nicht fern von dannen wohnet/ Damit er wiſſen koͤnt/ Was Trug vnd Hinderliſt ein jeder ſonſt gewohnet/ Auff Erden vnbekaͤnt; Wer die geſtolne Freud heimlich gehalten hat/ Die Buß biß auff den Tod Verſchoben; heutſchet/ biß ſie jhr Miſſethat Bekennen in Noht.
Sagt Maro:
Welches alles dann Teutſchland mag erfahren haben.
Der fuͤnffzehende Diſcurß.
Wie Pfaltz Heydelberg vom Keyſer/ wegen eines Erbfalls in Bayern/ vberzogen/ in die Acht erklaͤrt/ vnnd wider verſoͤhnet worden.
Warumb die Craiß deß Reichs in einander vermenget ſeyen:
Von Frantzoͤfiſcher vnd Spaniſcher Macht.
Auch Bayriſcher Abſtattung/ wegen geleyſteter Huͤlff.
Daß Land vnd Leut mit Gelt nicht zuzahlen.
Von Zwyſpalt zu Trier/ vnd den Auffſtand im Wendiſchen Land:
Auch Keyſer Maximilians Tod/ vnd hinderſtelliges Vorhaben.
Der Bayriſche Krieg fieng an/ Anno Chriſti 1504. als Hertzog Georg der Reiche/ geſtorben/ vnnd ein einige Tochter vnd Leibserbin hinderlaſſen/ welche mit Pfaltzgraff Ruprechten/ deß Churfuͤrſten Sohn vermaͤhlet/ das gantze Erb/ Lehen vnnd Allodial-Guͤter an ſich ziehen wolte:
Darwider ſich die andere drey Bayerfuͤrſten/ Wilhelm/ Ludwig vnd Ernſt/ ſetzten.
Dieſes glimmende Fewer wuſte der Koͤnig in Franckreich wol auffzublaſen/ damit er dem Hauß Oeſterreich/ welches juͤngſt alle Burgundiſche Koͤnigreiche vnd Laͤnder/ durch Heurath an ſich gebracht/ vnd dem Koͤnig in Franckreich Schatden vnd Hindernuß machte/ einigen Abbruch thun koͤnte/ dann er verreytzte dem Churfuͤrſten ſeinen Sohn Ruprechten mit aller Macht/ wider deß Keyſers Außſpruch/ daß/ naͤmlich/ die Lehen bey dem Hauß Bayern bleiben muͤſten/ bey zuſtehen/ wiewol jhn der Keyſer trewlich vor ſeinem vnvmbgaͤnglichen Schaden warnete/ vnd Amptswegen abhielte.
Aber die Frantzoͤſiſche vnd Boͤhmiſche Huͤlff/ neben der Hoffnung/ ſo ſchoͤner Laͤnder/ vbertraff weiſen Raht/ daß der Churfuͤrſt Philips daruͤber in die Acht gerahten/ vnd vom Keyſer der ſeiner leiblichen Schweſter Soͤhnen Amptswegen/ Hülff leyſtete/ vberzogen vnd geſtrafft worden.
Dann er die Boͤhmen bey Regenſpurg geſchlagen/ ſo gerieht Franckreich zu einem Rohrſtaab Egypti/ vnnd ver weilet alles/ wegen anderer Hindernuͤſſen:
So thaͤten die Fuͤrſten vnd Staͤnde/ denen der Keyſer die Execution der Acht anbefohlen hatte/ als Wirtenberg/ Nuͤrnberg/ Heſſen/ Zweybruͤcken/ Leiningen/ in der Obern- vnd Vntern Pfaltz/ mit Brennen vnnd Wuͤrgen groſſen Schaden.
Endlich/ vnterhandelt Marggraff Chriſtoffel von Baden ſo viel/ daß der Churfuͤrſt etliche Staͤtt vnd Schloͤſſer/ die er vom Reich zu Pfand hielte/ fahren ließ/ vnnd auff einem Reichstag zu Coͤlln beym Keyſer wider außgeſoͤhnet ward.
Alſo ſiehet man/ wie ein jeder bey dem ſeinen ſoll bleiben/ vnd weil billige Friedensmittel vorgeſchlagen werden/ ſolche nicht fahren laſſen.
Dann Pfaltzgraff Ruprecht ſolte ein dritten Theil fahren laſſen/ vnd die andere zwey dritte Theil ſein Lebetag genieſſen:
Doch ließ der Keyſer ſeinen Kindern vom Muͤtterlichen Erb/ das Fuͤrſtenthumb Newburg wider einraͤumen/ vnd nahm von ſeiner Schweſter Soͤhnen die gelaiſtete Huͤlff auff dem Naͤgelein bezahlt/ dardurch viel Flecken/ Zoͤlle vnd andere Gerechtigkeiten an Oeſterreich kommen.
Man wunderte ſich dazumal vber drey Ding/ daß der Keyſer den Pfaltzgraffen Churfuͤrſten/ ſo bald wider zu Gnaden angenommen/ vnd bey weitem nicht ſo hart geſtrafft/ als er/ nach etlicher Meynung/ zuthun befugt geweſen/ vnd leichtlich thun koͤnnen.
Fuͤrs ander/ daß er Pfaltzgraff Ruprechten Kindern ſo gute Brocken von dem Muͤtterlichen widerfahren laſſen/ welches allem Anſehen nach/ verwircket/ vnd verſpielt war/ auch eygentlich zu den Erb- vnd Lehenlaͤndern gehoͤrete.
Drittens/ daß er ſo ſcharpffe Rechnung gemacht/ vnd bezahlt genommen.
Was das erſte belanget/ daß der Churfuͤrſt zu Heydelberg ſo bald wider verſoͤhnet vnd eingeſetzt worden/ mag wol deß Keyſers Hertz vnd angeborne Milde deſſen die Hauptvrſach geweſen ſeyn; wie er dann vber wenig Jahr hernach/ den gedemuͤhtigten Venetianern eine ſcharpffe Lection gegeben.
Es ſolte ſich keiner ſeines Reichthumbs/ oder Gewatls vberheben/ ſondern allezeit an das wanckende Gluͤck gedencken/ was es jederweiten vor Dücke beweiſe:
Vnd er zurſelben Zeit allgemach zu ſeinem Toden-Sarck ſich genahet.
Wann man aber bedencket/ daß er einsmals/ als man von deß Churfuͤrſten Pfaltzgraffen Thun vnd Laſſen Anregung gethan/ es moͤchte vielleicht der Churpfaͤltziſche Stamm ſich ſuchen an Oeſterreich zuraͤchen/ geſprochen:
Man haͤtte ſich nicht vor den gehoͤrnten/ ſondern vor den gefluͤgelten Pfaltzgraffen zubeſorgen/ iſt leicht zuerachten/ daß der Keyſer das gewaltige Auffnehmen deß Hauſes Bayern gefoͤrchtet.
Aber GOtt ernidriget vnd erhoͤhet:
Die Schwaͤbiſche Herꝛn ſind gantz auffgerieben/ vnd wer gedenckt mehr an der Roͤmer Stamm vnnd Name/ der Griechen vnd Aſſyrier zugeſchweigen?
Daß nun auch fuͤrs ander/ deß fuͤr Leyd verſtorbenen Pfaltzgraff Ruprechts Kinder/ ſo gute Laͤnder an der Thonaw erhalten/ mag wol auß Mitleyden auch geſchehen ſeyn:
Aber gewißlich/ damit ein beleydigter Fuͤrſt/ von einem ſo groſſen Hauß/ jmmerdar einem Nachbarn koͤnt ins Land fallen/ wann man jhm nur ein wenig wincken ſolte.
Vnd wird dieſe Regul bey der Roͤmer Regierung ſonderlich gemercket/ daß ſie allezeit dem Schwaͤchſten beygeſtanden/ vnd alſo den Maͤchtigſten gedaͤmpfft/ auch vber den geringern Lehenherꝛn blieben/ vnd endlich Vrſach funden/ einen mit dem andern zuverſchlingen.
Daß nun alles ſo wol hat muͤſſen/ vnd zwar mit Landſchafften bezahlt werden/ waͤre ſich nochmaln zuverwundern/ wann man nicht wiſſete/ daß groſſe Herꝛn jmmerdar einem Waſſerſuͤchtigen zuvergleichen/ deme das viel ein gegoſſene Waſſer den Durſt ſo wenig loͤſchet/ daß er jmmer mehr vnd mehr begehrt zutrincken.
Die Burgundiſche Laͤnder waren bereits angefaͤſſelt/ vnd ſeinem Sohn durch Heurath angewachſen; noch muſte Bayern auch etliche Schwingfedern außropffen laſſen/ vnd noch dancken/ daß die Laͤnder mitten in Bayern wider zuſam̃en gewachſen:
Ob ſchon etwas am Rand vnd Bord lag/ als Abſchnitzel/ an Oeſterreich kommen.
Es iſt aber auch dieſes zumercken/ daß ein jeder gern ſeine Macht beyſammen/ Circkel/ oder Dellerweiß haͤtte/ damit alle Stuͤck deſto ehe ein ander beyſpringen/ vnd die Regenten auß dem Mittelpunct deſto fuͤglicher an alle Ende die Straalen jhres Anſehens/ vnd Krafft jhres Arms außwerffen koͤnten.
Vnd mag wol ein ſonderliches Bedencken geweſen ſeyn/ warumb vor alters die Craiß deß Roͤmiſchen Reichs Teutſcher Nation nicht beyſammen/ ſondern jnn- vnd durcheinander verwickelt/ daß einer in dem andern liegt/ wie etwan der Planeten-Lauff/ in der Benachbarten Feld gehet vnd durch ſtreichet/ bald vber/ bald vnter den andern lauffet:
Auſſer allem Zweiffel/ auff daß ein Craiß auff den andern Achtung gebe/ daß keiner zu weit greifft/ ſondern jmmer zu gedencke/ der Nebencraiß werde keine Vnbilligkeit dulden/ vnd den Vnterdruckten beyſpringen.
Hingegen aber koͤnte rechte Vertrawlichkeit vnter den Staͤnden ſich vermehren/ vnd allem bevorſtehenden Aufflauff vorgebogen/ vnd fuͤrnemlich verhuͤtet werden/ daß nicht etwan ein Craißoberſt ſich zum eygenwilligen Haupt wider den Keyſer/ vnd das Reich auffwerffe/ weil eine zerſtrewete Macht nicht ſo leichtlich kan zuhauff gebracht/ vnd in Durchzuͤgen mag verhindert werden.
Vnd wer ſiehet nicht/ daß eben darumb Franckreich allem euſſerlichen Gewalt widerſtehet/ nach dem es die Engellaͤnder außgeſchafft/ vñ Hoch- vnd Nider Britannien an ſich gebracht hat/ weil ſeine Macht Dellerrund liegt/ vnd ſich in einander ſchlieſt/ wie die Felgen an einem Rad: Spanien aber weit groͤſſere Macht hat/ welche aber mit Verluſt vieler Zeit/ vnd groſſen Gelts/ auch Vngelegenheit der Mittellaͤndern/ ſchwaͤrlich zuſammen kompt/ vnd deſtoweniger außricht.
Dieſes betrachtet Maximilian/ vnd gedachte die Oeſterreichiſche Land recht zufaſſen/ vnd keinem Nachbarn die Thuͤr offen zulaſſen/ ſonderlich in Tyrol/ da man ſich/ im Fall der Noht/ auß dem flachen Feld ſetzen/ vnd den Feind abmatten koͤnte.
Vnd warumb ſolte dieſes Stuͤcklein den groſſen Herꝛn nicht erlaubt ſeyn/ da es doch die gemeine Leut im Brauch haben/ vnd einen Acker nach dem andern/ eine Wieſe nach der andern an ſich reiſſen/ biß man an die Wilderungen vnd Berge kompt?
Zumal der Siegsfuͤrſt alle Geſetz frey/ dem Vberwundenen vorſchreibet/ was er wil/ wann er je keinen newen Gewalt zufoͤrchten.
Jn deme die Waffen klingen/ die Heerpaucken erſchallen/ die Trompeten blaſen/ die Carthaunen donnern vnnd blitzen/ iſt kein Gehoͤr; die Geſetz muͤſſen alsdann ſchweigen/ oder vngehoͤrt ruffen/ ſagt Marius.
Vnd weil Fauſtrecht mit Gewalt vordringet/ kan man ſich keiner Rechnung getroͤſten/ als nur deß betrieglichen/ eygennuͤtzigen Thierleins Raiſon d’Eſtat:
Vnd durch dieſen Fund lieſſen die Hertzogen auß Beyern/ wiewol vngern/ erwehnte Stuͤck/ dahinden.
Jch verſtund verwichener Zeit einen Politiſchen Diſcurß/ der dieſe gegenwaͤrtige Zeiten gegen der Verfloſſenen hielte/ vnnd dem Churfuͤrſten in Bayern nicht vngleich gab/ daß er ſeine dem Hauß Oeſterreich gelaiſtete Hülff wol bezaͤhlt nehme/ weil es alſo mit obigem Exempel koͤnte beſchoͤnet werden.
Ein anderer meynete/ der Fehler wer darinnen vorgangen/ daß Maximilian was Eygenes an Erſtattung der angewanden Kriegskoſten; Chur Bayern aber aber was Vnrichtiges vnd Anſpruͤchiges angenommen/ auch deß wegen im Contract ſich der Eviction vnd Schadloßhaltung verſichern laſſen:
Ein Dritter gab den Widerſinniſchen Einſchlag/ weil Oeſterreich damaln oben geſchwebet/ vnnd dem Hauß Bayern vmb ſchwaͤhre Bezahlung gedienet; newlich aber das Hauß Bayern ein gleiche vnd groͤſſere Huͤlff dem Hauß Oeſterreich er wieſen/ koͤnten ſie die Rechnung gegeneinander auffheben/ vnd das Vhralte wider einraͤumen.
Darvon an ſeinem Ort ein mehrers.
Weil nun eben dieſer Zeit Keyſer Maximilian den Fuggern zu Augſpurg/ die verpfaͤndete Graffſchafft Kirchberg eygenthuͤm̃lich gegen einem Stuͤck Gelts/ neben dem Freyherꝛn-Sand/ vnd Muͤntzrecht vberlaſſen/ iſt leicht zugedencken/ wohin das Gelt verwendet worden/ vnd daß an ſtatt eines verkaufften Erbes/ ein viel beſſers die Luͤcke ſtopffen muͤſte.
Vnd was kan ohne Gelt/ ſonderlich in dem Krieg/ verrichtet werden?
Daſſelb iſt bey den Armen das Leben/ bey dem Reichen der Pracht/ bey dem Potentaten die Macht; doch mit dem Vnterſcheyd/ daß der Arme deſſen wenig bedarff/ vnd durch ſeiner Haͤnd Arbeit/ oder den Bettelſtaab ſeine Notturfft leicht erwerben kan/ (ein Armer Mann ſoll nicht viel haben) ein Reicher deſſen bald verluſtiget wird/ ohne Hoffnung/ die außgeflogene Voͤgel wider in das Neſt zubringen:
Ein Potentat aber/ wann er nur haͤußlich (nicht/ wie ein Burgersmann/ ſondern/ wie ein Fuͤrſt) bey ſeinen Vnterthanen einen vnerſchoͤpfften Brunn hat.
Wie dann eben dieſer Keyſer dem Geitz feind geweſen/ vnd als jhm einsmals groſſe Summen an Baarſchafft einkommen/ bey eyteler Nacht ſeine treweſte Diener zu ſich gefordert/ vnd jhnen angezeigt/ weil er vor der Baarſchafft nicht ruͤhig ſchlaffen koͤnte/ moͤchten ſie ſolche vnter ſich theilen:
Die dann hierinn dem Keyſer von Hertzen gern gefolget/ vnd Ruhe verſchafft.
Alſo begegnet er dem hoch muͤhtigen Frantzoͤſiſchen Abgeſanden/ der auff ſeines Koͤnigs Macht vnd Baarſchafft pochte/ vnd dem Keyſer gleichſam Armuht/ oder Mangel vorwarffe/ in dem er alſo bald ſeinem gantzen Hoff anbefohlen/ ſie ſolten verſchaffen/ daß er auff den folgenden Tag ein anſehenliche Baarſchafft beyſammen finde.
Worinnen ſie ſich ſo eyfferig erzeigten/ daß der Frantzoͤſiſche Abgeſand daruͤber verſtummen müſſen/ als er ſo vnſaͤgliches Gelt jnnerhalb vier vnd zwantzig Stunden/ geſehen zuhauff tragen/ vnd angehoͤrt/ wie der Keyſer ſich gegen ſeinen trewen Vnterthanen bedancket:
Er begehrte vor ſich nichts/ ſondern ſuchte nur ſeine Leut reich zumachen/ auff daß er auff einen vnverſehenen Nohtfall/ nicht muͤſte ſtecken bleiben.
Vnd da Land vnd Leute nicht beſſer waͤren/ gewiſſer vnd veſter/ wuͤrden die Fugger/ die erwehnte Graffſchafft/ wol vngekaufft gelaſſen:
Ob ſchon einer deß Geſchlechts/ an dem Chur-Saͤchſiſchen Hoff ſich wollen weit herauß laſſen/ vnd die Baarſchafft den Laͤndern vorziehen/ weil auch bey dem Kriegsweſen/ auß Mangel Gelts/ viel gute Anſchlaͤge Krebsgaͤngig wurden/ vnd die Voͤlcker ſich verlieffen/ oder nicht auffbringen lieſſen.
Den Churfuͤrſten verdroß das Geſpraͤch vmb etwas/ antwortet zwar zur Stund/ man finde keine alte Geſchlechtregiſter/ daß die Kauffmannſchafft/ ſampt groſſer Baarſchafft/ ſolcher Geſtalt fortgeerbet/ wie man von Fuͤrſten vnd Herꝛn wiſſe:
Hielt doch Raht/ vnd begegnet dem Fugger den folgenden Tag/ als er jhn wider auff dieſe Rede gebracht/ mit ſolchem Erbieten:
Man wuͤſte bekaͤnntlich/ was ein Baum/ ſo man einen Stamm nennet/ vor Nutzen bringe/ die Maſtung zutragen/ Haͤuſer vnd Schiff zubawen/ auch den Menſchen im Winter zuwaͤrmen/ vnnd jederzeit ſeine Nahrung zufoͤrdern.
Dannenhero eine Rechnung leichtlich zumachen/ an welchen Preiß/ nach Lands Beſchaffenheit/ ein Stammbaum zuſetzen wer.
Dannoch wolten jhre Churfuͤrſtliche Durchl. jhr gantzes Land/ Staͤtte/ Schloͤſſer/ Flecken vnd Doͤrffer/ Zoͤlle vnd Renten/ Aecker vnd Wieſen/ Muͤhlen vnd Teiche/ Obs vnnd andere Geſtraͤuch vnd Baͤumlein nicht zuzehlen/ noch zuſchaͤtzen/ gern vmb baar Gelt verkauffen/ wann ſie nur vor jeden Stammbaum einen einigen Heller haben moͤchten:
Vnd da Fugger Luſt haͤtte/ ſolte der Kauff/ wie geredt/ geſchloſſen ſeyn.
Aber der Churfuͤrſt behielt ſein Land/ vnd jener ſein Gelt/ deſſen er ein vnd dreyſſig tauſend Guͤlden an drey Schiff gewand/ vnd mit den Portugieſen in Jndien lauffen laſſen/ die in der Widerkehr/ vber allen abgezogenen Vnkoſten/ von jedem Hundert an Gewinn bracht haben/ hundert vnd ſiebentzig.
Gleich nach hingelegtem Bayeriſchen Krieg entſtund ein newe Vnruh in dem Ertzſtifft Trier/ als der Dechet vnd die Capitularn mit etlichen Graffen ſtrittig worden/ vnd dieſelbe vor dem Bapſt zu Rom verklagten.
Weil nun der Keyſer ſahe/ daß hierinn deß Reichs Hohheit geſchmaͤhlert wuͤrde.
Vnd in Sachen/ ſo weltliche Staͤnde/ wegen Land vnnd Lehen betreffe/ die Teutſche Freyheit nicht vber das Gebuͤrg gehen ſolte/ thaͤt er ein Abmahnungsſchreiben an das Stifft.
Vnd als ſolches nichts verfangen wollen/ ſie ſaͤmptlich in deß Reichs Acht/ dadurch es endlich zum Vertrag kommen.
Nun war Maximilian vom Bapſt noch nicht gecroͤnt/ vnd ſtelt ſich in Jtalien nach Rom zuziehen/ dem Bapſt/ vnd den hochmuͤhtigen Venetianern ſeine Macht zuzeigen/ muſte aber ſich durchſchlagen/ vnd bracht den Bapſt auff ſeine Seiten/ doch nur eine Zeitlang/ weil derſelbig bald Frantzoͤſiſch/ bald Bayeriſch ward.
Noch erhub ſich/ neben andern vielen Empoͤrungen/ da der Graff von Leiningen/ wegen ſeines Zugs in Franckreich wider deß Keyſers Verbott/ Land vnd Leut verloren/ der arme Cuntz (ein Auffruͤhrer der Bawren alſo genant) den Hertzogen von Wirtenberg vertrieben/ der Raht in den Staͤtten ins Gemein/ von dem Poͤbel angefochten ward/ ein groſſe Vnruh im Wendiſchen Land/ im Jahr 1517. entſtund/ allda die Amptleut vom Adel/ die Vnterthanen vnertraͤglicher Weiſe im Namen deß Keyſers plagten/ biß zuletzt der zu hart geſpannte Bogen entzwey geknallet.
Darumb lieffen Landvolcks biß in Neuntzig tauſend zuſammen/ griffen den Adel an/ ſtuͤrmeten vnd legten die Schloͤſſer zur Erden/ vnd wo ſie eines vom Adel konten Meiſter werden/ thaͤten ſie jhm alle Qual an/ ſchlugen jhm den Kopff endlich ab/ vnd ſteckten den auff einen Spieß/ als ein Freyzeichen.
Vnd weil der Adel den Keyſer vmb Hülff anruffte/ thaͤte das Landvolck auch ſeine Entſchuldigung/ ſie waͤren im Namen deß Keyſers ſchier lebendig geſchunden; vnd weil ſie ſich verſehen/ ſolches ſeiner Majeſtaͤt Will vñ Wiſſen nicht waͤre/ das Land mit taͤglichen newen Schatzungen/ biß auff die Beine zuſchinden/ haͤtten ſie/ jhr Leben zuerretten/ gegenwaͤrtige Nohtwehr ergreiffen muͤſſen.
Der Keyſer ſahe durch die Finger/ biß der Muhtwill geſtrafft/ vnd zu Genuͤgen vergolten ſchiene.
Da aber der tolle Poͤbel nicht nachließ/ vnnd jmmerzu weiter griff/ ohne Schew der Gerechtigkeit:
Auch die Kloͤſter pluͤnderte/ vnnd den Adel ſtuͤrtzten/ vnd vor jhr eygene Schloͤſſer zun Fenſtern hinauß henckte/ ſchickt er achthundert verlohrene/ nackende Landsknecht an ſie/ mit einem gar kleinen reyſigen Zeuglein/ die laͤgerten ſich in ein kleines Staͤttlein.
Da kam der Schwarm/ vnd vmbleget den Ort Rings vmb/ wie die Hewſchrecken: Darauff die in der Statt/ als mehr auß Verzweiffelung zuentrinnen/ dann ſich durchzuſchlagen/ ſondern nur jhre Haut deſto thewrer zuverkauffen/ fielen herauß/ wie die grimmige Loͤwen/ machten den Schwarm Hertzloß vnd fluͤchtig/ da doch ſolche groſſe Menge das Staͤttlein mit jhren Filtzhuͤten vnd Stieffeln zu decken/ vnd ſie alle darinn erſticken koͤnnen.
Da war nur Wuͤrgen vnd Niderſtoſſen; die Entrunnene haͤngt man Dutzetweiß an die Baͤume/ der Brandſchatzung zugeſchweigen.
Jn deß vertrug der Keyſer Frantz von Sickingen/ mit der Statt Wurms/ wie auch mit dem Biſchoff von Trier/ da groſſer Muhtwill an der Cleriſey/ auch mit Außſchneiden veruͤbet geweſen/ welches der Keyſer zwar nicht eben gut geheiſſen/ doch auch/ weil er mit jhrem Geitz vnd Simoney vbel zufrieden/ vnd die juͤngſte Trieriſche Vnruhe noch nicht vergeſſen war/ geſchehen laſſen:
Auch wol ein Jahr vor ſeinem End/ als der Hertzog von Wirtenberg in die Acht zu Augſpurg erklaͤrt worden:
Vnd Luther allgemach herfuͤr kroche/ geſagt:
Man ſolte jhm dieſen Moͤnch wol verwahren/ er wuͤrde jhn wider die Cleriſey noch wol zugebrauchen haben.
Er ſtarb aber den 12. Januarij im Jahr 1519. vnd haͤtte/ da er noch Juͤnger geweſen waͤre/ ohne zweiffel/ mit der Cleriſey einige Reformation anfangen wollen:
Sonderlich aber/ das vhralte Keyſerliche Recht/ daß/ wann ein Ertz-Biſchoff/ oder Praͤlat Tods verfahren/ all deſſelben Baarſchafft/ angelegt Gelt/ Fahrnuß/ Viehe/ vnd anders/ nicht deß Verſtorbenen Freunden/ ſondern dem Keyſer heimgefallen/ wider einfuͤhren/ ob ſchon Otto auß Sachſen/ ſolches Anno 1208. fallen laſſen haͤtte.
Bekannt/ daß im Jahr 1613. der damalige Keyſer deß Abts von Crembsmuͤnſter verlaſſene Baarſchafft/ ſo vber viertzig tauſend Guͤlden ſich belauffen/ vnd das Silbergeſchirꝛ vor zwantzig tauſend Guͤlden geſchetzt/ zu ſeiner Cammer genommen.
Nun hatte ſich Fridericus III. im Jahr 1447. mit Bapſt Nicolao, vmb mehrer vnd beſtaͤndiger Einigkeit alſo vergleichen/ daß die Jtalianiſche Laͤnder/ dem Roͤmiſchen Stul ſolten voͤlliglich bleiben: Dargegen aber nunmehr vnd hinfuͤro/ inſonderheit in Teutſchland/ die Cleriſey dem Roͤmiſchen in Civilibus & Realibus weiter nicht/ ſondern allein in Perſonalibus vnterworffen; Vnd daß die Roͤmiſche Keyſer/ die/ ſo dem Roͤmiſchen Stul immediatè vnterworffen/ zuvor/ vnd ehe von dem ſelbigen beſtaͤttiget waͤren/ mit den Regalibus civilibus, auch Land vñ Leuten nicht zubelehnen ſchuldig ſeyn ſollen.
Darbey es doch nicht blieben/ in dem Anno 1460. Pius II. mit dieſem Keyſer/ vñ vmb deſſelben willen/ mit Theodorico von Yſenburg/ damaligen Ertzbiſchoff vnd Churfuͤrſten zu Maintz/ ein newes Gezaͤnck angefangen hat/ daruͤber auch erſtgedachter Yſenburger/ vnd ſeine Freunde/ mit Adolpho von Naſſaw/ vnd deſſen Helffern/ in koſtbare/ langwirige Kriege vnd Blutvergieſſen gerahten/ biß ſie ſich vber drey Jahr hernach verglichen/ welche Vergleichung doch nach Friderici III. Ableiben/ im Jahr 1493. bey ſeinem hinderlaſſenen einigen Sohn Maximiliano, biß ins Jahr 1519. vnter Alexandro VI. Iulio II. vnnd Leone X. jmmer zu gewancket/ vnd kein rechten Beſtand gehabt; in dem neben anderm Julius die Rechtshaͤndel/ wie wegen Trier erwehnt/ nach Rom beſcheyden/ vnd jhme zwey Schwerdter vortragen laſſen/ den geiſt- vnd weltlichen hohen Gewalt dardurch anzudeuten.
Auff welche Meinung Maximilian/ Julium/ mit Huͤlff der Reichsſtaͤnde/ abzuſetzen/ vnnd vmb Abwendung fernern Kriegs vnd Blutvergieſſens/ den Namen vnd Gewalt/ wie droben erwehnet worden/ eines Bapſts/ an das Keyſerthumb zuhefften/ vnd zuverbinden gedachte; alſo/ daß die beyde Schwerdter nicht dem Bapſt zu Rom/ ſondern dem Teutſchen Keyſer vorgetragen wuͤrden:
Angeſehen Melchiſedech/ ein Koͤnig vnd Prieſter/ Moyſes/ ein Hertzog vnnd Kirchen-Verwalter/ Samuel/ ein Hoherprieſter vnnd Richter/ David/ ein Prophet vnd Koͤnig geweſen waͤre/ Iulii Cæaris, vnd der vbrigen Keyſer/ biß auff Gratianum, zugeſchweigen.
Vnd ob es ſchon das Anſehen hatte/ als waͤre Maximilian nicht vngeneigt/ der Cleriſey den weltlichen Gewalt vber Land vnd Leut zubenehmen/ vnnd jhnen nach dem erſten Muſter der Apoſteln/ den Weg zur Kirchen in den Chor zuzeigen: Bewieſe er doch im Jahr 1512. auff dem Reichstag zu Coͤlln/ daß er viel von dem Roͤmiſchen Stul hielte/ als er den Reichs-Abſchieden ließ einverleiben/ es ſolten alle Concilien/ ſo in Franckreich vnd Jtalien ſich wider Julium verſamlet/ vnnd etwan geſchloſſen haͤtten/ nichtig ſeyn.
Von jhnen beyden ſagten die Kriegsknecht zum Sprichwort:
Julius gebe einen guten Keyſer/ vnd Maximilian einen guten Pfaffen.
Der ſechszehende Diſcurß.
Von Martin Luthers Geburt/ Eltern/ vnd Studieren.
Daß der Ablaß/ wegen eines Kirchenbawes/ vnd eines Pallii, wie auch wegen deß Tuͤrcken angefangen/ von vngluͤcklicher Cruciata, vnd Ablaßpredigt:
Auch Staupitzen vnzeitigem Eyffer.
SO kommen wir dermal eins auff Martin Luthern/ vnd ſeine Helffer.
Er ward gebohren im Jahr 1483. nicht den 22. Octob. wie etliche wollen/ ſondern den 10. November an S.
Martins Abend/ daher jhm auch ſein Tauffname gegeben worden/ zu Eißleben/ in der Graffſchafft Mannsfeld/ vnter dem Stifft Halberſtatt/ in Nieder-Sachſen.
Vnd weil ſein Geburtstag vngleich verſchrieben worden/ hat jhm auch Gardanus ein andern Horoſcopum geſetzt/ als Ionctinus.
Vnd finden ſich vber kurtz/ wegen dieſer Zeit vnterſchiedene Bedencken bey den Gelehrten: Vnter anderem/ daß/ wie der Geburtstag deß beruͤhmten Kirchenlehrers Auguſtini in Africa eben zu der Zeit eingefallen/ als Meermann/ oder Pelagius in Groß- Britannien außgeheckt worden:
Vnd wie Luther kam/ das Bapſthumb anzufechten/ alſo Ferdinandus Corteſius, Marggraff zu Jvalla/ gebohren zu Medelin in Spanien.
Die Barbariſche vnd wilde Leut in der andern Welt/ vnter deß Bapſt Gehorſam zubringen/ herfuͤr getretten.
Vnd etwas naͤher zukommen/ geſchahe ein andere Metamorphoſis in Biſcaia, als in Aſien vnd Africa:
Dann lgnatius de Loyola ſchier einer Zeit mit Luthero geboren/ hatte lange Zeit vor einen dapfferen Kriegsmann gedienet/ legt aber Schwerd vnd Spieß nider/ kroch in eine Moͤnchskutten/ fieng ein newen Orden an/ nicht nur die Vnglaubige zubekehren/ ſondern auch die von der Roͤmiſchen Kirchen Abgetrettene/ wider zugewinnen.
Vnd weil ſchon vorlaͤngſt die vorwitzige vnd ſpitzfuͤndige Keyſer ſich beluſtiget hatten/ der Roͤmiſchen Kirch den Namen/ vnd die Zahl deß Thiers/ oder deß Antichriſts/ nemlich/ ſechshundert ſechszig ſechs/ auß der Offenbarung Johannis auffzubuͤrden/ in deme ſie in der Zahlder Griechiſchen Buchſtaben deß Woͤrtleins Lateinos, die erwehnte Zahl 666. (wie auch jüngſt in etlichen Buͤchern zu Venedig/ vnd anderſtwo gedruckt/ in dieſem PaVLoV. VI Ce Deo) gefunden/ vnd damit den Romaniſten Verdruß thaͤten; ſetzte man jhnen auff Roͤmiſcher Seiten entgegen/ gemelte Zahl der 666. waͤre ebenmaͤſſig in dieſen Worten Lautherana, item, Saxoneios- vnd dann Martin Lauther, zufinden.
Von Luthers Eltern ſchreibet Mattheſius, ſein Vatter Hanß Luther/ waͤre ein Bergmann geweſen/ vnd auß dem Dorff Mohren bey Schmalkalden/ gen Eißleben Haͤußlich gezogen zuwohnen/ vnd haͤtte ſich mit ſeinen zween Schmeltzoffen vnd Burggut ernehret/ auch noch Anno 1530. gelebet/ wie auß einem Troſtſchreiben Lutheri an jhn zuvernehmen/ wie auch auß einem andern/ daß ſeine Mutter Margretha noch in Anno 1538. gelebet.
Vnd ob man ſchon Roͤmiſcher Seiten fuͤrgibt/ es haͤtte ſich Satan in einen Kauffmann verſtelt/ vnnd mit der Margrethen/ als einer Badermagd/ fleiſchlich vermiſchet/ vnnd alſo dieſen Martin gezeuget; ſo hat doch Cochlæus, ſeiner fuͤrnehmbſten Widerſachern einer/ hievon alſo geſchrieben.
Es ſind Leut/ die fuͤr gewiß außgeben/ Luther ſey von einem vnreinen Geiſt/ vnter der Geſtalt eines Bulen gezeuget; vnd bringen zum Zeugen/ ein altes andaͤchtiges Weib/ die zu Leipzig wohnete/ vñ Luthers Mutter/ ſo vor Zeiten in der gemeinen Badſtubẽ zu Eißleben gedienet/ wolgekant; auch von einem Juͤngling/ den ſie fuͤr ein ſolchẽ Beyſchlaͤffer gehalten/ gehoͤrt haͤtte/ der ſie auch geſchwaͤngert/ ehe ſie võ jhrem Mann/ Johan Luthern/ erkant worden.
Wir binden vnſern Glauben nicht an dieſe Außſag/ ob ſie ſchon in Druck iſt kommen/ ſondern legen dem Leſer vielmehr ſeine ſelbſt eygene Wort/ die er von ſich ſelbſt Teutſch hinderlaſſen/ fuͤr/ ꝛc.
Es mag eine verwechſelte Rece von der Lehr auff das Leben ſeyn gezogen worden; weil weder der Bapſt ſelbſt in ſeiner Bull/ noch der Keyſer in der Achtserklaͤrung im geringſten hievon nichts melden.
Darumb wiſſen die Lutheraner die Legenden; von S Franciſco vnd S. Dominico dargegen zuhalten/ alſo/ daß beyde Theil mit gleicher Muͤntz ſich bezahlen/ vnnd wider hoͤren/ was ſie in den Wald ruffen.
Als nun Luther mit ſeinem Vatter von Eißleben nach Manßfeld verruͤckt/ hat er daſelbſt vnter Georgii Æmilii Vatter mit der andern Jugend gelernet.
Vnd weil man ſonderen Luſt zum Studieren bey jhm ſahe/ verſchickt jhn ſein Vatter zu hoͤheren Schulen/ erſtlich gen Magdeburg mit Johann Reineck/ als er vierzehen Jahr alt war/ vnnd mit den armen Schuͤlern auff der Gaſſen vor den Haͤuſern ein gantzes Jahr laſſen ſingen.
Zu Eiſenach vnterhielt jhn ein erbare Matron vier Jahr/ biß er ſich nach Erfurt begeben/ vnd daſelbſt im zwantzigſten Jahr ſeines Alters/ Magiſter Artium mit Ruhm worden.
Jhm gefiel die Juriſterey vor andern Facultaͤten/ wurd aber davon abgeſchreckt/ als er mit ſeiner Bekanten einem auff dem Feld ſpatzieren gieng/ vnd auß einem vnverſehenen Wetter ſeinen Geſellen jhm ander Seiten zu tod/ vnd jhn ſelbſt zu Boden geſchlagen/ welches/ wie er ſelbſt ſchreibet/ im Jahr 1504. geſchehen.
Dieſer Streich gieng jhm ſo tieff zu Hertzen/ daß er jhm fuͤrnahme/ ſich der Welt abzuthun/ die Juriſterey fahren zulaſſen/ ja gar in ein Kloſter zugehen.
Ein gleiches wird von Valdo zu Lyon in Franckreich/ von welchem die Waldenſer jhren Namen bekommen/ geſchrieben.
Dann es ſoll derſelbige ſich einsmals/ als ein außgelaſſenes Weltkind/ in der Vorfaßnacht bey der luſtigen Burſch gefunden/ vnnd biß Nachmitternacht der Kurtzweil vnd Vermummerey theilhafftig gemacht haben:
Als er aber einen auß dem Mittel/ von dem Schlag gaͤhlingen niderfallen/ vnnd mitten in der Vppigkeit ſterben ſehen/ in ſich ſelbſt gehende/ der Welt abgeſagt/ vnnd doch das Kloſterleben gemeidet/ gleichwol ein anders eingezogenes angefangen haben.
Aber Luther gieng auff Alexii Tag/ im ein vnd zwantzigſten Jahr ſeines Alters/ mit der ſeinigen hoͤchſten Bekuͤmmernuͤß/ in das Auguſtiner Kloſter zu Erfurt/ aber gerade zu der Zeit/ als ſieben Kloͤſter ſich wider jhres Generals Vicarium geſetzt hatten.
Er beſucht auch die Vniverſitaͤt Heydelberg/ vnnd erlangt groſſen Ruhm.
Darumb er im Jahr 1507. von Staupitzen nach Wittenberg/ im ſechſten Jahr der Academi beruffen worden/ vnd zwar zum Predigampt; deme gleich die Profeſſion Theologiæ folgete.
Als auch der beruͤhrte Streit/ vnter den Auguſtiner Ordensbruͤdern hefftiger fortgieng/ wurd er Anno 1511. von gemelten ſieben Kloͤſtern/ nach Rom verſand/ jhr Recht daſelbſt zu fuͤhren/ weil er ein verſchlagener Kopff/ vnd zu dergleichen Haͤndeln/ vor andern tauglich ward erfunden.
Nach vollendeter Raiß/ naͤmlich/ im Jahr 1512. wurd er auff deß Churfuͤrſten Vnkoſten Doctor Theologiæ.
Nun hatte er einen lebendigen vnd munteren Geiſt/ ein herꝛlich Gedaͤchtnuß/ vnd wolgeloͤſte Zung/ konte ſeine Gedancken leichtlich vnd geſchwind zuverſtehen geben/ die Zuhoͤrer bewegen vnd leyten:
War darneben arbeitſam vnd vnverdroſſen/ großmuͤhtig vnd keck.
Kein einiger Sophiſt dorffte es mit jhm wagen/ weder in Philoſophiſchen/ noch Theologiſchen Strittigkeiten/ alſo/ daß er Gunſt fand/ nicht allein bey den Studenten/ denen er Ariſtotelem vorlaſe/ ſondern auch bey dem Volck/ als er anfieng auff die Cantzel zuſteigen.
Was nun Luthern in Harniſch brachte/ war zuforderſt der Ablaß/ den Bapſt Leo X. durch die gantze Occidentaliſche Chriſtenheit/ vnd im Jahꝛ 1517. durch Teutſchland lieſſe predigen/ vnd zwar vmb zweyer bekanten Vrſachen/ weil er ein ſonderlichen Baw zu Rom wollen außfuͤhren/ vnnd weil der Tuͤrck weit vmb ſich greiffe/ auch den Chriſten von Tag zu Tag nur ſchroͤcklicher wurde.
Den Baw hat Bapſt Iulius II. vber alle maſſen koſtbarlich angefangen/ vnd wegen vnzeitigen Ableibens vnvollkommen verlaſſen.
Es war zwar dieſe S. Peters Kirch/ wie viel andere/ von Conſtantino dem Groſſen/ praͤchtig genug mit Gebaͤw vnd Zugehoͤr verſehen/ auff verſchiedene Zeilen ſehr groſſer Saͤulen/ als man hernach/ vnd biß auff dieſe Zeit nicht mehr macht/ geſetzt:
Weil ſie nun mit der Zeit ſchadhafft worden/ vnd ſich anſehen ließ/ als wolte ſie zerfallen/ hatte jhm der Bapſt vorgenommen/ nicht eben was ſchadhafft/ welches am beſten waͤre geweſen/ zuverbeſſern/ ſondern den Baw abzutragen/ vnd zu einem vbergroſſen vnd erſchroͤcklichen Werck von newem auffzufuͤhren; wie man dann noch auff den heutigen Tag/ an den Pfeilern/ Gewoͤlbern vnd Saͤulen/ die/ als hohe Thuͤrn in die Lufft hinauff gefuͤhret ſind/ abnehmen kan.
Vnd ſolches auff dem Bedencken/ daß/ gleich wie die Roͤmiſche Kirch allen andern Kirchen in der von der Welt an/ Macht vnd Wuͤrden/ wegen Petri Vorzug/ vorleuchtet vnd vorgehet; alſo auch Petri Kirch an Groͤſſe vnd Herꝛlichkeit deß Gebaͤwes gegen allen andern den Vorzug erhalte.
Es war aber Leo X. der Julio im Bapſtthumb gefolget/ freygebigen Gemuͤhts/ mehr geneigt/ Gelt zuverſchwenden/ als zuſamlen.
Vnd als er zu dem Vnkoſten ſich mit Baarſchafft nicht genugſam verſehen fand/ auch die ordentliche Jntraden gar nicht dahin reychten/ ließ er/ damit ein ſo hochanſehenliches Werck nicht hinderſtellig bliebe/ den Ablaß/ wie ſonſten zu mehrmalen geſchehen/ predigen/ auff daß/ wo nicht jeder eyfferigen Chriſten Haͤnde/ doch derſelben Mittel/ vnd zuſtewren/ zu dem angefangenen Baw befoͤrderlich waͤren/ nicht zweifflend/ ſolches niemand beſchwaͤrlich fallen ſolte.
Vnd hierzu gab jhm fernern Anlaß/ das Ertzbiſchthumb Mayntz/ welches in ſchwaͤre Vnkoſten vnd Schulden-Laſt/ durch fruͤhzeitiges Abſterben jhrer Ertzbiſchoffen/ war gerahten.
Dann Berchtold/ Fuͤrſtlicher Graff von Henneberg ſtarb im Jahr 1505.
Jacob Liebenſtein/ ein Fraͤnckiſcher vom Adel/ im Jahr acht:
Vnd Vriel von Gemmingen/ im Jahr Vierzehen.
Weil nun die Wahl auff Albrecht/ Marggraffen zu Brandenburg fiel/ vnd er das Pallium, ſo mit vielen Ceremonien zu Rom verfertiget wird/ vnd ein jeder Ertz- vnd Biſchoff daſelbſt/ mit groſſem Gelt/ bey dreyſſig tauſend Guͤlden zumal/ muß außloͤſen/ durch auffgenommene Gelder erlangt hatte/ erdacht er dieſen Fund deß Ablaß/ doch mit dem Beding/ daß die Helffte von den Ablaßgeldern/ dem Bapſt zu jetztgedachtem Kirchenbaw gereycht wurden.
Vnd weil auch dazumal Selym, Tuͤrckiſcher Keyſer/ mit ſeinen Waffen die gantze Welt erſchreckte/ daß Auff- vnd Nidergang vor dem Geſchrey ſeiner ſieghafften Kriegsleute/ zitterten/ nachdem er den Sophi, die Sultanen/ vnd die Mammalucken erlegt/ auch viel Koͤnigreiche vnter ſich gebracht/ bildet er jhm ſelbſt ein/ die gantze Welt zumeiſtern.
Welſchland vnd Hungarn hatten deſſelben Augen manchmal an ſich gezogen/ in beſonderer Erwegung deß groſſen Ruhms/ ſo Rom/ die Koͤnigin der Voͤlcker/ Jtalien/ die Beherꝛſcherin der Laͤnder/ von Altersher getragen.
Darumb dachte er ſich ein zufurieren/ S. Peters Kirch zu Rom/ vnd S. Stephans Dum zu Wien/ ſeinem Muhamet zuweyhen/ vnd Moſcheen darauß zumachen.
Regierſuͤchtiges Gemuͤht beluſtigte ſich vber Iulii Cæſatis, vnd Alexandri Magni Thaten/ vnd vermeinte nicht zuruhen/ biß er die Chriſten gaͤntzlich vnterdruckt haͤtte.
Dieſes alles war dem Bapſt wol wiſſend/ darumb verordnet er Beten vnd Faſten/ gieng ſampt dem gantzen Collegio der Cardinaͤln mit bloſſen Fuͤſſen viel Kirchfahrten/ verſchickte ſeine Abgeſanden an die Potentaten der Chriſtenheit/ den Cardinal de S. Sixto, an den Keyſer; den Cardinal de S. Maria, an den Koͤnig in Franckreich; den Cardinal Ægydium, an den Koͤnig in Spanien; vnd den Cardinal Campegium, in Engelland:
Vnd befahl dieſen Koͤnigen bey Straaff deß Banns/ entweder jhre Strittigkeiten hinzulegen/ oder doch ein Stillſtand der Waffen auff fuͤnff Jahr lang zumachen.
Der Keyſer vnd der Frantzoß gelobten in eygener Perſon den Zug zuthun.
Zu Bologna verſamleten ſich/ neben dem Bapſt/ viel Fuͤrſten/ machten einen Bund/ den Krieg auß Europa in Aſien zuverlegen/ vnd den Selym heimzuſuchen.
Dann der Keyſer ſolte mit den Teutſchen/ Vngarn vnd Polacken auff Conſtantinopel:
Der Koͤnig in Franckreich/ ſampt den Schweitzern/ Venetianern/ vnd Jtaliaͤniſchen Fuͤrſten in Griechenland.
Die Koͤnige in Spanien/ Portugall vnd Engelland mit zweyhundert Kriegsſchiffen/ neben deß Bapſt hundert Galleren anziehen/ vnd den Erbfeind auff einmal zu Waſſer vnd zu Land angreiffen/ vnnd zu ſolchem Ende wurde das Creutz/ oder Cruciata, an allen Orten geprediget.
Dieſe Cruciati, oder mit dem Creutzbezeichnete Kriegsleute haben den Ottomanniſchen jederzeit ein Schrecken eingejagt/ vnd den Mahomet etwan ſo weit gebracht/ daß er an Bapſt Pium dieſe Wort geſchrieben:
Jch bin nicht ſchuldig an dem Tod Chriſti/ vnd bin ein Feind der Juden/ die Jhn gecreutziget haben.
Warumb waffneſtu dann deine Leut wider mich?
Warumb verheiſſeſtu Vergebung der Suͤnden/ denen/ die mich bekriegen werden?
Wie nun das Gelt/ der Nachdruck/ oder die Krafft deß Kriegs iſt/ vnd ohne daſſelbige kein Krieg gefuͤhret kan werden/ als hat man auff alle Mittel vnd Wege gedencken muͤſſen/ Gelt zumachen/ damit ein ſo hoher Anſchlag widerden Selym fortgeſetzt wuͤrde.
Zu ſolchem Ende iſt ein allgemeine Geltſamlung in der Chriſtenheit angeſagt/ vnd ein Iubilæum auff acht Jahr geprediget worden/ die jenige zu reichen Allmoſen vnd Stewren zubewegen/ die ſolchem heiligen Krieg nicht konten in eygener Perſon beywohnen/ alles zum Baw/ vnd zum Krieg.
Dann es iſt bey den Roͤmiſchen Chriſten ein altes Herkommen/ daß man in Nohtfaͤllen/ die geiſtliche Schaͤtze deß Ablaß eroͤffne/ vnd durch ſolches Mittel Huͤlff vnnd Beyſtand/ zu Beſchuͤtz- vnd Erhaltung deß Chriſtlichen Namens/ erlange/ vnd den Leuten den Weg zum Paradeiß/ durch Mittel vnd Zuthun der Buß/ deß Gebets vnd der Allmoſen bereyte.
So gar haben ſich die Baͤpſte dieſes Mittels/ zu Beſchuͤtzung der Kirchen/ gebraucht/ als offt etwan ein Fuͤrſt ſich geluͤſten laſſen/ dieſelbe anzufechten/ aber zu vnterducken; in maſſen geſchehen zu Zeiten Ladislai, Koͤnigs zu Neapels.
Ja noch heutiges Tags iſt die Anlag der Cruciaten in Spanien gebraͤuchlich/ vnnd ein jegliches Hauß gibt zween Real/ oder zwantzig Creutzer/ aber die Reichen geben achte.
Vermittels/ welcher Cruciaten die Beſatzungen in Jndien/ wider die Tuͤrcken vnd Mohren vor Zeiten erhalten worden/ vnd belieffen ſich auff zwo Millionen Golds.
Dergleichen Collecten bewilliget der Bapſt jederweilen in Spanien vnnd Jtalien/ wann etwan ein groſſer Herꝛ der Chriſtenheit ein anſehenlichen Dienſt erwieſen; welches aber in Franckreich vnnd Teutſchland nicht Herkommens iſt.
Man findet auch ſonſten in Hiſtorien/ daß vnter dem Bapſt Innocentio III. Iacobus de Vitriaco, das Creutz wider die Albigenſer in Franckreich geprediget/ gleich wie Gregorius IX. wider Keyſer Friderichen thun laſſen.
Sonderlich aber wurde viel Volcks vnd Gelts wider die Saracenen geſamlet/ das heilige Grab wider zuerobern.
Doch kam ein Nuncius Apoſtolicus Anno 1242. vnd hinderhielts mit groſſem Vnwillen deß Volcks.
Dann es ſtund in der Schleſien etwas gefaͤhrlich/ wegen der Tartarn/ die ſchon Preßlaw zerſtoͤret hatten/ vnnd alles ohne Widerſtand/ vnter die Fuͤß geworffen.
Doch wolte der gemeine Mann anfangen zu argwohnen/ ob die Freygelder zu andern Sachen/ als zu den Zuͤgen wider die vnglaubige Tartarn vnd Saracenen verwendet wuͤrden.
Vnd ſolcher Wahn iſt bey den Leuten geſtaͤrcket worden/ als Cardinalis Strigonienſis im Jahr 1515. alles zum Auffbruch bereit fand/ mit dieſer Gnad vnd Ablaß; welcher auff ſein eygenen Koſten den Zugthaͤte/ der haͤtte Vergebung aller ſeiner Suͤnden/ vnd im Faller vmbkaͤme/ fuͤhre er von Mund auff zu der Schar der heiligen Blutzeugen.
Viel zogen auff mit Weib vnnd Kind/ verkaufften alles/ in Hoffnung/ ſich zu Conſtantinopel/ wie ſie vertroͤſt waren/ zuſetzen.
Vnd dieſe hieß man die Creutziger/ vnd kamen vnterhalb Ofen zuſammen/ in einem flachen Feld.
Als nun die Sach inmittelſt ſich vertrug zu einem Frieden/ verwundert ſich jederman.
Alſo wurden die Creutziger/ deren etliche jhr Hauß vnd Hoff darauff verkaufft/ abgeſchafft/ vnnd mit trutzigen Worten wider nacher Hauß geſchafft.
Da kam ein groſſer Vnwill in den Hauffen/ vnd erhub ſich ein einhellige Empoͤrung:
Einmal vor alle/ ſie wolten den Zug vollenden/ vnd widerſetzten ſich deßwegen Ladislao, dem Koͤnig in Vngarn/ machten etliche Schiff mit Wein preiß/ zerſtoͤreten etliche Schloͤſſer vnd Kloͤſter in derſelben Gegend/ vnd beſtürmeten etliche Biſchoͤffe.
Es fiel aber/ auß Befehl deß Koͤnigs/ Gaff Hauß Weywoda in ſie mit Heereskrafft/ erlegt ſie auff das Haupt/ vnd fuͤhret jhren Koͤnig gefangen nach Ofen.
Jhr Koͤnig Jaͤckel- Joͤrg/ den ſie im freyen Feld erwehlet/ ſtieß man an einen Pfal/ vnd brichte jhn/ als einen Vogel/ nach dem ſie jhn mit einer eiſern Cron gecroͤnet:
Andere wurden enthauptet/ andere geſpießt/ das vbrige Haͤufflein erſchlagen/ alſo/ daß jhrer ſehr wenig wider nach Hauß gelangt.
Dannenhero gab es ſeltzame R den vnnd Vrtheil/ als haͤtte man den Leuten das Gelt abgeſchwaͤtzt/ einen Schatz in der Engelburg zu Rom zumachen:
Der Baͤpſtiſche Abgeſande waͤre mit Gelt beſtochen geweſen/ ja/ ſolch Gelt/ welches zu einem heiligen Zugangekuͤndiget/ erlegt vnd geſamlet/ waͤre bey dem Roͤm.
Hoff nur an Suͤſſigkeit verwendet/ zumal erſchollen.
Der Bapſt haͤtte Magdalenen ſeiner leiblichen Schweſter/ die Franciſco Cibo, einem natuͤrlichen Sohn Innocentii VIII. vermaͤhlet war/ was vom Ablaß durch gantz Sachſen vñ dieſelbe Refier/ biß an das Meer hinan kommen ſolte/ verehret.
Vmb gedachten Heurats willen war Leo zum Cardinal gemacht/ da er 14. Jahr alt war:
Vnd das iſt der Anfang geweſen/ dadurch das Hauß Medices zu geiſtlicher Hoheit iſt erhoben worden.
Solche Freygebigkeit erzeigte Leo gegen ſeiner Schweſter/ damit er denen vom Hauß Cibo die Vnkoſten erſtattete/ die ſie hatten thun muͤſſen/ als ſie ſich luſtig nach Genua begaben; dann ſie nicht mochten zu Rom bleiben/ ſo lang Alexander VI. es mit den Florentinern hielte/ die denen vom Hauß Medices auffſetzig waren/ vnd ſie auff Florentz getrieben hatten.
Leonis Schweſter nun/ damit das/ ſo jhr geſchenckt worden/ wol eintragen moͤchte/ befahl die Muͤh vnd Sorg den Ablaß zuverkuͤndigen.
Dem Biſchoff Arembold/ welcher/ als ein Genueſiſcher Hauptmann/ die Perſonen nach jhrem Gelt achtete/ vnd ſeine Diener handeln lieſſe.
Die dann nit den Auguſtinern/ nach hergebrachtem Brauch/ ſondern den Predigern die Verkuͤndigung an- vnd vbergetragen; jhres vppigen Lebens allerſeits zugeſchweigen.
Vnd dieſer Vnwill ſetzte ſehr tieffe Wurtzeln durch gantz Teutſchland/ daß man anfieng/ die Cleriſey zuhaſſen/ auff jhre Fehler vnd Gebrechen mehr vnd zuvor zumercken/ ja ſie gar anzufeinden/ als welche den einfaͤltigen Buͤrger- vnd Bawersmann vnter dem Schein der Gottſeligkeit/ zu ſolchem Zug bewegt/ vnd in Verderben geſtuͤrtzet haͤtte/ da doch nicht bald einer von den Geiſtlichen/ auſſer etlicher weniger Moͤnchen/ ſich auff die Fahrt zumachen begehrte.
Einmal iſt gewiß/ daß der Tuͤrck in aͤngſten geweſen/ vnd der Sachen fuͤrzubawen/ Peſt vnd Ofen 14. Jahr hernach eingenom̃en/ aber Wien vergeblich belaͤgert.
Wegen jetzterzehlten Collecten von Ablaß/ vberkam Albertus/ Marggraff zu Brandenburg/ Ertzbiſchoff zu Maintz/ vnd Churfuͤrſt/ dißfals allen Gewalt vom Stul zu Rom/ Krafft deſſen er einem Jacobiner/ Johann Tetzeln/ dieſe Cruciatam durch Teutſchland zupredigen anbefohlen/ inmaſſen gedachter Tetzel/ auch zuvor ſich zu eben dergleichen Enden Teutſchen Orden/ von der Moſcowiter Gewalt zuretten/ in Lieffland hatte gebrauchen laſſen.
Aber Iohannes Staupitius, ein geborner Saͤchſiſcher vom Adel/ Vicarius generalis Auguſtiner Ordens/ beklagte ſich/ daß er dißfals zuruͤck geſetzt/ vnd vberſchritten waͤre/ wider alle Gewonheit/ vnd vndenckliches Herkommen; ſuchte auch ſich/ wegen empfangenen Schimpffs/ mit Gelegenheit zuraͤchen.
Weil nun der Churfürſt in Sachſen newlich die hohe Schul geſtifftet/ vñ reichlich begabet/ auch mit ſtarcken Beſoldungen Gelehrte Leut dahin gezogen/ richtet er auch auf ein newen Dum zu allen Heiligen/ verordnet Jonam zum Probſt/ vnd Carlſtatt zum Ertzdiacer:
Ließ das Heiligthumb mit groſſem Koſten herbey bringen/ einfaſſen/ vnd dem Volck auff die Heerfeſt mit groſſem Andacht zeigen.
Darumb auch der Bapſt jhm durch Miltitzen/ von dem hernach ferner/ die gebenedeyte Rooß verehren/ auch zur Schul vnd zum Dum/ was man nur begehrt/ willfahrte.
Wie nun der Churfuͤrſt ein frommer Herꝛ/ vnd leichtglaubig/ Staupitz aber in groſſem Anſehen bey jhm/ als zu allen Dingen tauglich/ geuͤbt vnd klug in Regimentsſachen war/ bracht jhm Staupitz vor/ da die Ablaßpredigten jemand anders/ als ſeinem Orden anvertrawet wuͤrden/ gerichte es jhm/ vnd ſeinem gantzen Orden/ zu ſonderlicher Verkleinerung/ ſintemal die Auguſtiner ſich jederzeit vmb den Roͤmiſchen Stul wol verdienet hatte; vnd beredete den Churfuͤrſten/ es lieffen viel Mißbraͤuche mit vnter/ vnd verordnet Luthern/ wie gemelt/ darwider zupredigen/ alles vnter dem Schutz deß Churfuͤrſten.
Aber Tetzel vnterließ nicht/ ſeine Bruͤder hin vnd wider außzuſchicken/ vnd die Cruciatam ſo wol Muͤndlich/ als ſchrifftlich/ wider die jenige zuvertheydigen/ welche ſich erkuͤhnten/ das Anſehen der Kirchen/ vnter dem Schein einigen Mißbrauchs/ vnd vngebuͤhrlichem Verhaltens/ deren/ ſo den Ablaß brachten/ anzugreiffen.
Der achtzehende Diſcurß.
Daß die jnnerliche Trennungen die gefaͤhrlichſten; Wie die Prager hohe Schul vergangen:
Vnd vier Moͤnch zu Bern verbrand worden.
Was Luthern vor Vortheil hierauß zukommen.
Wer ſich jhm widerſetzt?
Vom Ablaß außfuͤhrlicher Bericht.
SO fiengen dann nun die Auguſtiner an/ wider den Ablaß/ als eine Huͤlff deß Heils zuſchreyen/ vnd machten die andaͤchtige/ freygebige Gemuͤhter der Teutſchen kaltſinnig/ ja/ die Cleriſey/ wegen Geitz vnd geiſtlicher Dieberey verhaſſet:
Jn dem Tetzel mit ſeinem Anhang/ ſich auß allen Vieren wehrete.
Da nun dieſe zween harte Stein ſo hart auff einander ſtieſſen/ vnd zuſammen ſchlugen/ ſprang ein ſolches Fewer herauß/ das bald hoher Lohe außgeſchlagen/ vnd ob es ſchon etwan geloͤſcht ſchiene/ wider außgebrochen/ vnd je ſtaͤrcker auffgangen.
Was nun das alleraͤrgſte bey einem jnnheimiſchen Krieg in einer Republic iſt/ das fand ſich auch dazumal in der Kirchen/ da kein außlaͤndiſcher Feind/ als Tartarn/ Saracenen/ oder Tuͤrcken/ Vngarn/ Gothen/ oder Wenden/ welche vor Zeiten die Chriſtenheit verwuͤſtet/ vnnd den Glauben an den Sohn GOttes vnterdruckt haben; ſondern es gerichten die jenige in vnverſoͤhnlichen Mordzanck/ deren Orden den Roͤmiſchen Stul zu vnterſtuͤtzen/ vnd dem Abfall zuſtewren etliche hundert Jahr zuvor waren herfuͤr kommen/ vnd neben ſehr groſſem Reichtumb zu fuͤrtrefflichen Freyheiten auffgeſtiegen.
Dergleichen jnnerliche Kranckheiten/ wann ſie einmal angeſetzt/ laſſen ſich ſchwaͤrlich anderſt/ als durch die Verweſenheit außheilen.
Ein nicht vngleicher Streit vervrſachte vor ſelbiger Zeit/ daß ſich die Vniverſitaͤt zu Prag getrennet/ als naͤmlich/ die Teutſchen die Verwaltung derſelben vnter Koͤnig Wenceslao, wolten behaupten/ wie ſie dann jhnen von dem erſten Stiffter gebuͤhrete/ vnd Johann Huß die Studenten/ ſonderlich die Boͤhmen an ſich gezogen/ welche den Meiſter ſpielen wollen/ vnnd vervrſachet/ daß auff einen Tag etliche tauſend (24000. oder 40000.) Studenten mit hellen Hauffen von Prag nach Leipzig vnnd Erfurt ſich begeben.
An dieſem Ort haͤtte der Baͤpſtiſche Stul bedencken ſollen/ was im Jahr 1509. zwiſchen den Predigern vnd Barfuͤſſern ſich zugetragen/ als ſie ſo hefftig vber der Empfaͤngnuͤß der Jungfraw Marien zanckten/ in deme die Barfuͤſſer ſie ohne Erbſuͤnde/ gantz rein; die Prediger aber allen andern Adams-Kindern/ in dieſem Stuͤck wolten gleich haben.
Doctor Wigand/ Predigermoͤnch/ dorffte die heilige Kirchenvaͤtter in ſeinem Buͤchlein/ alle eines Jrꝛthumbs bezuͤchtigen; daß es auch zu Bern in Schweitz loſe Haͤndel abgeben.
Dann vier Prediger Moͤnch der Obſervantz/ naͤmlich/ der Prior, Supprior, Predicant vnnd Schaffner/ einen einfaͤltigen Schneiderknecht/ durch einen gemachten Geiſt geaͤngſtiget/ durch Erſcheinungen beredet/ daß er den Prediger Orden vor viel heiliger/ als der Barfuͤſſer/ ſolte außſchreyen/ vnnd die ſuͤndliche Empfaͤngnuͤß der heiligen Jungfraw Marien verkuͤndigen/ dardurch eine nuͤtzliche Wallfahrt an dem Ort anzuſtellen.
Als nun dieſe Maͤhr gen Rom kommen/ gieng eine Bottſchafft vom Roͤmiſchen Stul auß/ mit vollem Gewalt in der Sache zuhandeln.
Dann/ weil dieſes eygentlich vor den Bapſt gehoͤrig/ (wie er auch im Jahr 1622. darinn geſprochen hat) haͤtten beyde Partheyen jhre Notturfft/ Gruͤnde vnd Beweiß vor dem ordentlichen Richter darzuthun/ vnd deß Außſpruchs zuerwarten.
Darumb wurden dieſe vier Moͤnch auff Bapſt Julii Verordnung/ an die Folter geſpannet/ vnd als ſie vnerhoͤrte Sachen bekanten/ ließ der Legatus acht Rahtsherꝛn die Vergicht vorlegen/ die Moͤnch/ nach offentlicher Degradierung Prieſterlicher Wuͤrdigkeit/ vor einer groſſen Menge Volcks zu Bern/ den letzten Tag May gemelten Jahrs/ als Ketzer vervrtheilen/ vnd auff einer Wieſen zu Pulver verbrennen.
Vnd war diß das alleraͤrgſte/ daß hierdurch alle vorgebrachte Erſcheinungen der Cathareinen von Senis/ deß heiligen Franciſci, vnd ſo vieler andern verdaͤchtig wurden/ als gehoͤreten ſie vnter die Rubrick Piæ fraudes, weil man alles vor thunlich hielte/ was den Menſchen einigerley Weiſe zur Gottſeligkeit anreytzen koͤnte.
Zu deme wurde auch die Anruffung der Bilder verdaͤchtig gemacht/ ſampt der Kirchen Heiligen/ ſo etwan groͤſſer vnd eyfferiger an einem/ als an dem andern Ort geſchicht: Sonderlich/ da Walfahrten auff guten Glauben in dem Schwang gehen/ als haͤtte dieſes oder jenes Bild ſich gebucket/ oder geweinet/ auch wolgar geredet.
Wie dann an dieſem Ort ſoll geſchehen ſeyn/ daß der eine Moͤnch durch ein Roͤhrlein in das Marienbild/ vnter der Perſon Chriſti/ geſprochen: Mutter/ was weineſtu? Hab ich dir nicht verſprochen/ daß dein Will geſchthe?
Darauff hab das Marienbild geantwortet:
Jch weyne darumb/ daß dieſer Sach kein Außtrag gemacht wird.
Vnd die Antwort gefallen:
Glaube Mutter/ ſie wird offenbar.
Vber deß/ ſo ſchien es etwas vnchriſtlich/ ja vngeiſtlich/ daß die Jungfraw Maria ſolte befehlen:
Man muͤſte die Statt Bern vor endlichem Vntergang warnen.
Wann ſie die Barfuͤſſer/ wegen jhres vngeiſtlichen Lebens (da ſie doch den ſtrengſten Orden haben) nicht wuͤrden außtreiben:
Auch ſolte man jhr keine erlogene Ehr/ die ſie weder bedoͤrffte/ noch begehrte/ nicht zumeſſen.
So war ja noch nie kein Exempel/ daß GOtt/ oder einiger Heiliger befohlen haͤtte/ mit einem gantzen Convent alſo zuverfahren/ wie die Prediger mit den Barfuͤſſern gedachten zuthun.
So wurden ſchier alle Wallfahrten/ vnnd hochgeruͤhmbte Wunder/ wo nicht vor falſch vnd erkuͤnſtlet/ jedoch/ vor verdaͤchtig gehalten.
Vnd ob gleich der Roͤmiſche Stul den rechten Grund erforſchet/ auch auß eygener Vhrgicht muͤſſen lernen/ daß dieſe vier boͤſe Buben/ vnd Schandflecken jhres Ordens/ mit dem abgeſagten ewigen Feind vnſers Heils einen Bund gemacht/ ſich von Chriſto geriſſen/ vnd vmb ſchaͤndlichen Gewinns willen/ in ewige Verdamnuß geſtuͤrtzt; ſie auch nach Verdienſt/ mit den allereuſſerſten zeitlichen Straffen/ nicht heimlich/ weil die That mehr dann kundbar worden/ ſondern offentlich angeſehen/ hat doch das aͤrgerliche Nachdencken nicht koͤnnen auß der Menſchen Hertzen gaͤntzlich außgerottet werden.
Vnd ſolcher Stuͤcklein wuſte ſich Luther wol zubedienen/ vnnd zoge die Jacobiner durch die weite vnd enge Hechel/ ſampt dem gottſeligen Betrug/ die Leut auff gute Werck zureitzen: Dardurch die Baͤpſtiſche Commiſſarti nit nur mit laͤren Haͤnden/ an manchem Ort abgewieſen/ ſondern auch mit groben Scheltworten empfangen worden/ darzu noch dieſes kommen/ daß die Vrſach der Cruciatæ vnd deß Ablaß gleichſam vergangen/ in dem der Tod den vngehewren Selym verſchlungen/ der ſonſten die gantze Welt wollen verſchlingen; alſo/ daß Teutſchland von der Forcht ſeiner Tyranney ſich befreyet beduͤnckte.
Wie nun auß einem kleinen Fuͤncklein offt ein groſſer Brand entſtehet/ alſo gieng es mit dem Streit vber dem Ablaß.
Luther ſtraffte Anfangs nur die grobe vnd Handgreiffliche Mißbraͤuche/ kam aber weiter/ als man jhn deßwegen mit Schrifften angriff/ gruͤbelt nach/ vnd durch ſucht den gantzen Handel vom Ablaß/ ſetzt auf fuͤnff vñ neuntzig Schlußredẽ/ die er zu Wirtenberg ließ offentlich diſputieren/ vnd fand niemand/ der jhm widerſprochen.
Doch thaͤt ſich Johann Tetzel/ ein Dominicaner/ zu Franckfurt an der Oder herfür/ vnd ließ Gegenſchlußreden außgehen.
Luther verthaͤdigte ſein Werck mit etlichen Erklaͤrungen/ vnd bracht Johann Eck in Harniſch/ ein Gegenſchrifft zu verfaſſen/ ja Sylveſter Prierias, auch Dominicaner Ordens/ vnnd Roͤmiſcher Hoffmeiſter/ hub auch auff gegen Luthern; alſo/ daß etliche hoͤhere Puncten darneben angezepfft wurden.
Nun hatte man ſich in vorigen Zeiten nicht viel vber dem Ablaß gezanckt/ alſo/ daß die Schrifftgelehrten nicht allerdings die Gegenwehr finden/ oder ergreiffen koͤnnen/ vnd gieng jhnen beyderſeits/ wie den newen Kriegsknechten.
Dann etliche meyneten/ Ablaß waͤre anders nichts/ als eine Loßzehlung/ oder Milderung von der jenigen Buß/ ſo die Kirch/ nach Art vnd Weiß jhrer Ordnung/ von vielhundert Jahren her/ den Bekehrten vnd Bußfertigen durch den ordentlichen Prieſter/ doch alſo/ daß ſie der Goͤttlichen Straaff nicht entgiengen/ laͤßt abnehmen.
Zum Exempel/ koͤnte ein grober Suͤnder bey der Taffel deß Herren/ ſich nicht einſtellen/ nicht mit den andern beten/ nicht ſtehen an ſeinem Ort in der Verſamlung/ auch nicht vnter den Juͤngern/ ſondern muſte nach Beſchaffenheit/ gar fuͤr der Thuͤr bleiben/ biß die Zeit ſeiner Buß vnd Beſſerung/ ſo jhm beſtimpt war/ fuͤruͤber geſtrichen:
Doch konte der Biſchoff hierinn nachgeben/ vnd vor der beſtimpten Zeit einem ſolchen den Zutritt geſtatten/ auch auff dem Todbett die Vergebung der Suͤnden/ oder Abſolution mittheilen.
Vnd wie die Biſchoffe die Straaff/ oder Poͤnitentz allein ſetzten/ alſo behielten ſie auch den Ablaß allein vor ſich/ befohlen ſie dem Bußprieſter/ vnd ſtelten es endlich in deß Beichtvatters Belieben.
Als nun etliche merckten/ daß dieſe Weiſe der Kirchenzucht/ den Chriſten mehr zu Nachtheil/ als zu Erbawung gerichte/ in dem die Welt/ nach erlangtem Ablaß der Kirchenbuß/ nur deſto vnfleiſſiger wuͤrde/ durch eine willkührige Bußgnade bey GOtt zuerlangen/ haben ſie ſich ſelbſt beredet/ der Ablaß erſtrecke ſich auff beyderley Straffen.
Doch war dieſe Meynung auch zwyſpaltig/ in dem etliche darfuͤr hielten/ der Ablaß muͤſte auß lauter Verguͤnſtigung/ vnd ohneinigen Entgelt geſchehen; andere aber ſolches verworffen/ vnnd in dieſen Wahn geriethen/ weil vnterden Gliedern der Kirchen eine Gemeinſchafft/ vermittelſt der Lieb/ beſtuͤnde/ koͤnte deß einen Glaubigen Buß/ dem andern ſo fern mitgetheilet werden/ daß dieſem in Erwegung anderwertlicher Erſetzung zuhelffen waͤre.
Wann aber ſolches von frommen vnd vnſtraͤfflichen Leuten/ vnd die nach ſtrenger Kirchenzucht lebten/ mehr/ als von der Prieſterampt/ ſich verſtehen ſolte/ fand ſich die dritte Meynung/ welche das Weſen vnd den Kern deß Ablaß zum Theil in die Loßzehlung/ auff daß man zu deß Prieſterampts Zuflucht nehme; vnd zumtheil in die Vergeltung/ oder gleichguͤltige Buß ſetzet.
Vnd da der Prieſter Wandel nicht eben allerdings vnſtraͤfflich/ noch Laſterrein vnd Sünden frey/ daß ſie mit jhrem Verdienſt koͤnten andern Leuten behuͤlfflich ſeyn/ hat man der Kirchen-Schatz gefunden/ in welchem aller der jenigen Verdienſt/ die groͤſſern Vberfluß gemacht/ als ſie vor ſich ſelbſt bedoͤrfftig/ beygelegt werden.
Vnd dieſes Kirchenſchatzes Verwaltung iſt dem Bapſt zu Rom/ als Petri Nachfahren/ anvertrawet/ bey deme ſtaͤts Ablaß zuertheilen/ deß Verbrechers Schuld abzuſtatten/ vnnd gleichguͤltigen Verdienſt auß dem gemeinen Kirchenſchatz zulangen.
Vnd wann auch dieſer Schatz den Buͤſſenden nicht genug waͤre/ weil der Heiligen Verdienſt ein gewiſſes Ziel/ End vnnd Schrancken leyden/ auch dannenhero abnehmen/ vnd mit der Zeit ſich gar erſchoͤpffen; hat man vor gut angeſehen/ daß Chriſti vnermeßlicher Verdienſt/ dem endlichen vnd ermeßlichen Verdienſt der Heiligen beygefuͤgt wuͤrde/ vnd dieſer Schatz auff ſolche Weiſenimmermehr vergienge.
Da entſtund aber ein andere Beſchwerde/ worzu man die Troͤpfflein deß frembden Verdienſts ſolte anwenden/ da doch der vnendliche Verdienſt Chriſti jmmer zu vnſerm Nutzen vnd Frommen ſich ergieſſe/ vnd weniger/ als das vngruͤndliche Meer ſich erſchoͤpffe:
Welches Nachdencken viel Leute vervrſachet/ all jhr Vertrawen deß Ablaß auff den einigen vnerſchoͤpfften Schatz deß Heylands der Welt zuſetzen.
Vnd war dieſes alles ſelbiger Zeit ſo gar vngewiß/ vnd ohn einigen beſſern Grund/ als daß Clemens I. wegen deß fuͤnfftzigjaͤhrigen Jubeljahrs/ Anno 1350. eine Bull laſſen außgehen; mit welchem allem Luther nicht zufrieden ſeyn wollen.
Darumb Tetzel/ Eck vnd Prierias, in Erwegung jhrer ſo fern vngeglaubten Sach/ ſich in das freye Feld begeben/ ein Geheeg mit deß Bapſts Anſehen vnd Macht/ vnnd dann mit der Schullehrer Einhelligkeit/ geſchlagen/ endlich alſo geſchloſſen:
Jn Betrachtung/ der Bapſt in Glaubensſachen nicht jrꝛen kan/ vnd derſelb der Schullhehrer Meynung gut geheiſſen/ auch gedachten Ablaß/ durch ſeine Bullen/ den Glaubigen außgetheilet/ muͤſte man dieſe Lehr/ als ein Glaubens-Artickel annehmen vnd glauben.
Luther faſſer dieſes wol/ ließ das Ablaßweſen ein wenig anſtehen/ vnd durchhechelt deß Bapſts Macht/ welche er biß dahin/ in dem andere ſie vor die Allerhoͤchſte/ die auch keinem Menſchen vnterworffen waͤre/ hochruͤhmeten/ einem rechtmaͤſſigen Concilio vnterwuͤrffig haben wolte; mit dieſem Anhang/ daß eben ſolcher Zeit/ vnd bey ſo vbelem Zuſtand ein Concilium der Kirchen hoͤchlich roht thaͤte.
Vnd weil die Ablaßprediger jhr Thun mit der Lehr von Vergebung der Suͤnden/ von der Buß/ vnd von dem Fegfewer vnterſtuͤtzten/ muſte Luther dieſelbige Pnncten auch fuͤr ſich nehmen.
Sonſten iſt bey den alten Seribenten befindlich/ daß man gewiſſe Kirchengeſetz auff den allgemeinen/ auch beſondern Verſamlungen gemacht/ durch welche jedem Ergernuͤß vnd Laſter/ nicht nur der Gebrauch deß heiligen Abendmahls/ auff gewiſſe Anzahl der Zeit vnd Jahren/ jederwellen biß auff das Todbett vnterſagt/ ſondern auch ein gewiſſer Stand vnd Ort in der Kirchen/ ſampt andern Bußſtuͤcken verordnet ward.
Wann aber ein ſolcher Chriſt etwan in Kleinmuͤhtigkeit geriehte/ oder ſonſten vnfehlbare Zeichen einer ernſtlichen Bekehr- vnd Beſſerung erwieſe/ war dem Prieſter/ vnd ſonderlich/ dem Biſchoff erlaubet/ die ſtrenge Kirchenzucht zulindern/ vnd alles auff die Erbawung zurichten/ welches man alsdann den Ablaß nennete/ wann/ naͤmlich/ an ſtatt ſechs Jahren/ nur zwey/ oder eins geſetzt/ oder Eyer vnd Milchſpeiß auch auff die hohe Faſten zueſſen erlaubt wurden.
Der achtzehende Diſcurß.
Wie der Bapſt Luthern angreifft/ vnd zur Verhoͤr nach Augſpurg laͤßt kommen.
Was allhie auff Roͤmiſcher Seiten verſaumet worden.
Streit vber ſeinem Bann.
Die Bull deß Banns ſelbſt; Vnd Vrtheil daruͤber.
Diſputatz zu Leipzig. Andere Bull wider Luthern/ die jhn gar in Harniſch bringt.
Ceremonten deß Banns: Vrtheil von ſolchem Proceß.
DJeweil nun dieſer Handel vmb ſich fraß/ wie der Krebs/ vnd nur von Tag zu Tag ſchwerer ward/ zog der Papſt zu Rom mit ſeinen Cardinaͤln ſolches zu Gemuͤht/ befahl dem Churfuͤrſten in Sachſen/ den Luther dem Baͤpſtiſchẽ Legato an deß Keyſers Maximiliani I. Hof/ Thomæ de Vio Cardinali Cajetano zu vberlieffern/ oder ſelbſt gen Rom zuzuſenden.
Doch geſch ah Vnterhandlung/ Vorbitt vñ Entſchuldigung von gedachtem Churfuͤrſten/ vnd von der gantzen Vniverſitaͤt/ daß er nicht dorffte nach Rom ziehen.
Vnd als der Cardinal Staupitzen erſucht/ er ſolte Luthern abhalten vnd abmahnen/ antwortet Staupitz:
Es waͤre vmbſonſt/ Luther waͤre weit vber Staupitzen in der heiligen Schrifft.
Aber Bruder Jacob Hochſtrat/ ein Dominicaner/ dem die Auffſicht vnd Erforſchung deß Glaubens war anbefohlen/ (von deme droben bey Reuchlins Haͤndeln Erwegung geſchehen) vbergieng alle andere Sachen/ vnd Bedencken/ vnnd gab dem Bapſt dieſen Raht/ den halßſtarrigen Menſchen mit Schwerd vnd Fewer zuverfolgen.
Darumb verſchickte der Bapſt ſeine Praͤlaten an der Potentaten Hoͤffe/ vnd fuchte die Gemuͤhter vor einbrechender Newerung/ vnd beſorgtem Abfall zuverwahren.
Dann der Keyſer war alt/ vnd in vorigen Zeiten mit den Baͤpſten nicht allerdings zufrieden geweſen/ der auch wol bey beſſerem vnd ſtaͤrckerem Alter/ nach dem Exempel Keyſers Sigiſmundi, darumb er auch Cajetano, der im Namen deß Bapſtes begehrte/ der Keyſer ſolte dem einbrechenden Vnheil der Ketzerey mit Macht begegnen/ geantwortet:
Man ſolte geſchickte Lehrer verordnen/ welche dieſe Sach nach den alten Kirchenvaͤttern vnd Außlegern der heiligen Schrifft abhandelten/ die Kirch mit Gewalt reformieren ſolte/ darzu er den Frantzoſen mehr dann geneigt wuͤrde finden.
Zumal ruchtbar worden/ daß er einsmals nach tieffſinnigen Gedancken gelacht/ vnd ſeinen anweſenden Fuͤrſten/ die deſſen Vrſach begehrte zuwiſſen/ geantwortet:
Er muͤſte lachen/ daß GOtt dem Pfaffen zu Rom/ vnd dem Gemſenſteiger auß Oeſterreich/ die Welt zuregieren hab anvertrawet.
Als nun der Handel ernſtlich angienge/ ſuchten die Jacobiner je mehr vnd mehr Vrſachen den Luthern zuverkleinern:
Aber derſelbe ſuchte allenthalben Gegenſchutz vnd Huͤlff/ erlangte auch ſo viel/ daß er vor dem Baͤpſtiſchen Geſanden zu Augſpurg ſich verantworten moͤchte.
Dahin verfuͤgt er ſich mit Staupitzen vnter deß Churfuͤrſten Gelait/ ward wolempfangen/ vñ als man jhn auff kein andern Weg konte bringen/ auch er ſelbſt Savonarolæ, oder Huſſi Proceß foͤrchtete/ macht er ſich wider heimlich davon.
Zum andern mal hatte er Keyſerlich Gelait/ vnd ward mit harten Worten wider fortgeſchickt.
Vnd hie klagt Gonzalo de Illeſcas, es ſey alles zu langſam vnd kaltſinnig von ſtatten gangen/ der Legatus hab nichts darzu gethan:
Der haͤtte den Luther auff ein Scheiterhauffen ſetzen/ vnnd im Rauch gen Himmel ſenden; zum wenigſten die Vnordnung bey den Ablaß-Collecten abſtellen ſollen.
Hierzu kam noch ein groͤſſeres Vberſehen/ daß naͤmlich/ daß der Bapſt ein newe Bull in Teutſchland ſchickte/ den Ablaß zubeſtaͤttigen; in welcher Luthern befohlen/ jnnerhalb ſechtzig Tagen in Rom zuerſcheinen:
Aber ſolches war nur Oel ins Fewer gegoſſen/ vnd dem Luther ein Muht gemacht: Bevorab/ da die Theologi zu Loͤven vnd Coͤlln ſich an jhn reiben wolten/ die er doch nur/ als in Philoſophiſchen Wiſſenſchafften weit vberlegen/ verlachete.
Es hatte zwar der Cardinal an den Churfuͤrſten geſchrieben/ Bruder Martini Lehr waͤre dem Apoſtoliſchen Stul zuwider/ auch ſonſt verdammlich vnd verwerfflich/ den Churfuͤrſten darfuͤr warnend/ mit dem Vermahnen/ jhn entwedergen Rom zuſchicken/ oder auß ſeinem Land zuverjagen:
Vnd auch betrohen/ weil dieſe vberauß boͤſe vnd vergiffte Haͤndel mit nichten hafften vnd beſtehen koͤnten/ werde man die Sach zu Rom treiben vnd vollnziehen/ wann er nur ſeine Haͤnde gewaſchen/ vnd ſolche geſchwinde Liſt vnd Tuͤcke ſeinem allerheiligſten Herꝛn kund gethan habe.
Der Churfuͤrſt antwortet:
Daß er noch von keinem beſtaͤndiglich berichtet waͤre/ daß Martinus Lehre gottloß vnd ketzeriſch; wolte ſich ſonſt/ mit Gottes Gnad vnd Huͤlff/ in dieſem ſelbſt weiſen/ daß es keiner Ermahnung bedoͤrffte.
Zum andern/ achtet er es fuͤr ein vnbilliges Geſinnen/ daß er bey ſo beſchaffenen Sachen Martinum entweder gen Rom ſchicken/ oder auch auß ſeinem Land verjagen ſolte.
Wie dann auch fuͤrs dritte/ daß er billig nicht haͤtte betrohet werden ſollen:
Beneben Vberſendung vnd Beylag/ was Luther ſelbſt dem Cardinal antwortete.
Hie thaͤt ſich niemand herfuͤr/ der den Churfuͤrſten vnterrichcet/ beredet/ oder genoͤhtiget haͤtte/ von Luthern Hand ab zuziehen/ dann auch Maximilianus der Keyſer ſelbſt zu gelind gangen/ in deme er nach dem Exempel Friderici III. mit ſeinen Gelehrten/ die ſelbſt nicht allerdings gut Romaniſch waren/ rahtſchluge/ vnd durch derſelbigen Dexteritet, Sanfftmuͤhtigkeit vnd hohen Verſtand in Kirchenſachen verhoffte ſolch groß Vnheil zudaͤmpffen/ in den Lehrpuncten den rechten Grund vnd Verſtand zueroͤrtern/ vnd die Partheyen zuvereinigen; vnd was etwan fuͤr Mißbraͤuch in der Practick eingeſchlichen/ zuverbeſſern.
Dannenhero Hondorpius vnd Mattheſius melden/ der Keyſer haͤtte dem Doctor Degenhart Pfeffingern/ Chur-Saͤchſiſchen Abgeſanden den Luthern beſter maſſen anbefohlen/ weil er nach Anleytung eines laͤngſtgehabten Traums/ ein ſolchen Mann in hochwichtigen Sachen/ wider den Bapſt zugebrauchen haͤtte.
Alſo/ daß der Churfuͤrſt/ wegen Luthern/ nicht anderſt angelangt worden/ als durch etliche Schreiben auß Rom; auff welche er endlich geantwortet:
Luther gienge jhn nichts an/ wolte mit jhm nichts zuſchaffen haben/ moͤchte/ als ein Ordensmann/ die angefangene Haͤndel mit ſeinen Obern außtragen.
Man haͤtte den Luther gleichwol hefftig verreytzet/ vnd mit jhme ein andern Weg fahren ſollen; daß man die Gewogenheit Augenſcheinlich merckte.
Jnſonderheit vnterſtuͤtzte Luthern die hohe Schul/ entſchuldiget jhn bey Miltitzen zu Rom/ als daß man jhm viel Schuld gebe wider die Wahrheit/ vnnd gab jhm doch nicht geringen Beyfall/ berieffe ſich auff jhre juͤngſt erhaltene Freyheiten/ vber welche der Churfuͤſt Patron vnnd Beſchuͤtzer waͤre; der auch ein ſolches Kleinod/ welches nicht wenig Muͤhe/ Gelter/ vnnd Stifftungen zufaſſen koſtet/ nicht wuͤrde in den Koht tretten laſſen/ oder ſelbſt helffen vernichten: Angeſehen/ die allerfuͤrnehmbſte Glieder derſelbigen/ ſich nicht lang bedencken wuͤrden/ nach andern Stellen zutrachten/ da ſie allen Schutz zugewarten haͤtten.
Auch wuͤrde der Bapſt durch einen vnverhofften Eingriff/ alle hohe Schulen auffrühriſch/ vielleicht auch etliche gar abfaͤllig machen.
Luther wolte dannoch nicht vor halßſtarrig angeſehen ſeyn/ ſchrieb gantz demuͤhtig an den Cardinal/ wie er ſich wolte weiſen laſſen:
Doch klagt er vber jhn/ auch bey dem Bapſt ſelbſt/ wegen allzu groſſer Partheylichkeit.
Darauff verreyßt der Cardinal nach Rom/ aller Sachen einen außfuͤhrlichen Bericht zuthun/ vnd konte der Neider Zungen nicht vnverletzt vorbey gehen/ daß er dem Vnheil nicht abgeholffen.
Der Bapſt wehlet Carlen von Miltitz/ ſeinen damaligen Caͤmmerer/ oder Hoffmeiſter/ auß einem fuͤrnehmen Adelichen Geſchlecht in Meiſſen/ der als ein Apoſtolicus Nuntius, Luthern zum Stillſchweigen ſolte vermoͤgen.
Aber es ward in etlichen wenigen Geſpraͤchen nichts außgericht/ vnd ſchiene/ als achtet Luther deß Miltitzen gar wenig/ gab aber Cajetano Schuld/ daß ſich dieſer Handel nicht gelegt haͤtte; ſchrieb ſelbſt etliche mal an den Bapſt: Es ſol ſich nur kein Menſch vnterſtehen/ jhn zum Widerruff zuvermoͤgen/ wann man nicht wolte aͤrgere Haͤndel ſehen:
Es muͤſte die heilige Schrifft ohne Maßgebung deß Roͤmiſchen Stuls/ frey außgelegt werden/ vnd ſey der Sachen noch zuhelffen/ wann der Bapſt ſolches geſtatte.
Der Muht wuchs jhm ſo hoch/ daß er alle Außforſcher deß Ketzeriſchen Giffts/ nach Wittenberg/ mit jhm offentlich zu diſputieren/ beruffen vnd eingeladen.
Als nun die Cleriſey in Teutſchland/ ſampt den hohen Schulen/ Luthers Lehr verdampt hatten/ langten ſie den Bapſt jmmer zu an/ jhn in Bann zuthun/ ſo lang/ viel vnd offt/ biß er ſeine Cardinaͤl/ Praͤlaten/ Schrifft- vnd Rechtsgelehrten zuſam̃en hieß kommen/ vnd jhrem Gutachten die Sach vbergeben.
Es konten ſich aber die Rechtsgelehrten vber der Weiſe deß Bañs nit vergleichen/ weil die Schrifftgelehrten denſelben ohne Verzug begehrten; die Rechtsgelehrten aber den Beklagten vor Gericht laden/ vnd zuvor hoͤren wolten.
Vnd ob ſchon ſeine gottloſe Lehr ſo wol auß den Schrifften/ als Predigten/ mehr dann bekant were/ koͤnte man jhm dannoch eine rechtmaͤſſige Verantwortung/ die in Goͤttlichen vnd natuͤrlichen Rechten zulaͤſſig/ nicht verſagen/ da doch GOtt/ dem alle Ding bewuſt/ den Adam zu Rede geſtelt/ vnd den Cain von ſeinem Bruder Habel gefragt/ auch ſelbſt hinunter gefahren/ der fuͤnff Staͤtte Laſter in gewiſſe Kundſchafft zubringen:
Zumal auch deſſen ein Anfang vor dem Cardinal Cajetano, zu Augſpurg allererſt geſchehen were.
Dieſer Zanck wehrete lang/ vnd ſtritten die Schrifftgelehrten/ ſie haͤtten den Handel zueroͤrtern/ weil er den Glauben vnd die Religion angieng; die Rechtsgelehrten aber/ den Proceß zu fuͤhren/ vnd das Gericht zubeſetzen haͤtten: Endlich/ machten ſie drey Theil auß dem Hauptweſen/ vnd verglichen ſich/ daß man abſonderlich erkennen ſolte von der Lehr/ von den Buͤchern/ vnd von der Perſon Luthers.
Wegen der Lehr/ gaben die Rechtsgelehrten nach/ daß man ſie ohne Einladung koͤnte verdammen; hielten aber an/ daß man die Perſon/ ehe man ſie verdampte/ einladen muͤſte/ nohtwendiger Weiſe.
Da aber die Schrifftgelehrten ſich hefftig erzeigten/ vnd doch nicht allerdings fort konten/ wurd beſchloſſen/ Luthern ein gewiſſen Tag zuſetzen/ auff welchener fuͤglich erſcheinen koͤnte/ welches an ſtatt einer gerichtlichen Einladung zuverſtehen.
Vber den Buͤchern gab es groͤſſere Haͤndel/ in deme die Schrifftgelehrten ſie zu der Lehr/ die Rechtsgelehrten aber zu der Perſon legen wollen:
Doch bracht der Schluß mit ſich/ die Buͤcher ſolten alsdann verdampt/ vnd auff einen beſtimpten Tag hernacher verbrand werden.
Nun erfolgt deß Bapſt Bull/ wider Luthers Lehr vnd Buͤcher/ deren Jnnhalt dieſer iſt:
Der Bapſt wendet Eingangs ſeine Rede gegen Chriſtum/ der Petro vnnd deſſen Nachfahren/ ſeinen Statthaltern/ die Obacht vnd Verwaltung der Kirchen anvertrawet; vnd erſucht jhn vmb Huͤlff vnd Beyſtand in ſolchem beſchwaͤrlichen Zuſtand.
Darnach kehreter ſich von Chriſto gegen Petrum, vnd erinnert jhn zum hoͤchſten auff ſein Hirtenampt vnd Sorg/ ſo jhm von obenher anbefohlen/ daß er auff der heiligen Roͤmiſchen Kirchenſach wolte fleiſſig Achtung geben/ als die er ſelbſt mit ſeinem Blut geweyhet haͤtte.
Bald geht er fort zu S.
Paulo/ vñ rufft jhn auch vmb Huͤlff an/ mit dem Anhang/ daß/ ob er ſchon erachtet/ es muͤſten Ketzereyen ſeyn/ zur Vbung der Glaubigen/ man doch dieſelbige/ damit ſie nicht vberhand nehmen/ gleich im Anfang müſte daͤmpffen.
Endlich/ bittet er flehentlich/ die groſſe Menge Allerheiligen/ neben der vrbigen allgemeinen Kirchen/ vmb Fuͤrbitt bey dem Allmaͤchtigen GOtt/ auff daß derſelbe/ wann ſeiner Schaͤfflein Jrꝛthumb geſaͤubert waͤren/ die Einigkeit der Kirchen wolte gnaͤdig erhalten.
Vnd dann erzehlt er nacheinander/ wie jhm waͤre zu Ohren kommen/ er auch mit ſeinen eygenen Augen geſehen/ was viel vnd mancherley Jrꝛthumb/ ſo vor vielen Zeiten verdampt worden/ auch der Griechen vnd Boͤhmen Ketzerey außfuͤhrlich begriffen/ jetzund wider auß dem Grab herfuͤr kaͤmen:
Aber etliche/ ſo nach Gilegenheit gantz ketzeriſch/ oder falſch/ oder aͤrgerlich/ oder frommen Ohren beſchwãrlich/ oder auch bey einfaͤltigen Seelen verfuͤhriſch waͤren/ bey Teutſcher Nation ſich außſtreweten; welche Nation doch er vnd ſeine Vorfahren/ allezeit inbruͤnſtiglich mit Lieb getragen/ vnd auß welcher/ nach dem das Keyſerthumb von den Griechen genommen worden/ ſie allezeit der Kirchen Beyſtaͤnder vnd Beſchirmer genommen haͤtten:
Von welchen Gottſeligen Fuͤrſten viel loͤbliche Geſetz wider die Ketzer/ ſo von den Baͤpſten beſtaͤttiget worden/ hergefloſſen waͤren.
Weil er dann dieſe Jrꝛthumb nicht laͤnger dulden wolte/ ſondern jhnen zubegegnen gedaͤchte/ haͤtte er derſelbigen etliche wollen heran ſetzen:
Erzehlet demnach ein vnd viertzig Artickel/ von der Erbſuͤnd/ von der Buß/ von Vergebung der Suͤnden/ von dem heiligen Abendmahl/ von dem Ablaß/ von dem Kirchenbann/ von deß Bapſts Gewalt/ von Anſehen der Concilien/ von den guten Wercken/ von dem freyen Willen/ von dem Fegfewer/ vnd von der Betteley/ oder freywilligen Armuht.
Dieſe alle/ ſpricht er/ koͤnne jeder Verſtaͤndiger erachten/ wie ſie nach Beſchaffenheit ſo gifftig/ ſchaͤdlich/ aͤrgerlich/ Gottsfoͤrchtigen Ohren vnertraͤglich/ ja/ wie weit ſie wider die Liebe/ wider die Ehre/ ſo man der Roͤmiſchen Kirchen ſchuldig/ vnd wider den Gehorſam/ der ein Band ſey der Kirchenzucht/ lauffen.
Habe derowegen vmb dieſer Vrſachen willen/ weil man zu derſelben Verdammung ſchreiten muͤſte/ mit ſeinen Cardinaͤlen/ Proͤbſten/ oder Oberbedienten der regulierten Orden/ auch gar vielen andern/ ſo wolder heiligen Schrifft/ als beyder Rechten Doctoren/ ein fleiſſig vnd ſcharpffes Examen vber obgemelte Artickel/ gehalten/ vnnd verdamme vnnd verwerffe ſie alle vnnd jede; als (wie zuvor gemelt) nach Beſchaffenheit ketzeriſche/ aͤrgerliche/ falſche/ Gottsfoͤrchtigen Ohren beſchwaͤrliche/ oder bey einfaͤltigen Seelen verfuͤhriſche/ vnd der Catholiſchen Warheit zuwiderſtreichende Jrꝛthumb/ vnd verbiethe bey deß Kirchenbanns/ vnd andern vnzehlichen Straffen/ daß niemand die vorerwehnte/ noch deren einigen Jrꝛthumb ſich vnterfange zuſetzen/ zuvertheydigen/ zupredigen/ oder zubelieben.
Vnd weil die erwehnte Jrꝛthumb/ in gedachtes Buͤchlein/ oder Schrifften ſich befinden/ verdammet er deßgleichen auch die Buͤchlein/ vnd befehle bey obigen Straffen/ daß niemand ſo kuͤhn ſey/ ſolche Schrifften vnd Buͤchlein zuleſen/ oder einiger Weiſe zuhaben; ja hingegen/ daß er dieſelben/ in welchen gemelte Artickel/ begriffen/ auch alle andere/ verbrenne.
Was aber jhn den Martinum, ſelbſt belanget/ daß derſelbe zum offtern erinnert/ Gerichtlich eingeladen/ vnd beruffen worden/ damit er von obgeſagten Jrꝛthumben/ abſtuͤnde/ darzu jhm auch frey Gelait/ vnd nohtwendiges Raißgelt verordnet.
Welches/ wann er gethan haͤtte/ er nicht ſo viel Fehler/ als er wol außgeſprengt/ an dem Roͤmiſchen Hof finden/ ja von ſich ſelbſt lernen ſollen/ wie die Roͤmiſche Baͤpſte/ ſeine Vorfahren in jhren Regeln/ oder Kirchenſatzungen nimmer gefehlet haͤtten.
Weil er aber auß verſtocktem Gemuͤht/ die Kirchen-Cenſur vbers Jahr auff ſich erſitzen laſſen/ vnnd mit einer leichtfertigen Appellation, oder Auffſchub/ an das kuͤnfftige Concilium herauß gebrochen/ deme zuwider/ was in Pii II. vnd Iulii II. Kirchengeſetzen verbotten/ vnnd darinn verſehen/ daß dergleichen Appellanten/ wie Ketzer/ geſtrafft wuͤrden; haͤtte er wider jhn/ ohn ferner Bedencken/ fortfahren koͤnnen.
Nichts deſtoweniger alle vorige Schmach vergeſſen/ vnd warne/ vnd bitte jhn/ Martinum, vnd alle ſeine Anhaͤnger zum hoͤchſten/ daß ſie von den offterwehnten Jrꝛthummen abſtehen/ ſich alles Predigens enthalten/ vnnd bey voriger Straaff/ ſo ſie damit erlauffen werden/ jnnerhalb ſechszig Tagen gedachte Jrꝛthumb/ widerruffen/ vnd die Buͤcher/ in welchen ſolche Jrꝛthumb begriffen/ verbrennen.
Jm Widrigen erklaͤre er ſie vor bekante/ vnd halßſtarrige Ketzer.
Verbiete vber dieſes einem jeden/ bey vorgeſetzter Straaff/ daß ſie die Buͤcher/ auch die ſolche Jrꝛthumb nicht begreiffen/ ſo gedachter Martinus, laſſen außgehen/ auff keinerley Weiß haben; ſondern ſo wol jhn/ als ſeine Goͤnner meiden/ ja Handveſt machen/ vnnd jhm vberlieffern/ oder zum wenigſten auß jhren Landen außtreiben; vnterwerffe auch alle Ort/ wo dieſelbe ſich hinſchlagen moͤchten/ dem geiſtlichen Bann.
Befehle vber diß/ daß ſie vor verſchreyte vnd verdampte Ketzer offentlich außzuruffen; auch gegenwaͤrtige Schrifft allenthalben verleſen/ vnnd offentlich kund gethan werde/ verſchaffe/ weß Stands ſie auch ſeyen/ auß der Gemeinſchafft der Kirchen außſchlieſſende.
Beſtaͤttige zum letzten/ daß den Copeyen dieſer Schrifft vollig geglaubet/ vnd dieſe in Rom an der Hauptkirch deß oberſten Apoſtels/ wie auch nicht weniger an der Brandenburgiſchen/ Meißniſchen vnnd Mannsfeldiſchen Cathedradkirchenthor angeſchlagen/ vnd offentlich kund werde.
Den 15. Junij Anno 1520.
Hieruͤber gab es mancherley Bedencken/ ja hochverſtaͤndige Leute verwunderten ſich/ warumb der Bapſt dieſe Sach/ ſo mit Worten auß der H. Schrifft zuverhandeln/ nach Art der Rechtsgelehrten/ wollen abfaſſen?
Warumb das Woͤrtlein/ Reſpectivè, oder nach Beſchaffenheit/ darbey ſtuͤnde/ weil man ſolcher Geſtalt nicht wiſſen koͤnte/ was falſche/ aͤrgerliche/ Ketzeriſche/ oder gar der Griechen laͤngſt verdampte Jrꝛthumb weren:
Vnd warumb ein zumal wichtige Sach vor etlichen wenigen Praͤlaten/ ſo vieler gelehrter Maͤnner in gantz Europa vnerſucht/ vñ zwar gar dunckel geſchloſſen worden.
Weil nun die zu Loͤven vnd zu Coͤlln/ als Luthers abgeſagte Feinde/ an dieſem Außſpruch ein groſſen Gefallen trugen/ wurden Luthers Buͤcher bey jhnen/ als ketzeriſch/ offentlich verbrand.
Er dachte aber jhnen Korn vmb Saltz zuverkauffen/ vñ vber gleiche Rach an dem Baͤpſtlichen Recht zu Wittenberg; ermahnet auch jederman/ Hohe vnd Nidere/ ſich deß Bapſts vngebuͤhrlichem vnd angemaſtem Gewalt/ auch verfaͤlſchter Lehr/ zuwiderſetzen.
Weil nun ſolche feindliche Schrifften/ wie die Staren herumb flohen/ hielt jederman ein Concilium vor hochnoͤhtig/ nicht nur dieſen Streit hinzulegen/ ſondern die nach vnd nach eingeſchlichene Mißbraͤuche wider abzuſchaffen.
Man koͤnte zwar dieſen Streit bißhero/ vor ein pur lauter Moͤnchsgezaͤnck halten/ aber es brach allenthalben weit anders auß.
Luther redete jmmer zu von Reformation der Kirchen/ welches wegen geſchoͤpfften Vnwillens/ vnnd Mißbrauch deß Ablaß vnd der Collecten/ Jedermaͤnniglich mit Anmuht in den Ohren vnd Zuneygung erſchollen: Bevorab/ da Luther/ vermoͤg ſeines Keyſerlichen Freybrieffs/ Auß augſpurg von dem Baͤpſtiſchen Nuncio wider zu ſeinem Convent war kommen/ annoch Meß laſe/ auch fuͤr gabe/ daß er die heylſame Verordnungen im geringſten nicht zuverſtoͤren geſinnet were.
Der allererſte Geiſtliche/ der ſich offentlich zu jhm geſchlagen/ war Carlſtatt/ Ertzdiaker zu Wittenberg/ der die Feder anſetzte/ vnd Luthers Lehr vertheydigte/ in dem er vnter andern ein Buͤchlein vom Kloſtergeluͤbden im Jahr 1521. ließ außgehen/ darinn er GOtt allein gelobt/ allein angeruffen/ vnd zwar ohne einig Bilderwerck wil haben; GOtt alle gute Werck der Menſchen zuſchreibet/ die Kirchenbaͤw veracht/ von grauſamen Sünden der Moͤnch vnd Nonnen/ die nicht wol zuſagen ſeyen/ ſpricht/ vnd tadelt ins Gemein das Kloͤſterlich Gebet/ ſampt den Geluͤbden.
Er diſputierte zu Leipzig wider Doctor Ecken/ ein beruͤhmbten Schrifftgelehrten/ vnd Profeſſorn zu Jngolſtatt/ in Gegenwart Hertzog Georgen in Sachſen/ deſſen Raͤhten/ vnd der Vniverſitaͤt Hochgelehrten/ in einem zehentaͤgigen Zanck/ welcher fuͤnchmlich dahin zielte/ Ob der Biſchoff zu Rom das ſichtbare Haupt der Kirchen auff Erden/ ein Nachfolger Petri deß Apoſtels/ vnd Statthatter Chriſti were?
Luther vnd Melanchthon entſetzten jhn/ gleich wie Hieronymus Emſerus den Ecken.
Diß Werck verſchlug ſich vnverrichter Sachen/ vnd gebahr viel gifftiger Schrifften:
Es beklagt ſich Luther auch bey dem Bapſt vber Ecken Vermeſſenheit/ der ſein eygene Ehr ſuchte/ deß Roͤmiſchen Hoffs Schand entdeckte/ vnd den angefangenen Vergleich mit Miltitzen/ als Baͤpſtlichem Nuncio, verhinderte/ was den Widerruff deſſen/ ſo ich geredt/ geſchrieben/ geprediget/ belanget/ ſoll ſich niemand vnterſtehen/ mich darzu zuzwingen.
Dann ſonſten wird man die Kirchenhaͤndel vielmehr verwirꝛen/ vnd aͤrger machen/ als zuvor.
Entſchloſſen bin ich/ kein Geſetz/ noch Anſehen in der Außlegung der heiligen Schrifft anzunehmen.
Wie das Fewer in Teutſchland nur groͤſſer angienge/ ward Cajetanus zu Rom vervnglimpffet/ als haͤtte er groſſes Verſprechen vñ Draͤwwort geſparet/ vñ alſo ſein beſtes nit gethan.
Darumb beſtaͤttiget Bapſt Leo die Ablaßbrieff auff ein Newes/ vnd erwieſe in einer andern Bull/ jhm/ als Petri Nachfolgern/ vnd Chriſti Statthaltern/ ſey die Macht hinderlaſſen/ einen ſo groſſen Schatz vnd Gutthat/ ſo wol den Lebenden/ als den Verſtorbenen mitzutheilen.
Das ſey die Lehr der Roͤmiſchen Kirchen/ die aller Chriſten Mutter vnd Lehrerin were:
Solche Lehr ſolte jederman annehmen/ der nicht wolte von der Gemeinſchafft der Kirchen abgeſondert werden.
Vnd dieſe Bull wurd Cajetano zu Lintz in Oeſterreich eingehaͤndiget/ die er alſo bald ließ anſchlagen/ vnnd glaubwuͤrdiglich abſchreiben/ den Biſchoffen in Teutſchland zuvberſenden/ mit Befehl/ ſolche offentlich anzuſchlagen/ ſampt angehenckter ſchwaͤrer Straaff/ ſo jemand anders glauben wuͤrde.
Luther hatte biß dahin deß Bapſts verſchonet/ fieng aber hierauff an/ lehret vnd ſchrieb/ der Bapſt were eben ſo wol ein ſuͤndiger Menſch/ der jrꝛen koͤnte/ als andere/ da doch Paulus den Apoſteln Petrumins Angeſicht geſtrafft haͤtte.
Der moͤchte jhm wol mit ſeinem Anhang an Macht vberlegen ſeyn/ vnnd jhn/ wie andere mehr/ vnterdrucken/ thaͤte jhm derowegen noht/ ſeine Sach in einem Concilio, das dem Bapſt an Anſehen vorgieng/ außzutragen.
Vnd weil er bey jederman Gehoͤr fand/ verſchwand deß Bapſts Anſehen je mehr vnd mehr.
Dannehero die Moͤnch vnd andere/ den Bapſt beſchuldigten/ er haͤtte ſeinem Ampt kein Genuͤgen gethan/ vnd die Sach nicht bey Zeiten gedaͤmpfft/ weil das Exempel von Arrio genugſam erwieſe/ was auff Verſaumung eines geringen Fuͤnckleins erfolgen koͤnte.
Zu Coſtnitz haͤtte man gegen Johann Huß/ vnnd Jeronimi von Prag ein andern Ernſt erwieſen/ vnd dem bevorſtehenden Vnheil gewaltig vorgebogen.
Es war aber hingegen den Bapſt eine Rew ankommen/ daß er ſich in das Moͤnchsgezaͤnck gelegt/ vnnd ſelbſt partheylich gemacht/ da er vielmehr ſollen zuſehen/ ſich Neutral/ wie ein Richter vnd Schiedsmann halten/ biß das Geraͤuſch fuͤruͤber geweſen.
Aber die Verbitterung vberlieff Luthern erſt recht/ da er vernahm/ wie jhn der Bapſt in den geiſtlichen Bann gegethan haͤtte.
Es iſt ein vhralter Gebrauch der roͤmiſchen Kirchen/ daß man wider alle Rebellen vnnd Widerſpenſtige/ das erſchreckliche Decret der Excommunication Jaͤhrlich am gruͤnen Donnerstag vor Oſtern verlieſet/ wann/ naͤmlich/ der Bapſt/ nach gehaltener Meß/ in ſeinen Pontifical-Kleydern zu S. Peters Kirch/ auff eine Galerey/ gegen dem Platz ſteiget/ auff welchem ſich vnendlich viel Volcks/ von allerhand Nationen befindet.
Daſelbſt leſen zwar die beampte/ ſo dem Bapſt an der Seiten ſtehen/ die Bullam de Cœna Domini, auff Lateiniſch vnd Jtalianiſch.
Es werden aber in derſelbigen erzehlet/ der jenigen Ketzer Namen/ ſo vorlaͤngſt von der Kirchen abgeſchnitten/ vnnd alsdann auffs newe/ mit gewiſſen Ceremonien vnnd Worten vom Bapſt verdampt werden/ in dem er ſonderlich ein brennende Fackel/ zum Zeichen deß Banns/ auff die Erden wirfft/ vnd diß iſt die allerſchaͤrpffſte Straff in dem Bapſthumb.
Man pflegt alsdann/ zur Bedeutung der kuͤnfftigen Finſternuͤß/ welche den Excommunicierten fuͤrbereitet iſt/ die Liechter außzuleſchen:
Dann durch das Fewer die Vnſterblichkeit der Seelen/ welche im Himmel leben/ bedeutet wird; oder auch vnſer lebendiger Glaub vorgebildet.
Dannenhero pfleget man vor Zeiten bey hellem Tage zwo brennende Fackeln den Biſchoffen vorzutragen; anch gibt man den Sterbenden ein Kertzlein in die Hand.
Darumb werden dieſe Liechter in dergleichen Ceremonien außgeleſcht/ weil der Vngehorſamen Glaub tod/ vnd die Kirche deßwegen trawrig iſt.
Es hat zwar die Chriſtliche Kirch von dergleichen Ceremonien Anfangs in der Apoſtoliſchen Kirchen nichts gewuͤſt/ auch nur das Schwerd deß Keyſers gebraucht; weil aber die Welt allgemach den Geiſt gedaͤmpffet/ vnd verlohren/ haben die Baͤpſte zu Rom der Sachen nicht anderſt wiſſen zuhelffen/ als daß ſie auß dem Judaiſchen Geſetz/ nach Chriſtlicher Freyheit/ eines vnd anders erwehlten/ das die Augen fuͤllete/ vnd durch die fuͤnff Sinne das Hertz beruͤhrte/ wann nur ein jeder den Geiſtlichen Verſtand auß dem ſichtbarlichen Gepraͤng wuͤſtete herauß zuziehen.
So ward nun Luther/ als ein rebelliſcher Ketzer/ obbeſagter Geſtalt/ in das ſchwartze Regiſter der verfluchten Ketzer geſetzt/ vñ ſein Windliecht außgeleſchet.
Guicciardinus, ein Jtaliaͤner/ der ſich lange Jahr in den Niderlanden auffgehalten/ meynet:
Man haͤtte durch die Finger ſehen/ gemaͤchlich gehen/ vnd keines wegs das Fewer mehr auffblaſen ſollen:
Weil alle dieſe Streych vnd Verfolguugen nur Luthers Reputation vermehreten/ vnd bey dem Volck ſeine Perſon/ Leben vnd Lehr in groͤſſer Anſehen brachten/ darumb wurde er nur deſto behertzter.
Andere bildeten ſich ein/ vielleicht auß eygenem Sinn/ Luther haͤtte einen krummen Staab wol tragen/ oder in einen Scharlacken Rock kriechen wollen/ wann man jhm nur mit Manier begegnen koͤnnen/ vnd den Pulß beſſer gefuͤhlet haͤtte.
Ein jeder ſprach/ es wer vberſehen.
Auch predigte Luther ſchier nichts anderſt/ als von dem roͤmiſchen Stul/ vnd von Babel: Schrieb an die ſaͤmptliche Cardinaͤl:
Es wuͤrde der Roͤmiſche Stul zerhoͤrſten/ vnnd ließ den Bapſt in abſchewlicher Geſtalt abmahlen.
Jn ſumma/ Luther ſetzt einen Artickel nach dem andern in den Tiegel/ ſtrieche alles auff die Prob/ vnd verwarff die roͤmiſche religion je mehr vnd mehr.
Der neunzehende Diſcurß.
Auff Keyſer Maximilianum I. folget Carolus V. bey deme kompt der Bapſt Luthern vor.
Warumb der Keyſer ſo lang in den Niderlanden blieben?
Ein Tag nach Wormbs gelegt.
Luther eaſcheinet/ wird wider zuruͤck geſand: Vrtheil hievon.
Sitzet auff einem Schloß zehen Monat; Was er damals geſchrieben.
OBige Sachen belieffen ſich in dreyen Jahren/ vnd erweckten bey der gantzen Welt ſorgliche Gedancken/ was darauß werden koͤnte.
Jn deß bezahlt Keyſer Maximilianus I. die Schuld der Natur/ den 26. Tag May/ Anno 1518. der mehr mit Vernunfft/ vnd auß Noht/ dann mit Waffen vnd Willen kriegte/ allweg ſelbſt vornen dran.
Er ſetzte mit Gutachten der Reichsfuͤrſten/ das Cammergericht zu Speyer/ vnd als Alexander VI. das Jubel-Jahr/ welches Vrbanus II. Anno 1100. als Ludos Seculáres angeſtellet/ vnnd ſeine Nachfahren auff fuͤnfftzig/ endlich/ auff fuͤnff vnd zwantzig geſetzt/ Anno 1502. in Teutſchland legte/ allen Ablaß vnnd Gnad/ ſo ein gantzes Jahr zu Rom juͤngſt war zuerlangen geweſen/ im Land ohne ſonderliche Vngelegenheit darhielte/ beſchrieb er die Reichsſtãnde gen Nuͤrnberg/ vnd im folgenden Jahr nach Franckfurt/ ob die Teutſchen ſich darzu verſtehen ſolten/ oder nicht.
Vnd weil es allenthalben Empoͤrungen deß Poͤbels wider die Regenten in den Staͤtten gab/ als zu Speyer/ Hall in Schwaben/ Luͤbeck/ Regenſpurg/ Nuͤrnberg/ Schweinfurt/ Coͤlln/ Erfurt/ Wormbs/ ſchier allemal/ wegen der Aufflagen/ vnd verweigerten Rechnungen/ da bald der gemeine Poͤbel die Regenten koͤpffte/ vnnd vertrieb; die Regenten bald den Auffwicklern es alſo machten/ hatte der Keyſer nicht wenig Mühe/ allenthalben Fried zuſtifften.
Auff ſeinen Tod/ ſolten/ vermoͤg der Reichs-Reſtitutionen/ der Pfaltzgraff zu Heydelberg/ vnnd Hertzog in Sachſen/ beyde Churfuͤrſten/ das Roͤmiſche Reich verwalten/ biß ein anderer Keyſer erwehlet wuͤrde/ welches Luthern wol zu paß kommen/ daß nichts wider jhn vorgienge/ als nur durch Federfechten.
Die Wahl fiel auff den Sachſen/ der ſich aber/ wegen hohen Alters/ vnd gefaͤhrlichem Zuſtand deß einbrechenden Tuͤrcken/ entſchuldigte/ welches der Roͤmiſchen Kirchen vortraͤglich gefallen/ weil auß Sachſen ſie eines groſſen Abfalls ſich zubeſorgen/ mehr dann zuviel/ Vrſach hatte. Franciſcus I. Koͤnig in Franckreich/ bemuͤhete ſich euſſerſten Fleiſſes die Wahl zuerhalten/ aber vergeblich/ weil der mehrertheil der Churfuͤrſten/ die Augen auff Printz Carlen/ Ertzhertzogen auß Oeſterreich/ vnnd Hertzogen zu Burgund/ deß verſtorbenen Keyſers Sohns Sohn/ der ohnlaͤngſt zuvor ſchier alle Koͤnigreich in Spanien ererbt hatte/ vnnd dannenher der Tuͤrckiſchen Macht gewachſen ſeyn koͤnte/ geworffen:
Alſo/ daß ſie gemelten Koͤnig Carlen/ den 28. Junij/ im Jahr 1519. zu Franckfurt am Mayn zum Roͤmiſchen Keyſer erwehlten/ wie ſehr es auch den Frantzoſen geſchmertzet/ vnd zu vnglaublichem Eyffer verhetzet.
Weil nun dieſer newe vnd junge Keyſer das folgende Jahr auß Spanien in die Niderlanden/ vnd folgends in Teutſchland/ zu ſeiner Croͤnung vnd Regierung kommen ſolte/ wie auch geſchehen; gedachte Luther ſich bey demſelben zuforderſt angenehm zumachen/ vnd vberſchrieb jhm ſein Buch von Reformation der Kirchen/ in welchem er ſich/ wegen Gewaltthaͤtigkeit ſeiner Feinde/ beklagte/ die allen Fleiß anwendeten/ jhn vmb das Evangelion/ wie etwan vor alten Zeiten dem Athanaſio geſchehen/ zuvertilgen.
Er beruͤhrte auch alle alte Strittigkeiten/ ſo etwan zwiſchen dem Roͤmiſchen Stul/ vnd den Teutſchen Keyſern geweſen/ vergaß nicht Neaples vnd Sicilien zumelden/ mit dieſem Beſchluß:
Der Keyſer ſolte ſein Anſehen vnnd Macht/ ſo jhm GOtt/ vnd das Reich/ vber Geiſt- vnnd Weltliche auffgetragen/ nicht laſſen vnter die Füſſe tretten.
Es hatte aber der Bapſt gleich Anfangs dem Luther vorgebogen/ vnd Hieronymum Alandrum, als ein Apoſtoliſchen Nuntium, zum Keyſer abgefertiget/ welcher auch ſo groſſen Fleiß gethan/ daß Luthers Buch vnangenehm ward/ ja/ daß der Keyſer aller Orten/ da er durchreyſete/ ſonderlich aber zu Coͤlln vnd Meyntz/ Luthers Buͤcher/ die er wider das Bapſihumb/ biß dahin/ geſchrieben/ vnd in Druck außgehen laſſen/ offentlich zuverbrennen befahle.
Eben dieſer Alander, ein geborner Jtaliaͤner/ ſetzte auß Antrieb der vbrigen Cleriſey zu Coͤlln/ dem Churfuͤrſten in Sachſen hart zu/ daß er von Luthern nicht nur Hand abziehen/ ſondern jhn auch perſoͤnlich nach Rom lieffern/ oder auff einige fuͤgliche Weiß auß dem Mittel raͤumen ſolte.
Vnd mag beydes ſeyn/ daß Luther ſein Buͤchlein von der Babyloniſchen Gefaͤngnuͤß deſto eyfferiger abzufaſſen/ aber auch der Keyſer einen ſolchen ſtarcken Widerwillen gegen Luthern/ daß er ſeine Buͤcher zuverbrennen befohlen/ vnd dann gegen dem Churfuͤrſten ſelbſt/ daß er jhn mit den Reichslehen auffzuhalten/ hierdurch vervrſacht worden.
Der Keyſer konte ſich Anfangs weder in das Regiment/ noch in dieſe verworꝛene Haͤndel/ da der Bapſt zu Rom ſo tieff eingemiſcht lage/ nicht allerdingsfinden: Gedachte ſein eygene Sachen vor allen Dingen in Ordnung zubringen/ vnd dann ein ſolche Macht auß eygenen Mitteln daher zufuͤhren/ daß niemand ſeine junge Jahr verachten/ noch ſeiner Gewalt widerſtehen moͤchte.
Er war vnvergeſſen/ daß ſein Herꝛ Großvatter Maximilian/ von den Niderlaͤndern in der Statt Gent gleichſam gefangen gehalten/ vnd nicht anderſt/ als durch Keyſers Friderici III. Huͤlff koͤnnen errettet werden.
Darumb muſte er vor allen Dingen der Niderlanden/ darinn ſo viel ſtreitbare Voͤlcker waren/ die etwan dem Koͤnig in Franckreich/ ohn alle frembde Huͤlff/ die Spitze gebotten/ auch ehe die Landſchafften alle zuſammen gewachſen/ groſſen Schaden zugefuͤget/ ſich verſichern/ auff daß er in allen Noͤhten/ die jhn in Teutſchland betretten moͤchten/ einen ſichern Ruͤcken vnd Zuflucht wiſſete.
Vnd diß war die erſte Vrſach ſeines langen Verzugs.
Die andere aber eraͤuget ſich ſelbſt/ daß er auß der Naͤhe der Teutſchen Fuͤrſten Zuneygungen/ vnnd deß Reichs Beſchaffenheit wolte erkundigen/ in deme ein jeder/ kein einigen außgenommen/ jhn entweder in Perſon beſuchte/ oder durch Abgeſandte begrüſte/ vnd beſten Fleiſſes auff ſein Anliegen.
Doch wolte er die Fuͤrſten/ die jhn zu jhrem Oberhaupt erkohren/ auch beyſammen ſehen; denen/ ſo jhm wol nach Hoff geritten/ nach Gelegenheit Gnade zuerweiſen; vnd den Abguͤnſtigen/ oder wenig Geneygten ſeine Macht zuzeygen.
Zu ſolchem End ſchrieb er einen Reichstag auß/ auff das angehende folgende Jahr/ nach Wormbs/ ſich mit den Teutſchen bekannt zumachen/ vnd/ wie er vorgab/ jhres Rahts/ in Verwalwaltung deß Roͤmiſchen Reichs/ zupflegen.
Hertzog Friderich Churfuͤrſt in Sachſen/ war der erſte/ der dem Keyſer zu Wormbs auffwartete:
Vnd ob er gleich Luthern/ wegen der Lehr vnd Lebens/ das Wort thaͤte; auch der Baͤpſtiſche Nuntius viertzig laͤngſt verdampte Artickel auß dem Buch von dem Babyloniſchen Gefaͤngnuͤß außgezogen/ vorlegte/ wolte doch der Keyſer Luthern/ auff deß Churfuͤrſten Anhalten/ auch ſelbſt hoͤren:
Vnd ertheilte jhm/ weil es alſo begehrt wurde/ ein Freybrieff/ den der Keyſer vnd die Fuͤrſten deß Reichs/ zu mehrer Verſicherung/ vnterſchrieben: daruͤber es viel Bedenckens hatte gegeben:
Ob nicht deß Keyſers Hand vnd Wort genugſam zur Verſicherung waͤren; andere aber das Exempel von Huſſen zu Coſtnitz angezogen:
Zu deme man ſich eines allgemeinen Auffſtands haͤtte zubefahren/ weil Luther ein ſo gar groſſen Namen vnter allem Volck haͤtte.
Caſpar Sturm/ Keyſerlicher Herold/ vberantwortet Luthern den Freybrieff/ neben etlichen andern Particularſchreiben/ ſonderlich von ſeinem Churfuͤrſten/ auff welchen ſich Luther am hefftigſten verließ.
Er wehlet jhm zu Reyßgeſellen Jonam den Probſt/ Amsdorff den Schrifftgelehrten/ vnd Schurffen den Rechtsverſtaͤndigen.
Der Churfuͤrſt hatte ſie zu Wittenberg mit einem verdeckten Wagen/ vnd aller Notturfft auff den Weg verſehen laſſen.
Den 16. Tag April/ 1521. fuhren ſie zu Worms ein/ vnd blieben daſelbſt zehen Tage.
Viel ſeiner Freunde hatten jhm die Reyß widerrahten/ ja zweiffelten/ ob er in ſeinem Thun beſtaͤndig bleiben wuͤrde/ wie er dann auch ſich zu reſolvieren/ ob er ſeine Buͤcher ſelbſt gut heiſſen vnd behaupten wolte/ oder nicht/ einen Tag Auffſchub genommen.
Der Nuntius thaͤt etliche eyfferige Reden wider Luthern/ vnd richt nichts anders auß/ als daß er ſich/ wegen bekanter Partheylichkeit/ nur verdaͤchtig machte/ biß er die ein vnd viertzig Artickel/ als jrꝛige/ zuſammen klaubete.
Aber Johann von Eck/ deß Churfuͤrſten von Trier Official/ ein kluger/ wolberedter Rechtsgelehrter/ handelt mit Luthern vor dem Keyſer vnd den Staͤnden/ jhn zu einem Widerruff zubringen.
Luther verwarff zwar alle voriger Zeiten verdampte Ketzereyen/ achtet aber darneben weder auff Kirchenlehrer/ noch Concilien/ ſondern hielte ſich an die heilige Schrifft/ vnnd wolte kein andern Richter/ noch Wegweiſer wiſſen/ oder leyden.
Als der Keyſer ſolches vernahme/ gieng er in ſein Zimmer/ vnd ſchrieb an die Reichsfuͤrſten:
Er were vom Teutſchen Keyſeriſchen/ vnd Spaniſchem Koͤniglichen Gebluͤt; wolte in ſeiner Voraͤltern Fußtapffen tretten/ bey den Concilien halten; gedaͤchte all ſein Vermoͤgen/ Blut vnd Seel/ wider die Ketzerey anzuwenden.
Man ſolte Luthern fortſchaffen/ dem er nimmer zuhoͤren mehr begehrte/ vnd Zuleyſtung der vorgeſchriebenen Bedingungen anhalten; oder wolte er wider jhn/ als ein offentlichen vnd bekanten Ketzer verfahren.
Vnd wie etliche das Coſtnitzer Concilium anzogen/ welches deß Huſſen/ ohneracht deß Keyſerlichen Geleytbrieffs/ zu Aſchen verbrand/ nahm der Churfuͤrſt zu Heydelberg das Wort/ vnd wolte nicht geſtatten/ daß ein ſolcher Schandfleck auff den Teutſchen Namen fiele.
Der Keyſer ſelbſt ſagt: Wann man bey jhm nicht Trew vnnd Zuſag ſolte finden/ wo man es dann ſuchen wolte?
Andere meyneten/ die Sache wer wichtig/ vnd nicht ſo geſch wind zuvbereylen/ deßwegen beyde Churfũrſten/ zu Trier vnd Brandenburg/ auff ſich genommen/ mit Luthern/ neben andern Staͤnden vnnd Gelehrten/ zuhandeln.
Vnd als ſie vnter andern jhnen fuͤrhielten/ er ſolte die gantze Sach dem Keyſer vnd den Staͤnden vbergeben/ auch deroſelben Schluß vnd Gutachten ſich vnterwerffen; antwortet er auß dem Pſalm/ der Prophet ſpreche deutlich:
Verlaßt euch nicht auff Menſchen/ ja auch nicht auff Fuͤrſten.
Als nun bey jhm gar nichts zuerhalten war/ hielt jhm der Keyſer das Gelait/ verordnet jhm ein vnd zwantzig Tag zur Widerkehr/ mit außfuͤhrlichem Verbott/ vnter Wegs nicht zupredigen; vnd ließ jhn durch eben den Herolden/ ſo jhn abgeholet/ wider ſicherlich an denſelbigen Ort lieffern.
Doch ließ er den Herolden nach dem dritten Tag zu Friedburg von ſich/ weil er bey allem Adel mehr Schutz/ als Gefahr ſich zuverſehen hatte:
Schrieb er an die Fuͤrſten/ vnd klagt/ daß man zu Wormbs das Wort Gottes nicht vngebunden wollen gelten laſſen.
Jn dem kam ein Geſchrey auß/ als were Luther von einem feindlichen Hauffen bey Eyſenach gefangen/ vnd elendiglich fortgeſchlept worden; welche Zeitung an ſich ſelbſt falſch vnd erdicht/ auch wahr vnd geſchehen geweſen.
Dann es waren keine Feinde/ ſondern deß Churfuͤrſten getreweſte Edelleut/ die jhn zur Verwahrung auff Wartenburg geführet/ da er zehen Monat iſt geblieben:
Aber nichſto weniger ein bittern Haß bey klein vnd groß wider die Cleriſey/ auch etwas Verdachts wider deß Keyſers geheime Raͤhte erwecket/ wurd aber bald geſtillet.
Hie gab es vielerley Rahtens/ erſtlich bey dem Keyſer/ damit keine Weitlaͤufftigkeit darauß erwuͤchſe; darnach bey den Geiſtlichen/ daß Luthern einmal fuͤr alle/ die Feder geſtuͤmpfft/ die Zung gelaͤhmet/ vnd der Muht benommen wuͤrde/ entweder durch gewaltſamen Tod/ oder ewige Gefaͤngnüß.
Ferner/ bey denen/ die jhm wol wolten/ wie man jhn zum beſten verwahren moͤchte?
Vnd endlich/ bey den Vnpartheyiſchen/ die wol ſahen/ daß er in vielen Sachen recht/ vnd die Cleriſey vnrecht haͤtte/ was doch mit der Zeit darauß werden ſolte.
Das hielt jederman vor gewiß/ Luther wuͤrde nicht ſchweigen/ weil er ſo keck vor dem gantzen Roͤmiſchen Reich geſprochen/ vnd weder Bann/ noch Acht/ weder Schwerd/ noch Fewer gefoͤrchtet/ demnach ſeine Feder wider die Feinde ſpitzen/ ſeine Zung wol vben/ vnd ſein Gemuͤht herfuͤr laſſen brechen/ auch groſſen Anhang bekommen: Angeſehen/ ſchon die Gelehrten/ ſo man ſelbiger Zeit die Poeten/ ſonſten die Philoſophos pflegte zunennen/ es/ wie droben gemelt/ mit jhm hielten/ vnd die Moͤnch mit jhrem Kloſterlatein verſpotteten/ vnter welchen auch geweſen Eraſmus von Roterdam.
Den 8. Tag May/ ließ der Keyſer die Acht wider Luthern ergehen/ vnnd vermeldet im Patent:
Es erfordere eines Keyſers Ampt/ daß er die Religion fortpflantzete/ vnnd die herfuͤrſtechende Ketzereyen außrotte: Erzehlt hernach/ was Luther vor ein Grewel in Teutſchland anrichte/ vnd wann man jhm nicht bey Zeiten begegne/ werde ſich die gantze Nation in euſſerſtes Verderben ſtuͤrtzen.
Bapſt Leo haͤtte den Menſchen erſtlich gantz Vaͤtterlich erinnert/ die Verſamlung der Cardinaͤl vnd anderer Gelehrten/ haͤtten ſeine Schrifften verdampt/ vnd jhn ein Ketzer geſcholten/ wann er in beſtimpter Zeit nicht widerruffen wolte.
Vnd ſolcher Bull Abſchrifft haͤtte der Bapſt durch ſeinen Nunciũ Jerom Alandern/ jhm/ als der Kirchen Schutzherꝛn zugeſand/ mit Bitt/ ſolcher Bull in allẽ ſeinen Bottmaͤſſigkeiten Krafft zugebẽ.
Weil aber erwehnter Luther/ ſich vmb nichts gebeſſert/ vnd noch taͤglich Buͤcher/ mit ſolchen Ketzereyen/ die nicht nur jetzt new herfuͤr kommen/ ſondern die auch laͤngſt von den hochheiligen Concilien verdampt ſeyen/ anfuͤlle/ vnd ſolches alles ſo wol in Lateiniſcher/ als gemeiner Mutterſpraach/ deren etliche Artickel berührt vnd angezogen waren/ beſchließt er/ daß kein einiges Buch/ ja ſchier kein Wort in demſelben/ das nicht ſein Gifft/ oder toͤdlich Angel mit ſich fuͤhre.
Nach dem er dann/ neben ſeinen Raͤhten/ die er auß allen ſeinen Landen vmb ſich haͤtte/ alles fleiſſig betrachtet/ hab er dervorigen Roͤm.
Keyſer Fußtapffen wollen folgen/ vnd auff gegenwaͤrtiger Zuſam̃enkunfft in Wormbs/ mit der Chur-Fuͤrſten vnd Staͤnden deß Reichs Rahtgeſchafft/ ob es ſchon nicht allerdings ſich gebuͤhrete/ einem ſolchen/ der vom Bapſt verdampt/ auff eygener Meynung halßſtarꝛig blieb/ vnd in Ketzerey offentlich ergriffen wer/ zuhoͤren/ noch vorkommen zulaſſen/ ehe es zu Vollziehung der Bull gelangt/ vnd geſchloſſen/ daß er durch einen Herolden zur Stell gebracht wuͤrde; nicht zwar vber einigen Glaubensartickel zuerkennen vnd zuvrtheilen/ welche Erkanntnuß dem Bapſt allein zukomme/ ſondern jhn durch heilſame Erinnerungen auff den rechten Weg wider zubringen.
Erzehlt ferner/ wie Luther in die zumal herꝛliche Verſamlung kommen/ was man jhn gefragt/ vnd er geantwortet/ vnd wie man jhn laſſen hinziehen.
Schließt endlich/ er erkenne jhn nicht vor ein Menſchen/ ſondern vor den Teuffel ſelbſt/ der vnter der Geſtalt eines Menſchen/ zum Vntergang deß menſchlichen Geſchlechts/ eine Moͤnchskappen angezogen/ ſehr vieler Ketzer zumal verdampte/ vnd laͤngſt vergrabene Ketzereyen in ein ſtinckenden Sack zuſam̃en geklaubt/ auch etliche gantz Nagelnew von ſich ſelbſt erdacht/ vnd vnter der angemaſten Predigt deß Glaubens/ dener ſeinen Betrug zubemaͤnteln/ ſo offt vnd ſo eyfferig vorſchuͤtzt/ den wahren Glauben gantz zerſtoͤret; Ja/ vnter dem Vorwand der Freyheit/ die er verſpreche/ deß Teuffels Joch vnd Dienſtbarkeit einfuͤhre/ vnd vnter dem Namen der Evangeliſchen Bekantnuͤß/ den gantzen Evangeliſchen Frieden vnd Liebe/ ſampt allerding Ordnung/ mit dem ſo gar ſchoͤnen Anſehen/ der gantzen Kirchen zuverkehren/ zuſchwaͤchen/ vnd vnter die Fuͤß zulegen ſich vnterſtehe.
Wil derowegen vmb der Ehre Gottes willen/ auß Ehrerbietung gegen der Kirchen/ vnd wegen deß Reichs ſchuldiger Hohheit/ auß Raht vnd Einwilligung der Chur-Fuͤrſten/ vnd Staͤnden/ daß das vom Bapſt gefaſte Vrtheil Krafft habe/ vnd befihlt/ daß man erwehnten Luthern/ vor einen offentlichen Ketzer halte vnd erkenne/ mit angehenckter Straff gegen jederman/ auch gegen die Fuͤrſten vnd Staͤnde/ daß jhn niemand/ nach verfloſſenẽ 21. Tagen/ herberge/ noch beſchuͤtze/ ſondern vielmehr Handveſt mache/ vñ verwahre:
Seine Geſellen aber/ Helffer vñ Goͤnner/ aller jhrer Guͤter/ beweg-vñ vnbeweglichẽ entſetzte.
Vber diß verbote er auch Luthers Buͤcher zuhabẽ/ noch zuleſen/ ob auch ſchon etwas guts darinn begriffen were:
Ja/ es ſolten alle Fuͤrſten/ vnd Jedermaͤnniglich ſie verbrennen vnd verderben.
Weil auch hin vnd wider einiger Außzug auß demſelben/ ſampt etlichen Contrafaiten vnnd Gemaͤhlden/ dem Bapſt vnd andern zu Schmach in Druck kaͤmen/ verbotte er in gleichem ſolche zudrucken/ zuhaben/ oder zumahlen/ ſondern/ es ſolte die Obrigkeit ſolche greiffen/ vnd verbrennen/ auch die Buchfuͤhrer/ vnd andere/ ſo ſie kauffen/ oder verkauffen doͤrffen/ mit ſchwaͤrer Staaff anſehen.
Gebeut ſchließlichen bey hoher Straaff/ daß kein Buch/ wie gering es auch ſeyn koͤnte/ darinn von der Religion gehandelt wuͤrde/ ohn Gutachten deß Ordinarii, in Druck außgienge.
Dieſes Edict machte dem Keyſer bey der Cleriſey groſſen Gunſt/ ſonderlich/ bey dem Bapſt.
Vnd eben zu dieſer Zeit wurden der hohen Schulen zu Coͤllen/ Loͤven vnd Pariß geſchoͤpffte Vrtheil wider die Satzreden/ ſo zu Leipzig laͤngſt verhandelt worden/ eingelieffert:
Dieſe verwarffen Luthers Meinung gantz vnd gar/ welches er jhm gleichwol von der Sorbona zu Pariß nicht einbilden wollen/ weil dieſelbe ſich jederzeit dem Stul zu Rom in gewiſſen Artickeln/ ſonderlich/ wegen der Pragmatiſchẽ Sanction/ die Kirchenlehen betreffend/ vñ wegen der Gallicaniſchen Freyheit/ ſo ſich dem Bapſtnimmer ſchlecht hin vnterworffen/ auch auff dem letztgehaltenen Concilio, durch den Reichs-Cantzler Gerſon, hoch intoniret/ widerſetzt hatte.
Weil nun Luther ſich erſtlich auff den Bapſt/ vnd da derſelb jhn verdampt:
Darnach auff dieſe hohe Schulen beworffen/ die jhm eben wenig Beyfall gegeben/ wird darfuͤr gehalten/ da der Keyſer dieſer dreyen Vniverſitaͤten Außſchlag Vrtheil zuvor geſehen/ er nicht ſo gelind mit Luthern wuͤrde verfahren ſeyn.
Gleichwol erhielt Doctor Eck (nicht der von Eck/ Trieriſcher Raht/ vnd Keyſerlicher redner) beſtelter Profeſſor der heiligen Schrifft zu Jngolſtatt/ der ſonſten allenthalben/ zu Freyburg/ Tuͤbingen/ Wien/ vnd Bononien/ eines fuͤrtrefflichen Diſputanten Loͤb jederzeit darvon getragen/ durch gantz Europa den Preiß.
War dannoch ein Vberſehens auff Romaniſcher Seiten/ daß der Baͤpſtiſche Nuntius den Keyſer mit Außlaſſung der Acht wider Luthern/ vbereylet/ vnd ſelbſt mit Schrifftgelehrten Leuten/ auff demſelben Plan nicht verſehen geweſen/ ſondern alles auff Hoffrecht hergehen ließ/ weil ohne das der Keyſer dem Bapſt nicht vorgreiffen wollen.
Bey ſo geſtalten Sachen war Luther auß gegenwãrtiger Gefahr/ aber nicht auß der Forcht/ darumb gedachte er in Boͤhmen zuziehen/ ob er ſchon die Jnnwohner deſſelbigeu Koͤnigreichs/ zuvor/ als arge Ketzer gehaſſet/ vnd wegen jhrer Trennungen ein Abſchew an jhnen gehabt.
Dann ein Theil hielt es mit dem Stul zu Rom/ wie andere Nationen; andere brauchten das Abendmahl vnter beyderley Geſtalt/ vnnd in etlichen Stuͤcken der Meß/ jhre Mutter ſpraach/ wie ſie vor Zeiten der Biſchoff Rockezahn vnterwieſen; in dem vbrigen den vorigen gleich.
Aber die Picarder/ alſo genannt/ weil ſie noch vor Johann Huſſen Zeiten auß Picardey/ (einer Landſchafft in Franckreich/ in welcher ſelbiger Koͤnig einsmals etliche hundert Adeliche Haͤuſer/ Sitz vnnd Schloͤſſer/ wegen deß Abfalls vom Roͤmiſchen Stul zerſtoͤret) ſich zerſtrewet/ zum Theil in Boͤhmen kommen/ hernach Huſſen Lehr begierig angenommen/ vnd brauchen das Abendmahl gantz/ geſtatten den Prieſtern die Ehe/ haben faſt keine Feyertage (auſſer deß Sontags) vnd Ceremonien.
Vnd dieſe gedachten ſich dem euſſerlichen Gewalt deß Bapſts zwar zu vntergeben/ aber die Lehr nach dem jnnwendigen Menſchen im Geiſt fortzupflantzen/ welches jhnen Luther durch ein Zuſchreiben eyfferig widerrahten.
Doch haͤtte Luther bey dieſen Leuten ſich ſchwaͤrlich betragen koͤnnen/ weil er allzu Heroiſch/ alles nach ſeinem Sinn haben wollen.
Die zehen Moͤnat vber er zu Wartenburg (andere nennen das Berghauß Altſtatt; vnnd mag auff beyden ſich enthalten haben) geweſen/ war jhm der Ort ein Pathmos (alſo nennet Johannes der Evangeliſt die Jnſul/ darein jhn Domitianus verbannet/ vnd er die Offenbarung geſchrieben) weil er viel Sachen waͤhrender Zeit geſchrieben/ ſonderlich/ an Frantz von Sickingen/ einen Rheiniſchen Edelman im Weſterich/ von der Ohrenbeicht/ dem befahl er Martinum Bucerum, deſſen drunten ſolgedacht werden:
Wider D. Johann Latomum, Schrifftgelehrten zu Loͤven/ vom Antichriſt/ vñ der Schullehrer Sophiſterey/ an Ionam dẽ Probſt/ daß er die Decretales deß Bapſts/ den Lcuten außſchwetzete:
An Carlſtatt vnd Amsdorff/ daß ſie die Schlang/ deren er den Kopff zertretten/ gar hinrichteten vnd erwuͤrgten.
Vnd dann an die Auguſtiner Moͤnch/ ſeine Bruͤder/ daß ſie die einſame Meſſen recht vnd wol abgeſchafft haͤtten:
Von dem Kloſtergeluͤbd an ſeinen Vatter/ vnd 279. Satzreden/ an die hohe Geiſtlichen zu Wittenberg.
Vnd weil jhn Melanchthon etwas kaltſinnig/ wie jhn daͤuchte/ wider die drey erwehnte hohe Schulen/ hatte verthaͤdiget/ ſetzt er ſelbſt die Feder an/ vnd macht den Schullehrern grobe Arbeit.
Zuverwundern iſt es/ daß die Cleriſey dieſen Dachſen nicht hat auß der Hoͤhlen bringen koͤnnen/ noch jhme beykommen:
Vnd weil man wuſte/ daß er hin vnd wider ſchriebe/ den Keyſer nicht angelangt/ Acht vnd Aberacht/ deßwegen zugebrauchen/ vnd zuvollnziehen.
Der zwantzigſte Diſcurß.
Wer Carlſtatt geweſen?
Vnd wie er mit Luthern ſtrittig worden:
Auch endlich zu Baſel geſtorben.
HJe muͤſſen wir bedencken/ daß ſich der erſte Streit ohne Execution geendet:
Dann/ als ſich die Fuͤrſten vnd Staͤnde in das Werck ſchlugen/ vergaß man Luthers/ vnd ließ jhn ſeyn/ wie jhn ſein Landsfuͤrſt haben/ tragen/ vnd dulden wolte.
Weil aber offerwehnter Luther/ noch zween andere/ vnd zwar ſeiner Seiten vnvermuhtete Widerſprecher gehabt/ die jhme nicht weniger/ als der Bapſt/ zuſchaffen gemacht/ vnnd die annoch jhm widerſtreben/ erfordert die Notturfft/ daß wir etwas zuruͤck gehen/ vnd dieſelbe particular Geſchichten/ biß hiehero in das gemeine Weſen fuͤhren/ ſintemal/ als ſie biß auff den heutigen Tag/ noch neben einander ſchweben/ biß ſie ſich entweder vergleichen/ oder auff ein newes wider trennen.
Es wuſte Luther von niemand in Europa, der dem Bapſt ſeiner Zeit widerſprochen/ als die Boͤhmen/ mit welchen er es gleichwol nicht ſuchte zuhalten/ erfuhr aber/ daß in Schweitz etliche fuͤrnehme Ort vom Roͤmiſchen Stul auch abgebawet/ vnd zu ſeinem Sinn ſich vielleicht etwas beſſer fuͤgen ſolten:
Vnd deſſen war Carlſtatt/ ein Vrheber/ Zvinglius, ein Verfechter/ Oecolampadius, oder Haußſchein/ ein Vollender.
Darum̃ fangen wir an von Carlſtatt/ der hieſſe ſonſt eygentlich Andreas Bodenſtein von Carlſtatt/ Ertzdechant zu Wittenberg/ der Luthern vnter andern den erſten Beyfall geben/ jhn auch zu Leipzig verfochten/ vnd hernach ein Buͤchlein laſſen außgehen/ deſſen Vberſchrifft dieſe:
Außlegung vber das 30. Capit. deß vierdten Buchs Moſe/ darinn er beſchließt durch Bibliſche/ Chriſtliche Rechten/ daß Pfaffen/ Moͤnch vnd Nonnen/ ſich mit gutem Gewiſſen vnnd Goͤttlichem Willen moͤgen/ vnd ſollen vermaͤhlen/ vnd in ehelichen Stand begeben/ vnerſuchter Roͤm.
Diſpenſation/ oder Nachgebung/ die auch gar vnnoͤhtig ſey.
Vnd gibt Raht/ daß obgemelte Perſonen/ jhr gleißneriſch Leben/ ſampt Kappen vñ Kugeln abwerffen/ vnd in ein recht Chriſtlich Leben tretten: Verfertigt an Conrad Gutmann/ Caſtnern vnd Centgraffen zu Kitzingen/ auff den Tag Iohannis Baptiſtæ, Anno 1521.
Dieſer Carlſtatt fuͤhrete ſehr hohe Gedancken/ nach Tauleri Meinung/ der vmb die Zeit 1346: zu Coͤlln beruͤhmt geweſen/ Anno 1379. zu Straßburg geſtorben/ Dominicaner Ordens/ vollereyffer vnd Gottſeligkeit/ daß er auch einmals im Predigen verſtumbt/ vnd zwey Jahr ſchier nichts anders gethan/ dann weinen/ biß er wider zurecht kom̃en/ vnd im Predigen fortgefahren/ manchmal Entzuckungen vñ Erſcheinungen empfunden/ die Laſter geſtrafft/ die Cleriſey jhrer erſten Stifftung erinnert/ vnd deßwegen nicht wenig Vngemach erlitten/ vnd vberſtanden/ als welcher alles auffdas Jnwendige vnd den Geiſt gezogen.
Solchen Schlag fuͤhrete Carlſtatt/ auß welchem Fundament auch der Streit/ zwiſchen jhm vnd Luthern/ deme er doch den Lorbeerkrantz/ vnnd das Doctor Baretlin auffgeſetzt/ erwachſen.
Dann er macht ſich der Zeit/ wegen der Widertaͤuffer verdaͤchtig/ als haͤtte er Offenbarungen vnd Geſichter:
Weil er auch die Gegenwart deß Leibs Chriſti im Abendmahl gantz verneinte.
Jn deme nun Luther nach Wormbs verreyſet/ vnd auff dem Wartenburg ſaß/ thaͤt er die Bilder vnd Altar auß den Kirchen/ welches er gegen Luthern mit dieſen Worten entſchuldiget:
Das hab ich nicht allein fuͤrgenommen/ ſondern die drey Raͤhte/ vnd ewrer Geſellen etliche/ die beſchloſſen es.
Darnach zogen ſie die Koͤpffe auß der Schlingen/ vnd lieſſen mich allein ſtehen.
Aber Luther gab jhnen deßwegen ein groben Verweiß/ als er auß ſeinem Pathmo herfuͤr kommen.
Vnd weil es ohne deß Churfuͤrſten Wiſſen vnd Willen geſchehen/ entſchuldiget er ſich hoͤchlich/ ſonderlich/ daß in der Kirchen/ ſeiner Abweſend/ etliche Stũck veraͤndert waͤren.
Darumb hielten es etliche mit jhm/ etliche mit Carlſtatt: Aber Luther behielt endlich das Feld/ daß Pelargus Stubenerus, vnd Cellarius zuletzt von Carlſtatt ablieſſen/ vnnd Carlſtatt ſelbſt/ der ſonſten zum Zancken nicht geneigt war/ ſich zu Ruh begab/ wie er dann juͤngſt ein edle Jungfraw heurathet/ der erſte vnter allen abtruͤnnigen Prieſtern.
Darumb auch ein ſonderbare newe Manier deß Gottesdienſts/ vnd deß Gebets/ bey ſeiner Vermaͤhlung vorgangen/ durch welche viel andere/ dergleichen zuthun veranlaſt worden.
Vnd da gab es viel Fragens vnd Zanckens:
Ob ein Biſchoff ſolte eines Weibes Mann ſeyn?
Ob ein Prieſter eine Wittib/ oder nach Abſterben der Erſten/ ein andere heurathen koͤnte?
Alſo verließ Carlſtatt das Predigen vnd Schreiben/ weil jhm Luther alles vernichtet/ vnd in allem widerſprach/ vnd wolte zuſehen/ was es endlich geben werde.
Seine Freunde trieben jmmer an jhm/ biß er ſich bereden ließ/ die Pfarꝛ zu Orlamund in Thuͤringen anzunehmen.
Da haͤtte er bald groſſen Zulauff/ vnd ſolte ſich wider nach Wittenberg in das Gezaͤnck ſich begeben:
Welches jhm gar nicht anſtunde.
Dann es hoffeten viel fromme Hertzen/ es muͤſte endlich die Wahrheit herfuͤr brechen/ wann man beyde Meinungen auffſpannete/ vnd die Sonne ließ durchleuchten:
Doch antwortet er jhnen alſo:
Bruͤder/ jhr wundert/ daß ich ſtillſchweige/ vnd nicht ſchrieb/ vnd beſchuldiget meine Faulheit darmit/ vnd thut/ als etliche/ die tãglich vber mich ſchreyen:
Jch verlaß ein beſſere Arbeit der Lection (die Schrifft außzulegen) vnnd vbe mich in euſſerlicher laiſcher Arbeit/ vnd vnterſtehet euch/ mich zum ſchreiben zubringen/ als were ich euch pflichtig mit ſchreiben zudienen/ gleich als moͤchte ſolcher Dienſt ohne Faͤhrlichkeit vnd Nachtheil deß Geiſtes geſchehen.
Jch wil aber/ hoffe ich/ euch gnugſame Vrſachen anzeigen/ vnd euch mit ſchrifftlichem Gezeugnuͤß fahen/ vnnd dahin fuͤhren/ da jhr bekennen muͤſſet/ daß kein euſſerliches Bekanntnuͤß/ als ſchreiben vnnd predigen/ der Wahrheit ohn Faͤhrlichkeit/ vnd ohn Geſchwinde deß Geiſtes GOttes geſchicht:
Darumb auch mir nuͤtzer were/ ſtillſchweigen/ vnd allein hoͤren/ die Stimme deß Braͤutigams/ dann auß dem Schlaaff vnd Gehoͤr lauffen.
Die erſte Vrſach/ nimbt er von dem Schaͤnden vnd Schmaͤhen der Zanckſuͤchtigen alſo:
Wann einem vber ſeinen Halß ein Moab/ oder ein Babyloniſcher Knecht kompt/ ſo iſt es ſchwaͤr/ daß er ſich in ſchuldiger Maͤſſigkeit gegen jhm erzeige/ vnd vor hohlhippiſchem Fluchen vnnd Vermaledeyung enthalte.
Jtem/ auch iſt es euch vnverborgen/ daß ich mich ſchwaͤrlich vor jhnen bergen kan/ vnd daß ich auff jhre vnnütze Scheltwort ohne Vppigkeit nicht antworten kan; dardurch ich den Vnverſtaͤndigen einen Strick jhres Erkanntnüß legen moͤchte/ als etliche gethan haben/ vnd mich ein Vrſach ſetzen deß Abbruchs Goͤttlicher Liebe/ vnd der Spottwerck/ welche die Narꝛen mit den guten einleſen; das dann GOtt vnd ſeinem Volck zu Vnehren vnd Nachtheil gereychen moͤchte.
Jtem/ die Schreiberey iſt geneigter zu Spotten vnd Hoͤhnen/ dann zum Vnterweiſen/ vnd zum Lehren.
Die andere Vrſach/ daß er nicht gern ſchreibe/ nimbt er von der Drucker Vnfleiß/ da etliche Wort/ ja Sententzen verſetzt vnd verkehrt/ der Sinn vnd Jnnhalt der ſeinigen Buͤcher gaͤntzlich verſtoͤrt werde.
Die dritte Vrſach iſt genommen von dem Beruff eines Predigers.
Daß jhr/ ſpricht er/ vnd andere meine Bruͤder/ mich beruffen vnd außſchicken/ iſt ein Menſchliche vnnd euſſerliche Außſendung/ die im Grund vor Gott nichts werth ſeyn mag/ ja auch wider Gott.
Vnd in der Warheit iſt ſolche Menſchliche Beruffung ein faͤhrlich vnnd betrieglich Pfand; vnnd die Nachfolgung auff Menſchen iſt vermeſſen vnd freventlich/ ſo offt Gottes jnnerliche Beruffung nicht zuſcheubt/ vnnd den Beruffen nicht verſichert/ innwendig/ als ein auffgedruckter Siegel vnd gewiß Pfand.
Jtem/ wir ſind vnbedaͤchtliche Leut/ ich ſo wol/ als ein anderer/ daß wir in GOttes Sachen alſobald fuͤrfahren/ vnd laſſen vns/ als ein Rohr/ einen kleinen Wind auffheben/ vnnd zu Knechten Gottes machen.
Die vierdte Vrſach findet er bey ſeiner Vnwuͤrdigkeit/ vnd ſagt: Wer reine vnd heilige Ding vnſchuldiglich wil handeln/ der ſoll rein vnd heilig ſeyn/ als die Ding/ ſo er begreifft vnd handelt.
Jtem/ jhr wiſſet/ daß wir vnſer Creutz deß Haß vnd Neids zu eygener Seelen Heyl taͤglich tragen muͤſſen; vnnd daß ſich der verderbet/ der es einen Augenblick von jhm legt/ dieweil Chriſtus ſpricht:
Welcher ſein Seel findet in dieſer/ derverderbt ſie/ vnnd der ſein Creutz nicht traͤgt/ vnd mir nachfolget/ der iſt nicht mein Juͤnger.
Demnach ſolt ich mein Seel/ ohn Auffhoͤren/ haſſen/ mein Creutz ohn vnterlaß tragen/ vnnd Chriſto nachfolgen: Jnſonderheit/ wann ich Gottes vnvermackelt Wort verkuͤndigen wolte/ dann ich hab gar nichts daran; ſo iſt es GOttes/ vnd nicht mein.
Aber es kuͤtzelt die Seel/ ſo das Wort gelobt wird/ als were es jhr eygen/ vnd ſie gedunckt ſich beſſer dardurch.
Derohalben ſolte ich ſie ernſtlich haſſen:
Jch aber befinde nichts in mir/ dann nur Willen vnd Begehrung/ ꝛc.
Doch faßt er einen Muht/ jhnen zu willfahren/ vnd ſpricht:
Jch wil GOtt bitten/ daß Er mir ſeinen Geiſt der Barmhertzigkeit gebe/ der mich Gottes wolguͤnſtigen Willen verſtaͤndiget/ dem wil ich gern gefolgig ſeyn/ der mich vor ſeinen Augen angenehm macht.
Jtem/ Gottes Will ſol geſchehen/ vnd ich wil Jhm gehorchen; den boͤſen Luſt/ vñ die Vngelaſſenheit/ oder Lieb meiner Seel/ werden die Spottwort der Gottloſen Philiſtiner vñ Moabiter meiſterlich verbraten/ vnd als ein hitzig Fegfewer abfegen/ oder je daͤmpffen vnd verfewren.
Dann ich weiß/ daß ich nicht freyer ſeyn wuͤrde/ dann Meiſter Jeſus Chriſtus war/ der mir es auch zuvor geſagt/ daß ich mich deß erwegen muß/ daß ich Spott vnd Hohn leyden ſol/ als er erlitten hat.
Es iſt je kein Wunder/ daß ſie den Beelzebub heiſſen/ wann ſie den gerechten Herren alſo geſcholten haben.
Jch wil vnd begehr auch/ daß mir mein ſchaͤdlicher Wolluſt durch Vnluſt/ vnnd die Findung meiner Seel/ durch meiner Haſſer Stichwort vnd Neid verbrand werde/ vnd die Gebreſten meines ſchuldigen Haß/ den ich zu klein vnd wenig hab/ wider meine Seel/ durch jhren haͤuffigen Haß vnd Neid erſtattet vnd erfuͤllet werden.
Alſo hoffe ich/ wird mein faͤhrliche Außfahrt dem jnne bleiben faſt vergleichet/ dann mein Leyden kan wider bringen/ das ich durch durch einen vngelaſſenen Außgang verderbt haͤtte.
Darumb laß herfahren/ ich begehr weder deß Teuffels Fried/ noch Geſellſchafft/ noch friedliche vnd freundliche Wort.
Vnd ſetzt endlich dieſe vier Vrſachen ſeines geaͤnderten Sinnes alſo:
Jch ſoll deß Herren Willen nicht allein gegen mir mit ſeinen Guͤtern trewlich handeln/ vñ einen Gewinn vber die Hauptgab wider geben; ſondern auch gegen andern meinen Mitbruͤdern/ die ich lieben ſoll/ als mich ſelber.
Einer bedarff auch deß andern/ Sintemal Gottes Gaben mancherley ſind/ vnnd iſt keiner der ſie alle hat:
Der aber etwas hat/ der ſolte je dem mittheilen/ der es bedarff/ vnd denſelbigen gewinnen/ vnnd jhn mit dem Pfund wider geben.
Jch foͤrchte mich vor dem Vrtheil/ das Chriſtus wider den faulen Knecht ſetzet/ der ſein Pfund vergrub/ vnnd forchte ſich/ dann er friſch ſolte geweſen ſeyn.
Jtem/ Gehorſam iſt beſſer/ dann Opffer/ vnd es iſt ſtaͤts beſſer/ man thue/ das GOtt haben wil/ vnd bekenne die Gebreſten deß Wercks/ dann/ daß man deß Gebrechens halben/ Gottes Gebott nachlaſſe.
Jtem/ darumb wil ich mich deß troͤſten/ daß GOtt zucket/ fordert vnd bereit; vnd gutwillig iſt/ aller Suͤnden zu vergeſſen/ vnnd jhr nicht mehr gedencken.
Jch weiß auch/ ſo ich Gottes Wort mit gutem Willen fuͤhren werde/ daß michs nicht minder wird vereinigen/ dann der Glaub.
Dann Chriſtus hat ſeine Juͤnger rein gemacht/ durch ſein Wort/ was ſol dann dem Wort GOTtes fehlen/ das die reiniget/ die es in Goͤttlicher Forcht handeln:
Weil Gottes Wort iſt/ als ein Fewer das brennet vnd feget: Derohalben gehe ich in Gottes Willen auß im Vertrawen zu Gott.
Jſt jemands/ der mich weiſen wil/ der hat es gute Macht.
Bitten Gott fuͤr mich.
Datum Orlamunde im December, Anno 1532.
Hierauff hat ſich nun Carlſtatt wider hoͤren laſſen/ vnd ein groͤſſen Namen bekommen:
Weil er aber alles Kirchengepraͤng verwarff/ das Fegfewer verneint/ die Meß ſo wol/ als die Bilder/ ſonderlich die Erhoͤh- vnd Anbetung der Oſtien/ abſchafft/ mit dem Vorgeben/ Chriſti Leib were droben im Himmel/ vnnd gar nicht leiblich im Abendmahl:
Eben ſo wenig (das ſind ſeine Wort) glaube ich/ daß Chriſtus an vielen Orten leiblich vorhanden ſey/ als wenig ich glaube/ daß S.
Anna fuͤnff Koͤpff (die Romaniſchen beſchuldigend/ ſie lieſſen deren Kopff an fuͤnff vnterſchiedlichen Orten ſehen) vnd das vnſchuldige Kind einen Bart ſechs Elen lang gehabt.
Er reychte dem gemeinen Volck das Abendmahl vnter beyderley Geſtalt/ vnd gabs jhnen gar in die Haͤnde; an welchem allem Luther ein Abſchewen hatte.
Darumb erhub ſich ein groſſer Eyffer zwiſchen dieſen beyden/ dann/ als der gemeine Poͤbel auff der Saal auffruͤhriſch ward/ befahl der Churfuͤrſt Luthern/ durch ſeine Predigten dem Vbel zuſtewren.
Der predigte nun den 22. Tag Auguſti/ Anno 1524. zu Jena/ vnd macht einen Geiſt auß deme/ ſo das Sacrament verkleinerte/ die Bilder abthaͤt/ vnnd den Auffruhr erweckte.
Weil nun Carlſtatt in der Predigt ſelbſt geweſen/ vnd ſolches auff ſich gezogen/ begehrt er mit Luthern zureden/ vnnd ſich ſolcher Aufflaff halben zuentſchuldigen.
Alſo daß ſie in Luthers Herberg zum ſchwartzen Baͤrn/ in beyſeyn vieler fuͤrnehmer Perſonen/ als D. Gerhard Weſterburg von Coͤllen/ Martin Reinhards/ Pfarrern zu Jena/ Wolffgang Steins/ Hoffpredigers zu Weinmar/ Andreas Breunings Burgermeiſters/ deß Stattſchreibers/ vnd ſo gar deß Keyſerlichen Agenten/ auch deß Marggraffen/ hefftig mit Diſputieren/ aneinander gerahten/ wie im zweyten Jeniſchen Theil zuleſen.
Vnd weil Carlſtatt nicht weichen/ noch nachgeben wollen/ ja ſeine Meinung in Schrifften zubehaupten ſich erbotten/ ſagt jhm Luther ab/ zog ein Goldguͤlden auß ſeiner Taſchen herfür/ vnd ſprach:
Siehe/ dieſes Goldſtuͤck gib ich dir darauff/ thu es nur kecklich.
Carlſtatt nahm es an/ vnd ſprach:
Ja/ ich wils thun/ vnd dich es in dem Werck ſehen laſſen.
Biß daher war Carlſtatt in ſolchem Anſehen geweſen/ daß jhn auch Capito noch den 24. October/ vnd dann Bucerus im December dieſes Jahrs lobten vnd ruͤhmbten.
Vnd hie gieng es an ein hitziges Schreiben/ biß es Luther endlich dahin gebracht/ daß der Hirtzog den Carlſtatt auß dem Land geſchafft:
Deme leuchtet Luther auß in ſeinen Brieffen/ an vnterſchiedliche Ort/ ſonderlich/ an Straßburg/ daß man ſich vor dieſem newen Teuffel/ (den er ſonſten ſeinen liebſten Herꝛn/ ſonderlich/ wegen deß Leipziger Geſpraͤchs/ pflegte zunennen) welcher die Macht Chriſti/ vnd Gegenwart im Sacrament deß Altars laͤugnete/ huͤten ſolte.
Carlſtatt ſchrieb vnter dem 3. Mertz 1525. an die zu Rohtenburg an der Tauber/ vnd bate vmb Verhoͤr/ oder wolte es GOtt/ vnnd dem Keyſer klagen.
Sie ſolten Schrifft leſen/ oder hoͤren.
Fuhr auch endlich grob herauß/ nennete Luthern ein newen Bapſt/ klagt vber deſſelben Laͤſtern/ vnd Teuffelsgeben/ ſagt:
Der Teuffel ſtehe in newen Chorroͤcken/ entſchuldiget ſich/ er wolte nicht gern auff die Spoͤtterey antworten.
Luther ſagte gut rund:
Es werden jhm die Bilderſtuͤrmer etwan ein Crucifix/ oder Marienbild laſſen muͤſſen/ das er zur Gedaͤchtnuß trage:
Er wolle dem Carlſtatt die rechte Donneraxt auff den Kopff ſchlagen.
So gehe Moſes mit dem Verbott von den Bildern/ weder Heyden/ noch Chriſten an.
Ehe nun Carlſtatt von Orlamund abſcheyden muſte/ brauchet er dieſe Wort zu Luthern Muͤndlich: Lieber Herꝛ Doctor/ koͤnt jhr es leyden/ ſo empfahe ich euch.
Die Antwort war/ Nein/ ich kan es nicht leyden.
Jhr ſeyt mein Feind/ vnd ich hab euch einen Guͤlden drauff gegeben/ wie im zweyten Jeniſchen zuleſen.
Darumb begab ſich Carlſtatt von Orlamund auß Noht/ als der vor einen auffruͤhriſchen Geiſt in dem Kirchen- vnd Policeyweſen außgeruffen ward:
Setzet ſich nach Kemberg/ ein Dorff an Wittenberg/ thaͤte Bawren Arbeit/ hielt den Pflug/ fuhr ſelbſt mit Holtz auff den Marckt/ in einem ſchmutzigten ledern Kleyd/ vnd ſtache jederweilen durch den Zaun/ biß daß er Pfarꝛer im Rheinthal zu Alſtaͤtt im Elſas worden:
Aber er wurd auch auffgetrieben/ wie gemelt/ vnnd kam nach Straßburg/ Baſel vnnd Zuͤrch/ vnterredet ſich mit Zvinglio, vnd erklaͤret ſich etwas deutlicher vom Abendmahl/ ließ etliche Buͤchlein in Truck außgehen/ daran die Widertaͤuffer/ weil von Offenbarungen Gottes/ von Verzuckungen/ vnd Abſchaffung der aͤrgerlichen Schulen eben mit vnterlieff/ groß Belieben hatten/ vnd ſchrieb Luthern zu/ was Geſtalt das jenige/ ſo er vom Leib Chriſti geſchrieben/ nicht ſo gar geſchehen were/ alſo zuſchlieſſen/ ſondern der Warheit nachzuforſchen.
Aber Luther gab jhm kein Gehoͤr/ vnd behielt noch eine Zeitlang die Emporhebung der Oſtien in der Meß/ dem Carlſtatt zu Trutz/ ob er ſchon geſinnet geweſen/ ſie fahren zulaſſen.
Bewegte auch Melanchthon dahin/ daß er den Carlſtatt verſchreyte/ als einen Friedloſen/ Barbariſchen/ Geiſtloſen/ Lehrloſen/ vnthaͤtigen vnd gottloſen Menſchen/ der es in vielen Stuͤcken mit den Juden/ vnnd in vielen mit den Widertaͤuffern/ ſonderlich/ mit derſelbigen Vrhebern/ dem Niclas Storcken halte; den er doch zuvor trefflich zuloben pflegte.
Wem man nicht Hold iſt/ dem ſteckt man keinen Meyen.
Doch ſpricht Luther:
Gar gern wolte ich dieſer Meynung ſeyn/ vnd den Leib Chriſti in der Euchariſtia laͤugnen/ dem Bapſt/ vnnd ſeinem gantzen Hoͤff zu Trutz vnd zu Leyd; aber ich kan je nicht/ die Warheit iſt darwider.
Vnd dann in einem Schreiben an die zu Speyer/ Jch wil vnd kan es nicht laͤugnen/ daß/ wofern vor fuͤnff Jahren Carlſtatt/ oder jemand anderſt/ mir zuverſtehen haͤtte geben koͤnnen/ daß in dem Sacrament deß Altars Brod vnd Wein were/ ich demſelbigen fleiſſig gedanckt/ vnnd mich jhme verbunden zuſeyn erkant haben wolte.
Fuͤrwahr/ ich bekuͤmmerte mich nicht wenig/ vnd bemühete mich ſehr/ dieſe Wort außzuforſchen/ vnd mich mit derſelben Meynung zuvergleichen.
Dann dardurch haͤtte ich dem Bapſthumb einen ſtarcken Streych vnnd Wunden zufuͤgen koͤnnen:
Aber die Wort deß Evangelij ſind je gar zu klar/ vnnd außdruͤcklich/ ꝛc.
Carlſtatt ſchalt hingegen Luthern einen Schmeichler deß Bapſts/ weil er von der Meß/ der Beicht/ der Suͤnd/ vnnd von den Bildern vbel lehrete/ vnnd machte/ daß Luther das Buͤchlein wider die Himmliſche Propheten vnd Schwermer ſchrieb/ damit Carlſtatt vor einen Ertzvatter der Sacramentierer gehalten wuͤrde.
Von deſſen Thun ſchreiben die Zuͤrcher alſo:
Der Herꝛ Andreas Carlſtatt iſt etliche Jahrlang ein Ertzdechant vnſer Kirchen geweſen/ vnd hat ſich Chriſtlich/ wie einem ehrlichen Mann gebuͤhret/ verhalten:
Er iſt auch mit vnſerm guten Frieden ab/ vnd gen Baſel gezogen.
Von ſeinem Tod wird dieſes außgeben:
Als jhn die Baßler auß ſeinem Armuht zu dem Predigampt beruffen/ were einsmals vnter ſeiner Predigt/ ein ſehr groſſer Mann in die Kirchen koͤmmen/ vnd ſich bey den Buͤrgermeiſter geſetzt.
Als nun Carlſtatt nach der Predigt/ nach dem Mann gefragt/ vnd der Burgermeiſter nichts von demſelben wiſſen wollen/ were Carlſtatt daruͤber erſchrocken/ vnd vmb ſo viel mehr/ als er zu Hauß vernommen/ wie ein groſſer Mann ins Hauß kommen/ ſeinen Sohn hoch in die Hoͤhe auffgehebt/ ohne Schaden nidergeſetzt/ vnd jhm befohlen/ dem Vatter anzuſagen/ daß er vber drey Tag zu jhm kaͤme.
Darauff war Carlſtatt nach dreyen Tagen geſtorben.
Luthers Anhang ſchriebe gar/ ſie zweiffelten nicht/ der Teuffel haͤtte jhm den Halß vmbgedrehet.
Aber die Baßler vnd Zuͤrcher/ die ſeine Meynung von dem Abendmahl/ vnnd Abſchaffung der Baͤpſtiſchen Ceremonien angenommen/ geben jhm ein viel ander Zeugnuß/ auch nach ſeinem Tod.
Da aber Johann Jacob Grynæus ſchreibet: D. Andreas Bodenſtein von Cariſtatt/ ſey zu Baſel Pfarrer geweſen/ hab ſeinem Ampt wol fuͤr geſtanden/ vnd ſey die vngehewere Luͤgen von ſeinem Tod nicht werth/ daß man ein Wort darumb verliere.
Vnd D. Boquinus wider Kirchnern: D. Carlſtatts/ von dem jhr viel vnnütz Geſchrey machet/ Procurator wil ich dißmal nicht ſeyn.
Allein wil ich die ſchoͤne Fabel von dem groſſen Mann/ der jhm in der Predigt erſchienen ſeyn ſoll/ etwas anregen.
Dieſe hab ich erſtlich erzehlen hoͤren/ da in dieſer Schul vnd Kirch (Heydelberg) dieſer Streit (vom Abendmahl) hat angefangen.
Einer mit Namen Cuneus, welchen Heshuſius, als er allhie gedachte/ ſein Ertzbiſchthumb anzurichten/ als einen erwehlten Ruͤſtzeug/ zu ſeinem Fuͤrnehmen/ weil er eben ſeines Schlags war/ erwehlet/ vnd auß einem Kriegsmann zum Prediger gemacht hatte/ hat dieſe Fabel offentlich auff der Cantzel/ zum Zeugnuß ſeiner Vnbeſcheidenheit/ der Gemeind vorgetragen; zu dem End/ daß er den gemeinen Mann erſchrecke/ vnd von vnſer Lehr/ die damals anfieng allgemach den Leuten zubelieben/ abſchreckte.
Solch Gedicht hoͤrete ich mit deſto groͤſſerem Vnwillen/ weil mir eben dißmal einfiel/ daß ich zu End deß 1541.
Jahrs/ zu Baſel Miconium, Caroloſtadium, vnd Sebaſtianum Munſterum gehoͤret profitieren.
Die Peſtilentz wuͤtete damals allenthalben in Teutſchland/ wie auch zu Baſel:
Vnd vnter vielen andern ſtarb damals zu Baſel auff Weyhnachten auch Caroloſtadius, der folgenden Tages ehrlich begraben ward/ bey deſſen Leiche viel Volcks/ vnnd fürnehmlich auß der hohen Schul erſchienen/ vnter welchen ich auch ſelbſt geweſen.
Von einem groſſen Mann/ oder von einem ſchwartzen Hunde/ den Cuneus einfuͤhrete/ ſeine Predigt zuſpicken/ iſt kein Wort geredt/ oder gehoͤret worden.
Darauß dann erſcheinet/ daß ſolche Fabel vnd Landluͤgen nachmals von leichtfertigen Leuten/ auß Anſtifftung deß Satans/ der Wahrheit zu Nachtheil/ erdichtet worden; dann ſie lautet deren gar gleich/ die loſe Leute von Luthern auch außgeſprenget haben/ damit ſie die Evangeliſche Lehrbey den Leuten verhaßt machten.
Derogleichen Fabeln aber alle ſind wol werth/ daß ſie die Romuliſche Goͤtzendiener/ vnnd Maͤhrleinfaͤnger in jhre guͤldene Lũgenden verzeichnen/ weil ſolche Luͤgenden nichts anderſt/ als altvetteliſche/ vnd in Spinnſtuben gebraͤuchliche Fabeln ſind/ nur zu dem Ende erdacht/ damit durch ſolche Maͤhrlein/ die Leut in jhrem Aberglauben vnd Abgoͤtterey verhartet/ hingegen die reine Lehr verfinſtert/ oder gar vnterdrucket werde/ ꝛc. Gleichwol findet ſich nirgends/ daß jemaln ein ſo grewlicher Tod/ weder Zwingeln/ noch Haußſchein/ die Carlſtatts Lehr jmmerhin/ ob ſchon vmb etwas deutlicher/ vertheydiget/ were vorgeworffen worden.
Vnd weil Carlſtatt das Keyſerliche Recht nach Moſe wollen verbeſſern/ auch ſchier den Sambſtag vor den Sontag wollen einfuͤhren zuheiligen/ gab man jhm Schuld/ er hielts vmb etwas mit den Juden.
Damals hatte Luther groſſe Muͤhe/ deß Carlſtatts Meynung von dem Abendmahl/ den Leuten zu Wittenberg vnnd Jena wider außzureden:
Alſo/ daß er ſelbſt gar offt erwehnt/ es werde noch mit der Zeit Rotten vnd Secten vnter jhnen geben.
Der ein vnd zwantzigſte Diſcurß.
Von Virich Zwingeln in Schweitz/ wie er ſtudieret:
Zu Zürch die Kirchen reformieret:
Von ſeinem Traum/ vnd Tod.
Von Oecolampadio, ſeiner Herkunfft/ Studieren/ Reformieren/ vnd Abſterben.
OB nun ſchon Carlſtatt dem Luther auß den Fuͤſſen gangen/ vnd ſich ohne groſſes Weſen in der Schweitz enthielte/ blieb doch der Streit vber dem H. Abendmahl in groſſer Verbitterung.
Dann Zvinglius, Oecolampadius, ſonſten Haußſchein genannt/ vnd die vier Staͤtte/ Straßburg/ Lindaw/ Coſtnitz vnd Memmingen/ ſetzten jhn ſo fern fort/ daß zwo Hauptmeinungen vnter denen/ ſo von der Roͤmiſchen Kirchen waren abgetretten/ jmmerzu im Schwang blieben.
Vnd weil Zvinglius der Fuͤrnehmſte war/ der nach Carlſtatten ſich Luthern widerſetzet/ wollen wir von ſeinem Thun dieſes melden.
Vlrich Zwingeln wurde auff dieſe Welt gebohren/ Anno 1457. den erſten Jenner/ in der Herꝛſchafft Doggen/ im Dorff zum Wildenhauß/ Zuͤrcher Gebiets.
Sein Vatter ward hochgehalten/ wegen vnſtraͤfflichen Wandels/ vnd andaͤchtigen Lebens/ darumb er auch das hohe Oberkeitliche Ampt ſelbigen Orts/ verwaltet; deſſen Bruder/ ein Prieſter/ jhm gerahten/ den juͤngern Vlrichen zur Schul zuhalten gerahten.
Als derſelbnun das zehende Jahr ſeines Alters erreycht/ verſchickt man jhn nach Baſel/ vnter den ſanfftmuͤhtigen Lehrmeiſter Georg Bintzeln; vnd von dannen nach Baͤrn/ vnter Heinrich Hopffelin/ oder Lupulus, vnd endlich nach Wien in Oeſterreich/ biß er wider nach Hauß kommen/ vnd ſich in den Geiſtlichen Stand begeben/ darinn er ſo weit geſtiegen/ daß man jhn endlich zu einem Thumherꝛn vnd Prediger gemacht.
Als er nun von Thomas Wittenbach Anno 1505. erlernet/ daß das Blut Chriſti allein die Zahlung vor vnſere Suͤnde/ vnd der Ablaß nichtig ſey/ auch durch fleiſſige Betrachtung der heiligen Schrifft/ vnd ſonderlich/ deß ſechſten Capitels Johannis/ we auch durch taͤglich Nachforſchung in der alten Kirchenlehrer Schrifften ſo weit kommen/ daß er nicht mehr zweiffelte/ er haͤtte den rechten Verſtand vom heiligen Abendmahl nach Chriſti Meynung/ recht vnnd wol gefaſt/ eroͤffnet er erſtlich ſolchen Verſtand der Gemeind in Predigten vnd Schrifften; darnach bat er den Raht zu Zuͤrch/ daß er vber dieſer Sach von den Zweyhunderten moͤchte gehoͤrt werden.
Als nun ſolches geſchehen/ gab er dem Raht an/ daß man die Anbetung deß Sacraments/ vnd die Meß abſchaffen/ hingegen das H. Abendmahl ſchlecht nach der Einſetzung halten ſolte.
Derſelbe Grewel were auff die leibliche Gegenwaͤrtigkeit Chriſti im Abendmahl gegruͤndet/ aber durch das ſechſte Capitel Johannis vermiſchet/ vnd dem pflichteten bey die Artickel deß Chriſtlichen Glaubens.
Chriſtus haͤtte das muͤndliche Eſſen ſelbſt verworffen.
Diß iſt mein Leib/ muͤſte alſo verſtanden werden/ diß bedeutet mein Leib/ wie ſonſten im Alten vnd Newen Teſtament gantz gebraͤuchlich.
Vnd ob ſchon dieſe Außlegung dem Mehrerntheil wol gefiel/ verwarff ſie doch einer vnter den Schreibern/ von dem Zwinglen/ weil er jhn nicht nennen konte/ noch ſonſten kennete/ geſagt: Ater an albus ſit, neſcio, ob er ſchwartz/ oder weiß/ das iſt/ kalt oder warm ſey/ weyß ich nicht:
Alſo daß ſie/ biß in den dritten Tag/ deßwegen miteinander gezancket/ weil fuͤrnehmlich der Schreiber/ die angezogene Spruͤch vnnd Exempel widerlegte/ oder in ein andern Verſtand zoge.
Daruͤber bekuͤmmert ſich Zvinglius ſehr/ legte ſich darauff ſchlaffen/ vnd hatte einen Traum/ von welchem er ſelbſt alſo ſchreibet:
Es war noch vbrig nicht die geringſte Muͤhe/ daß ich/ naͤmlich/ Exempel beybringen ſolte/ darbey kein Gleichnuͤß waͤre.
Da dachte ich hin her/ vnd ſuchte allenthalben/ fand aber weiter keine Exempel/ als die ich allbereyt in meinem Buch an Tag gegeben hatte; aber/ ſo ich was fand/ ſo war es deſſelben gleichen.
Als nun der dreyzehende Tag Aprill herbey nahete/ (ich erzehle die Warheit/ vnnd es iſt ſo gewiß wahr/ was ich erzehle/ daß mich auch mein Gewiſſen tringet/ daß ichs muß erzehlen/ wiewol ichs lieber verſchwiegen haͤtte:
Aber ich muß es ſagen/ was mir der Herr hat mitgetheilet/ ob ich ſchon wolweiß/ was fuͤr Hohn vnnd Spott mir daruͤber begegnen wird/) als nun/ ſage ich/ der dreyzehende Aprill herbey nahete/ dãuchte mich im Schlaaff/ als wann ich abermal mit groſſem Verdruß/ mit dem widerwertigen Schreiber diſputierte/ vnd alſo verſtummet were/ daß ich die Warheit/ die ich doch bey mir wol wuſte/ außzuſprechen die Zung nicht ruͤhren koͤnne:
Welche Angſt/ wie in den Traͤumen pflegt zugeſchehen (dann ich erzehle nichts hoͤhers/ als einen Traum/ was mich anlanget/ wiewol das kein gering Ding iſt/ was ich in demſelben gelernet hab/ GOtt ſey Danck/ welchem allein zu Ehren ich das an Tag bringe) mich quelete; in deſſen kompt vnverſehens einer/ (ater an albus ſit, neſcio, wer er geweſen ſey/ melde ich nicht/ dann ich erzehle einen Traum) der mich erinnerte/ vnd ſprach: Du fauler/ warumb antworteſtu jhm nicht/ was im zweyten Buch Moſes/ am zwoͤlfften Capitel geſchrieben ſtehet?
Dann es iſt deß Herren Vberſchritt.
So bald mir diß Geſicht fuͤr kame/ erwachte ich/ vnd ſprang auß dem Bette/ ſchlug erſtlich den angedeuteten Spruch auff in der Griechiſchen Bibel/ vnd redete darnach bey der gantzen Verſamlung darvon/ auffs beſte/ als ich jmmer konte.
Durch welche meine Rede/ als man ſie gern vnd willig hoͤrete/ ward allen denen/ ſo in der heiligen Schrifft ſtudierten/ vnnd durch Meldung der Gleichnuͤſſen/ jrꝛe gemacht worden waren/ vollend aller Zweiffel benommen.
Vnd hielt man darnach drey Tag nach einander/ naͤmlich/ am Gruͤnendonnerſtag/ Carfreytag/ vnnd Oſtertag das Nachtmal Chriſti in ſolcher Menge/ dergleichen ich mein Lebenlang nie geſehen habe.
Die jenigen/ ſo wegen Carlſtatts allbereyt erhitzt vnd verbittert waren/ gaben Zwinglen Schuld/ als haͤtte er ſeine Meynung von dem Abendmahl nur im Traum gelernet/ vnd zwar von einem Geiſt/ an welchem er ſelbſt zweiffele/ ob er auß dem Abgrund/ oder vom Himmel geweſen; welches doch auß ſeinen Worten ſchwaͤrlich hellet/ auch die Gemeind nicht alſo verſtanden/ die jhm in ſolchem Fall nicht ſolte gefolget haben.
Die Vngleiche Außlegung entſtehet vber den Worten/ ater an albus ſit, ob er weiß oder ſchwartz geweſen?
Welche Wort Zwingeln auch von ſeiner Widerpart/ dem Schreiber/ gebraucht/ vnd bey Hieronymo dem alten Kirchenlehrer/ wider Helvidium mag gefunden/ auch/ als ein zierliche Rede behalten haben.
Jch ſelbſt/ der ich wider dich ſchrieb/ angeſehen/ ich in eben einer ſtatt mit dir ſtehe/ in welcher du lalleſt vnd ſchamroht wirſt/ weiß nicht/ ob du/ wie man ſagt/ ſchwartz oder weiß ſeyeſt.
Vnd alſo legts auß Eraſmus in Erklaͤrung ſeiner Sprichwoͤrter/ im fuͤnfften Tauſend/ im ſechſten Hundert/ im neun vnd neuntzigſten Sprichwort.
Die Teutſchen ſprechen:
Jch kenne weder ſeiner Gaͤnß/ noch ſeiner Endten/ weiß nicht/ ob er Fleiſch oder Fiſch ſey.
Wiſſen aber Zwinglen Juͤnger den Lutheranern den Schimpff wol heim zuweiſen/ mit deme/ daß Luther im ſechſten Jeniſchen Theil ſchreibet/ der Teuffel habe deß Nachts mit jhm diſputiert/ vnd den hab er vberwieſen/ daß die Winckelmeß vnrecht ſey.
Vnd dann auß dem dritten Wittenbergiſchen Theil/ in der Vorrede vber die Pſalmen: Du ermahneſt mich recht zur Beſcheydenheit/ vnd ich fuͤhle es auch ſelbſt wol: Aber ich bin meiner nicht maͤchtig/ Jch werde hingeriſſen/ weiß nicht/ von was vor einem Geiſt/ ꝛc.
Welche Wort nicht Sprichwortsweiſe/ daman auff den Verſtand/ vnd nicht auff die Wort ſiehet/ ſondern ſchlechthin/ vnd rund/ wie ſie lauten/ verſtanden werden.
Nun hatte Carlſtatt zwar ſeine Meynung vom heiligen Abendmahl etwas grob fuͤrgebracht/ als ob das Woͤrtlein (das) Chriſtus auff ſeinen am Tiſch ſitzenden Leib gedeutet/ vnd angezogen haͤtte:
Darumb kam Zwinglen etwas ſubtieler/ vnnd fiel auff das Bedeuten.
Die andern Ort in Schweitz/ verklagten jhn zwar/ wie auch den Leo Iuda, wegen der abgeſchafften Bilder vnd Meß:
Doch wurd die Entſchuldigung auffgenommen bey etlichen/ außerhalb/ daß Lucern/ Vri/ Schweitz/ Vnterwalden vnd Freyburg/ an dem Bapſthumb blieben.
Wie Zwingel ſich auch gegen dem Biſchoff zu Coſtnitz verantwortet/ mit Luthern zu Marpurg ſo fern verglichen/ ſteht an ſeinem Ort.
Seine Glaubensbekantnuß vberſchrieb er an den Keyſer/ vnd an die Fuͤrſten auff dem groſſen Reichstag zu Augſpurg.
Nach dem er nun ein behertzter Mann/ vnd dem Vatterland getrew war/ befand er ſich auch in dem erſten Capeler Krieg/ damit er ſehe/ daß alles recht hergienge/ wann der Vertrag ohne Blutvergieſſen/ ſich geſchloſſen.
Jm andern Capeler Zug war er/ als ein Prediger/ etwas wider ſeinen Willen/ weil jhm die Vrſach/ naͤmlich/ Verſchlagung der Proviand/ nicht gefiel:
Wie er dann 14. Tag zuvor/ auff der Cantzel zum andernmal/ da alles voller Ernſt war/ geſprochen:
Jch weiß/ ich weiß/ ſage ich/ warumb es zuthun ſey?
Es iſt vm̃ mich zuthun/ dann er wuͤſte/ daß man jhm/ ſo er zu Hauß bliebe/ vbel wuͤrde nachreden.
Die Zuͤrcher verloren die Schlacht/ im Jahr 1531.
Die bey dem Treffen geweſen/ berichten/ Zwingel ſey in dem groſſen Getraͤng/ zu Boden gefallen/ vnd zum dritten malwider auff die Fuͤß kommen/ da er endlich mit einem Spieß vnter das Kinn geſtochen/ auff die Knie geſuncken/ vnd geſagt:
Was iſt das fuͤr ein Vngluͤck?
Nun wolan/ ſie koͤnnen zwar den Leib toͤdten/ aber nicht die Seel.
Jn dem war einer mit dem Schlachtſchwerd heran gebrochen/ der jhm den Halß gar abgehawen.
Mit ſeinem Leichnam iſt der Feind grewlich vmbgangen/ dann er wurd gerichtlich vervrtheilet/ geviertheilt/ vnd zu Aſchen verbrand:
Befindet ſich aber nicht/ daß man Riemen auß jhm geſchnitten.
Nach dreyen Tagen giengen etliche ſeiner lieben Freunde zur Fewerſtatt/ vnd fanden ſein Hertz mitten vnter der Aſchen vnverletzt/ welches ſeine Widerſacher zum aͤrgſten/ ſeine Freunde aber vnd Goͤnner zum beſten außlegen/ nach dem er eylff Jahr zu Glarona/ vnd zwoͤlff zu Zuͤrich/ der Kirchen war fuͤrgeſtanden/ im vier vnd viertzigſten Jahr ſeines Alters.
Welches dann Conradus Geſnerus in ſeiner Bibliotheck/ vnd Zvinglius, dieſes Vlrichen Enckel/ oder Sohns Sohn/ in der Genealogi beſtaͤttigen; auch auff das Jahr 1516. da er noch zu Glaronn geſtanden/ offentlich ziehen.
Als nun Luther von Zwingeln vernommen/ daß er das Bapſthumb ernſtlich anfechtete/ hatte er jhn lieb/ wiewol noch vnbekannt/ vnd nennet jhn in einem Buͤchlein/ an Iuſtum Ionam, einen ſtarcken Verfechter Chriſti:
Da er aber ſeine widrige Meynung von dem Abendmahl/ vnnd daß Carlſtatt bey jhm Gehoͤr fand/ vernahm/ war alle Freundſchafft auß.
So hielt ſich Zvinglius eben ſteiff/ vnnd gab ſolche Wort:
Was den Luther belanget/ proteſtiere ich/ daß ich niemaln ſeiner Meynung geweſen:
Jch hab das Evangelion geprediget/ ehe vnnd zuvor ich den Luther gekant/ nichts hab ich von jhm gelernet.
Er ſagte gut rund/ Luther wer etwas nahe zu der Wahrheit kommen/ vnd Carlſtatt noch etwas naͤher/ es haͤtte aber weder der eine/ noch der andere/ die Hohheit dieſes Geheimnuͤß der Euchariſti erreychet; vnd hielte darfuͤr/ man ſolte Carlſtatts Buͤcher nicht verbieten/ vnangeſehen/ er nur/ wie ein Schuͤler geſchriebẽ/ der gleichwol das Hertz vnd die Waffen/ aber nicht Weißheit vnd Geſchicklichkeit haͤtte ſie zufuͤhren.
Man gab Zwinglen Schuld/ er machte auß Brod vnd Wein im Abendmahl nur bloſſe Zeichen einer Gemeinſchafft: Dergleichen auch bey den Widertauffern zufinden.
Es erklaͤreten ſich aber die Schweitzer nach ſeinem Tod ſo wol/ daß die Genffer am Boden-See/ ein Thun mit jhnen worden.
Die dem Zwingeln hoffieren/ ruͤhmen jhn/ wegen ſeines friedfertigen Gemuͤhts/ ſo wol in Welt-als geiſtlichen Mißverſtaͤndnuͤſſen; darumb er ſo offt bey Luthern/ ſonderlich/ zu Marpurg/ vmb Bruderſchafft vnnd guͤtlichen Vergleich angeſucht:
Geben aber Lutherngroſſe Schuld/ eines hohen Geiſtes/ der mit Carlſtatt zuſtreng verfahren/ mit Zwingeln ſich nicht vergleichen koͤnnen/ vnnd mit Oecolampadio vbel zuſammen geſtimmet/ wiewol er ſelbſt/ bald diß/ bald das/ in den allerhoͤchſten Puncten geſetzt.
Der doch hingegen von den ſeinigen/ als ein vnvberwindlicher Mann/ voller Geiſtes vnd Eyffers geprieſen wird.
Man wil auch fuͤrgeben/ Luther hab ſich zum Eyffer wider Zwinglen/ wegen der Verdolmetſchung der Bibel bewegen laſſen.
Vnd Froſchovern/ der jhm Anno 1543. die Zuͤrcher Bibelzugeſand vnd verehret/ wie Lavaterus meldet/ geantwortet: Er ſolt jhm hinfuͤro nichts mehr ſchicken/ was von der Zuͤrcher Kirchendiener kaͤme.
Dann er hab keine Gemeinſchafft mit jhnen/ begehr auch jhre Buͤcher weder anzunehmen/ noch zuleſen/ ſintemal die Kirchen Gottes mit jhnen keine Gemeinſchafft halten koͤnten.
Sie thun zwar viel Muͤhe/ aber vmbſonſt vnd vergeblich/ dieweil ſie auch ſelbſt ſchon vervrtheilt ſeyen/ vnnd noch andere elende Leut mit ſich zur Hoͤllen fuͤhren.
Darumb wolle er der Verdamnuß vnd gottslaͤſterlichen Lehr nicht theilhafftig ſeyn/ ſondern hab jhm fuͤrgenommen/ ſo lang er leben werde/ ſie mit dem Gebet vnd mit der Feder anzugreiffen vnd zubekriegen.
Dann man hatte allbereit die gantze H. Schrifft in Teutſcher Spraach/ wie noch jetzo Exemplarien/ die vor Luthers Geburt gedruckt geweſen/ bey handen/ aber etwas vbel gegeben/ vnnd in vielen Paͤſſen vnteutſch:
Darumb macht ſich Luther druͤber/ vnnd vberſahe alles zum beſten; dabey Caſpar Cruciger jhm die Hand trewlich gebotten.
Es wird zwar Luthers Arbeit von den Baͤpſtlern gedrehet/ weil er nicht bey der Vulgata, oder dem gemeinen Roͤmiſchen Latein geblieben/ vnd allein auff das Hebraͤiſche/ vnd Griechiſche gangen; wie auch/ daß er die Capitel/ vmb ſo viel geaͤndert/ vnd etwan das End deß vorigen/ an dem Anfang deß folgenden/ oder das Widerſpiel/ nach dem die Materi aneinander gehangen/ vnd ſich theilen laſſen/ geſetzt/ vnd dann/ daß er nicht ſonſt an dem Buchſtaben gehafftet.
Doch iſt ſein Werck/ als eines Dollmetſchers vnnd Außlegers nicht gnugſam zuloben.
Es kam aber Zwinglen vnnd ſeine Mithelffer Leo Iuda, mit dem Schweitzeriſchen Teutſch auch herfür/ vnnd verdunckelt vmb etwas deß Luthers Arbeit/ als viel kernhaffter nach der vrſprünglichen Spraach/ bevorab/ bey den Gelehrten: Dannenhero man etwas Verdruß bey Luthern verſpuͤhret; wie wir dann alle Menſchen ſind.
Dahero einem jeden ſeine Arbeit am beſtengefaͤllt/ vnd derſelben Lob von Jedermaͤnniglich gewaͤrtig iſt.
Zumal er auch gegen Bucerum vber Pomerani in das Latein gebrachten Pſalter klagt.
Wer alles anders/ vnd nicht nur Gut/ ſondern auch Blut vnnd Leben ſelbſt kan in die Schantze ſchlagen; der kan doch den Ruhm/ welcher ſo ſuͤß iſt/ neben Menſchlicher Schwachheit/ nicht gleich gelten laſſen/ vnd einem andern (weil er den Preiß lieber gantz fuͤr ſich allein ſucht zubehalten) ein Stuͤck/ weniger die Helfft/ vnd gar nicht das gantze Erbe verſtatten.
Ja/ je groͤſſern Geiſt einer hat/ je begieriger iſt er deß Lobs/ vnd zoͤrnet nur deſto mehr/ wann/ was er zur Schuldigkeit ſein achtet/ andern ſiehet heim gewieſen.
Jſt derowegen nichts wunderſames/ noch frembdes an einem ſo hohen Gemuͤht/ als Luther vor andern fuͤhrete/ wann er an die Prediger zu Straßburg geſchrieben:
Wir doͤrffen vns ruͤhmen/ daß Chriſtus iſt erſtlich von vns vnter das Volck kommen:
Aber Zwingel vberfuͤhret vns dieſes Handels/ vnd Ruhms.
Jtem/ Es iſt mir nicht zuleyden/ daß ich/ wann er vnd Oeolampadius reden/ ſchweige; wann ſie vnſere Kirchen betruͤben/ vnnd vnſer Anſehen ſchmaͤlern/ weiche.
Sie moͤchten gedencken/ zumal ſie ſelbſt foͤrchten/ vnd nicht leyden wollen/ daß man jhr Anſehen im Lehren ringere/ ſis auch vnſer Anſehen nicht ringern ſolten.
Endlich bricht er/ auß hefftiger Bewegung deß Gemühts/ in dieſe Wort heran: Jn ſumma/ es muß der eine Theil Satans Diener ſeyn; entweder ſie/ oder wir: Darumb iſt allhie weder Raht noch Mittel.
Hie müſſen wir auch von Oecolampadio, auff Teutſch Haußſchein/ reden.
Der ward geboren/ zu Weinsberg in Francken/ im Jahr 1482. von wolhabenden Eltern/ vnd vberlebt all ſeine Bruͤder/ vnd Schweſtern.
Der Vatter war geſunnen/ jhn zu einem Gewerbsmann zumachen/ wo jhn nicht die Mutter/ ſo vor andern den Ruhm der Gottſeligkeit/ vnd Guͤte gegen den Nottuͤrfftigen truͤge/ durch jhr ſtaͤtig Anhalten beredt/ daß er den Koſten zum Studieren bewilliget.
Weil nun deſſen ein guter Anfang gemacht war/ verſchickt man jhn nach Heylbrunn/ welche Schul ſelbiger Zeit in Flor ſtunde; vnd bald auff die Academi nach Heydelberg/ daſelbſt er im zwoͤlfften Jahr ſeines Alters/ ſchon ein Lateiniſchen Verß ſchrieb; Vnd im Vierzehenden den Lorbeerkrantz erworben/ biß er ſich Meiſter in drey freyen Kuͤnſten gruͤſſen laſſen.
Dazumal gedachte er ſich auff die Juriſterey zulegen/ vnnd verfuͤgt ſich nach Bononia in Welſchland/ konte aber vber ein halb Jahr ſich daſelbſt nicht auffhalten/ weil der Lufft jhm nicht wollen zu der Geſundheit gedeyen/ vnnd ſeine Wechſel/ durch Fahrlaͤſſigkeit der Kauffleut/ oder Sparſamkeit der Eltern/ nicht richtig erfolgten.
Nachdem er dieſelben ſeine Eltern in der wider anheim Kunfft gegruͤßt/ zoge er abermal nach Heydelberg/ ließ die Juriſterey/ darzu jhn der Vatter gehalten/ fahren/ vnd nahm die heilige Schrifft vor: Enthielt ſich deß praͤchtigen/ vnnd zanckiſchen Diſputierens/ welches damals auß der Sophiſterey im Schwang gienge/ vnd hielte ſich ſtill.
Deßhalben Pfaltzgraff Philips ſeines Thuns ſolche Kundſchafft einnahm/ daß er jhn ſeiner jungen Herꝛſchafft zu einem Zuchtmeiſter ordnet.
Als jhn aber ſein Sinn anderſt wohin triebe/ gab er nach etwas Zeit dem Hoff Vrlaub/ vnd verbarg ſich widerumb/ ſeinen Studiis obzuliegen.
Da nun ſeine Eltern vermerckt/ daß er ein geiſtliche Perſon werden ſolte/ ſtifften ſie auß ſeinem Anregen/ als die ſonſt keine Kinder hatten/ zu Weinsberg ein Predicantenpfruͤnd/ vnd conferierten die erſtlich dieſem jhrem Sohn.
Bald er ſich aber hie zu nicht genugſam tauglich geachtet/ nahm er widerumb Vrlaub/ begehret vmb mehrers Studierens willen gen Tuͤbingen/ demnach gen Stutgart zu Johann Reuchlin/ bey welchem er in wenig Tagen die Griechiſche Spraach begriffen.
Zur ſelbigen Zeit kam Wolffgang Capito, Pfarꝛer zu Bruͤchſel am Brurein/ wegen deß Biſchoffs von Speyer offtermalsgen Heydelberg/ vnnd machte mit jhm gute Kundſchafft/ daß ſie/ als die beſte Freunde/ einander alle jhre Anſchlaͤge vertraweten.
Vber etwas Zeit verfuͤgt ſich Oecolampadius in ſein Vatterland/ da er mit Maͤnniglichs Verwunderung ernſtlich/ vnd ohne lächerliches Poſſenreiſſen/ als damals die Moͤnche pflegten/ predigt.
Mitlerweil ward Capito gen Baſel zum Predigampt beruffen/ welcher bey Biſchoff Chriſtoph/ geboren von Vtenheim/ Oecolampadii halb ſo viel anhielte/ jhm ſein Gelehrte vnd Froͤmmigkeit rühmete/ daß er jhn auß ſeinem Vatterland zum Thumbprediger gen Baſel beſchrieben/ dahin er im 1515.
Jahr kam/ vnd folgenden Jahrs/ ſeines Alters im vier vnd dreyſſigſten/ der H. Schrifft Doctor ward.
Zur ſelbigen Zeit bluͤhet auch der hochgelehrte Eraſmus von Roterdam auß Holland/ zu Baſel/ bey Johann Froben von Hamburg/ dem Buchdrucker/ Vorhabens/ ſeine Annotationes vnnd Außlegungen vber das Newe Teſtament/ an Tag zugeben:
Dieſer gebraucht zu ſolchem Werck/ als er ſelbſt bekennet/ in viel Stuͤcken deß Oecolampadii, als eines rechtſchaffenen Theologi, vnd in den dreyen zu ſolcher Arbeit dienſtlichen Spraachen wolberichten Mannshuͤlffe.
Es blieb aber nicht lang anſtehen/ Doctor Oecolampius ward vom Capitel dem Thumbſtiffts Augſpurg zum Predigampt beruffen/ welches er angenommen.
Jm Jahr 1521. begunt es in Baſel Enderung in der Lehr zugeben:
Dann daſelbſt fieng an Wilhelm Roͤblin/ Pfarꝛer zu S.
Alban/ ein gelehrter eyfferiger Mann/ wider die Opffermeß/ Fegſewer/ der Heiligen Anruffung/ die Seelgeraͤhte vnnd dergleichen Stuͤck/ ernſtlich das gemeine Volck zulehren; darneben jhnen das Fundament aller Propheten vñ Apoſteln/ Chriſtum den gecreutzigten Heyland/ mit ſeinen Verdienſten einzubilden/ mit ſolchem Zulauff/ daß ſich bißweilen vier tauſend vnd druͤber/ in ſeiner Predigt finden lieſſen.
Solches bedünckt die Prieſterſchafft ein vnleidlicher Handel/ deßhalben ſie jhn vor Biſchoff Chriſtoph verklagten/ mit Bitt/ dieſem Jrꝛmacher das Maul zuſtopffen.
Weil aber der Biſchoff auß Entſetzung deß gemeinen Volcks/ kein Gewalt an jhn legen dorffte/ begehrter/ ſampt dem Capitel/ an den Stattraht/ jhr zubewilligen/ dieſen Mann/ ſo wider der Kirchenſatzungen vnd Gebraͤuch lehrete/ zugreiffen.
So bald die gemeine Buͤrgerſchafft deſſen in Erfahrung kam/ verſamleten ſie ſich zum Barfuͤſſern in ziemlicher Anzahl/ Vorhabens an die Obrigkeit zu ſupplicieren/ jhnen dieſen Prediger zuhandhaben/ ſintemal er nichts anders lehrete/ dann das er mit Goͤttlicher Schrifft wuͤſte bey zubringen/ vnd ſich deßwegen Maͤnniglich erbieten thaͤte.
Welcher ſtimpfflichen Verſamlung die Raͤhte erſchracken/ mochten nicht wiſſen/ welcher Meynung die beſchehen:
Schickten derowegen Adelberg Meyern/ der erſt newlich an das Buͤrgermeiſterthumb kommen/ ſampt etlichen Rahtsverwanden/ hinauff/ die Sachen zuerfahren.
Als dieſe deß Volcks Anliegen verhoͤret/ ſprachen ſie demſelben zu/ machten jhnen gute Hoffnung/ den Predicanten zubehalten/ theydigten ſie alſo voneinander.
Auff ſolches ruheten die Geiſtlichen nicht/ biß ſie Raͤht jhrer Meynung beredeten/ welche jhn deßhalben jnnerhalb vierzehen Tagen/ nach gedachter Verſamlung/ auff das Rahthauß forderten/ vnnd jhm noch ſelbiger Tagzeit auß der Statt gebotten.
Allein verſamleten ſich bey fünfftzig Frawen/ Edel vnd Vnedel/ auß ſeiner Kirch Gehoͤrde/ hatten J. Laux Zeigler zum Redner erbetten; als ſie aber auff das Rahthauß kamen/ wurden ſie vnverhoͤret wider abgewieſen.
Doctor Oecolampadius fuͤget ſich im folgenden Jahr wider nach Baſel.
Dann/ als er ein Zeitlang Thumbprediger zu- Augſpurg geweſen/ vnd bey jhm befunden/ daß er ſeiner ſtillen Rede/ vnnd vnbehertzten Sinns halben nicht ſonders tauglich darzu were/ hat er jhm fuͤrgeſetzt/ einem andern in ſelbigem Ampt Platz zumachen.
Dann dieweil jhm mancherley Laſter ernſtlich zuſtraffen/ vnd die Warheit/ vnverholen zulehren geziemet/ bekennet er in ſeiner andern Antwort/ an Bilibald Pirckheimer zu Nuͤrnberg/ er ſey ja zu bloͤd/ vnnd nicht genugſam behertzt geweſen:
Er ſolte GOtt/ der jhn beruffet/ beſſer vertrawet vnd nicht gezweiffelt haben/ daß Er jhm Mund vnd Weißheit verleihen wuͤrde.
Als er nun vor beſſer geachtet/ jrgend in einem Ruhwinckel/ den Leuten ab Augen/ dem Studieren vnd Beten obzuliegen/ dann mit ſolchem wichtigen Ampt nicht ernſtlich genug vmbzugehen/ begab er ſich in das Kloſter Alten-Muͤnſter/ S.
Brigitten Ordens/ nicht fern von Augſpurg/ in Bayern gelegen/ vnter Hanſen Balgmacher/ Apt daſelbſt.
Erſtlich erkundiget er ſich bey den Brüdern/ ob er GOTtes Worts halben frey bey jhnen leben moͤchte/ mit Vermeldung ſeines Fuͤrnehmens?
Darauff ſie jhn berichteten:
Jhr Gotthauß were alſo beſchaffen/ daß man nirgend beſſer Gott dienen/ beten vnd ſtudieren koͤnte/ dann in jhrem eingezogenen/ vnnd von weltlichem Grewel abgeſonderten Weſen; vnd nahmen jhn gern auff.
Doch wolte ſich Oecolampadius mit ſeinem Kloſtergeluͤbd nicht weiter einlaſſen/ dann mit Vorbehalt eines Freyzugs/ wo er mit der Zeit/ zuverkuͤndigung Gottes Worts/ tauglich ſeyn wuͤrde:
Welches dann die Bruͤder mit jhm annahmen/ jhm jhre Privilegien weiſeten/ daß ſie ſelbſt/ wo Jrꝛthumb einreiſſen wolten/ zupredigen wol hinauß gehen moͤchten.
Dieſes Kloſterweſen gefiel jhm Anfangs etliche Monat/ daß er alſo in Stille ſein Leben zuverbringen gedachte; dargegen mißfiel dlßſein Vorhaben/ etlichen ſeiner Goͤnner/ die jhn vermahneten/ ſich deß Ordens zuentſchlagen.
Als er ſich nachmaln auff begehrten Bericht/ vber etliche Fragen/ die damals in Religionsſachen gediſputiert wurden/ vnverholen erleutert/ fuͤgt ſichs/ daß ſolcher Bericht/ den er nur ſeinen Vertrawten mitgetheilet zuſeyn vermeynet/ weit vnter andere Leut außkame.
Der Geſtalt war ſein Buch von der wahren Beicht/ beneben andern Schrifften/ außfuͤndig.
Weil nun dieſelbigen mit der Baͤpſtiſchen Lehr nicht vbereinſtimmeten/ ſchuffen ſie jhm bey vielen vnnd etlich gewaltigen Leuten treffentlichen Vngunſt.
Vnd ſo vielmehr/ daß er ſie bald hernach/ auß Anmahnung ſeiner Goͤnner/ in offentlichen Druck verfertiget; deßhalben jhm etliche Gefangenſchafft/ andere den Tod draͤweten/ welches doch er/ in dem das Hertz wuchſe/ verachtet.
Sonderlich bracht jhn Johann Glappio/ Barfuͤſſer Ordens/ Keyſer Caroli Beichtvatter/ auff dem Reichstag Anno 1521. zu Wormbs gehalten/ in hohe Gefahr/ alſo daß jhm etliche Monat vor ſeiner Entweichung/ fuͤrkame/ man wuͤrde zu jhme greiffen.
Viel ſeiner Mitbruͤder warneten jhn/ ſich auß dem Staub zumachen:
Die hieß er wol getroſt ſeyn; Moͤnchen/ ja allen Chriſten geziemet/ auch mit Gefahr jhres Lebens/ die Wahrheit rund zubekennen; deßhalben ſie jhnen/ von ſeinet wegen zufoͤrchten anfiengen/ haͤtten leiden moͤgen/ er were weit von dannen.
Darzwiſchen begab es ſich/ daß er etliche mal auß Bruͤderlicher Schuldigkeit/ jhre Weiſen/ in dem ſie mehr auff eygene Satzungẽ/ dann Gottes Befehl ſahen/ ſtraffet:
Deßhalben jhm jhre Regel vnd Geſetz auch vbergaben/ vñ bey ſeinem Gewiſſen/ nach dem er am Juͤngſten Tag Chriſto Rechenſchafft thun muͤſte/ einbunden/ daſſelbe fleiſſig zuvberſehen/ vñ was er dem Wort Gottes widrig fuͤnd/ zuverzeichnen/ ſo wolten ſie es verbeſſen.
Als er nun vermeint/ jhnen wer Ernſt/ vnnd die Sach fuͤr die Hand genommen/ befand er in jhren Statuten ſolchen Vnraht/ daß/ ſo bald er jhn ruͤget/ er der boͤſeſte ward/ ein Abtrinniger vnd Ketzer ſeyn muͤſte; dorfften jhm doch nichts zufuͤgen.
Letzlich/ war der dritte Tag/ vor dem er ſolt gefangen werden/ empfieng er von etlichen ſeinen Freunden ernſtliche Warnung/ ſich fuͤrzuſehen/ dann Gefahr ſtuͤnd jhm naͤher/ als er vermeint.
Deßhalben er die Sach ſeinen Mitbruͤdern erzehlet/ mit Erlaͤuterung/ was auch jhnen fuͤr Gefahr darauß erwachſen moͤchte/ ſolte er vnter jhnen ergriffen werden/ hielten ſie jhn nun fuͤr vnſchuldig/ ſo geziemet jhnen nicht/ jhn an die Axt zugeben/ vnnd an jhm zu Brudermoͤrder zuwerden.
Vermeinten ſie/ er lehrete vnrecht/ ſolten ſie jhn ſonſt auß jhrer Bruderſchafft fahren laſſen.
Deß behiengen ſie in zweiffel/ wolten jhn nicht heiſſen weg gehen/ vielweniger außſtoſſen.
Jn dem wurden jhm von ſeinen Goͤnnern Pferde zugeſchickt/ die lieſſen bey jhm anhalten/ ſich an ſeine Gewarſam zuverfuͤgen:
Bekam alſo von den Bruͤdern einen Abſcheid vnd Zehrpfenning/ ward widerumb frey/ als er nicht gar zwey Jahr in dem Kloſter geweſen.
Nach ſolchem verfuͤgt er ſich zu Frantz von Sickingen/ bey dem er etliche Buͤcher deß alten Lehrers Chryſoſtomi, in die Lateiſche Sprach verdolmetſchet.
Da aber dieſer Edelmann mit ſchwaͤren Kriegen behafft/ verrucket er wider gen Baſel/ da der Strauß mit den Geiſtlichen erſt recht angehen ſolte.
Erſtlich/ fand er bey Andrea Cratandro, dem Buchdrucker/ Vnterſchleyff/ vnd Auffenthalt; vnd hatte Anfangs kein Dienſt/ wuſte nicht/ wohin jhn Gott fuͤhren wuͤrde: transferirt doch Chryſoſtomum vber das erſte Buch Moſes/ prediget ſonderbarlich etlichen zuhoͤren/ vnd nahm die Profeſſion der heiligen Schrifft an/ erklaͤrete den Propheten Eſaiam.
Vnd weil Anthoni Zancker/ wegen Podagram ſeine Stell zu S. Martin nicht verſehen konte/ erlangten die Pfleger/ daß Oecolampadius Anno 1523. auffgeſtellet wurde.
Vnd weil er wider das Bapſthumb mit groſſem Zulauff predigte/ verſuchte man jhn widerumb auff deß Bapſts Seiten zubringẽ/ ſonderlich Cochlæus von Stutgart auß.
Da nun Wolffgang Weiſſenburg Leutprieſter im Spital/ Marx Berſy von Roſtoch/ Leutprieſter zu S.
Leonhard/ Bruder Hans Luthard/ Prediger zun Barfuͤſſern/ vnd Bruder Thomas Geirfalck/ zun Auguſtinern/ gleiche Lehr mit jhme trieben/ vnd die vbrige noch Baͤpſtiſche hefftig wider ſie donnerten vnd ſchalten/ befahl der Raht/ man ſolte ſich maͤſſigen/ vnd an der Schrifft bleiben.
Als Wilhelm Farellus dahin kam/ vnd mit den Predigern ob etlichen Religionsſtuͤcken ein Diſputatz vnnd Geſpraͤch zuhalten/ begehrte/ hierdurch/ ob er jrret/ Vnterweiſung zuempfahen/ wolte die Vniverſitaͤt ſeine Vnbaͤpſtiſche Schlußreden nicht laſſen eroͤrtern/ noch in dem Collegio anſchlagen/ biß deß Biſchoff Vicarius, Heinrich von Schoͤnaw/ bey Poͤn deß Banns/ die hohe Schul abgeſchreckt/ vnnd der Raht/ deſſelbigen vngeachtet/ die Diſputatz befohlen/ die auch den fuͤnffzehenden Hornung vorgangen.
Darauff wurd Doctor Oecolampius zum Kirchendienſt beſtaͤttiget/ vnnd ſchafft eines nach dem andern ab/ doch alles mit Vorwiſſen vnd Belieben deß Rahts.
Jn deß erhube ſich der Mißverſtand vber den Worten deß H. Abendmals/ zwiſchen D. Luthern in Sachſen/ vnd Vlrich Zwingeln in der Schweitz.
Ein jeder hatte ſeinen Anhang vnd Beyfall.
Vnd weil Oecolampadnis in groſſem Anſehen ſtunde/ begehrte man ſeine Erklaͤrung:
Vnd ob er ſchon es anfaͤnglich nach ſeinem Abfall/ mit Luthern gehalten/ aͤndert er doch endlich/ macht jhm ſelbſt ein eygene Außlegung/ die er gleichwol mit der Zeit fahren laſſen/ vnnd zu Zwinglen getretten.
Warumb aber ſolches geſchehen/ ſchreibet er an Melanchthon:
Es haͤtte S. Auguſtinus jhn bewogen/ ſeine vorige Meynung vom Abendmahl zuaͤndern:
Ließ auch ein gantz Jahr hernach/ ein Buͤchlein deßwegen außgehen/ von welchem Eraſmus dem Raht diß Bedencken geben:
Jhr Herꝛn/ ich hab auff ewer Begehren/ das Buch Oecolampadii, das Nachtmahl deß Herren betreffend/ geleſen:
das iſt nun/ meinens Erachtens/ ein gelehrtes vnnd wol außgemachtes Werck:
Jch wolte es auch gern ein Gottsfoͤrchtiges vnd andaͤchtiges Werck nennen/ wofern das jenige vor andaͤchtig gehalten koͤnte werden/ was der Einfaͤltigkeit der Kirchen/ von deren zuweichen es gefaͤhrlich zuwider iſt.
Vnd an ſeine Freund ſchrieb er:
Oecolampadius haͤtte ein ſo fleiſſig geſchriebenes/ vnnd mit ſo vielen maͤchtigen Gruͤnden/ auch ſo vielen Zeugnuͤſſen verſehenes Buͤchlein laſſen außgehen/ daß es auch wol die Außerwehlten ſolte in Jrꝛthumb fuͤhren.
Vnd ob man ſchon bey jhm anhielte/ gedachtes Buͤchlein/ zu widerlegen/ wolte er doch nie die Feder anſetzen/ weil es der Muͤhe nicht werth/ oder jhm vielleicht nicht fuͤrtraͤglich war.
Florimond ſetzet/ Oecolampadius ſey der Churfuͤrſtlichen Printzen zu Heydelberg Zuchtmeiſter geweſen/ haͤtte die Kutte von S.
Brigitten Orden bald abgelegt/ ein Weib genommen/ vnd nur Euſebium, Jrenen vnd Methevam gezeuget/ welches aber zuletzt geſchehen/ weil das aͤlteſte Kind bey ſeinem Tod/ nur drey Jaͤhrig war.
Zuwiſſen aber/ daß Carlſtatt bey der Vniverſitaͤt an der Reformation/ mit Vernichtung deß Bapſthumbs/ das ſeinige thaͤt/ der Biſchoff aber vnd Stattraht/ es bey dem alten Weſen lieſſen bleiben/ ohne einige Veraͤnderung/ biß gedachtes Buͤchlein herfuͤr kommen/ welches auch der Raht ſo fern offentlich zuverkauffen verbotten/ biß ſie ſich deſſen berahten/ vnd entſchloſſen haͤtten.
Eraſmus machte ſie mit obiger ſeiner Meinung jrꝛe/ aber Cantiuncula, der Rechtsgelehrte/ gieng richtig durch/ vnnd gab Oecolampadio vollen Beyfall.
Darauff gieng die Reformation an/ vnd ſtellete Oecolampadius ein Catechiſmum, oder kurtzen Vnterricht vnd Außlegung/ vber die fuͤnff Hauptſtuͤck Chriſtlicher Lehr/ welche nicht vnbillich ein Drittes/ zwiſchen Luthern vnnd Zwingeln moͤchte genannt werden/ vnnd keinem Theil ſo gar nicht zuwider ſeyn koͤnte; ja auch nicht den Widertaͤuffern.
Dann Carlſtatt hatte ſich zwar von jhnen abgethan/ vnd behielt doch noch jmmerzu den Geruch/ von der erſten Bruͤhe/ deme Oecolampadius ſchier in allem gefolgt.
Auff dem Geſpraͤch zu Marpurg in Heſſen erſchien er neben Zwingeln.
Vnd ob ſchon Melanchthon Anfangs in dem heiligen Abendmahl/ bey den duͤrꝛen Worten mit Luthern geblieben/ auch deßwegen etwas ſcharpff gegen Carlſtatt/ Zwingeln vnnd Oecolampadium geweſen/ kam er doch endlich durch Oecolampadii erwehntes Buͤchlein/ ſo weit/ daß er die Schweitzeriſche Meynung vom Zweck deß Herren Chriſti bey ſolcher Handlung ergriffen/ vnnd den Buchſtaben ſchier gar haͤtte fahren laſſen.
Albert Dürer/ der edle Mahler zu Nuͤrnberg/ gab jhm auch Beyfall.
Von ſeinem End/ ſchreibt Florimond/ redet man vnterſchiedlich:
Dann es bezeuget Luther/ der Teuffel hab jhm den Halß im Bett gebrochen: Dieſes ſey der gute Meiſter/ welcher jhm zuverſtehen gegeben/ die Schrifft waͤre mit widrigen Reden erfuͤllet; man ſolte ſehen/ worzu Satan die gelehrte Maͤnner bringen thue:
Er ſey durch die Pfeil vnd Spieß deß Teuffels geſtorben/ im ſechſten vnd achten Jeniſchen Theil.
Da er doch zuvor im vierdten Theil dieſe Wort von jhm geſchrieben:
Dem Oecolampadio hat Gott viel geben/ vñ geſchenckt vor vielen andern.
Vnd an Niclas Haußman:
Es thut mir wol wehe von Hertzen/ daß Oecolampadius, ein ſo groſſer Mann/ ſich mit ſo ſchlechten vnd nichtigen Gruͤnden hat fangen laſſen.
Vnd zu einem andernmal:
Es thut mir ſehr wehe/ daß der ſehr edle Mann/ ꝛc. D. Schluͤſſelberger ſchreibet: Er ſey tod im Bett gefunden worden/ als er zum Landgraffen auß Heſſen geſagt:
Er wolte/ daß jhm die Fauſt abgehawen were worden/ ehe er von dieſem Handel deß Abendmahls deß Herren einigen Buchſtaben habe geſchrieben:
Welche Wort Petrus Plateanus, neben andern am Heſſiſchen Hoff ſol gehoͤret vnd vbertragen haben.
Es wollen ſeine Verthaͤtiger/ den Schluͤſſelbuͤrger vor einen Zeugen nicht paſſieren laſſen/ weil er noch nicht auff der Welt/ als Oecolampadius mit dem Landgraffen geredt.
Zu deme/ einen vnverſoͤhnlichen Zorn wider die Schweitzeriſche Religionsverwanden gefaßt/ nach dem jhn Melanchthons Nachfahren zu Wittenberg/ offentlich relegiert gehabt.
Vnd der dem Brateolo, einem Baͤpſtler/ ſein Muͤhtlein zukuͤhlen/ lieber wollen Glauben zuſtellen/ als dem frommen/ vnd von Luthern ſelbſt hoch geachten Mann Simon Grynæo, welcher dazumal gelebt/ zu Baſel geweſen/ Oecolampadium in der Kranckheit beſucht/ vnd ſein Leben vnd Tod beſchrieben hat.
Da lautet es/ Oecolampadius were/ biß in den ſechszehenden Tag kranck gelegen/ haͤtte ſein Bekanntnuß fuͤr allen zu ſich erforderten Kirchendienern zu Baſel widerhohlet/ ſein Weib vnnd drey kleine Kinder geſegnet/ vnnd zur Gottesforcht vermahnet/ zu den Anweſenden geſagt:
Er hab newe Zeitung/ daß er bald bey dem Herren ſeyn werde/ vnnd dann am ſechszehenden Tag der Kranckheit/ welcher der drey vnnd zwantzigſte November/ im Jahr tauſend fuͤnff hundert ein vnd dreyſſig in Gegenwart zehen Kirchendienern/ den ein vnd fuͤnfftzigſten Pſalm Davids gantz außgebetet/ vnnd endlich ſein Leben/ in dem neun vnd viertzigſten Jahr ſeines Alters/ mit dieſen Worten beſchloſſen:
Salva me Chriſte Ieſu, mache mich ſelig Chriſte Jeſu.
Doch ſagt man/ als Oecolampadius von Zwingeln Tod vernommen/ habe er ſich ſo hoͤchlich darüber bekuͤmmert; zu welchem Elend dann ein ulcus ſuper os ſacrum erumpens geſchlagen/ dergleichen Kranckheit auch Baſilius Magnus ſoll erlitten haben.
Vnd ſolchem Verlauff gibt D.
Paulus Eberus, in ſeinem Hiſtoriſchen Calender vmb etwas Zeugnuß: D. Iohann Occolampadius, ſchreibt er/ ein Schrifftgelehrter in den dreyen Hauptſpraachen ſehr wol erfahren/ ſtarb zu Baſel in Bekanntnuß deß Sohns Gottes (dardurch Lindani, Biſchoffs zu Rurmund Bericht von ſeiner Verzweiffelung zerfaͤllt) Anno 1531. im 49. Jahr ſeines Alters.
Jtem/ D. Mattheus Dreſſer/ vnter dem ſechſten Tauſend ſeiner Hiſtorien:
Es iſt geſtorben Oecolampadius im Jahr 1531. mit einer Peſtilentziſchen Druͤſen ergrieffen.
Sein Grabſchrifft in der Hauptkirchen zu Baſel verteutſchet ſich alſo auß dem Latein:
GOtt dem Allergütigſten vnd Maͤchtigſten geweihet: Doctor Johann Oecolampadius, offentlicher Lehrer der heiligen Schrifft in den dreyen Hauptſpraachen ſehr wolerfahren/ der erſte Vrheber der Evangeliſchen Lehr in dieſer Statt/ vnd dieſes Tempels wahrer Biſchoff/ ſo wol wegen ſeiner Lehr/ als ſeines Wandels Heiligkeit aller Ehren werth/ liegt vnter dieſem kurtzen Grabſtein begraben.
Dieſer Oecolampadius beklaget in der Vorrede ſeiner außgangenen Geſpraͤchs von dem heiligen Abendmahl/ daß nicht wenige ſeiner vorigen Freunden/ nicht nur in dem Handel vom Abendmahl fehlen/ vnnd jrꝛen/ ſondern/ auch jhren Jrꝛthumb ſo hoch lieben/ daß ſie jhm vnd den Seinigen/ weil ſie ein andere Meynung gefaßt/ auch die ſchuldige Bruͤderſchafft abſchlagen/ vnnd die/ ſo jhnen nicht beyſtimmen/ dem Sathan vbergeben/ vngereumbte Sachen außſtrewen/ vnnd der jenigen Ketzereyen/ denen er allerdings Spinnenfeind/ verdaͤchtig machen.
Melanchthon war der Beſcheidenſte vnter allen/ vnd haͤtte koͤnnen auff dem Geſpraͤch zu Marpurg ſatten Bericht einnehmen/ wann er nur wollen hoͤren vnd leſen/ doch hat er mit jhrer Schwachheit jmmerzu Gedult getragen/ vnd verhofft/ es werde der rechte Verſtand deſſelben Streits/ als ein Kern deß Chriſtenthumbs/ den Ergernuͤſſen der Kirchen vorzukommen/ durch beſondere Schreiben vnter den Gelehrten beylegen; in deſſen Verbleibung er gleichwol nicht ſaumſelig anſtehen wollen; aber keines wegs ſein Gegenpart/ weniger den Melanchthon zuverkleinern/ dann nur/ daß derſelbige/ ſampt ſeinem gantzen Anhang/ in dieſem Stuͤck/ der Warheit zuſtewer/ deß gemelten Jrꝛthumbs vberwieſen werde.
Der zwey vnd zwantzigſte Diſcurß.
Von Caſpar Schwenckfeld/ ſeiner Lehr/ Leben vnd Tod: Vrtheil von jhm/ vnd der Geiſtlichen Eyffer.
Wer der erſte Widertaͤuffer geweſen.
Wie Luther wider ſie verfahꝛen.
Von Thoma Muͤntzern.
Von der Widertaͤuffer Lehr vnnd Leben/ vnd Verfolgung.
Von Iohanne Calvino, boͤſes vnd gutes.
ES geſchah zwar ein groſſer Abfall vom Bapſthumb/ doch wolten die Abtruͤnnigen nicht alle Luthern vor ein andern Bapſt halten/ noch allen vnd jeden ſeinen Meinungen beypflichten; in Erwegung/ einem jeden ſo viel erlaubt/ als jhme Luthern.
Vnd da derſelbe die Außlegung der heiligen Schrifft anderſt/ als der Roͤmiſche Stul doͤrffen vortragen/ auch das Gelaiß der alten Kirchenlehrer/ die er vmb ſo viel verwarffe/ daß er ſie zu Richtern in Glaubensſachen nicht wolt hoͤren/ verließ/ weiſt er Zwingeln/ Carlſtatten/ Oecolampadio, ja dem Schwenckfeld den neben Weg.
Dann Caſpar Schwenckfeld/ ein Edelmann auß der Schleſien/ von Oſſingen/ ein wolberedter Mañ/ ließ ſich beduͤncken/ der Baͤpſtler Lehr wer zwar jrrig/ Luthers Meinung in vielẽ Stuͤcken von Zwingeln widerlegt/ Zwingels Vorgeben viel nidriger vñ fleiſſiger/ als Carlſtatts hohe Gedancken/ Carlſtatts Einbildungen dem Buchſtaben zuſehr verhaßt/ vnd der Widertaͤuffer Vnbeſtaͤndigkeit gantz gefaͤhrlich:
Darumb fieng er ein gantz andere Manier an/ entlehnt von einem jeden/ was jhm dienete/ vnd wolte es mit keinem halten.
Sein fuͤrnehmſter Punct war vom Fleiſch Chriſti/ vnd deſſelben Herꝛlichkeit/ in welchem Stuͤck er ſich nicht gantz an Tag gab/ ſondern eben deß wegen etlicher laͤngſtverdampter Jrꝛthumb verdaͤchtig machte.
Dann er ſetzte/ das Fleiſch Chriſti hab kein Creatuͤrlichen/ ſondern ein vbernatürlichen vnnd newen Anfang auß deß Vatters Saamen/ das iſt/ auß dem heiligen Geiſt/ alſo/ daß Chriſtus der Menſchlichen Natur eines Tuͤrcken/ oder Vnglaubigen nicht gleich were/ weder ein Himmliſch/ noch ein jrꝛdiſch Geſchoͤpff/ ſondern nach beyden Naturen auß GOtt geboren.
Chriſtus hatte nach beyden Naturen gelitten/ gleich wie Er nach beyden Naturen auß der Jungfrawen geboren.
Wann ſeine Menſchheit ein Creatur were/ machten ſie alle ſeine Anbeter zu Abgoͤttiſchen Leuten.
Gehet darauff weiter/ vnd lehret/ die Menſchheit Chriſti/ oder ſein Fleiſch/ ſey vergoͤttet/ vnd in das Goͤttliche Weſen auffgenommen/ vnd bliebe doch Menſchheit vnd Fleiſch:
Alſo/ daß das Fleiſch nach der Menſchlichen Natur eben das iſt/ was das Goͤttliche Weſen vnd Natur iſt/ die Menſchheit/ der Leib/ iſt gantz Geiſtlich/ Goͤttlich/ ja eben das/ was GOtt/ vnd das Goͤttliche Weſen iſt.
Der gantze Chriſtus iſt nach den beyden vereinigten Naturen/ gantz eines Weſens mit dem Vatter/ vnd heiligen Geiſt; vnd in einem Grad/ Wuͤrde/ Macht/ Weſen/ Majeſtaͤt/ durchauß dem Vatter gleich.
Auß dieſem Punc hat er einen andern von der Widergeburt gezogen/ der jnnere Menſch ſey auß dem Fleiſch Chriſti/ vnnd auß ſeinen Beinen geboren/ oder gezeuget:
Dannenhero ſey einem ſolchen Widergebornen gantz leicht/ muͤglich vñ erfrewlich/ das Geſetz Gottes zuhaltẽ.
Die Gerechtfertigung wer eben die Widergeburt/ vnd der Glaub Chriſtus ſelbſt im newen Gehorſam/ dadurch die zugemeſſene Gerechtigkeit/ vñ ſolcher Verdienſt Chriſti falle/ aber die weſentliche Gerechtigkeit deß Menſchen gelte:
Vnd muͤſte fuͤr das erſte die Widergeburt da ſeyn; darnach die Lebendigmachung folgẽ/ darauff kom̃e die Anruffung/ nechſt vor der Gerechtmachung/ nach welcher der Menſch der goͤttlichen Natur theilhafftig werde.
Der ander fuͤrnemſte Punct iſt vom Wort Gottes/ daß daſſelbe kein anders ſey/ als Chriſtus ſelbſt/ auß dem Mund deß Vatters; kein Thon/ oder Buchſtaben/ ſondern Geiſt/ Leben/ Macht/ vñ das Weſen Gottes ſelbſt/ das auch ohne einiges Mittel der Creaturen/ oder Werckzeug in die glaubige Seel eingehe/ alſo/ daß die Juden zwar die H. Schrifft/ aber nicht das Wort Gottes haben/ vñ Chriſtus ſich ſelbſt geprediget hätte/ auch die Prophetiſche vñ Apoſtoliſche Schrifften ein euſſerlich vnd corperlich Wort Gottes/ nicht aber das lebendigmachende Wort Gottes/ durch welche die Seelen geſpeiſet werdẽ/ inhalten.
Dannenher verſichert er/ Gott wuͤrcke nit durch das euſſerliche Wort/ als durch ein Werckzeug/ oder Mittel/ ſondern alleinig durch den Mitler/ den Menſchẽ Jeſum Chriſt/ von welchem das geſchriebene vñ geſprochene Wort zeugen.
Der Vatter rede den Sohn/ vnd ſich ſelbſt; der Sohn rede ſich ſelbſt/ vnd den Vatter; der H. Geiſt rede ſich ſelbſt/ den Vatter/ vnd den Sohn.
Zu dieſen vnd andern mehren Puncten hat dem Schwenckfeld Anlaß gebẽ/ daß auf die angefangene Reformation kein Nachdruck/ weniger aber Beſſerung deß Lebens erfolgen wollen:
Darumb zog er hin vnd her in der Schleſien/ macht jhm Velten Krautwald/ ein Dumherꝛn.
Vnd Johan Sigmund Wernern/ Predigern zur Lignitz/ ſampt etlichen andern beyfaͤllig.
Da man jhn nun/ wegen Verachtung deß Predigampts/ zu Red ſetzte/ vnd er jm̃er fortfuhr/ gebot jhm Hertzog Fridrich/ ſein Land zuraͤumen/ bevorab/ weil er/ wegen der Zwinglianer vnd Widertaͤuffer wolte verdaͤchtig werden.
Er fuͤgt ſich zu Luthern/ der jhm fuͤrhielt/ es weren ja Chriſti Predigten ſelbſt nit jedemal krafftig geweſen/ dz Volck zubekehren.
Von jhm erhub er ſich nach dem Land in Schwaben/ ließ ſich zu Augſpurg/ Vlm/ Nuͤrnberg/ Tuͤbingen/ Straßburg/ vnd allenthalben hoͤren.
Zu Straßburg bracht er den Wolffgang Capito dahin/ daß er die geiſtliche Nieſſung im Abendmal/ da der Menſch vom euſſerlichen auffs him̃liſche Brod gewieſen wird/ jhm gefallen ließ.
Zu Vlm diſputirt er fuͤr dem Raht wider Martin Fechten.
Zu Augſpurg ſetzt er ſich/ ob er ſchon jederweilen außreyſete/ vnd hielt in ſeinem Hauß Verſamlungen/ bey welchẽ er den Geiſt/ der ohne Mittel deß gepredigten Worts/ innwendig in den Hertzen wirckete/ wunder ſehr herauß ſtriche.
Er ſchreibt/ wie er in 28. Jahren hab 50. Buͤcher laſſen in Truck außgehen/ vnd beſucht ſeine Freund fleiſſig mit ſchreiben/ jederweiln ließ er die Feder ſtreichẽ wider Luthern/ Melanthon/ Fabern/ den Koͤnig in Vngarn/ vñ andere mehr.
Luther kont jhn gar nit dulden/ vnd ſpricht:
Derhalben michs nit wenig befrem̃det/ vnd mir Gedancken macht/ daß Schwenckfeld ſo koͤrꝛe vnd kuͤhn iſt worden/ ſich mit Schrifften vnd Buͤchern an mich zumachen/ weil er weiß/ daß er mein vnverſuͤhnter Feind iſt/ erſtlich in dieſer Sachen deß H. Sacraments/ welches er in der Schleſien zu eytel Brod vnd Wein gemacht hat/ ſo viel tauſend Seelen verfuͤhret/ dafuͤr keine Buß gethan/ ſondern/ wie Salomon ſagt: exultat in rebus peſſimis, als haͤtte er wol gethan/ vñ doch gedenckt/ der Luther muͤſſe ſeiner Brieff vñ Buͤcher fro werden.
Dann darauff ſolte wol ein Wahn erwachſen/ als wer Luther mit Schwenckfeld/ vnd den Schwermern gut eins/ vnd haͤtte alles widerraffen/ nehmen vnd geben einander Brieff vnd Buͤcher/ als gute Freund/ ꝛc. Jtem/ gehe nun hin/ vnd ſage/ daß Stenckfeld (dann alſo pflegte er jhn mit verkehrtem Namen zunennen) nit den H. Geiſt habe/ weit vber die drey H. Geiſter/ Carlſtatts/ Zwinglens vñ Oecolampadii.
Ja Luther vbergab jhn/ nach ſeiner hefftigen Manter/ mit den Sacramentierern vnd Zwinglianern/ kuͤrtz fuͤr ſeinem End/ gar dem Teuffel.
Jn ſumma/ Schwenckfeld war allenthalben heimlich angenehm/ vnd offentlich verfolgt/ in der Schweitz vnd Schleſien/ in Schwaben/ Heſſen vnd Sachſen/ alſo/ daß die Kirchendiener zu Braunſchweig/ vnd dann zu Hanoverein Vrtheil wider jhn ergehen laſſen.
Vnd die Fuͤrſten ſelbſt durch ein Außſchreiben auß jhrer Verſamlung Jedermaͤnniglich vor jhm warneten/ vnnd ſeine Bücher verbotten.
Demnach fand Schwenckfeld groſſen Anhang/ vnd ſtarb endlich zu Vlm/ den 10. Chriſtmonat/ im Jahr 1561. da er ſich heimlich hielte/ vergraben in einen Weinkeller/ im zwey vnd ſiebentzigſten Jahr ſeines Alters.
An ſich ſelbſt ein Exemplariſcher/ frommer Gottſeliger Mann/ welches dann ſehr viel zu Befoͤrderung ſeiner Lehr geholffen:
Jn den Sprachen/ außerhalb etwas Latein/ nicht erfahren/ dannenhero er etwan verſtoſſen/ als im fuͤnff vnd achtzigſten Pſalm Davids ſetzet Luther alſo:
Ach daß ich hoͤren ſolte/ daß GOtt der redet.
Nun ſtehet im gemeinen Latein/ (welches dem heiligen Hieronymo, ohne Zweiffel vnbillich/ wird zugemeſſen/ der doch in Hebraͤiſcher Spraach ſchier ſeines gleichen nicht gehabt/ vnd den Fluch wol wuſte/ daß man nichts von/ noch zu Gottes Wort thun ſolte)
Jch wil hoͤren/ was der Herr in mir redet.
Auff welches (in mir) Schwenckfeld veſt gebawet/ vnnd jmmerdar in ſeinen Geſpraͤchen/ auch Schrifften darauff getrungen/ man muͤſte den Geiſt jnnwendig hoͤren reden/ vnd deßwegen ſey das euſſerlich hoͤren vnd predigen vmbſonſt.
Die jenigen/ ſo ohn einig Abſehen/ oder Nachdencken Schwenckfelds Lehrpuncten vberlegen/ koͤnnen jhm nicht ſo gar vngleich geben/ als der geſucht/ ſich je laͤnger je beſſer zuerklaͤren/ auch Vnterricht einzunehmen/ wann man jhm nur mit ſanfftmuͤhtigem Geiſt haͤtte begegnen wollen/ vnd durch Verſchimpff- vnd Verfolgung nicht weiter zugehen/ anlaß gegeben haͤtte: Sonderlich/ da er ſich zu Schmalkalden bey der Verſamlung anmeldete.
Vnd iſt wunderſam/ daß bey allen Trennungen im Geiſtlichen Kirchenweſen ein ſolch Vberſehens mit vnterlaufft.
Dann eben dieſes beklagten die Baͤpſtler/ als Luther wider den Ablaß anfieng zuſchreyen:
Man haͤtte gemach mit dem Moͤnch verfahren/ vnd alle Mittel vnd Wege/ jhm das Maul zuſtopffen/ ſuchen/ ehe den Ablaß auffheben/ oder doch verbeſſern ſollen.
Vnd was klagt Carlſtatt/ Zwingeln/ Haußſchein/ auch dieſer Schwenckfeld anders/ als daß Luther allzu eygenſinnig/ keinen Menſchen wollen hoͤren/ alles nach ſeinem Kopff anordnen vnd ſetzen.
Darneben alle andere/ die was weiters geſucht/ oder funden/ vnbeſonnener/ ja vn-Chriſtlicher Weiſe/ alſo bald dem Teuffel heim gewieſen/ vnnd ſich wol bey einem thewren Schwur/ auff ſeiner Seelen Seeligkeit vermeſſen/ dieſer vnd jener glaube nicht/ daß ein Gott im Himmel ſey.
Gegentheils Buͤcher lieſe der Teuffel/ von vnten vnnd von oben auß/ ꝛc. ſo weit verfuͤhret Eyffer vnd Zorn.
Noch hatte Luther ein andere Waͤſche mit den Widertaͤuffern/ die jhm viel Muͤhe machten.
Von jhrem Vrheber ſind vnderſchiedliche Meynungen:
Dann Hoſius, Eckius vnd Lindanus, nennen Balthaſar Hubnitzern von Friedberg/ der auch etliche Buͤchlein ſeiner Lehr außgehen/ vnnd an Tag kommen laſſen/ zu Zuͤrich ſein Jrꝛthumb abgelegt/ wider angenommen/ in Maͤhren getragen/ vnd daſelbſt mit ſeinem Tod im Fewer verſiegelt.
Bullinger vnnd Melanchthon/ nennen Niclas Storcken; Melanchthon vnnd Eraſmus Alberus, den Carlſtatt; Antonius Corvinus aber den Zwingeln.
Doch befind ſich/ daß Thomas Muͤntzer den erſten Grund ſolcher Lehr gelegt hat.
Melanchthon ſchreibet alſo: Geſehen hab ich an Niclas Storcken/ welcher zum erſten das ſchaͤndliche Widertaͤufferiſche Gifft in Teutſchland außgeſaͤct/ vnd groſſe Vnruhe vervrſacht hat.
Derſelbe gab Luthern zuverſtehen/ was Geſtalt GOtt jhme im Traum ſeinen Willen geoffenbaret/ daß/ naͤmlich/ ſeine Außerwehlten/ vermittels deß Storcken Anleytung/ auff Erden herꝛſchen wuͤrden/ vnd daß Storck die Kirch reinigen ſolte.
Muͤntzer gab fuͤr in ſeinen Predigten/ GOtt haͤtte jhm eingeben/ er ſolte die ſtrenge Religion deß Bapſts/ vnd die Libertiniſche/ oder freye Sect deß Luthers/ vertilgen/ vnd das Mittelhalten: Gleich wie Muhammed auch vorgab/ Moſes wer zuſtreng/ vnd Chriſtus zugelinde.
Er pflegt vnter dem Schein der Heiligkeit/ die groſſe vnd kleine/ ja die allergeringſte Laſter zuſtraffen/ vnnd das Volck zum Faſten/ Beten vnd ſtrengen Leben zuvermahnen.
Menno, ein ander Lehrer ſchreibet:
Die fleiſchliche vnd liederliche Lehr Luthers/ hatte dieſes fleiſchliche vnd liederliche Volck in ein ſo groſſe Gottloſigkeit gefuͤhret/ daß dergleichen kein groͤſſere vnter den Tuͤrcken vnd Tartarn gefunden haͤtte werden koͤnnen.
Sie maßten ſich der Verzuckungen an/ vnd deß jnnerlichen Geſpraͤchs mit GOtt/ gaben vor/ wir weren alle Adams Kinder/ darumb vnbillig/ daß einer reich/ der ander Arm ſeyn ſolte/ vnd bringen alles zuſammen/ da ein jeder von dem groſſen Hauffen nahm/ was ſeine Notturfft erforderte/ doch vnter einem Verwalter vnd Auffſeher.
Luther ſahe Muͤntzern Anfangs durch die Finger/ da er aber den groſſen Anhang/ vnd die widrige Lehr ſahe/ ſpitzter die Feder wider jhn/ vnd nennet jhn ein gebornen Teuffel/ mit Befehl/ an die naͤchſte Staͤtte/ ſolche newe Prediger zuvertreiben.
Als nun gedachter Muͤntzer/ jhm ein groſſe Menge Volcks anhaͤngig gemacht/ lieffert er den Fuͤrſten eine Schlacht/ entrann nach Franckenhauſen/ erzeigt ſich trotzig gegen Hertzog Georgen in Sachſen/ verlacht deß Henckers Macht/ ſo offt er mit dem Rad auff ſeine Glieder ſtieß/ befahl noch auff dem Rad liegend/ die Fuͤrſten ſolten die Bibel fleiſſig leſen/ vnnd trohete den Richtern vnd Henckersknechten groſſe Straaff.
Lambertus Hortenſius ſchreibet/ das in Teutſch vberſetzte Buch Lutheri, von der Chriſtlichen Freyheit/ ſey zum Theil ein Vrſach dieſer Weitlãufftigkeit in der Chriſtenheit geweſen/ deren vier Saͤulen vnnd Haͤupter waͤren/ naͤmlich/ Hubintzer/ Storck/ Muͤntzer vnnd Menno.
Denen folgten Cantius zu Wormbs/ Johann Matthes/ ein Becker auß Holland/ Johann von Leyden/ ein Schneider/ Knipperdolling/ vnd andere viel:
Was dieſelben vor ein Vnweſen zu Muͤnſter in Weſtphalen angeſtellet/ ſol an ſeinem Ort gemeldet werden.
Sie halten ſich zu dem Feldbaw vnd Handwerck/ reden wenig/ ſchweren nicht/ wann es auch gleich die Obrigkeit erfordert/ halten das Abendmahl ſchlecht hin/ zur Gedaͤchtnuͤß deß Todes Chriſti/ vnnd zum euſſerlichen Zeichen jhrer Bruderſchafft/ vnd das halten ſie zweymal im Jahr/ da ſitzen Mann vnd Weib durcheinander/ vnd verreytzen ſich zur Andacht/ mit groſſer Zucht/ brauchen keine Kirchen/ ſondern verſamlen ſich/ wo ſie koͤnnen/ in den Haͤuſern/ vnnd in den Waͤlden; beten ſo andaͤchtig/ daß auch die Zaͤhren vnd Thraͤnen erfolgen; predigen ohne ſtudieren/ wie es jhnen der Geiſt eingibt/ vnd heiſt einer den andern auffhoͤren/ tritt an deß vorigen Stell/ vnd macht es beſſer/ wann er kan: Sie verwerffen den Kindertauff/ als vnverſtaͤndig/ vnnd wollen die Bekanntnuß zuvor anhoͤren.
Dann wer den Tauff begehrt/ der erſcheinet in der Verſamlung/ vnd wann keine Hindernuͤß nach ſeiner Bekanntnuͤß vorfaͤllet/ wird er/ nach dem er von der Erd außgeſtreckt/ wider auffgeſtanden/ getaufft/ wie ſonſten gebraͤuchlich/ vnd legt ab alle Aempter vnnd Ehrentitul.
Wer ſich begehrt zuverheurahten/ meldet ſich an; dann wird jhm vnter Vieren die Wahl gegeben/ eine herauß zuwehlen; gefiel jhm aber keine/ muͤſte er noch drey Jahr warten/ biß man jhm widerumb Erlaubnuß/ vnd die obige Wahl wider geſtattet:
Vnd iſt ein falſche Aufflag/ die Weiber bey jhnen weren gemein; zu welchem Wahn das abſchewliche Vnweſen in Weſtphalen Anlaß geben.
Doch iſt zuwiſſen/ daß ſie ſich in mehr/ dann dreyſſig Gattungen/ ja in ſiebentzig Secten/ wie Sebaſtian Franck wil/ trennen/ nach dem die Freyheit deß Geiſtes ſie zu widerſprechen/ oder ſich zuſondern antreibet.
Melchior Hoffmann kam nach Embden in Oſt-Frießland/ vnd tauffete viel Leut/ reyſet nach Straßburg/ vnnd ſtarb daſelbſten im Gefaͤngnuͤß.
Er/ vnd ſeines gleichen entſchuldigten die Muͤnſteriſche Vnthat/ durch die Vnwiſſenheit; ſintemal/ ſie das Schwerd gar nicht/ auch das Leben zuretten/ fuͤhreten/ ja keinen Bruder ſchluͤgen.
Es haben die Lutheraner mit jhnen vielfaltig diſputiret/ vnd wenig außgerichtet: Alſo auch die Schweitzer/ vnnd ſonderlich Oecolampadius, wie auch die Genffer.
Sie berufften ſich Anfangs ſehr auff Zwingeln/ Carlſtatt vnd Oecolampadien/ als weren dieſe hochanſehenliche Maͤnner jhnen beypflichtig.
Da es aber fehl ſchlug/ blieben ſie dannoch auff jhrer Meynung/ verwarffen alle Kirchenlehrer/ als jrꝛige Menſchen; wie auch die hohe Schulen/ auff welchen der Geiſt gedaͤmpfft/ vnd der Verſtand gefangen werde.
Es hielten etliche vnter den Gelehrten darfür/ man haͤtte jhnen/ wegen deß Kindertauffs/ nachgeben koͤnnen/ inſonderheit auff Zwingliſcher Seiten; vnd die Apoſtoliſche Einfalt/ ſo wol im Leben/ als in der Lehr/ wider einfuͤhren/ ſo wuͤrden die Neben-Jrꝛthumb/ daß Chriſtus ſein Fleiſch vom Himmel gebracht/ daß kein Chriſt ein Obrigkeit ſeyn/ oder das Schwerd fuͤhren koͤnte/ daß alles in der zeitlichen Nahrung muͤſte gemein gelten/ vnnd dergleichen/ wol von ſich ſelb fallen vnd vergehen:
Darumb ſie auch zu Genff ſo hart auff außdruͤcklichen Befehl die Kinder zutauffen/ getrungen/ vnd nicht geachtet/ daß man jhnen vorgeworffen:
Ob dann gar keine Kirch von der Apoſteln Zeiten/ biß auff jhre Ankunfft deß Jahrs 1522. were auff Erden geweſen?
Jſt demnach darbey blieben/ daß man ſie allenthalben vertrieben/ vnnd nirgends leyden wollen/ ohne im Marggraffthumb Maͤhren/ da ſie biß in ſiebentzig tauſend in der Anzahl ſich vorzeiten vermehret hatten.
Sie laſſen ſich durch ein ſondern Vorſteher regieren/ der etliche alte Beyſtaͤnder zu Raͤhten vmb ſich hat.
Neben dieſem iſt ein geiſtlicher Vatter/ der ſie in Religionsſachen vnterweiſet; derſelb verricht das Gebet in jhren taͤglichen Verſamlungen/ mit lauter Stimm/ vnd zuſammenſchlagenden Haͤnden/ darunter die andern zwar die Haͤnd auch zuſam̃en ſchlagen/ doch kein Wort reden/ ſondern hefftig ſeufftzen; darauff gehet ein jeder zu ſeiner Arbeit.
Auch haben ſie ein gemeines Haupt jhrer gantzen Kirchen/ doch dermaſſen geheim vnd verborgen/ daß derſelb nur den jhren bekannt/ vnnd benebens bey hoher Straaff niemand anders mag offenbaret werden.
Wann ſie das taͤgliche Mahl einnehmen/ mochte man ſie vor die ſtrengſte Ordensbruͤder anſehen; ſitzen auch nicht vber ein Viertheil Stund/ halten die Haͤnde fuͤr den Mund/ vnd reden kein Wort/ ſondern betrachten vnd beten im Hertzen/ ſampt/ weren ſie im Geiſt verzuckt.
Vor jhnen ſtehet ein alter Auff ſeher/ der ſie nach einander ohn einiges Wort beſchawet.
Bald geht ein jeder vngegruͤſt/ vnd vngeſprochen zur Arbeit/ bey welcher ein gleiches Stillſch weigen im Gebrauch iſt/ vnd wird die Arbeit auff dem Feld bey Dreyſſigen/ ſo wol/ als in der Statt embſiglich/ ohne vmb ſich gaffen getrieben.
Bey Naͤchtlicher Arbeit ſind die Weiber in abgeſonderten Zimmern/ da eine Lampe/ mit einer Rauchroͤhr in der Mitte hanget.
Vnd ob ſchon ſie vnterweilen nohtwendig einander beſprechen muͤſſen/ geſchichts doch mit hoͤchſter Stille/ vnd wenig Worten/ auch wol in der Kirchen:
Darzu ſie ſich dann von Kind auff gewehnen/ alſo/ daß vier oder fuͤnff Kinder in der Schul auff einer Banck ſo ſtill ſitzen/ als werens Goͤtzenbilder/ alle auff einerley Weiſe gekleidet.
Die Haͤuſer haben gemeiniglich jhren Tag von oben/ vnd nicht von den Seiten/ innwendig ſehr ſauber:
Wann die Stund auffzuſtehen kompt/ gehet einer/ der darzu verordnet iſt/ herumb rufft vnd ſchreyt:
Auff/ Bruder/ auff.
Am Sontag gehen allezeit Paar vnd Paar miteinander durch die Doͤrffer vnnd Schloͤſſer/ ſchwartz gekleidet/ mit einem Stecken in der Hand.
Jn allen Wirtshaͤuſern kehren ſie ein/ ſetzen ſich nahe bey den Tiſch/ zu den Gaͤſten/ fahen an vom Juͤngſten Gericht/ von der ewigen Pein/ von der Hoͤlle/ von den Teuffeln/ wie dieſelben der vnbußfertigen Leiber vnd Seelen peinigen vnd quelen/ zureden:
Vnd wann ſie vermercken/ daß die Zuhoͤrer trawrig vnd zaghafft werden/ alsdann troͤſten ſie dieſelbigen/ vnd zeigen jhnen die Mittel/ ſich von der Hoͤllen zubefreyen/ vnnd in den Himmel zukommen/ was Geſtalt man zur Bekehrung gelange/ vnd ſich tauffen muͤſſe laſſen.
Sie halten keine Feſt oder Feyertage/ ſondern arbeiten ohne vnterlaß.
Wer vnter jhnen ſuͤndiget/ murꝛet/ ſchweret/ oder mit Wein ſich vbernimbt/ den ſchaffen ſie auß jhrer Geſellſchafft/ vnd nehmen jhn ſchwerlich/ nach langer Buß/ wider an.
Dieſer Geſtalt leben die Maͤhriſche Widertaͤuffer in der Gemeinſchafft/ bericht Florimond/ vnd in einer ſo guten Ordnung vnnd Policey/ daß es jhnen kein Kloſter bevor thut.
Bey dieſem Boͤhmiſchen Vnweſen/ da der Keyſer kein andere/ als ſeine Romaniſche Religion dulden wollen/ ſind ſie in Polen/ laͤngſt den Schleſiſchen Grentzen gewichen.
Die in Holland/ zu Groͤningen/ vnnd anderſtwo/ hattens ſchier auff dieſen Schlag/ etwas wenigs nach Gelegenheit der Ort veraͤndert.
Hie koͤnnen wir nicht vorbey/ weil Iohannis Calvini in den Hiſtorien offtgedacht wird/ vnnd Zwingelns Namen ſehr in Abgang kommen/ daß man denſelbigen Theil vnter den Proteſtierenden/ ſo wider den Bapſt vnd Luthern ſtehen/ nicht ſo viel Zwinglianer/ als Calviniſten/ nennet/ was vor gutes vnnd boͤſes auch von jhme zufinden ſey/ allhero zuſetzen.
Bolſecus ein Medicus, vnd nach jhm viel Baͤpſtiſche Scribenten/ ſetzen/ Calvinus ſey ein ſo gottloſer Menſch geweſen/ daß er in ſeinem Vatterland auß einem Kloſter entlauffen/ einem Ehemann das Weib geſchaͤndet/ auch darüber ergriffen/ vnd vbel zerſchlagen/ ja/ deß Sodomitiſchen Grewels vberzeuget/ zum Fewer verdampt/ auff deß Biſchoffs Fuͤrbitt aber ſey die Straaff gemiltert/ vñ mit einem fewrigẽ Eiſen jhm eine Lilie auff ſeine Schultern gebrand worden/ darauff er auß ſeinem Vatterland entweichen muͤſſen.
So wird jhm dann Schuld gegeben der Sodomi/ vnd daß er mit einem aufgebranden Zeichen/ ſich vnter die Frembden begeben/ daß er ſein Namen geaͤndert/ da er zuvor Cauvinus geheiſſen/ daß er begehrt/ man ſolte den Sontag abſchaffen/ vnd an ſtatt deſſelben/ den Freytag feyren/ daß er von den Genffern nicht wider begehrt worden/ nach dem er einmal zu Straßburg ſich geſetzt gehabt/ were auß Geitz daſelbſt gewichen/ daß er Chriſti/ vnd der Heiligen Bilder nidergeriſſen/ vnd ſein Bild an die Stelle verordnet/ daß er doͤrffen lehren/ er ſey ein Prophet/ vnd koͤnne nicht jrꝛen; Ja/ einen angemaßten Toden wollen aufferwecken/ vnnd denſelbigen recht tod gefunden/ daß er den Aufflauff zu Amboiſe, vervrſacht/ daß er ſich mit den Allmoſen-Geltern bereichet/ vnnd ſolche auff Wucher geliehen/ daß er Gottslaͤſterlich geſtorben/ vnnd von den Laͤuſen gefreſſen worden/ vnd in dem vbrigen ein ſehr vngelehrter Mann geweſen.
Dieſes vnd anders mehr widerlegt Beza, vnter dem 18. Auguſti/ deß Jahrs 1564. als Calvinus den vorigen May dieſe Welt geſegnet hatte/ mit dieſen Worten:
Iohann Calvin iſt geboren zu Noyon, vnfern von Vermandos, in der Picardey/ im Jahr 1509. den 8. Julij: Seine Eltern/ Gerhard Calvin/ vnd Johannet Frantzin/ hatten Gunſt bey den Mommoren/ den Edelſten deß Lands/ thaͤten dieſen jhren Sohn/ zu jhnen/ vnnd mit jhren Kindern nach Pariß/ da Calvinus vnter Maturino Corderio, geſtudieret:
Bald kam er in die Schul zum Spitzberg/ vnter einen Spanier.
Wie er nun zu der H. Schrifft Luſt hatte/ erwarb jhm ſein Vatter bey dem Biſchoff ein Beneficium, in der Cathedral-Kirchen/ ſampt einer nahen Dorffpfarꝛ.
Bald wolt jhn ſein Vatter zu einem groſſen Mann/ durch die Juriſterey machen; darumb begab er ſich nach Orleans/ bald nach Bourges, da er in den Neben-Stunden von Melchior Wolmar/ einem Teutſchen auß Rohtweil/ die Griechiſche Spraach gelernet.
Nach ſeines Vatters Tod begab er ſich nach Pariß/ vnd war gantz verdaͤchtig/ wegen der Religion.
Bald verfuͤgt er ſich nach Saintorgc, vnd nach Nerac zu Iacobo Fabro Stapulenſi, den die Sarbona verfolgte/ aber die Koͤnigin zu Navarra beſchuͤtzte.
Anno 1534. begehrte Servetus ſeines Geſpraͤchs/ in Pariß/ ſtellet ſich aber nicht ein:
Darauff kam er abermal nach Orleans/ vnd weil man die Abgefallene ſengte vnnd brennete/ zog er nach Baſel/ vnd lernet von Simon Grynæo, vnnd Wolffgang Capitone, die Hebraͤiſche Spraach.
Vnd weil man in Franckreich die Abgefallene vor Widertaͤuffer außſchrye/ ſtellet Calvinus das erſte mal ſeine Chriſtliche Vnterweiſung/ vnd vberſchrieb es Koͤnig Frantzen: Begruͤßt auch die Hertzogin zu Ferrar/ als eine Liebhaberin der newen Religion/ kehrt wider in Franckreich/ wolt ſeinen einigen Bruder Antoni mit ſich nach Straßburg nehmen/ muſte aber einen weiten Vmbſchweiff/ wegen der Kriegsvoͤlcker/ thun/ vnd kam alſo nach Genff/ da jhm Farellus den Zorn Gottes angekuͤndet/ wann er bey jhnen nicht bleiben wolte.
Darauff ließ er ſich Anno 1536. vor einen Prediger vnd Profeſſorn beſtellen.
Bald hatte er zufechten gegen dem Widertaͤuffer/ vnnd dann gegen einem genannt Caroli, vber dem Artickel der heiligen Dreyeinigkeit.
Vnd weil die Buͤrgerſchafft vneinig/ brachten es etliche Meutmacher/ als Pereinne der Hauptmann/ Grimaldus der Syndicus, fürnemlich dahin/ daß Calvinus mit zween andern Pfarꝛern/ jnnerhalb dreyen Tagen weichen muͤſſen.
Alſo fuͤgt er ſich nach Straßburg/ wurd Profeſſor der H. Schrifft/ vnnd richtet auff ein Frantzoͤſiſche Kirch/ mit allem Zugehoͤr.
Vnd als der Cardinal Sadoletus die Genffer/ durch ein zierlich Schreiben wider zu dem Bapſthumb wolte verleyten/ beantwortet Calvinus daſſelbige Schreiben nach allen Gruͤnden.
Auff den Reichstag nach Wormbs wurde er verſand/ Anno 1541. vnnd dann nach Genff inſtaͤndig beruffen/ da er gute Ordnung in die Kirch eingeführet/ viel Tractaͤtlein geſchrieben/ viel Feinde hindertrieben/ ſo wol vnter den Frembden/ als Jnnheimiſchen.
Endlich/ kam Ierom Bolſecus, auß dem Kloſter/ hielte ſich/ als ein Medicus, wurd zu Ferrar außgewieſen/ von der Fũrſtin/ vnd zu Genff nicht viel geachtet/ der von Calvino die oben angezogene Laſter außgeſtrewet/ vnd allen andern Gehaͤſſigen dergleichen zuthun/ Anlaß gegeben.
Servetus betruͤbte die Kirchen damals auch/ vnd wurde/ als ein Gottslaͤſterer/ zu Genff enthauptet.
Vnd Caſtellio widerſprach etliche Hauptartickel/ ſonderlich/ von der Gnadenwahl.
Noch muſte Calvinus nach einer ſchwaͤren Kranckheit/ nach Franckfurt am Mayn/ vnd die Strittigkeiten in ſelbiger Frantzoͤſiſchen Gemeind ſchlichten/ vnd dem Weſtphalo, der alles Vbels von den Reformierten redete/ vnd ſchriebe/ zu antworten.
Hernach machte Gentilis vber dem Artickel von der Gottheit/ auch loſe Haͤndel:
Wie auch Ochinus, Alciatus, Blandrata, vnd Stancarus, biß er endlich den 27.
May 1564. im Herrn ſanfft iſt entſchlaffen:
Vnd ſind die Schmaͤhkarten etliche Jahr nach ſeinem Tod außgangen/ darwider ſich Beza, vnd andere nach jhm gelegt/ allerhand Zeugnuͤſſen von Galvini gantzem Wandel vnd End ſcharpffſinnig gezogen/ vnd vor allen Dingen eine Atteſtation auß dem Protocoll zu Noyon herfuͤr gebracht/ anderer Staͤtte/ als Baſel/ Straßburg vnd Genff zugeſchweigen.
Weil ſich nun nicht findet/ daß Calvino dergleichen/ weder von Sadoleto, noch Perrino dem Hauptmann/ noch Grymaldo dem Syndico, noch von einigem andern ſeiner abgeſagten Feinde/ bey Leben ſey vorgeruckt worden/ iſt es einer gehaͤſſigen Aufflag/ vnd Beſchmitzung aͤhnlicher/ als einer Geſchichte.
Ob gleich D. Schluͤſſelbuͤrger/ neben Lindano, vnnd andern/ alles/ wie geſagt/ auffgenom̃en haben Man weiß ſehr viel auff die Baͤpſte/ Cardinaͤl vnd Prieſter zuſagen/ man ſchewet Luthern nicht; man ſchencket Zvinglio vnd Calvino bitter ein.
Vnd moͤgen etwan Menſchliche Fehler wahr/ oder vnwahr ſeyn vorgangen/ benehmen aber jhrer Lehr gar nichts/ ſondern dienen nur/ das albere Volck zuverleyten; ſchier/ wie Æſopus jeden Thieren Spraach/ Red vnd Verſtand gegeben/ die Gemuͤhter dardurch zufangen.
Verſtaͤndige Leut greiffens anderſt/ vnd laſſen die Hohenprieſter auff Moſes Stul ſitzen/ folgen jhrer Lehr/ vnd nicht jhrem Wandel.
Nun wenden wir vns wider auff die Policey- vnd Kirchen- Haͤndel in Teutſchland/ nach dem wir die fürnehmbſten Perſonen/ ſo Trennung in der Lehr/ vnd bey den Gemuͤhtern vervrſacht/ vmb etwas betrachtet/ boͤſes vnd gutes vorgetragen/ vnd dem Leſer vor Augen geſtelt: Derſelb wird nun/ entweder die gefaͤrbte Brillen ſeiner Affecten auffſetzen/ vnd jhm das ſeinige allein/ wie der Aff ſeine Jungen/ gefallen laſſen/ oder ohne Brill ein Vrtheil faſſen/ wie die Scribenten in vorigen Zeiten/ vns die Wahrheit in einen ſo gar tieffen Brunn geworffen/ daß mancher Democritus es wol merckt/ aber jhm darumb nicht helffen kan.
Der drey vnd zwantzigſte Diſcurß.
Leo X. ſtirbt.
Adrianus VI. folgt.
Wer er geweſen:
Vnd wie er auffkommen.
Wie er ſich vergeblich bemuͤhet/ den Roͤmiſchen Hoff zu reformieren/ ſonderlich/ wegen Mißbrauch bey dem Ablaß/ wie er durch ſeinen Nuntium zu Nuͤrnberg auff dem Fuͤrſtentag wenig erhalten/ als daß an jhn ein Concilium begehre worden/ vnd er endlich dieſe Welt geſegnet.
NAch dem wir geſehen/ daß Leo X. dem Roͤm.
Stul gleich Anfangs Ruh verſchafft/ aber vnverhoffter Weiſe von Luthern bevnruͤhiget worden/ vnnd bißhero ſeine Bullen/ vñ Bottſchafften/ deß Keyſers Anſchlaͤge/ vnd Achten vergeblich angewendet/ ſonderlich/ daß Luther wider in Sicherheit gelanget/ vnd das Vnheil je laͤnger je aͤrger ward/ vber diß das Kriegsweſen in Jtalien nicht allemal nach Wundſch ablieffe/ macht er jhm jederweilen wunderliche Gedancken.
Als er aber das Kriegsweſen beſtes Fleiſſes angeordnet/ vnnd eben auff dem Luſthauß Manliana die Poſt bekam/ der Keyſer haͤtte/ vermoͤg getroffenen Bundes Meyland Frantz Sfortzen/ vnnd die zwo Staͤtte Parma vnd Placentz der Kirchen wider erobert vnd eingeraumt/ hat er ſich die Freud ſolcher Geſtalt laſſen vbernehmen/ daß jhn noch vor Eſſenszeit ein Fieber angeſtoſſen; deßwegen er ſich gen Rom laſſen tragen/ vnd iſt daſelbſt zu Eingang deß Novembers geſtorben/ doch nicht ohne Argwohn/ beygebrachten Giffts/ ſchier nahe 46. Jahr alt.
Jhm folgt in ordentlicher Wahl den 9. Jenner deß folgenden/ vnd 1522.
Jahrs/ Adrianus, geboren zu Vtrecht in Holland/ von ſchlechten Eltern.
Weil er aber zu Loͤven in der Portzen Stifft/ ohn ſeines Vatters Koſten/ ſehr wol ſtudirte/ vñ ein erbarn Wandel fuͤhrte/ wurd er von der Regentin Margaritha, Keyſer Maximilians Tochter/ einer Pfarꝛkirch in Holland vorgeſtelt/ vnd wegen ſeiner hohẽ Tugenden/ auch ruͤhmlichen Lebens Decanus zu Loͤven in dem hohen Stifft/ welches die hoͤchſte Staffel; vnd alſo Vicecancellarius, vber die Collegia.
Vnd weil er hierdurch etwas Baarſchafft erlangẽ/ ſtifftet er Adriani Collegium, vor armer Leut Kinder/ vnd begabt ſie mit reicher Vnterhaltung: Seines Herkom̃ens vnvergeſſen/ oder auch jenes Fuͤrſtlichen Spruchs eingedenck:
Es gehen viel Doctorn hinder dem Pflug.
Endlich wurd er Eraſmo von Roterdam/ der mit Luthers Bruͤh vmb etwas begoſſen ſchiene (vnd Churfuͤrſt Fridrichen auß Sachſen/ zu Coͤlln am Rhein/ auff die Frag/ was von Luthern zuhalten/ geantwortet.
Luther haͤtte ſehr vbel gethan/ daß er dem Bapſt an die dreyfache Cron/ den Biſchoffen an die Kebsweiber/ vnd den Moͤnchen an die Schmaͤrbaͤuch gegriffen:
Seine Lehr ſchiene Schrifftmaͤſſig/ er ſey gar ſtrenge/ doch gehoͤre auff ein Woͤlffen Braten/ ein ſolch ſcharffe Salſen) vorgezogen/ vñ von Keyſer Maximilian dem jungen Printz Carlen zum Zuchtmeiſter gegeben.
Er erlangt bey Koͤnig Ferdinand in Spanien auff einer Bottſchafft das Biſchthumb Dertoſen/ vnd nach deß Koͤnigs Tod/ eine Rahtſtelle.
Vnd weil Leo X. ſich gegen ſeine Widerſpenſtige zuverwahren/ vber 30. Cardinaͤl auf einmal gemacht/ wurd auch damals dieſer Adrianus, als ein kluger Kopf/ der bey Koͤnig Carlen viel vermochte/ zum Cardinalat erhoͤhet.
Seine Beſcheidenheit vnd Trew war ſo groß/ daß jhn Koͤnig Carlen/ als er nach Keyſer Maximilians Tod zum Keyſerthumb in Teutſchland beruffen/ die Verwaltung ſeiner Koͤnigreichen/ als einem Statthalter/ in ſeinem Abweſen aufgetragen/ vñ anvertrawet/ in welcher er ein gefaͤhrlichẽ Auffſtand etlicher Herꝛn/ ſo ſich wider den Keyſer verbunden gehabt/ auch mitten im Kriegsweſen/ geſtillet/ vnnd die Vhrheber Kopffs kuͤrtzer machen laſſen.
Biß endlich/ ob er ſchon weder den Cardinaͤlen/ noch dem Roͤm.
Hoff wenig bekant/ in Zwyſpalt der Cardinaͤln/ da Iulius auß dem Hauß Medices (der doch hernach Bapſt worden/ vnd ſich Clemens VI. genant) vnd Alexander vom Geſchlecht der Farneſer (der nach gemeltem Clemens, den Stul erhal. ten/ vnterm Namen Paulus III.) gegen einander eyfferten/ vnd mit jhrem Anhang ein gefaͤhrlichen Riß leicht moͤgen vervrſachen/ dieſer vnpartheyiſche Cardinal in das Mittel gezogen/ vnd das beſte davon getragen.
Etliche meyneten/ weil dieſer Bapſt den Mehrerntheil ſeines Lebens in Hiſpanien zugebracht/ vnd ein enges Leben allzeit gefuͤhret/ er wuͤrde ſich in der Roͤmer Weiſe/ vnd deß Baͤpſtiſchen Hoffs- Weſen nicht ſchicken koͤnnen:
Andere beſorgten/ er würde alles in beſſern Stand ſuchen zuſetzen/ vnd die Kirche reformieren wollen: Andere/ er moͤchte/ wie etwan mehr geſchehen/ die Cardinaͤl nach ſich ziehen/ vnd den Stul an ein ander Ort verſetzen.
Aber ſolche Forcht war vergeblich:
Dann er/ vnracht der hochanſehenlichen Bottſchafften/ ſich auffgemacht/ vnd in Baͤpſtlicher Magnificentz nach Rom gezogen.
Er fand Welſchland in vollem Brand der feindlichen Waffen/ zwiſchen dem Keyſer vnnd dem Frantzoſen ſtehen/ auch den Roͤmiſchen Stul mit den Hertzogen von Ferrar vnd Vrbin in Krieg verwickelt/ ja die Statt Arimin gegen den Malteſten verlohren/ die Cardinaͤl wider einander/ vnd in groſſem Mißtrawen/ Rhodis von dem Tuͤrcken belaͤgert/ der Kirchen Landſchafften vnd Eygenthumb erſchoͤpfft/ vnd in euſſerſter Verwirrung/ da ein jeder die acht Monat vber/ daß kein Haupt vorhanden geweſen/ nach Belieben gehauſet.
Aber ein ſo kluger Kopff/ ob es zwar Muͤhe gekoſtet/ richtet ſich in alles.
Er wehlet Wilhelm Einhevort/ Dieterich Hetzen/ zween Niderlaͤnder/ vnd Johann Ruffen/ Biſchoffen zu Conſentz/ zu geheimen Raͤhten:
Griff den Malteſten mit Gewalt an/ vnd trieb jhn/ mit Huͤlff der außgeſoͤhnten Hertzogen von Ferrar vnd Vrbin/ auß der Statt Arimin Den alten Cardinal Soderin, ſo ſonſten die geheime vnd Stattſachen hatte zuverwalten/ ſetzt er endlich in die Engelburg/ weil er an den Frantzoſen geſchrieben/ man mũſte den Krieg in Sicilien ziehen/ vnd dem Bapſt/ der allzuſehr Keyſeriſch were/ gar nicht trawen.
Darumb alles mit Argwohn vnd Verdacht vnterlegt ſchiene.
Er bemuͤhete ſich ſehr/ die Jnſul Rhodis zuretten/ fand aber Mangel am allerbeſten vnd noͤhtigſten:
Doch bracht er etliche Schiff zuſammen/ vnd ließ ſie von Genua ablauffen; weil aber der Wind abließ/ vnd die begehrte/ ja verſprochene Huͤlff von andern Orten ſich verweilet/ muſte ſich Rhodis an den Tuͤrcken ergeben/ welches jhn vber alle maß bekuͤmmerte/ daß ſolcher Schad vnd Schand vnter ſeiner Regierung der Chriſtenheit heimgewachſen.
Vnd was vermocht er allein?
Bey erſchoͤpffter Rentkammer (dann Leo hatte viel Kleinodien verſetzt/ ſo waren groſſe Schulden auff die droben gemelte acht Monat/ gemacht/ daß auch nicht wenig Stuͤck deß Kirchenzierahts in der Wechſelbanck lagen/ vnd nohtwendig außzuloͤſen waren) vnd da die Monarchen einander in den Haaren lagen/ Teutſchland in ein verworꝛen Vnweſen der Religion/ vnd Vnachtſamkeit deß geiſtlichen Stuls gerahten?
Ja/ wann die hohe Haͤupter den jenigen Eyffer gegen dem Kirchenweſen/ den vor wenig hundert Jahren/ Gottfried von Bullion/ Hugo der Groſſe/ Tanckred/ etliche Roberten im gelobten Land erwieſen/ haͤtten angezogen/ ſolte Rhodis vnverlohren/ vnd noch wol Conſtantinopel/ Trapezund/ vnd gantz Griechenland vnſer ſeyn.
Aber Troja war/ vnd iſt nicht mehr:
Die Mileſier haben den vhralten Ruhm verlohren.
Die Kirch mag mit Jeremia dem Propheten ſeufftzen/ vnd ſprechen:
Es findet ſich niemand/ der mich troͤſte/ auch nicht einer von meinen laͤngſt Allerliebſten.
Mich haben alle Freunde verachtet/ vnd mit Feindſchafft angegriffen.
Vnd begab ſich ein wunderlicher Fall auff eben den Tag/ vmb ſchier in eben der Stund/ da Rhodis vbergangen/ daß der Bapſt im Vatican in die Baͤpſtliche Capell/ auff einen Feſttag zur Meß gangen/ vnd vber ein paar Schritt nicht vom Eingang ſich befunden/ ein groſſer Quaderſtein auß dem obern Bogen deß Thors/ herunter gefallen/ vnd ein Schweitzer/ auß der Baͤpſtiſchen Leibwacht erſchlagen.
Vnterließ nichts/ dem Tuͤrcken Widerſtand zumachen; ſchickt Kriegsnotturfft in Dalmatien vnd Croatien:
Vnd ein groſſe Summa Gelts in Hungarn/ die er aber/ weil niemand Hand anlegte/ wider zuruͤck gezogen.
Doch ließ er jhm nichts hoͤher angelegen ſeyn/ als das Vnweſen in Teutſchland.
Vnd weil er ſich von Jugend auff in den Schullehrern geuͤbet/ auch derſelben Weißheit ſo wol gefaßt/ daß er jederman ohne Vernunfft hielte/ da nicht damit vmbgiengen/ darumb verachtet er Luthers Weſen/ als ohne Grund vnd Beſtand/ in der veſten Einbildung/ man haͤtte nur dieſe Leut verreitzt/ die im Hertzen noch an der Roͤmiſchen Kirchen hielten/ vnnd nach guͤtlichem Genuͤgen leichtlich wider zurecht kommen ſolten.
Weil er nun zu Vtrecht/ einer Statt auff den Graͤntzen/ zwiſchen Ober- vnd Nider-Teutſchland gelegen/ gebohren/ vnnd ſonſten eines bekanten auffrichtigen Gemuͤhts/ bildet er ſich ein/ die gantze Nation wuͤrde jhm Gehoͤr geben/ vnd folgen.
Vnd damit ſolches deſto ſchleuniger geſchehen moͤchte; gedacht er vor allen Dingen eine Kirchen Reformation anzuſtellen/ vnd bey der naͤchſten Gelegenheit den Teutſchen ſein auffrichtig Gemuͤht zuentdecken.
Berufft derowegen nach Rom/ Johann Peter Caraffa/ Ertzbiſchoffen zu Chiatan, vnnd Marzell Catzelln von Cajetta/ wegen jhres vnſtraͤfflichen Wandels/ vnnd hohen Verſtands in Kirchen-Sachen/ zween hochanſehenliche Maͤnner/ auff daß er mit jhrem/ vnd der geheimſten Cardinaͤlen Raht einig Mittel/ den groͤbſten Fehlern in der Kirchen abzuhelffen/ erſinnen koͤnte; da ſich dann erſtlich das Hoffweſen ſelbſt/ danach der vbermaͤſſige Ablaß in Teutſchland/ dardurch die junge Prediger jhre eygene Ehr geſucht/ gleich Anfangs an die Hand gelegt.
Ließ derowegen die von Leone juͤngſt eingeſetzte Aempter/ ob er ſchon groſſen Geltmangel empfand/ abgehen/ vnnd wer ſolche vmbſonſt erhalten/ caſſiert er/ damit dann nicht wenig Widerwillen gegen jhm erwachſen.
Die Reſervas, Acceſſus, Regreſſus, Coadjutorias, ſonderlich/ ſo ohne der Jntereſſenten Bewilligung/ vergeben waren/ vnd dergleichen ſehr viel Sachen/ da vermittelſt der Baarſchafft/ mancher Geſell hochgeſtiegen/ vnnd die Tugend hinder ſich gelaſſen/ ob ſie ſchon einen reichen Fiſchzug gaben/ hub er nach vnd nach auff/ vnnd vergab manche fette Praͤbend den armen Tugendreichen/ weil er ſeines Herkommens vnnd Auffnehmens/ auch in ſo hohem Stand allezeit vnvergeſſen bliebe.
Ja/ ließ ſeine Angehoͤrige vnd Bekannten wol dahinden ſtehen/ wann ſie ſich nicht ſelbſt durch Tugend herfuͤr trangen.
Auch war er gantz geſinnet/ die Maranen/ Sodomiter/ Wucherer/ Simoniacken vnd andere Gottslaͤſterer/ auß der Statt zuſchaffen.
Was nun den Ablaß belanget/ hatte Adrianus von dieſem Punct lang zuvor geſchrieben/ ehe Luther ſolchen zuberuͤhren einigen Gedancken faſſen moͤgen:
Darumb gedachte er/ nach dem er zu Baͤpſtlicher Hohheit gelangt/ dieſelbe ſeine Meynung durch einen Apoſtoliſchen Schluß vnd Befehl zubeveſtigen/ weil er ſie/ als ein Privatperſon/ mit Mund vnd Schrifften haͤtte außgebreitet/ daß/ naͤmlich/ wann einem Menſchen/ der ein ſolch Gottſeliges Werck thun wolte/ der Ablaß geſtattet wird/ es wol ſeyn koͤnne/ daß jemand das Werck nach allen Stuͤcken der Vollkommenheit/ der Geſtalt verrichte/ daß er den Ablaß verdiene vñ erlange.
Da aber dem Werck an der erforderten Vollkommenheit etwas abgehe/ erlange ein ſolcher den Ablaß nicht gantz/ ſondern nur ein Theil/ welches etlicher maſſen dem vollkommenen Werck gleich gelte/ vnd vermeinte hiemit Jedermanniglichen ein Genuͤgen zuthun/ als were dieſes Pflaſter vber die groſſe Wund breit gnug/ vñ wuͤrden die Leut nach dem Ablaß zutrachten nicht vnterlaſſen/ darneben ſich der Gottſeligkeit nur deſto mehr befleiſſen.
Aber Thomas Cajetanus, Cardinal zu S.
Sixt/ ein fuͤrtrefflicher Schrifftgelehrter/ widerrieht dieſes:
Jn Erwegung ein ſolcher Punct bey den Gelehrten noch nicht allerdings eroͤrtert/ vñ deßwegẽ im Dunckeln zuhalten were/ wuͤrde auch nicht bald jemand den rechten Verſtand hieruͤber auß deß Bapſts Buͤcher ziehen koͤnnen.
Es moͤchten die Gelehrten endlich dahin gerahten/ daß ſie dem Werck alles/ vnnd deß Bapſts Verguͤnſtigung gar nichts zulegten/ ja ſein hohes Anſchen ſchmaͤlerten.
Ja er haͤtte auch ſelbſt auff deß vorigen Bapſts Befehl/ viel hievon geſchrieben/ vñ in vielen Geſpraͤchen/ ſonderlich in Augſpurg zweymal mit Luthern/ ſo viel erlernet/ daß kein ander Mittel zuerdencken/ als daß man den gantzen Handel auff den allererſten Fuß widerſetzte.
Dann nichts gewiſſers/ daß der Ablaß/ wann man die Decretales durchſuche/ nur von der/ in der Beicht auffgeſetzten Straaff erlaſſe.
Darumb ſolte man den vhralten Gebrauch zubeichten/ zuſtraffen/ vnd zuerlaſſen wider einfuͤhren; vnd haͤtte den Teutſchen/ an dieſem einigen gemangelt.
Dieſe Meynung gefiel dem Bapſt nicht vbel/ weil er nichts fand darwider einzuwenden.
Darumb befahler/ die Sach in der Bußkammer mit denen zu der Reformation Verordneten bey den zu vberlegen.
Es kam jhnen aber das Werck je laͤnger je ſchwaͤrer fuͤr/ biß ſie endlich Laurentium Puccium, ein Florentiner/ deß vorigen Bapſts geweſenen Secretari, vnd fuͤrnehmbſten Anſtiffter deß Ablaß/ nunmehr aber Oberſten Bußmeiſter/ vnd Cardinal zu den vier Heiligen/ an den Bapſt geſchickt/ jhme vorzutragen/ daß es vnmuͤglich/ ſeiner Meynung zufolgen/ auch vergeblich/ dardurch einige Linderung zuhoffen.
Dann die in den Kirchenordnungen beſtimpte Buſſen waͤren laͤngſt auß der Acht kommen/ vnd wuͤrden ſich auff dieſe Zeiten/ da der Eyffer bey dem Werck erkaltet/ gar nicht mehr ſchicken/ biß die vorige Lieb widerkaͤme.
Jn vorigen Zeiten haͤtte man ſchlechthin geglaubt vnd gelebt/ auch verricht/ was die Kirch beſchloſſen; jetzt wol ein jeder richten/ vnd Vrſachen/ auch eines jeden geringen Dings wiſſen.
Solche Artzney were zwar die allerfuͤglichſte/ wann nur der ſchwache Leib etwas mehr Staͤrck haͤtte/ ſie zu vertragen/ da zubeſorgen/ ſie moͤchte alles verderben/ vnd gantz Jtalien abwendig machen.
Es duͤnckte jhn/ Petrus ruffe jhm dieſe Wort zu: Was verſucht jhr GOtt/ vnd wolt den Juͤngern ein Joch aufflegen/ das weder vnſere Vaͤtter/ noch wir haben ertragen koͤnnen?
Der Bapſt moͤchte vnvergeſſen ſeyn/ was er ſelbſt an den Rand/ im vierdten Buch der Sententzen geſetzt.
Die Frag von Krafft deß Ablaß ſey beydes vhralt/ vnd auch zweiffelhafftig:
Vnd was der Text mit ſich fuͤhre/ naͤmlich/ vier vnderſchiedliche Meynungen hievon/ die alle gut Catholiſch/ vnd doch widereinander ſeyen.
Darumb ſolte man zu ſolchen Zeiten ſtill ſchweigen/ vnd nichts herfuͤr grüblen.
Dieſe Red bracht den Bapſt jn groſſen Zweiffel/ was er thun ſolte/ vnd hindert jhn auch in andern Stuͤcken/ da er Verbeſſerung vorzunehmen gedachte:
Als im Nachlaß von verbottenen Ehen/ da er jhm vorgenommen/ viel Verbott zwiſchen ſonderlichen Perſonen/ als vberfluͤſſig vnnd beſchwerlich/ auffzuheben/ vnd dem Volck ein groſſen Laſt abzunehmen; welches jhm vbel außgelegt ward/ als haͤtte er vor/ was das Band der Kirchenzucht auffloͤſen wuͤrde/ an ſich zuziehen/ da er doch bey Fortſetzung derſelbigen/ den Lutheranern groſſen Verdacht/ deß geſuchten Gewinns vermehrete.
Vnd widerumb/ wann er gedachten Nachlaß nur auff gewiſſer Perſonen Beſchaffenheit ſetzte/ ſahe er abermal newe Vrſachen zuklagen/ weil in geiſtlichen Sachen/ vnd was den Kirchendienſt belangt/ gantz kein Anſehen der Perſon gelten ſolte.
Als er gedachte/ den Vnkoſten/ ſo bey Erlangung dieſer Sachen erfordert wird/ abzuthun/ fand er/ daß es auch nicht thunlich/ er wolte dann die Aempter/ ſo Leo X. deßwegen verkaufft hatte/ vnd davon die Kaͤuffer groſſen Gewinn zogen/ wider einloͤſen/ welches dann/ wegen vnvmbgaͤnglicher groſſen Außgaben vnmuͤglich.
Das allerfürnemſte/ das jhn bekümmert/ war/ daß/ wann er einigen Mißbrauch gedacht abzuſchaffen/ ſich alſobald Leut herfuͤr thaͤten/ denſelben zuvertheydigen.
Vnd in dieſen vmbwechslenden Gedancken lebte der Bapſt/ biß in den November.
Bey ſo geſtalten Sachen kam Franciſcus Soderinus, annoch in Credit/ Cardinal von Preneſten/ genannt Volaterranus, ein ſehr verſchlagener Mann in Regimentsſachen/ den Alexander, Iulius vnd Leo, zu den allerwichtigſten Geſchaͤfften gebraucht/ vnnd der ſonſten allezeit ſolche Reden pflegen zufuͤhren/ darauß ein Bapſt etwas lernen vnd mercken koͤnnen.
Dieſer lobt Adriani auffrichtig Gemuͤht; ſagte aber/ damit were es nicht genug/ wann man nicht die Mittel/ das Werck zuerheben/ fleiſſig ſuchte/ vnd klüglich gebrauchte.
Vnd wann man dann den Roͤmiſchen Hoff reformiere/ wurden die Lutheraner nur deſto halßſtarriger gemacht/ vnd haͤtten gewunnen Spiel.
Dann das vnerfahren Poͤbelvolck/ welches von jeder Sach durch den Außgang vrtheilt/ wann es einmal mercke/ wie es dann gleich Anfangs geſchehen muͤſte/ daß das Baͤpſtiſche Regiment in einigem Stuͤck mit Recht beſchuldiget were/ ſolte jhm gar leichtlich einbilden/ andere Sachen wuͤrden auch nicht ohne Vrſach vnd Grund/ als der Reformation eben wol beduͤrfftig/ angegriffen.
Vnd wann die Haͤupter der Ketzereyen in einem Streych obgeſieget/ nimmer auff hoͤren zugruͤbeln vnnd zutadeln.
Das Menſchliche Weſen wer alſo bewand/ daß dem in einigem Begehren willfahrt worden/ derſelbe jmmer fort begehre/ vnd ſich deß gantzen laſſe geluͤſten/ auch ſein Vorhaben fuͤr recht vnd billig erachte.
Es erhelle auß den vhralten Geſchichten/ daß von der Zeit an/ als Ketzereyen/ ſo der Roͤm.
Kirchen Hohheit angetaſtet/ entſtanden/ nichts anders/ dann die verderbte Sitten vorgeſchuͤtzt worden.
So hab noch nie kein Bapſt die Reformation vor nuͤtzlich erkannt/ ſondern erſtlich erinnert/ vnd befohlen; darnach die Fuͤrſten zu Beſchuͤtzung der Kirchen/ angeſchryen.
Was nun vor hundert Jahren ſo wol gerahten/ ſolte man jetzt veſt halten; ſintemal kein geſchwinder Vntergang eines Regiments zufoͤrchten/ als wann man ſolche Veraͤnderungen fürnimbt.
Man ſtecke ſich in ſehr groſſe Gefahr/ bey einbrechenden Newerungen/ vnd ſolte von der vorigen Baͤpſte Strich/ in Erwegung deß gluͤcklichen Außgangs/ nicht außſetzen.
Sie haͤtten nie keine Ketzerey mit dem Reformieren außgerott/ ſondern mit den Creutzbruͤdern alles außgericht:
Man ſolte ſich erinnern/ daß Innocentius III. auff ſolche Weiſe die Albigenſer in Franckreich vmb Narbonn/ vnd ſeine Nachfahren die Waldenſer/ Piccarder/ Armin von Lyon/ Arnoldiſten/ Speroniſten vnd Pattweiner ſolcher Geſtalt gedaͤmpffet/ daß von jhnen nur der bloſſe Namen vbrig geblieben.
Es wuͤrden ſich in Teutſchland wol Fuͤrſten finden/ die bey ſolchem Anſtalt der jenigen Laͤnder/ gern vberziehen ſolten/ die Luthern ſich anhaͤngig gemacht/ vnd vmb ſo viel mehr/ wann die benachbarte Voͤlcker mit Ablaß darzu veranlaßt wuͤrden.
Vnd htate endlich der Roͤmiſche Stul ſich nicht allein vor dem Teutſchen Vnweſen zubefahren/ ſondern auch den Krieg in Jtalien ſelbſt/ daran am hoͤchſten gelegen/ außzuſtehen/ welcher Krieg ſchroͤcklich viel Gelt erfordert/ da doch die Reformation die Jntraden mercklich ſchmaͤhlern/ vnd ſehr ſchwaͤchen wuͤrde.
Dann/ weil nur vier Goldgruben vorhanden/ die eine Weltlich/ von den ordentlichen Kirchengefaͤllen; die andern drey Geiſtliche/ vom Ablaß/ vom Nachlaß/ vnd von Praͤbendenlehen/ koͤnne doch kein einige darunter verſtopffet vnd abgethan werden/ daß nicht ein Viertertheil deß Einkommens dahinden bliebe.
Der Bapſt faſte alles gar wol/ berieht ſich mit ſeinen droben gemelten Landsleuten/ vnd geheimbſten Freunden/ mit dieſer ſonderlichen Klag:
Es were ein Elend vmb einen Bapſt/ der/ ob er gleich was guts im Sinn haͤtte/ vnd mit allem Ernſt ins Werck ſetzen wolte/ doch allezeit daran gehindert wuͤrde/ vnd blieb alſo im alten Gelaiß/ da es gienge/ wie es konte vnd wolte.
Vnnd in deſſen kam es mit Luthers Haͤndeln in ein ſtecken/ biß der Bapſt an alle hohe Haͤupter in Teutſchland/ Bottſchafften ließ abgehen/ der Kirchen Hohheit zuerhalten/ vnd dem Abfall zuſtewren.
Vnd eben zu der Zeit erhub ſich in Spanien ein groſſer Auffſtand/ welchem Vnheil zubegegnen Keyſer Carolus auß Teutſchland verreyſen muͤſſen/ vnd zwar zu Waſſer/ nach dem er zuforderſt einen Reichsraht angeſetzt hatte.
Vnd weil deß Tuͤrcken Macht je laͤnger je ſchroͤcklicher ward/ kamen die Staͤnde zu Nuͤrnberg zuſammen.
Vnd weil der Bapſt keine Zeit/ noch Gelegenheit verſaͤumen wollen/ verordnet er auß der Cardinaͤl Gutachten/ Franciſt um Cheregarum, Biſchoffen zu Fabrian/ ſeinen Legaten dahin; beklagt ſich gegen den Fuͤrſten/ daß Luther/ vngeachtet/ er zu Wormbs verdampt vnd verbannt worden/ zuſchreiben vnd zulehren jmmer fortfahre/ als were er allein der witzigſte Menſch von der Welt.
Man ſolte bedencken/ daß hiedurch der Tuͤrck befoͤrdert werde/ vñ daß Luthers Anhang ſich dem Kirchen Gehorſam entzogen/ auch bald das Joch der weltlichen Herꝛſchafft abwerffen wuͤrde.
Es were bekant/ was Dathan/ Abiran/ Ananias/ Sapphira/ Jovinian/ vnd Vigilantz/ für einen Außgang bekommen: Sie ſolten nach dem Exempel jhrer Vorfahren/ zu Coſtnitz verfahren.
Vnd hiezu hatte er Befehl/ ſieben Vrſachen fuͤrzutragen:
Die Ehre Gottes/ die Liebe deß Naͤchſten/ die Vnehr vnd Schand deß Teutſchen Namens/ die Betrachtung jhres eygenen Leinmuhts/ deren Voraͤltern/ etliche zu Coſtnitz den Huſſen vnd andere Ketzer/ wol mit eygenen Haͤnden zum Fewer gefuͤhret/ vnd ſolten von denſelben nicht verarten/ noch jetzund vmbſtoſſen/ was jhrer ein guter Theil allbereit zu Wormbs mit dem Keyſer gebilligt haͤtten.
Die Schmach/ ſo Luther jhren Voraͤltern anthue/ wann er einen andern Glauben/ davon dieſelben nichts gewuſt/ einfuͤhre/ vnd demnach zum ewigen Fewer in Abgrundverdamme; das End/ ſo jhnen die Lutheraner vorgeſetzt/ naͤmlich/ die weltliche Obrigkeit zuſchmaͤhen/ wann ſie die Geiſtliche/ als Vnrechtmaͤſſige/ vnd wider die Evangeliſche Freyheit Eingefuͤhrte vernichtet/ wie ſcheinbarlich ſie auch die Einfaͤltigen hindergehen:
Die Spaltungen vnd Auffruhr/ ſo durch dieſe Sect in Teutſchland entſtanden:
Vnd endlich/ daß Luther ſein Weſen zu fleiſchlicher Sicherheit/ nicht anderſt/ als Mahometh/ doch etwas beſcheidener fuͤhre.
Man moͤchte zwar einſtrewen/ Luther haͤtte kein Fuͤrſprecher gehabt/ vnd wer vngehoͤrt verdampt worden.
Da were nun billig/ daß man jhn von ſeinem Thun hoͤre:
Ob er geprediget/ eines vnd anders geſchrieben/ oder nicht geſchrieben.
Solches finde aber nicht ſtatt in Glaubens- vnd Sacramentsſachen/ weil man/ was die Concilien/ vnd die Kirch durch jhr Anſehen gut geheiſſen/ nicht wider in Zweiffel zuziehen haͤtte.
Der Bapſt befahl jhm ferner/ rund zugeſtehen/ daß dieſes Vnweſen von der Menſchen/ vnnd fuͤrnemlichſt/ von der Prieſter vnd Praͤlaten Suͤnden entſtanden/ es weren auch auff dem heiligen Stul ſelbſt viel Grewel fuͤrgangen/ viel Mißbraͤuche in geiſtlichen Sachen/ viel Vberfluß an Gebotten eingeſchlichen; Ja/ alles endlich zu ſolchem verderbten Weſen nach vnd nach gerahten/ vnd ſich veraͤndert/ daß die Seuch vom Haupt auff die Glieder/ von den Baͤpſten auff die andere Praͤlaten ſich geſchlagen/ vnd alſo auffgebreitet/ daß nicht bald ein einiger/ der davon gefreyet/ zufinden were.
Wann er dann dieſem Vbel zuſtewren/ beydes von ſich ſelbſt/ vnd wegen tragenden Ampts geneigt vnd ſchuldig/ wolle er allen muͤglichſten Fleiß anwenden/ daß vorallen Dingen der Roͤmiſche Hoff/ auß welchem vielleicht ſo viel boſes hergefloſſen/ verbeſſert werde.
Vnd zwar vmb ſo viel mehr/ daß er ſehe/ wie hefftig andere darnach verlangen.
Doch ſol es niemand befrembden/ wann nicht alle Mißbraͤuche auff einmal faller/ weil die Kranckheit alt/ vnd tieff eingewurtzelt/ alſo daß er langſam verfahren muͤſte/ damit er nicht alles vielleicht vber ein Hauffen werffe/ vnd verderbe.
Auch verſprach ermelter Nuncius, in deß Bapſts Namen/ daß er die vorige Abſchied mit den Baͤpſten zuhalten gedaͤchte/ vnd in kurtzem nachforſchen/ wegen weltlicher Rechtshaͤndel/ die ſie vom Roͤm.
Hof wider nach Teutſchland ſuchten zuziehen; auff daß jeder Parthey Recht widerfuͤhre.
Begehrt auch endlich von den Staͤnden eine ſchrifftliche Antwort/ mit dem nach maligen Anhang/ wie doch der Lutheriſchen Sect zubegegnen were.
Beſchweret ſich auch/ daß man allenthalben in Teutſchland Moͤnche finde/ ſo auß den Kloͤſtern gelauffen/ vnd weltliche Haͤndeltreiben/ auch Prieſter/ die zu groſſer Schand vnd Verachtung der Religion/ Weiber genommen.
Darumb ſolte man durch ein fuͤgliches Mittel/ ſolche vnzulaͤſſige vnd hochverbottene Ehen trennen/ die Vhrheber ernſtlich abſtraffen/ vnd die Abtruͤnnige wider vnter den Gewalt jhrer Obern bringen.
Die Fuͤrſten vnd Staͤnd antworteten: Sie haͤtten den Vertrag vernommen/ dancketen GOtt/ fuͤr einen ſolchen Bapſt/ vnd wuͤndſchten jhm alle Wolfahrt: Erinnerten/ wie noͤhtig die Einigkeit der Chriſtenheit/ vnd wie maͤchtig der Tuͤrck were/ vnd ſagten:
Welches das fuͤrnembſte: Sie haͤtten nicht getrawet/ das Keyſerliche Edict/ wider Luthern ins Werck zurichten/ weil das Volck viel Mißbraͤuche in ſeinen Buͤchern erlernet/ wie nemlich/ Teutſchland von Rom außgeſogen wurde.
Muͤſten ſich derowegen vor einem allgemeinen Auffſtand/ vnd groſſem Verdacht beſoͤrgen/ vnd wie der Bapſt ſelbſt/ an ſeinem Ort/ gemach verfahren/ weil/ biß die angeregte Mißbraͤuche/ zu Rom/ ſonderlich/ was die Fuͤrſten wuͤrden zu Papier ſetzen/ ſich verbeſſerten/ keine Ruhe zuhoffen.
Weil auch Teutſchland die Annaten zu dem Tuͤrcken- Krieg verwilliget/ vnd nicht angewand ſehen/ baten ſie/ ſolche in deß Roͤm.
Reichs Koſten folgen zulaſſen.
Jhre begehrte Meynung von Teutſchlands Beruhigung/ wolten ſie hiemit angedeutet haben/ daß es vmb Luthern allein nicht/ ſondern auch vmb viel Jrꝛthumb/ welche von langer Hand her eingewurtzelt/ vnd durch Vnverſtand/ auß Boßheit behauptet wurden/ zuthun were: dem allem leichtlich abzuhelffen/ wann man der Teutſchen Nation zum beſten/ ein Concilium, das Gottſelig/ frey vnd Chriſtlich/ auch mit Einwilligung deß Keyſers/ jrgend in Teutſchland/ nach Mayntz/ Coͤlln/ oder Metz/ zum allerfoͤrderlichſten/ jnnerhalb Jahresfriſt verlegte:
Vnd zwar/ daß alle vnd jede Anweſende/ Geiſt- vnd Weltliche/ auſſer aller Gefahr deß gebrochenen Eyds/ vnd der verletzten Pflicht/ vneracht/ was zu der Ehre Gottes/ vnd der Seelen Heyl hoͤchlichſt vonnoͤhten/ frey zuſprechen vnd zurahten Macht haben.
Sie verhoffen deſſen Befoͤrderung/ vnd wolten an jhnen nichts erwinden laſſen/ daß Luther mit ſeinem Anhang/ jnnhalte.
Vnd wer kein kuͤrtzer Weg/ allem Vnheyl abzuhelffen/ als ein frey vnnd auffrichtig Concilium, oder auch/ wann fromme Leut das Prieſterthumb verwalteten.
Daß ſie aber die Prieſter/ vnd Moͤnch/ ſo Eheweiber genommen/ nicht zur Straaff gezogen/ vberlieſſen ſie dieſelben deßwegen/ wann kein ander Laſter mit vnterlieffe/ dem geiſtlichen Recht.
Hiemit war der Nuncius nicht zufrieden/ vnd hielte an/ das Wormbſer Edict ins Werck zuſetzen/ weil mehr an der Seelen Seeligkeit/ als an der gemeinen Ruhgelegen/ vnd der Bapſt Teutſchland zuerleichtern/ allen Mißbrauch abzuſchaffen/ auch Fried vnter den Geiſt- vnnd Weltlichen zuſtifften/ im Werck were.
Das Concilium ſolte man nur beſcheydentlich begehren/ vñ dieſer Wort/ mit deß Keyſers Bewilligung/ auch der benahmten Staͤtte/ nicht gedencken/ auch bey der Einigkeit der Kirchen bleiben.
Er trieb am hefftigſten/ daß die Prediger im Zaum gehalten/ die Druckereyen geſtrafft/ vnd deß letzten Concilii im Latran gehalten Schluß buͤndig wuͤrde.
Aber ſolche Rede mißfiel den Fuͤrſten/ weil ſie mehr auff deß Roͤm.
Stuls Nutzen/ als nach der Noht jhres Vatterlands zielte.
Die Teutſchen ſolten leyden/ vnd erwarten/ wann/ vnd wer jhre Beſchwerden beobachten wolte/ vnd verfaſten einlange Schrifft/ darinn hundert Puncten wider den Roͤm.
Hoff vnd die gantze Cleriſey/ die ſie nach deß Nuncii Abſcheyd/ an den Bapſt geſand/ mit dem Anhang/ ſolche nicht laͤnger zudulden/ fuͤrnemlich aber/ die vbergroſſe Geltpreſſuren/ wegen Nachlaß vnd Ablaß; die Vngelegenheit/ wegen der Proceſſen/ ſo nach Rom verzogen wuͤrden/ vnd dann die Vorbehalt in den Praͤbenden/ Verkehrung der Com̃enthereyen vnd Annaten; die Freyheit der bruͤchigen Geiſtlichen vor Gericht; den geiſtlichen Bann/ vnd vnrechtmaͤſſige Verbott; die Abwendung der weltlichen Gerichtshaͤndel auff das geiſtliche Recht; den vnermaͤßlichen Koſten bey dem Kichenbaw/ vnd Einweyhung der Gottsaͤcker/ oder Begraͤbnuͤſſe/ die Geltbuſſen/ die Vnkoſten die Sacramenten zugenieſſen/ vnd die Abgeſtorbene zubegraben: Alles in dieſe drey Hauptpuncten gezogen/ daß das Volck mit vberſchwaͤrer Dienſtbarkeit beladen/ Teutſchland an Gelt erſchoͤpfft/ vnd der weltlichen Obrigkeit an jhrer Bottmaͤſſigkeit Abbruch geſchehe.
Endlich/ wurd der gantze Handel mit dem Nuncio nach der Laͤnge in Druck verfertiget/ vñ in Jtalien vbel auffgenommen/ weil der Haß wider ſie/ dardurch zunehme/ vnd der Muht den Lutheraner wachſe/ vñ ſie ſelbſt genoͤhtiget wurden/ entweder das Einkommen zubeſchneiden/ aber das Leben zuaͤndern.
Doch entſchuldigten etliche den Bapſt/ daß er die rechte Handgriff/ den Roͤm.
Stul vñ Hof bey Anſehen zuerhalten/ nicht verſtuͤnde/ da er gleichwol ſeines Vorfahren Exempel koͤnnen mercken/ der alles der Teutſchen Vnverſtand zugemeſſen.
Aber die Teutſchen hielten alles Verſprechen von Rom vor leer Stroh/ vnd ſagten pedetentim, Fuß vor Fuß/ allgemach/ hieſſe bey dem Bapſt ſo viel/ als jede hundert Jahr/ ein Fuß/ ein Schritt/ oder Gang fortſetzen.
Doch war deß Bapſts Auffrichtigkeit viel zubekant/ vnd ſein Eyffer zu rechter Gottſeligkeit/ durch das vorige Leben zu Genuͤgen erwieſen:
Vnd weil die Welt ſein nicht wolte/ nahm er ſeinen Abſchied von hinnen/ bald nach deß Nuncii Zuruͤckkunfft/ den 13. Sept. vnd macht Clementii VII. auß dem Hauß der Medices Platz.
Der vier vnd zwantzigſte Diſcurß.
Warumb Rhodis ſo langſam bewohnt/ vnd von Frembden geſchuͤtzt worden.
Von der Sonnen Coloß/ vnd deß Regiments Beſtellung.
Von Neronis Coloß/ vnnd der Saracenen Einfall.
Wie auch der Tuͤrcken.
Von den Tempelherꝛn/ vnd den Johannitern/ wie ſie von Rhodis vertrieben/ nunmehr Maltheſer genant ſind/ vnd erwehlet werden/ vnd welche Teutſchen in der Jnſul hohe Aempter getragen.
WEil nun der Tuͤrck die Jnſul Rhodis/ der gantzen Chriſtenheit Vormawer/ erobert/ iſt nicht vnfuͤglich/ daß wir darvon melden/ was etwan bey den alten vnnd newen Seribenten denckwuͤrdigs zufinden.
Dieſe Jnſul war Anfangs ſo voller Schlangen/ daß man ſie dannenhero Ophiafa genannt/ wie Euſebius meldet/ vnd Strabo:
Vnd fieng an gebawet zuwerden/ zu den Zeiten deß Ertzvatter Jacobs/ vor Chriſti Geburt 1739.
Jahr/ als durch einheimiſchen Krieg die Telchiner von denen zu Argos vnnd jhren Helffern vertrieben/ ins Elend weichen muͤſſen/ vnd an dieſem Ort vor fernerer Verfolgung Freyheit ſuchten.
Wie ſie nun die Schlangen vertrieben/ iſt nicht eben bekant; vielleicht mit dem Grund auß der einen Schlangen-Jnſul bey den Baleariſchen/ da in dieſer die Schlangen gleichſam auß der Erden wachſen/ in der andern der Grund ſolche alſo bald toͤdet/ auch wol vertreibet/ wo er nur hin geſtrewet wird; gleich wie etwan ein kalte vnd warme Brunnenquell vnfern von einander ſtehen:
Oder/ ob ſie Magiſche Sachen/ mit einem beſchwornen Storck vnnd Schlangen im Schnabel/ vnter gewiſſem Himmelszeichen auffgeſetzt/ vnnd ſolcher Geſtalt dem Vnraht geſtewret:
Oder/ ob ſie Storcken vnnd Ibis darinn gebracht/ vnd ſie laſſen verzehren/ wie Philo von Moſe ſchreibet/ daß er die Ibis in Rohrkaſten eingeſchloſſen/ vnd nicht ehe ledig gelaſſen/ biß er an den Schlangenthal kommen/ vnd alſo den Paß/ die Mohren vnverhoffter Weiſe von hinden anzufallen/ geoͤffnet/ das laͤſſet man dahin geſtelt ſeyn.
Dieſe Schlangenverderber mehreten ſich in anderthalb hundert Jahren/ daß jhre vorige Feinde ſie zufoͤrchten hatten:
Darumb kam Phorbas, der Ander deß Namens/ Koͤnig zu Argos/ vmb die Zeit/ als Moſes gebohren ward/ vnd vberzog ſie; braucht auch der vnterdruckten Frohndienſt/ die Jnſul von Schlangen vñ Drachen deſto mehr zuſaͤubern/ gleich wie der fuͤrnehmbſte Koͤnig in Groß-Britannien ſeinen Vaſallen aufferlegte/ zwey/ oder drey hundert Wolffsbaͤlge fuͤr den Jaͤhrlichen Tribut zulieffern; dardurch den Woͤlffen endlich ſo ſcharpff nachgeſtelt worden/ daß man dermal eins den letzten gefangen/ vnd die Art gaͤntzlich vertilget hat.
Alſo machte jhm Phorbas gleichſam eine Vormawer auß dieſer Jnſul/ wie Higynus erzehlet.
Die Jnnwohner nahmen an Gewerb vnd Nahrung mercklich zu; muſten aber/ als Athen/ Sparta/ Theben/ Corinthen/ Argos vnd andere freye Staͤtte in Griechenland/ vmb das obere Regiment ſtritten/ ſehr viel leyden/ vnnd ſchier einem jeden zu Willen ſeyn.
Alſo muſten ſie den Spartanern Anno 410. von Chriſti Geburt/ zwey vnd dreyſſig Talent Silbers (jedes Talent zu ſechshundert Cronen; oder zu ſechtzig Minas, in dieſem Land zu ſechshundert/ in einem andern zu achthundert/ auch jrgend zu fuͤnffzehen hundert/ nach dem die Talent vnd Minæ hoch gehen/ zurechnen) erlegen/ welches den Athenienſern Anlaß gegeben/ auch ein Fiſchzug zuthun/ vnnd gleiche Summ zuerpreſſen/ wie Thucydices berichtet.
Sie wurden mit jhrem Schaden weiß/ vnd wie ſie biß dahin in vier vbelverwahrten Staͤtten gewohnet/ machten ſie ſich an einen Ort zuſammen/ vnd legten ſich veſt/ vier Jahr nach dieſem Butzer/ ſagt Diodorus Siculus:
Vnd kam Anno 314. vor Chriſti Geburt/ bey angehendem Fruͤhling/ ein ſo grewlich Vngewitter vber dieſe Statt/ daß pfuͤndige Schloſſen gefallen/ vnnd vnſaͤglichen Schaden gethan.
Es were auch vmb die Statt geſchehen geweſen/ wann nicht das groſſe Gewaͤſſer die Stattmawren vmbgedrucket/ vnd einen Außlauff genommen haͤtte.
Sie baweten vngefehr 700. andere ſetzen 870. Jahr vor Chriſti Geburt/ ein ehernen Goͤtzen/ der Sonnen zu Ehren/ von 7200.
Centnern/ 80. Elen hoch/ vnter dem Werckmeiſter vnd Kuͤnſtler.
Lindius, deß beruͤhmbten Bildhauwers Lyſippi Juͤngern:
Das Bild nanten ſie der Sonnen Coloß/ mit Straalen vmb das Haupt/ auffgericht/ vber die enge Einfahrt jhres Meerhafens/ alſo daß die groͤſte Schiff mit auffgerichtem Maſtbaum vñ vollen Segeln/ zwiſchen den Schenckeln durchfuhren/ wird jederzeit gerechnet vnter die ſieben Wunderwerck der Welt.
Aber im Jahr 221. erſchuttert ein ſo ſchrecklicher Erdbeben/ die Jnſul Carien vnd Rhodis/ daß dieſer Coloß vmbfiel; iſt auch ſchier nahe 900. Jahr liegen blieben/ biß endlich Hiero, Koͤnig zu Syrakoſen in Sicilien/ ein groſſe Summa Gelts/ zu wider Auffrichtung der Mawren/ geſchoſſen/ jhre Schiff Zollfrey gelaſſen/ vnd andern Koͤnigen vnd Staͤnden dergleichen zuthun/ Anlaß gegeben; dardurch die Rhodiſer in kurtzer Zeit mehr erhalten/ als ſie zuvorverloren/ jhrer zunehmenden Macht/ darvon Polybius meldet/ zugeſchweigen.
Als nun gantz Achaja/ Griechenland/ Lycien/ Rhodis/ Samos/ Thracien/ Cilicien/ Comagenen/ vnnd andere Staͤtte deren Enden/ ſich jederzeit frey vnd Eygenherꝛiſch verhalten/ oder dahin eines vnd andern maͤchtigen Potentaten Buͤndnuß/ oder Freundſchafft/ auch Schutz getretten/ haben endlich die Roͤmer etliche 70. Jahr nach Chriſti Geburt/ theils durch gute Wort/ theils durch Schrecken jhrer Macht/ auch dieſe Laͤnder auff gewiſſe Maaß vnd Ziel an ſich gebracht/ vnd zu Landſchafften gemacht/ wie Pauſanias meldet.
Keyſer Nero ließ in der Statt Rom ein Coloſſen auffrichten/ 107. Werckſchuh hoch/ vnd ließ den Kopff nach ſeiner Geſtalt formieren; aber Veſpaſian thaͤt den Kopff herunter/ vnd ſetzt ein Sonnenkopff/ mit ſieben Straalen/ deren jeder ſieben Werckſchuh laͤngwar/ an die Stell; ſagt Xiphilinus.
Keyſer Commodus wolt weder Neronis, noch der Sonnen/ ſondern ſeinen Kopff nach dem Muſter/ darauff ſetzen/ ſagt Lampridius.
Was nun Rhodis mit der gantzen Welt bey der Roͤmer wehrenden Buͤrgerlichen Kriegen/ vnd Empoͤrungen der Voͤlcker/ auch von den einbrechenden Barbaren erlitten/ iſt nicht zubeſchreiben.
Jm Jahr Chriſti 653. erobert Manias, ein Saraceniſcher Hertzog/ dieſe Jnſul/ nach dem er vor zwoͤlff Jahren Cæſaream, in dem gelobten Land durch ſiebenjaͤhrige Belaͤgerung/ bezwungen/ (vnd Omar, ein Saraceniſcher Koͤnig/ dem Mahomet ein ſtattliche Kirch auff dem Oelberg/ gegen Jeruſalem erbawet/ vnd vier Jahr hernach in Africa eingefallen/ den Keyſeriſchen Verwalter/ ſo abtruͤnnig fuͤr ſich ſelbſt regieren wollen/ geſchlagen/ vnd das gantze Land vnter Contribution geſetzt) die Jnſul Cypern mit 1700.
Schiffen/ vnd die Jnſul Aradum, vnfern von Tripoli; nach groſſer Gegenwehr vberwaͤltiget/ den Verwalter in Armenien von dem Reich abgeriſſen/ vnd zu ſeinem Lehenmann gemacht hatte.
Die Stuͤcker vom Coloſſen zu Rhodis verkaufft er einen Juden/ der das Ertz auff 900. Cameelen (eines Cameels ordentlicher Laſt iſt acht Centner) vertragen vnd verhandeln laſſen.
Diß iſt der Manias, der den Keyſer Conſtantz vor Conſtantinopel geſchlagen/ vnd in die kuͤm̃erliche Flucht gebracht/ doch vmb Fried bitten muͤſſen/ neben tauſend ſtuͤck Gelts auff jeden Tag/ wegen entſtandener Auffruhr.
Gleichwol fiel er ab/ vnd hielts mit Sapor in Armenien/ wider den Keyſer.
Wann nun die Saracenen Jtalien/ Hiſpanien/ vnd die Morgenlaͤnder vberfielẽ/ gab es jmmerdar zuleiden/ dann ſie hatten ein Koͤnigreich in Spanien/ ein anders in Africa/ ein anders in Babylonien/ vnd ein anders in Egypten angericht/ alſo daß ein beſonder Amiras in jedem Land ſaß vnd regierte.
Vnd weil es den Saracenen ſo gar wol gienge/ fielen ſie einander ſelbſt in die Haar/ oder geriehten in Nachlaͤſſigkeit/ vnnd wurden manches mal geſchlagen.
Darumb rufften ſie die Türcken vmb Hülff an/ vnnd erlegten den Roͤmiſchen Feldherꝛn Theophilum, biß auff das Haupt/ machten aber den Tuͤrcken/ die vber das Caſpiſche Gebuͤrg mit ſtreyffenden Rotten/ etliche mal waren eingebrochen/ eine Anmuhtung/ im Land zubleiben:
Wie ſie dann Babylonien/ den Saracenen/ vnnd Armenien den Roͤmern abgetrungen/ vneracht/ aller Gegenwehr deß Verwalters Ambuſti, vnd nannten jhren Feldherꝛn den Sultan.
Vmb das Jahr Chriſti 1050. die Griechiſche Keyſer hieltens viel mit den Tuͤrcken/ auß Neid gegen den Teutſchen vnnd Frantzoſen/ die nicht nur Jeruſalem gewonnen/ ſondern auch ein veſten Fuß am Phrat geſetzt hatten/ alſo/ daß die Chriſten Anno 1307.
Rhodis wider eroberten.
Wie nun die Saracenen nach vnnd nach vberhand genommen/ alſo machten es die Tuͤrcken auch/ vnterdruckten/ was jhnen entgegen ſtund/ vnd wurffen vnter ſich auff Caliphen/ das iſt/ Fuͤrſten.
So offt es nun innheimiſche Kriege vnter den Griechiſchen Keyſern gab/ lieſſen ſich die Tuͤrcken gebrauchen/ biß ſie im Jahr 1453.
Conſtantinopel/ auch Trapezund erobert/ vnd das Chriſtliche Keyſerthumb in den Morgenlaͤndern an ſich geriſſen.
Was nun die Jnſul Rhodis von den Saracenen/ Latinern/ vnnd Griechen/ bey ſo wechſelendem Lauff der Waffen gelitten/ iſt leicht zuerachten.
Jm Jahr 1480. ſchickt Muhamed den Baſſa Meſiten/ Rhodis zubelaͤgern/ vnd verlohr von dem 23.
May/ biß den 18. Auguſti/ vber dreyſſig tauſend Tuͤrcken darfuͤr/ ob er ſchon einsmals die Mawer erſtiegen hatte/ erhielt doch der Teutſche Meiſter die Statt.
Von dieſem Teutſchen Meiſter/ oder Orden/ iſt zuwiſſen/ daß im Jahr 1110. vnter Gelaſio II. dem Bapſt/ der Tempelherꝛn Orden zu Jeruſalem (andere meynen Anfangs in Preuſſen/ als es wider die Liefflaͤnder bey langwehrendẽ Kriegen/ viel armevnd krancke Landsknecht geben/ haͤtten zween namhaffte Buͤrger von Luͤbeck vnd Hamburg/ auß den vmbgewanden Schiffen Haͤuſer/ vnd auß denſelben Segeln Oberkleyder gemacht/ vor die Krancken geſamlet/ vnd jhrer gewartet:
Darauß jener Teutſche Orden erwachſen/ vnd endlich den andern zu Jeruſalem/ gezeugt haͤtte) ſein Anfang genommen/ weil vnter Hertzog Gottfrieden auß Lothringen/ dem Koͤnig zu Jeruſalem/ die Ritter merckten/ daß die Bilgram/ ſo auß Andacht von allen Enden zu jhnen kamen/ mit Mord vnd Raub bekuͤmmert wurden/ darumb verpflichteten ſie ſich zuſammen/ Gott dem Herrn Ritterſchafft zupflegen.
Erſtlich/ war jhrer ein kleine Anzahl in williger Armuht/ vnd jhr Oberherꝛein Thorwart deß Tempels/ daher ſie auch den Namen erhalten.
Sie wohneten nicht fern vom heiligen Grab/ bey einander/ nahmen die Bilgram auff zur Herberg/ vnd bewieſen jhnen viel guts/ bewahreten ſie fuͤr Vnfall vnd Gewalt der Vnglaubigen/ vnd fuͤhreten ſie von einer heiligen Stell zur andern.
Sie trugen fuͤr jhren Orden einen weiſſen Mantel/ mit einem rohten Creutz. S.
Bernhard macht jhnen eine Regul/ nach der ſie zuleben haͤtten.
Bald wurden ſie auß Freygebigkeit der Fuͤrſten/ Herꝛn/ vnd anderer Bilgram/ die dahin walleten/ vbrig maͤchtig vnd reich/ darauff fieng Wolluſt an/ ſich mit einzuſchleichen.
Wie ſie nun zum Abfall von der Tugend kamen/ auch einigen Correſpondentz mit den Saracenen beſchuldiget wurden/ entzog Koͤnig Philips in Franckreich/ da ſie jhr groͤſtes Weſen hatten/ ſampt andern Herꝛn/ auß Verhaͤngnuͤß deß Bapſts Clementis V. im Jahr 1310. jhnen auff einen Tag/ alle jhre Staͤtte/ Schloͤſſer/ Schaͤtz/ Haab vnd Guͤter/ verbrand/ etwuͤrget/ vnd loͤſchet ſie auß/ wie vormals auch in Syrien vnnd Aſien geſchehen war.
Deren Hoffmeiſter hieß Jacob/ ein Burgunder/ vnd bezeugete von ſeines Ordens Vnſchuld/ auch von der Potentaten Neid/ als man jhn zu Pariß zum Fewer hinfuͤhrete.
Darauß leichtlich abzunehmen/ daß man ſich eines newen Staads in dem Alten befoͤrchtet/ der weder Geiſtlich/ noch Weltlich/ vnd doch beydes zugleich war; auch eben deßwegen bey dem Bapſt vnd den weltlichen Potentaten verdaͤchtig vnd verhaſſet.
Zwey Jahr zuvor/ als die Statt Jeruſalem verlohren gienge/ vnd die Tempelherꝛn/ oberzehlter maſſen/ verſchwunden/ verbunden ſich etliche Ritter zu einander/ mit einem groſſen Anhang deß Adels/ vñ anderer ſtreitbaren Leut/ in S.
Johannis deß Taͤuffers Ehr/ darumb ſie auch Johanniter genannt werden/ ſie wolten weder raſten/ noch ruhen/ biß ſie die Jnſul Rhodis/ ſo man jhnen ſolcher geſtalt eygenthuͤmlich vbergab/ auß der Vnglaubigen Haͤnden haͤtten geriſſen.
Der Eyffer war ſo groß/ daß die Saracenen jhnen weichen muͤſſen.
Sie baweten Statt vnd Veſtung/ verwahreten die Jnſul/ vnd beſchuͤtzten noch die Chriſten in Cypern/ nach Vermoͤgen:
Derowegen jhnen der Bapſt vnd andere Fuͤrſten/ der Tempelherꝛn Guͤter in den Morgenlaͤndern/ die ohne das ſonſten nicht zuerhalten waren/ zueygneten.
Sie nahmen S Auguſtini Regul an/ vnd erhielten groſſe Gaaben vom Bapſt.
Der Tuͤrck bekriegte ſie ſehr offt/ vnd ſchier allezeit mit ſeinem groſſen Schaden.
Jn dieſer Jnſul hat Zemes/ deß Bajazeths Bruder/ Sicherheit geſucht/ den Chriſtlichen Glauben angenommen/ vnd vier Kinder geꝛeuget:
Starb aber zu Rom/ von beygebrachtem Gifft/ als jhn der Bapſt hatte zu ſich kommen laſſen.
Jm Jahr 1522. belaͤgert der Tuͤrckiſche Keyſer Solimann/ die Jnſul Rhodis/ mit groſſer Heeresmacht/ ſechs Monat lang.
Die Chriſten waren Anfangs ſo muhtig/ daß ſie ſchaarlachene Tuͤcher/ vnnd ſeidene guͤldene Stuͤck vber die Mawren außhaͤngeten/ mit groſſem Hohn vnd Frolocken/ als waͤre die Statt vnvberwindlich.
Aber Solimann ließ von dem naͤchſten Berge Grund heran tragen/ vnd die Graͤben fuͤllen/ biß er an die Mawren reychen konte.
Die Ritterbruͤder wehreten ſich trefflich/ mit Anſchuͤtten/ Blendungen/ Schantzen/ Fewerkugeln/ Schweffelringen/ ſiedendem Oel vnd Steinwerffen/ daß man ſchaͤtzet/ der Tuͤrck hab in zwantzig tauſend Mann darfuͤr verlohren.
Der Tuͤrck grub in die Statt an zweyen Orten/ hundert vnd ſechszig Schritt/ vnd macht die darinnen ſo matt/ daß ſie auch deß Grabens halber/ nirgend ſicher ſtunden.
Darauff wurden ſie genoͤhtiget/ auch zum Theil auß Mangel aller Notturfft/ ſo zu dem Menſchlichen Leben/ vnd Kriegsſachen gehoͤrig/ daß ſie nach laͤnger Rahtſchlagung/ die Statt muſten auffgeben/ gerad auff den Weyhnachttag/ als Chriſtus in dieſe Welt wurd gebohren/ vnter zugeſagtem Fried vnnd Geleyt/ mit allem/ Haab vnnd Gut ſicher abzufahren.
Da ſagt man Wunder von den ſchoͤnſten Reden vnd Rahtſchlaͤgen/ ſo die in der Statt/ wegen der Vbergab/ gehalten:
Auch die der Tuͤrckiſche Keyſer ſelbſt mit dem Hochmeiſter/ durch ein Dolmetſchen gethan/ daß er auch gegen jhm ſeine Cron verruckt/ das er doch allein Gott/ vnd ſeinem Propheten Mahomet pflegt zuthun:
So ehrlich hielt er den alten Greiſſen/ vnd Rittermaͤſſigen Mann/ dem er auch groſſe Herꝛſchafften angebotten/ ſo er bey jhm bleibe wollen.
Welches der Hochmeiſter mit einer ernſtlichẽ Freundlichkeit abgeſchlagen/ er wolle viellieber ein Vberwundener/ dann ein trewloſer Bruͤchiger deß Glaubens gehalten ſeyn.
Deſſen Adel ließ der Tuͤrck in Seiden kleyden/ vñ mit geladenen Schiffen friedlich abziehen.
Die Buͤrger/ welche bleiben wollen/ wurden zu Geluͤbd genommen/ aber die Tempel alle zerriſſen/ die Bilder darauß geworffen/ dem Crucifix beſonder groſſe Schand vnd Vnchr angethan/ mit Fuͤſſen in Koht getretten/ vnd fuͤr ein Faßnachtſpiel vmbgetragen/ die Grabſtein zerſchlagen/ vnd alles nach Mahometiſchem Aberglauben geweyhet.
Vnd wer kan hie den Vnſinn der Lateiniſchen Kirchen genugſam beſchreiben/ die lieber wollen jhre eygene Kinder verzehren/ als dem allgemeinen Erbfeind Abbruch thun/ oder nur entgegen ſtehen/ daß man dieſe Vormawer der Oecidentaliſchen Chriſtenheit moͤgen erhalten/ vnd als eine Bruͤck/ die vnterdruckte Chriſten in Orient zuerloͤſen gebrauchen?
Viel war es/ daß Conſtantinopel vnd Trapezund huͤlffloß gelaͤſſen/ dem Tuͤrcken zutheil wurden.
Wie kan man aber entſchuldigen/ daß Rhodis jetzt auch verlohren gangen?
Den Venetianern war am meiſten daran gelegen/ wie auch der Statt Genua/ die wenig Zeiten zuvor/ biß in Aſien vñ Egypten jhre Macht erſtreckten.
Aber der Neid vnd das Mißtrawen gegen den Benachbarten/ ließ alles verderben.
Vnd wo ſind die Staadshanſen/ was iſt Raiſon d’Eſtat?
Heißt das dem gemeinen Weſen wolfuͤrgeſtandẽ?
Die Chriſtenheit hatt zwey hohe Haͤupter/ den Bapſt vnd den Keyſer.
Solte nicht der Bapſt/ der vor wenig hundert Jahren/ die Chriſten ohne Zahl/ in das gelobte Land vber Meer verſchickte/ vor dißmal den Credit vnd Gehorſam ſollen haben/ etwan eine/ oder zwo Schiffarmaden/ auß ſo vielen Seelaͤndern/ ja auß Jtalien allein/ dem Tyrannen nur zuzeigen?
So muß es aber gehen/ wann ein jeder auff ſeinen eygenen Nutzen ſiehet/ vnd deß gemeinen beſten/ darinn doch ein jeder/ als in einem Schiff/ mit all ſeiner Wolfahrt begriffen iſt/ jmmerzu vergiſſet.
Wie viel Orlogsſchiff finden ſich auff beyden Meeren vmb Welſchland:
Auff beyden Meeren vmb Franckreich/ auff allen Meeren vmb gantz Hiſpanien herumb?
Vmb Engell-Schott- vnd Jrꝛland?
Wie viel in den Niderlaͤndiſchen Provintzen?
Das zehende Schiff von allen genommen/ ſolte ein ſchroͤckliche Floht gemacht haben.
Dan- noch nahm kein Menſch ſolche hohe Sachen zu Hertzen/ außerhalb deß Bapſts/ der aber/ wie gemelt/ vergeblich gearbeitet/ vnd noch new am Ampt war.
Vnd wer weiß/ was fuͤr ein Geheimnüß darunter verborgen gelegen?
Groſſer Herꝛn Brieff ſind dunckel/ vbel zuleſen/ noch vbeler zuverſtehen.
Es machten vielleicht die Rhodiſer eben den Schaden/ den zuvor die Tempelherꝛn bey hohen Haͤuptern vervrſachet.
Das ander Haupt der Chriſtenheit iſt der Keyſer/ vnd zwar dieſes mal Carolus V. ein maͤchtiger Potentat/ der eben deßwegen in der Wahl dem Frantzoſen vorgezogen worden/ weil er dem Türcken am beſten widerſtehen koͤnte.
Warumb aber ſolches nicht geſchehen/ ſtuͤnde zuerrahten?
Ein junger Keyſer/ der das Keyſerthumb in Zwyſpalt ſahe/ die Niderlanden/ wegen der Religion verworꝛen merckte/ die Koͤnigreiche in Hiſpanien ſo wol/ wegen der Maranen/ als der Landsſtaͤnde/ etwas widerſinniſch befande; vnd zumal ſeine vbrige Landſchafften weit von einander entlegen wiſſete; zugeſchweigen der Frantzoͤſiſchen in Jtalien/ Burgund/ Flandern/ Catalonien/ Bißkayen/ mit Abgunſt fuͤr der Thuͤr lage:
Hatte ſich wol zubedencken/ etwas fuͤrzunehmen.
Dann/ wann der Frantzoß ſich zum Tuͤrcken ſchlagen ſollen/ oder auß einigem Bund auff der einen Seiten einfallen wollen; wofern Caroli Sachen in den Klammer kommen.
Wie aber/ wann alle Diſgouſtierte/ Banditen/ vnd der vbrige Hauff/ ſo nur das Vatterland beſchweret/ als ein Außfeger vnd Kehrſal/ were in ein frembd Land vbergeſetzt worden; vnd einer ſolchen Monarchy/ als ein Aderlaß zu Nutzen vnd Geſundheit kommen/ daß durch redliche Thaten alles vorige Verbrechen außgeloͤſcht/ zu newen Ehren gedient haͤtte/ ſolte Carolus wol beſſer gefahren haben.
Dann die Republick zu Rom ſich deß vbrigen Muhtwillenden Poͤbels nimmer beſſer entladen koͤnnen/ als wann man feindlichen Einfall zu hindertreiben Muſterung gehalten/ oder Colonien mit groſſen Freyheiten vnd Landgütern (welches die heilige Schrifft nennet/ die Toͤchter/ ſo von der Hauptſtatt/ als von jhrer Mutter/ entſproſſen) angeſtellet vnnd eingeſetzet.
Welcher Gebrauch dann in aller Voͤlcker Recht gegruͤndet/ bey allen Nationen vnter dem Himmel/ jederzeit vblich geweſen Vnd wann ſchon Carolus auß ſeinen vielen Koͤnigreichen/ einen verlohrnen Hauffen haͤtte lauffen laſſen/ vnd die eroberte Landſchafften jhnen zu Lehen vbergeben vnd gelaſſen/ haͤtte dem Türcken groſſer Abbruch/ vnnd der Chriſtenheit groſſer Vortheil geſchehen/ auch Rhodis leichtlich koͤnnen erhalten werden.
Ja/ es wirds die Zeit geben/ daß Carolus ſolche Raiſon d’ Eſtat vom Tuͤrcken muͤſſen lernen/ was naͤmlich/ ein ſolche fliegende Armada/ als die zu Allgier vnnd Thunis vnter deß Tuͤrcken Schutz vnterhielten/ allen Benachbarten vor eine Sorg/ vnd dem Oberhaupt vor einen Dienſt ohn einigen Nachtheil beyfuͤgt:
Daß Carolus endlich müſſen etliche Zuͤge in Barbarey thun/ vñ groſſen Koſten mehr wider ein Seeraͤuber/ als wider den Tuͤrcken ſelbſt/ mit dem er in keinem boͤſen Vornehmen/ außerhalb deß Koͤnigreichs Hungarn/ ſtunde/ anwenden.
Welches dann auff ſeiner Seiten das aller beſte Mittel/ den Tuͤrcken zu Waſſer zuhindertreiben geweſen were.
Gleichwol iſt Rhodis verlohren/ vnd kompt nicht wider:
Die Johanniter wolten jhr Geluͤbd fortſetzen/ vnd erhielten in ſieben Jahren/ durch viel vnd mancherley Werbungen/ bey Bapſt vnd Keyſer/ daß ſie die Jnſul Maltha auß der Saracenen Haͤnden zureiſſen/ vnd fuͤr ſich zubehalten befugt worden; das ſie dann auch thaͤten/ vnnd bald beveſtigten/ dannenhero die Maltheſer Ritter genannt/ ſo lang GOtt wil.
Dieſe Jnſul liegt vnfern von Sicilien/ vor Zeiten bekannt vnter dem Namen Melite, ſonderlich/ wegen deß heiligen Apoſtels Pauli/ der Schiffbruch daſelbſt gelitten/ vnd eine Otter vnbeſchaͤdiget von der Hand ſchlauderte.
Jhre kurtze Hiſtori iſt dieſe:
Der hochloͤbliche Ritterliche Orden/ hat ſeinen Vrſprung vnnd Anfang in der heiligen Statt Jeruſalem/ durch etliche Kauffleut von Malfi/ in dem Koͤnigreich Neaples gelegen/ genommen/ in dem dieſelbigen im Jahr Chriſti 1048. durch Vergoͤnnung deß Caliphen in Egypten/ eine Kirch/ zum Vnterſcheid der Griechiſchen/ S.
Marina della Latina genannt/ neben einer Wohnung/ vnd einem Kloſter Benedictiner Ordens/ die armen Bilgram darinn auffzunehmen/ vnd zu tractieren/ erbawet.
Nach deme aber viel andaͤchtige Frawensperſonen/ ſich vnter beſagten Bilgramen/ gefunden/ vnnd ſelbige in das Maͤnner- Kloſter nicht wol auffgenommen werden koͤnnen; als hat eine ehrliche Matron/ Agnes/ von Rom buͤrtig/ ein Frawen-Kloſter/ zu Ehren S. Mariæ Magdalenæ, geſtifftet/ vnd gemelte arme Weibsperſonen/ darinn beherberget:
Hat letztlichen auch/ wegen der groſſen Anzahl der Bilgram/ neben obgemeltes Maͤnner-Kloſter einen Spital/ zu Ehren S. Johannis deß Taͤuffers auffgerichtet/ vnd ſolches neben dem Frawen-Kloſter (ob ſie ſchon beyderſeits ſelbſten/ von gemelter Malfitaner Allmoſen gelebt) auß Chriſtlicher Liebe/ vnterhalten/ vnd daſſelbige zuverwalten/ einen Rectoren/ zu deß Abts Benennung/ vnd vnter ſeiner Auffſicht vnd Gehorſam/ verordnet.
Der erſte Fuͤrſteher/ oder Rector dieſes Hoſpitals nun/ von welchem die Hiſtorien Meldung thun/ hieß Gerhard; der Geburt noch vnbekant/ vnd ohne Zweiffel kein Frantzoß/ ſondern/ wegen der Stiffter ein Calabreſer.
Gottfried von Boullon/ Hertzog auß Lothringen/ eroberte den 15. Junij/ im Jahr 1099. die Statt Jeruſalem/ vnd ließ dieſem Rectorn die erſten Guͤter/ ſo wol in ſeinen Erblanden/ als in dem newen Koͤnigreich zu Jeruſalem geben vnd einraumen.
Zu deſſen Nachfolg haben/ biß vmb das Jahr tauſend ein hundert vnd zehen/ viel andere fromme/ allerhand Stands Chriſtliche Perſonen/ jhre Guͤter/ oder einen Theil derſelbigen/ geſagtem Hoſpital/ verehret; Vnnd hat Paſchalis II. ſolches in ſeinen Schutz genommen/ auch von aller Biſchoffen vnd Praͤlaten Gehorſam befreyet.
Vnd im Jahr tauſend einhundert vnd dreyzehen/ den Bruͤdern deß Hoſpitals/ jhren Rectorn/ welcher zuvor von dem Abt deß Kloſters ernennet worden/ zuerwehlen Macht/ vnd Privilegium gegeben.
Darauff Anno tauſend einhundert vnd achtzehen/ Raimundus di Poelio der erſte ſolcher Geſtalt erwehlet worden.
Dieſer Raymundus hat die Geluͤbde eingeſetzet/ den Bruͤdern den ſchwartzen Mantel/ mit dem weiſſen achteckigten Creutz (dann ſie zuvorn ein gerades vnd gleiches/ wie man auff den Sopraveſten zubrauchen pfleget/ gefuͤhret) zutragen verordnet/ die erſte Geſatz vnd Ordnung auffgerichtet/ vnd den Bruͤdern/ alldieweil ſie allbereit in Anzahl vnd Vermoͤgen ſehr zugenommen/ die Gewehr vnnd Waffen geben/ ſie auch in die drey Staͤnde/ Ritter/ Caplanen/ vnd Serventid’ Armi getheilt vnd vnterſcheiden.
Dieſer Ritterſchafft Reſidentzen vnnd Wohnungen waren vnter ſechs vnd fuͤnfftzig Rectorn/ Meiſtern vnd Großmeiſtern/ an ſechs vnderſchiedenen Orten.
Das Hauptweſen war zu Jeruſalem/ biß auff den 8. Octob. 1187. da Saladin, Sultan in Egypten/ die Statt Jeruſalem wider eroberte.
Die Retirada gieng auff jhr Schloß vnd Veſtung/ Margat/ biß ins Jahr 1192. vnd dann zu Tolomayda, oder Acri, biß man zehlt 1291. da den 18. Maii Chriſten weyhen muͤſſen.
Vnd demnach dieſer Orden hundert ein vnd neuntzig Jahr/ zehen Monat/ nach Verluſt der Statt Jeruſalem/ im gelobten Land verharꝛet/ begab er ſich nach Limiſſon in Cypern/ biß ins Jahr 1309. vnd fuͤrter zu Rhodis (durch Vbergab deß Ordens võ H. Grab/ ſo geſchehen im Jahr 1479.) biß ins Jahr 1522. da Soliman den 20. December Meiſter worden/ vnd vervrſachet/ daß der Orden bald zu Syracuſa, zu Viterba, zu Villa Franca, vnd Nizza ſich auffenthalten/ biß Carolus V. jhme den 24. Mertz 1530. die Jnſul Malta eingeraͤumbt.
Die Statuten/ ſo von den Generaln Capitain gemacht/ vnd von jhrer Baͤpſtlichen Heiligkeit bekraͤfftiget ſind/ tawren ſo lang/ biß ſie von ſelbigen widerruffen/ oder geaͤndert/ vnnd nachmaln beſtaͤttiget werden.
Aber die Ordinationen gelten von einem General-Capitel/ biß zu dem andern:
Vnd kan weder Großmeiſter/ noch kein anderer/ vber die Statuten vnd Ordinationen diſpenſieren/ alldieweil dieſe Authoritaͤt dem Bapſt/ vnd den General-Capiteln fuͤrbehalten iſt; dergeſtalt vnd alſo/ daß ohne ſolche Diſpenſation/ Enderung/ oder Widerruffung/ alle Ordensperſonen/ zu Haltung ſolcher Geſatzen vnd Ordnungen ſtarck vnd veſt verbunden ſind; wie dann die Regula Seel vnd Leib/ die Statuten aber vñ Ordinationen den Leib allein/ zu zeitlicher Straaff verbinden.
Die in dieſen Orden werden auffgenommen/ ſind fuͤr das erſte Ritter/ vnd deren zweyerley/ Cavalieri di juſtitia, die wegen jhrer erwieſenen Ahnen ſolche ſind; vnd dann di Gratia, jederweilen/ wegen Baͤpſtlichen Vorſchrifften/ oder ſonſten/ wegen geleyſteten Dienſten/ ſolche worden/ vnd doch in einem vnd anderm das Nachſehen haben müſſen.
Die Cavalieri di obedienza Magiſtrale, wie auch die andere del Maeſtro ſchrauben ſich auch herzu/ wie ſie koͤnnen.
Die Fra Capellanen ſind entweder Conventualen/ oder d’Obedienza.
Es gibt auch in Franckreich/ Hiſpanien/ Jtalien/ vnd Malta ſelbſt vnderſchiedliche Hoſpital vnd Frawen-Kloͤſter.
Der dritte Stand ſind die Fra Serventi, Noch ſind Clerici vnd Diaco; Cavalierie di divotione, vnd Donaten.
Die jenige Perſon/ welche den Ritterlichen Orden S. Johannis von Jeruſalem anzunehmen/ vnd deſſelben Ritter zuwerden begehrt/ ſoll nach gethaner Beicht/ mit einem langen ſchwartzen/ vnd zum Zeugnuß der Freyheit/ vngeguͤrteten Rock angethan; mit einem bloſſen Schwerd in der Rechten/ vnd mit einer brennenden Wachskertzen (welche die Liebe bedeutet/ vnd einem jeglichen wahren Ritter ziemet) in der lincken Hand/ vor dem jenigen/ welcher jhm das Creutz zugeben/ von dem Großmeiſter gevollmaͤchtiget/ erſcheinen/ vnnd alsdann vor dem Altar niderknien/ die Wehren laſſen weyhen/ ſelbſt von ſich geben/ vnd die Kertz in die rechte Hand nehmen/ die Meß/ biß nach Abwechſelung der Epiſtel/ mit Andacht anhoͤren: Hernach ohne Creutz/ vor dem Geber ſich kniend ſetzen/ vnd folgender maſſen verhalten: Werden aber die Ceremonien mit dem Schwerd vnd Sporen/ mit denen Fra Serventi vnd Capellani nicht gehal ten.
Darauff geſchicht Frag vnd Antwort/ von deß Ordens Hohheit/ vnd der Rittergebuͤhr vnd Herkommen.
Das bloſſe Schwerd wird jhm dargebotten/ das er in die Scheide ſteckt/ vnd wider gibt; empfaͤngt aber hingegen Guͤrtel/ vnter dem langen Rock ſich zuguͤrten.
Vnd alsdann guͤrtet jhm ein Ritter das Schwerd an die Seiten.
Wann nun der Kniend auffſtehet/ vnd das entbloͤſete Schwerd wider darbietet/ empfängt er drey gelinde Streych flaͤchlingen auff die rechte Achſel/ mit dieſen Worten:
Es iſt einer Adelichen Perſon ein groſſe Schand/ wann ſie geſchlagen wird: Sollet alſo dieſe drey Streych fuͤr ewer letzte Vnehr vnd Schande halten.
Darnach nimbt er das bloſſe Schwerd wider/ vnd ſtoͤſt drey mal empor/ die Rach wider den Erbfeind zubezeugen: Ziehet es vber den den lincken Arm/ vnd ſteckt es wider an ſeinen Ort.
Jetzt greifft jhn der Fuͤrſteher bey der lincken Achſel/ er ſchuͤttelt jhn/ vnd ſpricht:
Wachet auff von allen Laſtern/ vnd vnterlaſſet nicht/ die Tugend hoch zuhalten/ auff daß ſie euch zu Ehren bringe.
Vnd eben dieſes bedeuten die guͤldene Sporen/ ſo zween Ritter jhm anlegen; zumal auch an Fuͤſſen/ die Verachtung deß Golds bedeuten.
Werden jhm aber wider abgethan/ vnd muß mit der Kertz wider fuͤr den Altar knien/ biß das vbrige an der Meß vollendet iſt:
Da dann endlich der newe Ritter beyde Haͤnde auff das Crueifix legt/ vnd ſpricht:
Jch gelobe vnd verſpreche/ Gott dem Allmaͤchtigen/ ſeiner vnbefleckten Mutter/ vnnd S. Johanni dem Taͤuffer/ dem jeinigen/ wer er auch ſeyn moͤge/ welcher von der H. Religion/ vnd dem Durchleuchtigen Großmeiſter mir zu einem Oberhaupt gegeben/ vnd vorgeſetzt werden wird/ ewigen vnd ſtaͤtigen Gehorſam zuleyſten/ ohne Eygenthumb zuleben/ vnd Keuſchheit zuhalten.
Alsdann vmbfaͤnget der Obere den newen Ritter/ vnd ſpricht:
Nun erkenne vnd halte ich euch wahrhafftig fuͤr einen vnſern Ordens-Bruder.
Antwort/ vnd ich mich auch.
Der Mantel bedeut die Buß/ die Ermel/ die Weiß der Barmhertzigkeit; das Creutz/ die acht Seligkeiten/ vnd dann alle Stuͤck der Paſſion Chriſti; die Schnur das Joch Chriſti.
Vnd in der Herberg ein wenig Brod/ Saltz/ vnd ein Glaß Waſſer/ die Geauͤglichkeit.
Jn Provenza iſt der Gran Commendatore, der Prior S. Gilles, Touluſa, vnd Baly Manoaſca.
Jn Alvernia, der Marſchall/ der Prior/ vnnd Baly von Lyon.
Jn Franzia, der Hoſpitalier/ Prior von Franckreich/ Aquitanien/ Schampanien/ vnd Baly von Morea.
Jn Jtalien/ der Admiral/ Prior von Rom/ Lombardey/ Piſa, Barletta, Capoa, Meſſina, Neapoli, Baly von S. Euphemia, Stephano, Venoſa, Cremona, Rocella, Sebaſtiani.
Jn Arragonien/ Catalonien vnd Navarꝛen/ die Caſtellania d’ Empoſta, Prior von Catalonien/ Navarꝛen:
Baly von Majorka, Caſpes, Negroponte.
Jn Engelland/ Jrꝛland; Baly von Aquila.
Jn Teutſchland/ der Groß Baly, Prior in Teutſchland/ Boͤhmen/ Vngarn/ Dennemarck:
Baly von Brandenburg.
Jn Caſtilien/ Leon vñ Portugall/ der Groß-Cantzler/ Prior von Caſtilien/ Leon vnd Portugall/ Baly von Lora, Sepolchro di Toro, Nuevevillas, Negroponte, Leza, Acri.
Jn Maltha der Biſchoff/ in Cypern der groß Commendator.
Der Großmeiſter wird erwehlt von dreyzehen Perſonen:
Die Vier vnd zwanßig von dem gantzen Convent:
Die Drey von dieſen Vier vnd zwantzigen/ wie auch die Sechszehen/ da ein jede Ordnung weiß zur Wahl zuſchreiten.
Teutſche haben ſich gehalten; als Priorn/ Johann Hatzſtein/ im Jahr 1512.
Georg Schilling/ 1546. zuvor General von den Galleren.
Georg von Hohenheim Bombaſt/ 1554.
Adam Schwalbach/ 1567.
Philip Flach/ 1573. zuvor General der Galeren.
Philip Ried-Eſel/ 1594.
Bernhard von Angeloch/ 1598.
Philip von Leſch/ 1599.
Weipart von Roſenbach/ 1601.
Arbogaſt von Andelaw/ 1607.
Johann-Friderich Hund von Saulheim/ 1612.
Hartmann von der Tanne/ 1635.
Die Groß-Balleyen ſind geweſen in Maltha.
Conrad von Schwalbach/ 1524.
Georg Schilling/ 1534.
Georg von Hohenheim Bombaſt/ 1546.
Adam von Schwalbach/ 1554.
Conrad von Schwaldach/ 1566.
Joachim Sparꝛe/ 1568.
Philip Flach/ 1571.
Hans Georg von Schoͤnborn/ 1573.
Philip Ried-Eſel/ 1587.
Bernhard von Andeloch/ 1594.
Philip Leſch/ 1598.
Wippart von Roſenbach/ 1599.
Arbogaſt von Andelaw/ 1601.
Wilhelm von Cronenberg/ 1607.
Johann-Friderich Hund von Saulheim/ 1609.
Georg Chriſtoff von Weittingen/ 1612.
Niclas von Fleckenſtein/ 1634.
Matthias Jacob von Furt/ 1635.
Jacob Chriſtoff von Andelaw/ 1635.
Maximilian Schliderer von Lachen/ 1638.
Wilhelm Henrich von Warsberg/ 1643.
Der fuͤnff vnd zwantzigſte Diſcurß.
Wie deß Keyſers Mandat den Abfall nicht gehindert; vnd ſonderlich im Weſterrich.
Wie Ehrgeitz nicht aller Fuͤrſten Sinn einnimpt.
Von dem Abfall in Schweden/ vnd Dennemarck/ auch Enderung deß weltlichen Regiments.
Von Machiavelli, vnd Raiſon d’ Eſtat, deren ſich jederman zu eygenem Nutzen/ ſeiner Angehoͤrungen vngeachtet/ bedient/ nach vnderſchiedlichen Exempeln ſelbiger Zeit.
NVn kommen wir wider auf den verworꝛenen Religionshandel in Teutſchland: Daſelbſt wolt jederman Luthers Buͤcher leſen/ wordurch dann groſſer Abfall allenthalben erfolget.
Graff Eduard in Oſt-Frießland aͤndert im Jahr 1520. viel im Kirchenweſen; deme Wormbs/ Erfurt/ Goßlar/ Halberſtatt/ Hamburg/ vnd viel andere im nechſten Jahr hernach folgeten/ vnd Prediger auffſtelleten.
Die Baͤpſtiſche Prieſter auff dem Land/ vnd Cloſterleut beydes Geſchlechts in den Staͤtten/ legten die Lateiniſche Buͤcher hin/ ſampt der Kleydung/ vnd begaben ſich in ehelichen Stand/ denen Frantz von Sickingen mit ſeinen Helffern/ Schutz vñ Vnterhalt verſchaffte/ als welcher ohne das/ wie droben erwehnt/ ſich aller Pfaffen Feind ruͤhmlich nennen ließ: Dadurch der Abfall/ zwiſchen Moſel vnd Rhein/ im Weſterich ſonderlich/ befoͤrdert worden.
Hertzog Ludwig Pfaltzgraff/ zu Zweybruͤcken wohnend/ hielt mit Frantz von Sickingen gute Nachbarſchafft/ vnd gab jhm/ was die Religion belangt/ Beyfall/ ließ doch die Reformation anſtehen/ ob ſchon Hieronymus Bock (vnter dem Namen Traguſ, beſſer bekant/ wegen ſeines herꝛlichen Kraͤuterbuchs) ein Canonicus in der Abthey Hornbach/ vnter andern ſehr daran triebe/ biß Frantz von Sickingen/ wegen ſeiner offentlichen Feinden/ vnd der Reichs Acht ſich ſeiner Belaͤgerung befoͤrchtet/ vnnd deßwegen ſeine Gelehrte von ſich in Sicherheit gelaſſen.
Alſo zog der von Hutten nach der Schweitz/ Caſpar Aquila von Augſpurg nach Eiſenach in Tuͤringen/ Martin Butzer (der auß dem Barfuͤſſer Orden zu Schlettſtatt außgetretten/ vnnd die Pfarꝛ Landſtul eine Zeitlang verſehen hatte) nach Straßburg/ vnd Johann Schwebel (Schweblin) von einem anſehenlichen Geſchlecht auß Waſſerburg in Bayern/ doch zu Pfortzheim gebohren/ vnd deß Melanchthons werther Freund/ welcher auch den Orden deß helligen Geiſtes abgelegt/ vnnd das Jahr zuvor auff Landſtul/ vnd zwar auff deß Edelmanns Koſten/ Hochzeit gehalten/ Anno 1522. nach Zweybrücken zu dem Pfaltzgraffen/ mit Befoͤrderungsſchreiben:
Allda er wol auffgenommen worden/ vnnd was Melanchthon im Jahr 1519. an jhn von rechter Außlegung deß Evangeliſten Matthei/ vnd der Epiſtel an die Roͤmer geſchrieben/ auff offentlicher Cantzel angefangen zutreiben/ welches damaln in der Marggraffſchafft Baden nicht wollen geſtattet werden.
Zuvor/ vnd damals wechſelten die Gelehrten vnd Edele viel Schreiben/ von rechter Nieſſung deß Abendmahls/ von der Meß/ von Verlaſſung der Kloͤſter/ von Anruffung der Heiligen/ von Bildern auß der Kirchen zumachen/ vnd gar zuverbrennen:
Auch wie ſie hoffeten/ der Keyſer wuͤrde die Kirch reformieren; darumb ſie auch von Concilien viel herfuͤrſuchten/ wie auch von der Erbſuͤnd/ dem Evangelion/ dem Pfarꝛampt/ den Wercken/ dem freyen Willen/ der Buß/ der Tauff/ dem Abendmahl/ den Kirchendienern.
Da nun der Keyſer ein Mandat vnter dem 6. Mertz 1523. auff dem Reichstag zu Nürnberg ließ außgehen/ dieſes Jnnhalts:
Vnd gebieten darauff allen vnd ſaͤmptlich vnd ſonders/ von Roͤmiſcher Keyſerlicher Macht/ hiemit vnſerm offentlichen Edict ernſtlich/ vnd wollen/ daß jhr Staͤnd alleſampt/ vnnd jeder beſonder/ in ſeiner Obrigkeit verfuͤge vnd fuͤrſehe/ daß mitlerzeit berührtes Concilii, allein das heilige Evangelion/ nach Außlegung der Schrifften/ von der Chriſtlichen Kirchen approbiert vnd angenommen/ geprediget vnd gelehrt/ auch mit allem Fleiß beſtellet/ auff daß von allen Predigern ziemlicher Weiß geredt/ vnd gehandelt werde/ in jhren Predigen alles das zuvermeiden/ ſo zu Vngehorſam/ Vneinigkeit vnd Auffruhr im heiligen Roͤmiſchen Reich/ oder die Chriſten Menſchen in Jrꝛung zufuͤhren/ Vrſach geben moͤge:
Vnd was vnnuͤtze diſputierliche Sachen weren/ ſich dieſelben zupredigen vnd zulehren enthalten/ ſondern obgemeltes Chriſtlichen Concilii Endſcheyd zugewarten.
Hierauff nahm gemelter Pfaltzgraff/ diß Mandat gehorſamlich an/ ließ predigen/ vnd zwar durch Johann Schwebeln/ den Evangeliſten Mattheum/ die Epiſteln Pauli an die Roͤmer/ an die Galater/ an die Corinther/ neben Auguſtini vñ Chryſoſtomi Außlegungen.
Vnd weil beſagtes Mandat/ den Ertz- vnd Biſchoffen die Obſicht vnnd Beſtraffung der Prediger anbefihlt/ ſchreibet Schwebel in ſeiner Verantwortung alſo:
Jch hab mich offtmals in meinen Predigten erbotten/ vnd alle Menſchen fleiſſig vermahnt vnd gebetten/ ob jemand befinde/ daß ich jrꝛen wolte/ wie wir dann alle Menſchen ſind/ oder/ daß ich zuviel/ oder zu wenig thaͤte/ oder predigte/ das nicht zu gutem moͤchte erſchieſſen/ wolte ich guͤtlichen Bericht auß dem Wort Gottes/ mit aller Danckſagung annehmen.
Es iſt aber weder mein gnaͤdiger Herꝛ/ noch ich/ von vnſerm Ertzbiſchoff/ oder Biſchoff/ erſucht worden/ laut deß Keyſerlichen Mandats/ ꝛc. Jtem/ es haben auch jhrer viel/ hohen vnd nidern Stands/ etliche meiner Predigten gehoͤrt/ vnter denen auch Biſchoff ſind/ vnd geſagt:
Wo ich allweg ſolche Predig thaͤte/ koͤntẽ ſie es nit ſtraffen.
Pfaltzgraff Ludwig ließ Anno 1524. ferner etliche Artickel berahtſchlagen/ im erſten vnd andern von Menſchenſatzungen/ Baͤpſtlichem Gewalt/ vnd Anſehen der Concilien; mit dem Bericht:
Es muͤſte Gottes Wort allenthalben fuͤrgehen.
Jm dritten/ ob das Abendmal ein Opffer ſey/ vnd ob ſich es zieme/ vmb Gelt Meß leſen; mit dem Bericht/ daß wir empfahen/ vnd nicht geben/ daß Chriſtus nicht mehr kan geopffert werden.
Jm ſechſten/ daß die Ehe den Prieſtern in Gottes Wort nicht verbotten ſey.
Jm ſiebenden/ wie ſich der Glaubige/ wegen der Speiſen/ Feyertaͤgen/ Geſipt- vnd Gevatterſchafften in Eheſachen zuhalten habe.
Hierauff wurd ſeine Kirchen Ordnung verfaſſet/ welcher gleichwoletliche/ was die Ceremonien belangt/ auff Verbeſſerung/ vnd verhofften Vergleich/ außgeſetzt worden.
Was aber in heiliger Schrifft zufinden war/ muͤſte allein gelten/ als die beyde Geſtalten deß H. Abendmahls/ vnd daß man die Bilder auß der Kirchen thaͤt vnd verbrandte.
Jm Jahr 1525. vermaͤhlet jhm Pfaltzgraff Ludwig Fraͤwlein Eliſabethen/ eine Landgraͤffin auß Heſſen/ Landgraff Wilhelmen deß aͤltern Tochter/ die jhm das folgende Jahr Pfaltzgraff Wolffgangen gebahr:
Vnd ſtarb Anno 1532. in beyſeyn eines Edelknaben/ einer Cammermagd/ vnnd Hieronymi Tragi, laut deſſen eygener Hand.
Schwebel hatte zuvor verſchafft/ daß Caſpar Glaſer auß der Marggraffſchafft Baden/ deß jungen Printzen Zuchtmeiſter worden/ der auch nach Schwebels Tod Anno 1540. im Predigampt deß Orts gefolgt/ vnd 7. Jahr hernach geſtorben.
Schwebel hielte gute Correſpondentz mit ſeinen alten Bekanten/ ſo fern/ daß auch Bucerus, der zu vielen wichtigen Sachen gebraucht ward/ nichts ohne ſeinen Raht thaͤte.
Daß auch Johannes Sturm/ ein Edeler auß Straßburg/ auff dem Tag zu Speyer Anno 1529. die aller wichtigſte Kirchenhaͤndel nach Schwebels Gutachten verhandelt:
Wie dann auch auff ſein Antreiben das Kloſter Hornbach reformierte (ob ſchon dem damaligen Apt/ von Salm/ durch Vorbitt deß Frawenzim̃ers/ die Vnterhaltung/ wie andern Canonicis, die nicht wuſten wohin/ gereycht/ vnd der Roͤmiſche Gottesdienſt in einem abſondern Gemach vñ Zimmer verſtattet geweſen/ biß der Abt nach dem Paſſawiſchen Vertrag ſich mit etlichen Mobilien vnd Documenten darvon gemacht/ dannenher ſeinem Biſchoff zu Speyer den Poſſeß vermeynt erhalten haben) vnd eine Schul gantz gleich deren zu Laugingen an der Thonaw/ mit fuͤnff Praͤceptorn/ nach Sturmii verfaſten Geſatz vnnd Ordnungen auffgerichtet/ dahin auch der Kloͤſter Werßweiler/ Offenbach/ vnnd Dieſebodenberg/ ſo in dem Fuͤrſtenthumb gelegen/ Einkommen vnd Gefaͤlle gezogen worden:
Alles nach eyfferigem Trieb Pfaltzgraff Ruprechts/ deß jungen Wolffgangs Vormunder/ vnd deß verſtorbenen Ludovici Bruder; der im Jahr 1544. die Schuld der Natur auch bezahlt/ vnd ſeinen Pflegſohn dergeſtalt vnterwieſen/ daß derſelbige ſchon Anno 1538. welches war das andere mal/ dem Keyſer auff inſtaͤndiges Anhalten/ großmuͤhtig geantwortet:
Er were in ſeiner Religion gebohren vnnd erzogen; finde ſie Gottes Wort allerdings gemaͤß/ vnd gedencke darinn zuſterben/ vnd ſelig zuwerden.
Nun hatten die Pfarꝛer auff dem Land ſchon vor Anno 1522. ſich zwar vom Roͤmiſchen Stul nicht anderſt abgethan/ als daß ſie Eheweiber genommen/ vnd wider einige Mißbraͤuche predigten:
Vnter andern der Curatus zu Waldmohr/ mit ſeinen Nachbarn/ vber welchen der Cardinal auß Lothringen bey dem Landsfuͤrſten; wie auch der Ertzbiſchoff zu Mayntz/ wegen der Cathedral Alten- Glan/ vnd andern Pfarꝛen/ auch der Filial Fluers-Cappeln/ in welcher Anthes Prior/ Fruͤhmeſſer/ ein Weib genommen/ vnd deßwegen neben dem Landſchreiber Weidenkopff/ auch zween andern Predigern/ vor dem Nuncio Apoſtolico zu Mayntz erſchienen.
Dieſer Nam Prior wird von Lothringen/ biß an den Rhein/ Prevell genannt/ nicht/ als were dieſer Anthes ſelbſt/ oder etwan ſein Vatter ein Prior geweſen/ ſondern/ weil ſein Großvatter zu Nurthauſen/ gleich vnten an Lautrecken auff dem Glan/ zu Winßweiler vnd zu Oberweiler im Thal gewohnt/ ein ſtill eingezogen Leben gefuͤhret/ vnd ein langen Rock/ wie die Geiſtlichen/ getragen: Dannenhero man jhn den Preuell in Schimpff vnd Ernſt genant.
Deſſen einiger Sohn Diel/ oder Tilemannus, hinderließ zwoͤlff Erben/ oder Staͤmme/ vnter welchen erwehnter Anthes/ auch einer geweſen.
Die Fuͤrſten vnd Staͤnde befanden ſich vmb dieſe Zeit ſehr beſtuͤrtzt/ wegen deß allgemeinen Auffſtands der Bawren/ im Jahr 1525.
Vnd was Thomas Muͤntzer/ der Widertaͤuffer in Weſtphalen angefangen.
Die Cleriſey ſahe wol/ daß es mehrentheils vmb ſie gethan war/ vnd daß der raſende Poͤbel es mit jhnen würde gar auß machen/ wann der Adel/ welcher/ wegen ſeiner Strengigkeit eben wol verhaßt war/ vnd die andere Oberkeitliche Staͤnde ſie nicht bey Gut vnd Blut erhielten.
Vnd ſchon die Vnruh nicht ohne Blutvergieſſen/ gedaͤmpfft worden/ koͤnten ſie jhnen leichte Rechnung machen/ der Vnwill wuͤrde jmmer herfuͤr brechen.
Wie dann von wenig Jahren/ vnd ſchier die gantze Zeit/ als Maximilianus I. regiert/ geſchehen.
Vnd wann das Ediet zu Wormbs außgangen/ ſolte dem Poͤbel mit Gewalt auff getrungen werden/ muͤſte nichts anders/ als die Zerruͤttung aller Staͤnde/ vnnd der Vntergang der Roͤmiſchen Keyſerlichen/ auch Baͤpſtiſchen Hohheit in Teutſchland gantz vnd gar zu Boden gehen.
Zu dieſen beweglichen Vrſachen kame noch die Forcht vnnd der Schrecken vor der Tuͤrckiſchen Macht/ welche/ wie in Orient/ alſo auch in Occident/ die Zanckſuͤchtigen/ wo nicht/ vereinen/ doch vnter das Joch bringen wuͤrde.
Vnd was iſt ein Regent ohne Vnterthanen/ ein Herꝛ ohne Forcht/ ein Oberer ohne Affection vnd Eyffer?
Darumb man billich damaln ſagen koͤnnen/ außwendig Angſt/ innwendig Schrecken.
Vnd wer ſahe nicht bey ſo geſtalten Sachen/ daß Vertraͤglichkeit/ biß auff fernere Entſcheydung/ das allerbeſte?
Darumb hielten die Staͤnde einen Tag zu Speyer/ Anno 1526. deme Ferdinand/ Ertzhertzog auß Oeſterreich/ im Namen deß Keyſers/ ſeines Herꝛn Brudern beygewohnet:
Vnd betheydigten ſich ſolcher Geſtalt mit einander/ daß er das Wormbſer Edict/ auff welches die Roͤmiſche vnd der Keyſer ſelbſt/ ſo hoch trange/ ohne gewiſſe Auffruhr nicht were Werckſtellig zumachen.
Vnd daß in allen weg vonnoͤhten/ daß ein jeder ſein Leben vnd Lehr ſolcher Geſtalt anrichtete/ daß er zuvorderſt GOtt dem Allerhoͤchſten/ vnd dann Jhrer Keyſerl. May deſſen getrawete Rechenſchafft zugeben.
Dieſer Reichsabſchied ſchmaͤlerte das Wormbſer Edict/ vnd deß Keyſers Anſehen nicht wenig/ vnd gieng ohne ſcharpffen Verweiß nicht ab.
Dieweil aber nicht alle vñ jede Staͤnd das Wormbſer Edict hatten gebilliget/ vnd nun jhrer etliche/ ſo es damals gebilliget vnnd vnterſchrieben hatten/ auch darvon abwichen/ konte Ertzhertzog Ferdinand nicht anderſt/ als den Staͤnden willfahren/ vnd bey dem Keyſer die Sach beſter maſſen entſchuldigen vnd beſchoͤnen:
Zumal er auch ſahe/ daß etliche Fuͤrſten vnd Staͤtte/ die Koͤpff zuſammen ſtieſſen/ vnnd in Buͤndnuß tretten wolten/ gleich wie er ſich vor wenig Jahren mit etlichẽ Biſchoffen wider Luthern vnd deſſen Anhang verwahret hatte:
Vnd dann/ daß die Staͤnde/ wegen deß Tuͤrckenkriegs nichts handeln wolten/ es weren dann jhre vbergebene Artickel/ das Kirchenweſen vnd den Bapſt betreffend/ eroͤrtert.
Jn deß gab es ein newen Abfall im Geiſt- vnd Weltlichen gegen Mitternacht.
Als der Mannliche Stamm in Dennemarck außgeſtorben/ vnd die Staͤnde ſich vmb ein ander Haupt vnd Koͤnig vmbſahen/ gedachten ſie allem Neid vnd Auffruhr vorzukommen/ ein Frembder/ oder Benachbarter ſolte jhme beſſer dienen/ vnd vorſtehen/ als ein Jnheimiſcher:
Vnd erwehlten Adolff/ Hertzogen zu Schleßwick vnd Holſtein.
Dieweiler aber alt/ vnd der Ruh begierig/ thaͤt er ſich der Ehren bedancken/ welches die Kluͤgſten jhm zu groſſem Ruhm vermelden/ der ein Kleines ohne Gezaͤnck/ als ein Groſſes mit Feindſeligkeit lieber beſitzen wollen.
Vnd an Æſopi Hund gedacht/ welcher ein Stuͤck Fleiſch im Maul truge/ vnd den Schatten etwas breit vnd groß anſahe/ gedachte er ein guten nuͤtzlichen Wechſel zuthun/ vnd ſein Handel zuverbeſſern; ſchnapt nach dem Schatten/ vnd ließ in deme das Stuͤck auß den Zaͤhnen fallen/ wie er eben auff einem Steg/ oder Bruͤcklein/ vber das Waſſer gienge.
Alſo betriegt Geitz die Weißheit; darumb jener Bawer zu ſeines Herꝛn Jaͤger/ der jhm viel ſchwaͤtzte/ was er vor ein ſchoͤnen Adler gedachte zuſchieſſen/ vnnd jhme zuverehren/ wann er nur ſeiner Mahlzeit/ vnd eines gebratenen jungen Haͤnleins koͤnte theilhafftig ſeyn/ geſprochen:
Ein Spatz in der Hand/ ein Kraß in der Schuͤſſel/ ein Haͤnlein am Spieß/ iſt beſſer/ dann ein Adler auff dem Dach/ ein Hecht im Fluß/ ein Hirſch im Wald.
Vnd zwar/ iſt es mit dem Alter alſo bewand/ daß es an Hitz vnnd Kraͤfften abnimbt/ auch dannenhero ſich zu dem End vnd Grabe neyget.
Jener Koͤnig in Engelland ſahe ſein jungen Printzen/ als ein Kind/ mit der Koͤnigl. Cron ſpielen/ vñ ſprach mit einem tieffen Seufftzer:
O Kind/ wann du wiſſen koͤnteſt/ was fuͤr Dornen an dieſer Cron/ was fuͤr Gefahr vñ Sorgen vnter vñ vber derſelben/ du wuͤrdeſt ſie vnter die Fuͤſſe werffen/ vnd gar nicht begehren auff deinen Kopff zuſetzen.
Dionyſius, Koͤnig/ oder vielmehr Tyrann zu Syrakoſen in Sicilien/ verſtund es eben wol/ da er einẽ vnter ſeinen Schmeichlern/ der jhn/ wegẽ Koͤnigl. Cron ſehr gluͤckſelig geprieſen/ an ein wolgedeckte Tafel ſetzen/ aber ein ſcharffes bloſſes Schwerd an ein Pferdshaar/ die Spitz recht auff ſein bloſſes Haupt nach dem Bley gericht/ oben anhefften lieſſe.
Jn was Sorgen dieſer Schmeichler geſeſſen/ wie jhme Eſſen vnnd Trincken ſchmecken koͤnnen/ wie er mit Zittern vnd Zagen auff das End ſeines Lebens/ vnd deß Banckets gewartet/ kan jeder leichtlich erachten.
Vnd eben diß/ ſagt Dionyſius, iſt der gluͤckſelige Zuſtand eines Koͤnigs.
Was dencken aber die jenige/ mit jenem Roͤmer/ die lieber in einem Marckflecken oben an/ als zu Rom/ nach dem Oberſten ſitzen:
Die zwar Eyd vnd Zuſag Gewiſſenhafftig halten/ aber wann ein Koͤnigreich durch Meineyd zuerlangen wer/ Gewiſſen vnd Eyd fuͤr Kinderſpiel achten/ vnd jederman mit Meineyd/ wie man die Kinder mit Poppenwerck/ Wuͤrffeln vñ Nuͤſſen betriegen vnd hinder das Liecht fuͤhren.
Vnd was ſol man võ den Waghaͤlſen ſagẽ/ daß ſie jhr Blut an ein Koͤnigreich ſo manches mal ſetzẽ/ wann das Gewiſſen vñ die Seel in die Schantz geſchlagen werden/ daß es heiſt Biſchoff/ oder Bader.
Muß derowegen ein tieffes Nachdencken haben/ der/ was andere mit Verluſt Leibs vnd Seelen ſuchen/ auch angebotten/ nicht mag annehmen.
Eben ſolchen Sinn/ wie Hertzog Adolff/ hatte kurtz fuͤr dieſer Zeit Hertzog Friderich in Sachſen Churfuͤrſt/ ſehen laſſen/ als die Chur- vnd Fuͤrſten nach Keyſer Maximilians Tod/ jhme die Keyſerliche Cron angetragen/ er aber ſich/ wegen ſeines hohen Alters/ entſchuldiget/ vnd ſonderlich/ daß gegẽ den Tuͤrcken ein hertzhaffter junger frewdige Held erfordert wuͤrde: vnd gab damit ſeine Stimm Ertz-Hertzog Carlen.
Wann wir immerdar ſolche Regenten haͤtten/ entſtuͤnden kein innerliche Krieg vnd blieb ein jeder bey dem Seinigen/ dem Nechſten ohne Eintrag.
Viel anderſt war geſinnet Frantz/ Koͤnig in Franckreich/ der hatte ſehr viel vnd groſſen Koſten gethan/ die Kaͤyſerliche Cron zu erlangen/ vnd Carolo vorzukommen; auch noch mehr verheiſſen/ mit deme Vorwand/ er kaͤm von Carolo Magno her/ vnd graͤntzte an Teutſchland:
So waͤren auch von vndencklichen Jahren/ Franckreich vnd Teutſchland vnter einem Haupt/ oder doch vnter Bruͤdern vnd nechſten Blutfreunden geweſen/ vnd ſich wol vertragen.
Er beſorgte aber/ da der letzte Hertzog in Burgund der Cron Franckreich ſo hart zugeſetzet/ es wuͤrde Carolus, als ein friſcher junger Herꝛ/ deme neben den Burgundiſchen Landſchafften noch etliche Koͤnigreich erblich heimgefallen/ gantz Franckreich vmbzinglen/ vnd an vnterſchiedlichen Orten anfallen.
Vnd wann er die Teutſchen auch an ſich braͤchte/ koͤnte er etliche kernhaffte Kriegs-Heer ohne Muͤhe in das Feld bringen/ vnd jmmer vnterhalten.
Als er nun ſahe/ daß er vmb dieſe Braut vergeblich hoſieret vnd gebuhlet/ fieng er ein Krieg in Lombardey an/ wegen deß Hertzogthum̃s Meyland/ das jhm nach außgeſtorbenem Mannsſtamm/ wegen ſeiner Vhr-Großmutter Valentina ſolt anverſtorben ſeyn; der vorige Kãyſer aber als ein Reichs-Lehen vergeben hatte: anderer Spruͤche vnd Forderungen an Naples/ Sicilien vnd die Lombardey ſelbſten/ noch von Carolo VIII. ſeinem Vorfahren herruͤhrend zu geſchweigen.
Er wurd aber im Thiergarten bey Pavy geſchlagen/ gefangen/ vnd in Spanien gefuͤhret/ biß er ſich mit groſſem Gelt/ vnd Verzug auff etliche Landſchafften/ gegen Geiſel ſeiner beyden jungen Printzen loß gemacht.
Alſo thut jhm Neyd ſelbſt leyd/ vnd wird Hochmuth jederweilen belohnt.
Nun wider auff vnſern Hertzog Adolffen zukommen/ wolte derſelb dennoch ein ſo koͤſtliches Kleynod lieber einem vnter ſeinen Bluts-Freunden goͤnnen/ als einem Landfrembden; darumb gab er Anlaß/ die Staͤnde in Dennemarck ſolten ſeiner Schweſter Sohn/ den jungen Graffen von Oldenburg/ der ſich von Jugend auff an ſeinem Hoff gehalten/ durch ordentliche Wahl laſſen zur Cron gelangen/ wie auch geſchah:
Vnd alſo ward Chriſtiern deß Namens der Erſte/ Koͤnig in Dennemarck/ Nordwegen vnnd Schweden:
Hinderließ zween Soͤhn/ Johannſen vnd Friderichen.
Johannes folget in der Regierung/ vnd bekriegte die Schweden/ ſo etwan widerſpenſtig ſich erzeigten/ vnd mit den Luͤbeckern zuhielten.
Koͤnig Johannes wolte die Cron in ſeinem Hauß beveſtigen/ darumb ließ er ſeinen Sohn/ Chriſtiern den Andern dieſes Namens/ gleich im ſechſten Jahr ſeines Alters eroͤnen/ vndlebte noch ſechs vnd zwantzig Jahr/ alſo daß Chriſtiernus II. die Regierung angetretten/ Anno 1514.
Die Schweden trugen das Daͤniſche Joch mit groſſer Vngedult/ wurden durch den Koͤnig verreitzt/ inſonderheit/ da er dem Steen/ deß geweſenen Regenten Suanton Sohn/ ein Schiff auß dem Haaffen vor Luͤbeck hinweg genommen:
Vnd wurffen Steen Sturen auf zu einem Gubernator/ oder Hertzogen/ der in einem Treffen geblieben/ vnd von den ſeinen ehrlich begraben/ aber nach verlohrnem Sieg/ von den Daͤnen mit Spott vnd Straaff wider außgegraben worden/ im Jahr 1520. doch konten die Schweden nicht lang ſtill ſitzen/ ſonderlich/ da Guſtaff Erichs Sohn/ ſie widerumb zum Abfall reitzete/ vnter dem Schein/ er alles deß Steens Kindern zum beſten thaͤte.
Dann Guſtaff Troll der Ertzbiſchoff zu Vpſalen/ konte ſich mit Steenen nicht vertragen/ bevorab/ weil Steen deß Reichs Verwaltung/ ſo der Adel ſeines Vatters Brudern/ dem Erich Trollen auffgetragen/ durch Gunſt deß geweſenẽ Manns entzogen/ vñ zu ſich geriſſen hatte.
Als er aber mit gutem Gluͤck gewaltig worden/ nahm er das Koͤnigreich ein/ vnnd vermaͤhlet ſich mit Hertzog Magnuſſen von Sachſen/ zur Lourenburg Tochter.
Vnd hatte zu dieſem Abfall Anlaß gegeben/ daß Koͤnig Chriſtiern nach erhaltenem Sieg/ vnd deß Steenen Tod/ durch den Ertzbiſchoff Trollen ſeinem Vettern/ vnd getreweſten Freund/ die Staͤnde/ wegen verletzter Majeſtaͤt/ vnd groſſer begangener Schmach ließ offentlich anklagen/ vnd vier vnd neuntzig der fuͤrnembſten Herꝛn/ auff offentlichem Marckt vervrtheilen vnd enthaupten/ vnd die Coͤrper/ auch der zween Biſchoͤff/ ſo vnter dem Hauffen/ vor dem Rahthauß/ zu groͤſſerem Schrecken liegen/ vnd den Wittwen vnd Waiſen jhre Guͤter einziehen:
Dorffte auch noch ruͤhmen/ er bezeugete ſich dardurch/ als einen gehorſamen Sohn der Kirchen/ vnnd vollzoͤge den Baͤpſtiſchen Bann an den verruchten Ketzern/ welches auch der Bapſt hernach gebilliget/ vnnd gut geheiſſen/ aber nicht die Staͤnde in Dennemarck.
Vnd weil dieſer Guſtaff ſich wunderlich auß ſeinem Arreſt/ vnd deß Erich Bannern Verwahrung/ vnter einer angemaßten Jagt/ nach Luͤbeck/ vnd hernach zu den Berg- vnd Ertzleuten/ den Dalekarlen gemacht/ vnd ſeiner Hand entrunnen war/ lieff jhm das Volck zu/ alſo/ daß jhn die Staͤnd Anfangs zum Gubernator gemacht; vnd damals erobert er etliche Staͤtte/ wie auch Stockholm nach einer langen Belaͤgerung.
Alſo verlohr Chriſtiern das Koͤnigreich Schweden/ vñ hatte ſonſt daheim in Dennemarck alle Gunſt verloren/ dann er Torbern Oxin Commendanten im Schloß Coppenhagen/ wegen ſeiner Beyſchlaͤfferin Diwick/ wider der Staͤnde Vrtheil hinrichten/ zog den Sibritten vnnd andere Bawren/ dem Adel vor/ vnd Betrog die Schweden/ als er Geiſel/ vnter denen auch Guſtaff war/ von jhnen genommen/ vnd Tyranniſch hauſete.
Darumb/ als er foͤrchtet/ es wuͤrde ſolcher Vnwill mit Gefahr ſeines Lebens/ außbrechen/ jhn auch Hertzog Friderich/ ſeines Vatters Bruder/ ſampt denen von Luͤbeck/ feindlich vberziehen wolten/ flohe er mit ſeiner Gemahl Jſabella/ Keyſer Carlen leiblicher Schweſter/ vnnd ſeinen Kindern/ nach Seeland/ Sicherheit deß Leibs/ in ſeines Schwagers Gebieth ſuchende.
Bald darnach ſetzten jhn die Staͤnde ab/ vnnd gaben Magnus Munichen/ dem Richter in Juͤtland/ das Abſagſchreiben zu vberlieffern/ der dann zu Chriſtiern kommen/ vnd bey der Taffel ſeine Handſchuh/ darinnen die Abdanckungs-Brieffe ſtacken/ mit Fleiß liegen laſſen/ in einem Schiff eylend ſich nach Holſtein gemacht/ vnd ein ander Schreiben von den Staͤnden Hertzog Friderichen eingehaͤndiget/ Krafft deſſen er zum Koͤnig erwehlet vnd beruffen wurde.
Welches er dann theils auß Haß gegen Chriſtiern/ ſeines Bruders Sohn/ theils auß Forcht/ wegen ſeines gantzen Stammes Vntergang vnd Verfolgung/ vnd dann auß ein wenig Ehrgeitz angenommen.
Chriſtiern ſahe wol/ worinn er bißher gefehlet/ vnd haͤtte ſich gern gebeſſert/ wann er nur/ wegen der Zeit/ vnd ſeines harten Gemuͤhts/ daran kommen moͤgen.
Doch fielen jhm die Fionen/ Sialaͤnder vnd Scanen wider zu.
Vnd weil er bey ſeiner Gemahlin Bruder/ Keyſer Carlen; bey Churfuͤrſt Joachim zu Brandenburg ſeiner Schweſter Mann; vnd bey Hertzog Friderichen/ Churfuͤrſten in Sachſen/ ſeiner Mutter Bruder/ vergeblich vmb Huͤlff angeſucht/ weil ſeine Vntugenden theils laͤngſt bekant/ theils durch Außſchreiben je laͤnger je mehr verrucht wurden/ auch ein jeder mit ſich ſelbſt zuthun hatte/ vnd zumal der Hanſeeſtaͤtten Macht/ wegen Baaerſchafft vnd Schifffahrten nicht wenig zufoͤrchten/ gieng alles verloren.
Dann es kam Hertzog Friderich/ der newe Koͤnig/ mit achtzig tauſend Mann angezogen/ vnd vberwaͤltiget alles/ macht auch mit Guſtaff in Schweden gute Nachbarſchafft/ (vnd dieſer Guſtaff vberzeugt etliche Biſchoffe jhrer Vntrew/ benahm jhnen die groſſe Einkommen/ vnnd verbot jhnen alle weltliche/ ſonderlich Regierungshaͤndel) vnd fuͤhrte wider der Biſchoffe Danck/ die Lutheriſche Religion ein/ ſetzte an ſtatt der Biſchoffe/ ein gewiſſe Anzahl Superintendenten, welche auff alle andere muſten ein wachendes Aug halten.
Vnd damit er ſich/ wegen deß Keyſers/ nichts zubefahren haͤtte/ fuͤgt ſichs eben/ daß derſelb in Navarꝛen/ Jtalien/ vnd Flandern mit dem Frantzoſen/ ſo in truͤbem Waſſer gefiſchet/ beyde Faͤuſte voll zuthun/ vnd der Teutſchen Krieg im Sinn hatte.
Auff daß nun keiner den andern hinderte/ verſprach Koͤnig Friderich ſich der Teutſchen nicht anzunehmen; vnd der Keyſer dem vertriebenen Koͤnig Chriſtiern keine Huͤlff zuleyſten.
Vnd dieſes iſt die edle Regierkunſt/ genannt Raiſon d’ Eſtat, daß dieſer ſeines Brudern Sohn vertreibet/ vnd ſeines Glaubensgenoſſen verlaͤſt/ auch ein gantz Koͤnigreich in die Schantze ſchlaͤgt/ wann er nur ſich veſt ſetzen kan; jener ſeine Schweſter/ mit dreyen Kindern/ neben dem Schwager im Elend laͤſt/ daß er nur ſeinen Zweck erreichen moͤge.
Alſo iſt die gnaͤdige Fraw Raiſon d’ Eſtat, vber das Gewiſſen/ vnd wider alle Blutsfreundſchafft.
Man wil zwar dem Florentiniſchen Secretario, oder geheymen Raht Machiavelli Schuld geben/ als kaͤme dieſe Tochter von jhm/ die er mit Fraw Vnhold/ oder Tyranney/ gezielet haͤtte.
So wenig aber Æſopus die ſtumme Thier reden gemacht/ daß er jhnen dieſe vnd jene Gedancken vnd Außſpraach hochverſtaͤndiglich zugemeſſen:
Vnd ſo wenig Hippocrates vnd Galenus einige Kranckheiten beybringen/ in deme ſie von allen kranckbarlichen Zufaͤllen lehren/ reden vnnd ſchreiben; ſondern laſſen ein jede Natur/ wie ſie iſt:
So wenig hat auch Machiavelli dieſe vnzeitige Geburt/ vnd diß Ottergezuͤchte an deß Tages Liecht gebracht.
Dann er dorffte keine Hiſtori/ daß ſein Herꝛ darinnen wuͤrde angezepfft/ ſchreiben/ vnd wolte dannoch deſſelben Thun vnd Laſſen in Schrifften bringen: Alſo ſtellet er jhm fuͤr/ einen Burgersmann/ der durch groß Reichthumb ſich beliebt gemacht/ vnd vber allen Neid empor geſchwungen/ das Regiment allgemach an ſich zureiſſen.
Vnd wie ein ſolcher von einem Moͤnch im Kloſter erlernet/ man muͤſte zuforderſt in heiliger Einfalt daher ſchleichen/ auff die Erden jmmer ſehen/ vnd nicht ehe vmb ſich ſehen/ vnd gutes Muhts werden/ man habe dann die Schluͤſſel zur Abthey gefunden.
Es macht aber Machiavelli einen ſolchen Schluß auß vorangeſetzten Gründen:
Welcher Menſch ſich begehrt groß zumachen/ vnd ſuchet andern auff die Koͤpffe zuſteigen/ der halte dieſe vnd jene Regeln in gutem Gedaͤchtnuͤß:
Der brauche alle vnnd jede Mittel/ Raiſon d’ Eſtat wird alles entſchuldigen:
Der bediene ſich der Religion/ wie auch ſeines Eyds/ in groſſem Eyffer/ zu ſeinem mercklichen Nutzen/ vnnd was dergleichen wolbereitete Bißlein Raiſon d’ Eſtat kochet/ vnd ſaͤuberlich anrichtet/ auch dem Gaumen vnd Schlund ſehr angenehm machet/ ohne Noht/ wie es endlich auff ein Graͤmen/ Zittern vnd Zagen/ ja Verzagen außlauffen moͤge.
Vnd eben dieſe Donna regierte in Hiſpanien/ vnd bey dem Bapſt:
Dann dieſer ſahe vngern/ daß Carolus ſo hoch geſtiegen/ vnd wol wider die vhralte Vertraͤge/ daß kein Koͤnig zu Neapels ſolte Roͤmiſcher Keyſer werden moͤgen/ welchen hoͤckerichten Berg gleichwol Carolus Anfangs mit rohtem Gold wiſſen abzutragen/ vnd eben zumachen/ das Keyſerthumb anzutretten/ nicht genugſamen Eyffer wider die Lutheraner erwieſe/ vnd den groͤſten Potentaten nach jhm in der Chriſtenheit gedaͤmpffet/ vnnd gefangen hielte/ auch bald dem Roͤmiſchen Stul die Fittich beſchneiden moͤchte; darumb macht er einen Bund mit dem Frantzoſen/ vnd Engellaͤnder/ auch Venetianern/ einem ſo maͤchtig hereinbrechenden Gewalt einen Riegel zuſchieſſen.
Carolus aber hielt den Frantzoſen bruͤchig/ weil er nicht jede Artickel ſeiner Freyzehlung erfuͤllete; vnd den Bapſt vmb nichts beſſer/ weil er ſolches billigte/ vnd noch mit einem Bund bekraͤfftigte.
Darumb gab jhm Raiſon d’ Eſtat dieſen Raht/ er ſolte durch gantz Hiſpanien deß Bapſts Anſehen ſchmaͤlern vnd auffheben/ vnd der weiten Welt bezeugen/ es koͤnne die Kirchenlehr vnd Zucht gar wol ohne Bapſt beſtehen.
Welcher Punct dann ſchier nahe aͤrger/ als Luthers ſonderliche Lehre.
Vnd hierdurch vberklaͤuſterte Raiſon d’ Eſtat allen Neid vnnd Widerwillen/ daß einer haͤtte ſagen ſollen/ lachen were wahr/ wann dieſe widerſinniſche Gemuͤhter einander begegneten.
Dieſem/ vnd keinem andern Heiligen hatte Koͤnig Chriſtiern zudancken/ daß er huͤlffloß gelaſſen/ im Elend/ ja im Gefaͤngnuͤß ſieben vnd zwantzig Jahr zugebracht/ vnd ſein leben alſo jaͤmmerlich darinnen geendet:
Sonderlich aber/ daß er die Hollaͤnder ſeinen Lands Vnterthanen fuͤrgezogen/ vnd jhren Fleiß in den Bedienungen ſo hoͤchlich geprieſen/ daß er der Nation das Helſinghor/ nach dem Amaka wollen einraͤumen/ aber nicht allerdings koͤnnen leyſten; gleichwol viel Außlaͤnder in die Landſchafften eingebracht:
Vnd daß ſein Sohn/ genannt der Printz vnnd Erb der Koͤnigreichen Dennemarck/ Nordwegen vnnd Schweden/ an deß Keyſers Hoff nichts erlangt.
Vnd im Jahr 1532. vnter wehrendem Reichstag zu Regenſpurg/ in dem fuͤnff- oder ſechszehenden Jahr ſeines Alters/ Tods verfahren:
Ob ſchon die Koͤnigliche Fraͤwlein etwas beſſer Gluͤck gehabt/ vnnd zwar Chriſtina mit Frantz Sfortia/ dem widereingeſetzten Hertzogen zu Meyland erſtmals/ hernach mit Hertzog Frantzen von Lothringen/ Hertzog Carls Vattern:
Vnd dann Dorothea mit Hertzog Friderichen/ Pfaltzgraffen bey Rhein/ welcher nachmals zur Churfuͤrſtlichen Regierung kommen/ ſind vermaͤhlet worden.
Hie moͤchte man abermals gedencken/ ſo die Oeſterreichiſche Landvoͤgte gantz Schweitzerland koͤnnen verſchertzen/ warumb ein Koͤnig nicht ſolte ſein eygen Koͤnigreich zuverſpielen Macht haben?
Doch were es beſſer/ daß die Obere regierten/ wie Vaͤtter; vnd die Vntere/ wie gehorſame liebreiche Kinder lebten/ ſo wuͤrde man ſolches Vnweſens keinerſeits bedoͤrffen.
Wann aber ein Herꝛ die Raiſon d’ Eſtat, zu weit laͤßt einreiſſen/ vnd jhr die geheime vnd Land Cantzley anvertrawet/ kompt endlich der Freyherꝛ Eygenſinn/ vñ geuſt das Kind mit dem Bad auß/ daß ein ſolcher ſein Raiſon, vnd gleich darauff ſein d’ Eſtat geknipfft/ oder ſaͤſſe jhm in dem Schooß; ja der Staad mit nohtveſten Ketten an den Himmel/ vnd deſſen Seulen gebunden.
Darumb laßt euch ſagen/ jhr Koͤnige/ vnd laßt euch weiſen/ jhr Richter auff Erden.
Der Vnterthanen Koͤpff wachſen nicht wider/ wie die Krebsſcheren:
Es iſt doch kein beſſere Leibwacht/ als der Vnterthanen Trew.
Vnd was hat den Marggraffen von Brandenburg/ deß Teutſchen Ordens Meiſtern/ in Preuſſen bewogen/ ſich in die Ehe zubegeben/ vnd die Land zu Lehen zunehmen/ oder auch/ jhn Huͤlffloß zulaſſen/ vnd auff einer andern Seiten zum Lehenmann zumachen/ die Kirche ſage darzu/ was ſie jmmer wolle/ als eben dieſer geheime Raht Raiſon d’ Eſtat?
Welcher ſich dann allenthalben mercken ließ.
Dieſer Orden kam auff/ Anno 1190. als Keyſer Friderich gegen den Vnglaubigen in Preuſſen zu Feld lage; bezwang Preuſſen zum Chriſtlichen Glauben/ Anno 1215. vnd fieng an auß groſſem Reich thumb/ luͤſtern vnd laſterhafftig zuwerden; darumb fiel das Land ab/ vnd er gab ſich im Jahr 1419. an Caſimirn/ Koͤnig in Polen.
Noch ein groͤſſer Abbruch geſchahe/ als in Anno 1457. der Meiſter die Marienburg mit etlichen Staͤtten vnd Schloͤſſern/ vmb 476000.
Guͤlden dem Koͤnig in Polen verkauffte:
Von welcher Zeit an/ weil der Orden/ vnd die nachfolgende Meiſter jhr altes Recht wider ſuchten/ ein jmmer wehrender Krieg zwiſchen jhnen/ vnd dem Koͤnig in Polen/ entſtanden/ vnd biß auff Marggraff Albrechten von Brandenburg/ den drey vnd dreyſſigſten aber letzten Teutſchen Meiſter/ ſo Anno 1511. gewehlt worden/ fortgangen.
Koͤnig Caſimir hatte ſie hart geſchlagen/ vnd ſein Sohn Koͤnig Sigmund war jhnen weit vberlegen.
So hatte auch laͤngſt zuvorn der Koͤnig in Polen ſechs tauſend Huſſiten/ die man vor vnvberwindlich ſelbiger Zeit hielte/ auß Boͤhmen kommen laſſen/ die den Teutſchen Herꝛn groſſen Abbruch gethan/ vnd ſie/ biß nach Koͤnigsberg getrieben/ viel Scharmuͤtzel/ aber keine Feldſchlacht gehalten.
Marggraff Albrecht thaͤt ſein beſtes/ kam in Perſon nach Nuͤrnberg/ vnnd ſuchte Huͤlff bey dem Roͤmiſchen Reich.
Aber der Keyſer hatte ſich mit dem Frantzoͤſiſchen Krieg vertiefft/ ſo war der Tuͤrck in Hungarn eingefallen/ vnd Teutſchland mit den Bawren verworꝛen/ daß er daſelbſt kein Huͤlff/ noch Troſt zuhoffen ſahe.
Darumb vertrug ſich Marggraff Albrecht mit dem Koͤnig in Polen/ weil kein andere Vrſach/ ſo vielen vnd langen Blutvergieſſens geweſens/ als daß die Teutſche Herꝛn der Cron Polen nicht huldigen wollen.
Dieſer Marggraff Albrecht/ war Marggraff Friderichen zu Onoltzbach/ vnd Sophiæ, Koͤnig Sigmunds in Polen Schweſter Sohn/ vnd zehlete drey verheurathete/ vnd vier geiſtliche Bruͤder.
Er vntergab ſich der Cron Polen/ Anno 1525. mit herꝛlichem Vorbehalt/ daß er der naͤchſte nach dem Koͤnig/ auff allen Reichs- Taͤgen ſolte ſitzen/ vnnd daß die Gerichtsſtellen in Preuſſen/ von ſelbigen Staͤnden beſetzt; vnd da einiger Streit zwiſchen jhm vnd dem Koͤnig entſtuͤnde/ ſolcher zu Marienburg/ oder Elbingen/ durch newbeeydigte Richter entſcheyden wuͤrde.
Doch ſolten die Vnterthanen/ da der Fuͤrſt ſie wider Billigkeit vnd Landrecht beſchwehrete/ den Koͤnig in Polen/ ohn einige Schmach der Auffruhr/ vmb Rettung frey anſchreyen moͤgen.
Jn dem nun die Huldigung geſchehen/ nam dieſer Hertzog Albrecht Luthers Lehr an/ ließ den Orden fahren/ macht jhm Preuſſen eygen vnd erblich/ vnd wurd nicht mehr der Hochmeiſter Teutſchen Ordens/ ſondern Hertzog in Preuſſen genannt; vermaͤhlet ſich mit Dorothea/ Koͤnig Friderichs in Dennemarck Tochter/ vñ ſtifft die hohe Schul zu Koͤnigsberg.
Dieſes verdroß den vbrigen Orden ſo ſehr/ daß ſie Walthern von Cronberg zum Hochmeiſter erwehlten/ der den Hertzog Albrechten auff allen Reichstaͤgen verklagte/ vnd Huͤlff wider jhn ſuchte.
Der Hertzog aber ließ eine Schutzſchrifft außgehen/ vnd erwieſe/ daß er gantz verlaſſen/ das euſſerſte haͤtte fuͤr die Hand nehmen muͤſſen.
Vnd weil die Roͤmiſche Religion darunter hoͤchlich leyden muſte/ hub der Keyſer auff deß Cronbergers Anhalten/ Anno 1530. denſelben Vertrag auff/ als der zu groſſem Nachtheil deß Roͤmiſchen Reichs gereychte/ vnd erkante jhr für nichtig.
Doch wurd endlich der Hertzog von dem Cammergericht zu Speyer gar in die Acht erklaͤret.
Wie nun der Koͤnig in Polen ſolches vernommen/ ließ er durch ſeine Bottſchafft/ auff dem Reichstage fuͤrbringen/ Preuſſen were von Alters hero der Cron Polen Lehen/ welches der Cronberger verlaͤugnete/ ob ſchon das Land dem Polen jederweilen durch Gewalt vnd Zwang/ den vhralten Vertraͤgen zuwider/ haͤtte ſchwehren muͤſſen.
Gleichwol blieb Hertzog Albrecht in ſeinem Beſitz/ biß er Anno 1568. im acht vnd ſiebentzigſten Jahr ſeines Alters/ geſtorben/ hinderlaſſend auß zweyter Ehe/ Hertzog Albrecht Friderichen von fuͤnffzehen Jahren.
Alſo erhielt der von Cronberg/ vnd ſeine Nachfahren/ im Hochmeiſterampt die Guͤter/ ſo hin vnd wider im Reich den Teutſchen Herꝛn zugehoͤreten/ muſte aber Preuſſen vor verlohren ſchaͤtzen.
Luther vermahnet den Churfuͤrſten zu Mayntz/ auch auß dem Hauß Brandenburg/ er ſolte ſeinem Vettern in Preuſſen folgen/ vnd das Ertzſtifft zu einem Erbfuͤrſtenthumb machen/ ein Eheweib nehmen/ vnnd Kinder zielen.
Nun ſehe nur allhie einer/ ob nicht Raiſon d’ Eſtat zwey Angeſichter trage?
Jener verlaͤſt ſein Orden/ vnd nimpt ein Weib:
Dieſer bleibt im Orden ohne Weib/ alles par Raiſon d’ Eſtat.
Eben alſo bekam Carlen von Bourbon/ ein Frantzoͤſiſcher Fuͤrſt von Koͤniglichem Gebluͤt/ die Hummeln im Kopff/ als er ein Proceß/ wegen einiger Lehen vnd Erbfalls verlohren/ daß er zum Keyſer vberfiel/ vnd wider ſein eygen Vatterland dienete/ vnd mit dem Lutheriſchen Obriſt Fronßberg Rom einnahm/ daher nach ſeinem Fall im erſten Anlauff/ der Bapſt ſelbſt muͤſſen in die Engelburg weichen/ viel Hohn vnd Spott hoͤren/ vnd groſſen Jammer müſſen in der Statt ſehen/ auch ſich ſelbſt auff ſehr beſchwerliche Artickel frey/ loß vnnd ledig gemacht.
Vnd das war allerſeits Raiſon d’ Eſtat.
Ein ſchoͤnen Alamodiſchen Rock legt man dieſer Damen an/ genannt Revers, daß ein vnd ander vnrechtmaͤſſiges verfahren/ ins kuͤnfftige nicht verfaͤnglich ſeyn ſoll/ gefuͤttert mit Schalck vnd Fuchsbaͤlge/ gebraͤmet mit Sincerationen.
Vnd auff dieſe Weiß verlohr jener Bawer all ſeine Kuͤh auß dem Stall/ vnd die Gaͤnß noch darzu.
Der ſechs vnd zwantzigſte Diſcurß.
Wie der Keyſer mit dem Bapſt/ wegen eines Concilii, geredt.
Wie der Bapſt zwiſchen dem Keyſer vnd Frantzoſen muͤſſen la, vieren.
Wie die Proteſtierenden ein Bund zumachen angefangen.
Auff dem Reichstag zu Augſpurg jhre Bekantnuß vbergeben/ vnd von demſelben gar nicht weichen wollen.
Was daſelbſt geſchloſſen/ vnd Vrtheil vber ſolche Proceduren.
DJe weil das Wormbſer Edict nicht wolte ſtatt finden/ vnd gleichwol der Keyſer ſolches jmmerzu triebe/ proteſtierten etliche Staͤnde/ zu Speyer wider daſſelbige/ von der Zeit an Proteſtierende genannt.
Vnd weil mit/ Worten allein nichts außgericht/ ſuchten die Verſtaͤndigſte/ ob man ſich mit einander vergleichen koͤnte/ oder nicht.
Vnd/ ob man dann die Waffen ergreiffen ſolte?
Dann es war kundbar/ daß der Keyſer zwar mit dem Bapſt war auffſtoͤſſig worden/ daß es auch in Rom deßwegen vbel ſtunde/ ſich aber mit jhme wider verglichen/ vnnd zu Bononien ein ſonderlich Geſpraͤch gehalten/ aber zuvor vieler hochweiſen Leute Bedencken eingeholt/ deren etliche dem Keyſer die Waffen/ etliche ein Concilium gerahten/ welche letzte Meynung/ als auſſer groſſer Gefahr/ er jhm vorder erſten/ gefallen ließ/ darumb auch ſein Cantzler Mercurinus dem Bapſt/ dieſe ſeine Meynung vorgetragen.
Deme aber der Bapſt angedeutet: Erſtlich/ gebuͤhre jhm/ dem Bapſt/ von dem groſſen Concilio zu Nicea gehalten/ das Concilium zubeſchreiben; darnach befinde er es nicht vortraͤglich/ wegen der Ketzer Halßſtarrigkeit.
Vnd als Mercutinus auff Befehl zu widerſprechen angefangen/ entruͤſt ſich der Bapſt/ vnnd ſprach jhm darein:
Was darffſtu dich mir widerſetzen/ vnd deinen Herꝛn wider mich auffziehen?
Da nahm der Keyſer das Wort/ vnd thaͤt ein kluge vnd beſcheydene Rede/ entſchuldiget zu erſt ſeine Jugend/ erwieſe/ daß er auß vieler verſtaͤndiger Leute Beyrahten ſo viel erlernet/ daß ein Concilium der Kirchen zum allerhoͤchſten noht thaͤte.
Darumb beſtehe er in ſeinem Fuͤrnehmen/ vnnd werde dahin nicht zubringen ſeyn/ daß er zugleich/ was gut bey der Religion iſt/ mit dem boͤſen ſolte außrotten laſſen.
Hieruͤber ſaß der Bapſt mit ſeinen Hoͤfflingen vmb etwas beſtuͤrtzt/ gab es vm̃ etwas wolfeiler/ vnd ſagt: Er wolte ſich mit ſeinen Cardinaͤlen daruͤber berahten:
Erhielte doch ſo viel/ daß Carolus verſprach/ alle muͤgliche Wege fuͤrzunehmen/ daß die Lutheraner wider zur Roͤmiſchen Kirchen kehreten/ vnd wann es nicht anderſt ſeyn wolte/ ſie mit Gewalt dahin anzuhalten.
So ſtunde dann das Roͤmiſche Reich in hoͤchſter Gefahr/ inwendig mit Vnruh vnd Zwyſpalt getrennet/ außwendig von dem vbermaͤchtigen Tuͤrcken/ vnd von dem wanckelmuͤhtigen Frantzoſen angefochten.
Vnd iſt nicht ohne/ der Bapſt/ als ein Haupt der Occidentaliſchen Chriſtenheit/ hatte zwar das Geiſtliche eygentlich zuverwalten:
Weil aber das Weltliche auch jederweilen in das Geiſtliche laufft/ muß jhm deßwegen ein groſſes Anſehen auch daruͤber zuwachſen.
Wann nun derſelbe ſich/ als einẽ allgemeinen geiſtlichen Vatter bezeuget/ moderiert er alle Ding vnter ſeinen Kindern zum allerbeſten; laͤßt jhnen den Zaum jederweilen lang/ jeder weilen ziehet er denſelben an ſich/ vnd vnterrichtet ſeine Kinder/ daß nicht allemal Seelet/ was wol Leibet; auch nicht allemal Gewinn iſt/ wann mancher groſſer Potentat/ wie ein groſſer Hecht in einem Fiſchteich/ die Kleinen verſchlinget/ vnd von jhrem Fleiſch vñ Blut ſett vnd ſtarck wird.
Dannenhero hat er ein wachendes Aug auff der Potentaten Verbuͤndnuͤſſen/ lencket vnd wendet dieſelben nach beſter Maaß/ zu der Kirchen Auffnehmen vnd Wolfahrt.
Darumb muſte der Bapſt zu dieſer Zeit ſonderliche Sorg tragen/ weil Spanien vñ Franckreich die gantze Welt gegen Nidergang in zwo Partheyen ſpaltetẽ.
Dann in Erwegung der Frantzoͤß jhre weitlaͤufftige Ding ohnlaͤngſt eingebildet vnd fuͤrgenommen/ einen Durchgang durch das Alpengebuͤrg in die Lombardey/ da von dannen ein Via Appia, biß gen Neapels ſich legte/ vnd er eine Bruͤcke von Otranto, oder Palermo naher Conſtantinopel woͤlben koͤnte:
Aber den Roͤmiſchen Stul in deſſen nicht wenig verſehrete/ befand der Bapſt mehr auff der Cardinaͤl Beyrahten/ als auß eygener Zuneygung/ daß die Schaal an der Wage/ auff Frantzoͤſiſcher Seiten vmb etwas zu vberwichtig/ vnd daß wegen deß Æquilibrii der Roͤmiſche Stul dem Hauß Caſtilien ſich ſolte zulegen.
Aber es wolte ſchier wider wolgefaſte Gedancken außſchlagen/ in dem ſich mit deß Roͤmiſchen Stuls Favor vnd Vortheil das Gluͤck zuviel auff dieſelbige Seiten gelegt/ da Caſtilien/ Navarꝛen/ Arragon/ Burgund/ Neapels vnd Sicilien/ Oeſterreich vnnd das Keyſerthumb ſelbſt/ auff einen Hauffen zuſammen geſchmoltzen/ vnd einen ſehr hohen Berg gemacht:
Darzu noch dieſes/ daß Franciſcus I. der doch die von der Roͤmiſchen Kirchen Abtruͤnnige zum euſſerſten verfolgete/ welches der Keyſer noch gar nicht in Teutſchland/ ob ſchon in den Niderlanden/ vnterfangen hatte; ſonſten ein kluger/ verſtaͤndiger/ gelehrter/ vnnd in allen Stuͤcken Kriegserfahrner Held war/ wider Menſchen Gedancken/ eine groſſe Schlacht wider die Spanier im Thiergarten vor Pavy verlohren/ ſelbſt gefangen worden/ nicht nur Land vnnd Leut/ ſampt andern hohen Gerechtigkeiten vnd Anſpruͤchen begeben muͤſſen/ ſondern auch ſein Koͤnigreich an Mitteln/ vor ſeiner Perſon/ ſeiner Soͤhnen/ als an deß Vattern ſtatt hingegebenen Geyſeln/ vnd ſo vieler vngluͤcklichen Fürſten/ Edlen vnd Kriegsleuthen Stammen zum allertieffeſten erſchoͤpfft.
Ja es nam der Vbermuth/ nach Menſchlicher Schwachheit/ wo nicht bey dem Kaͤyſer ſelbſt/ doch bey ſeinem Kriegesvolck dergeſtalt vberhand/ daß ſie Rom mit Sturm erobern/ vñ jhre Baͤpſtliche Heyligkeit in der Engelburg/ durch Hunger vnd Mangel/ zu einer ſchimpfflichen Vbergab bezwingen doͤrffen; der Cardinaͤlen vnd Buͤrgerſchafft Vngemach zu geſchweigen.
Da das allervnertraͤglichſte war/ dz gantze Regiementer vnd Oberſten der Lutheriſchen Lehr zugethan/ dem Kaͤyſer dienten/ vnd bey ſolcher Begebenheit das Heiligthumb vnd geweyhete/ Bullen vnd Ablaß- Brieffe vnter die Fuͤſſe wurffen/ vnd den Pferden vnterſtreweten/ mit vnglaublichem Geſpoͤtt vnd Vbermuht.
Wie dann dieſes herb vnd ſchmertzlich/ alſo konte kein Entſchuldigung/ die gleichwol Complimentsweiß/ vnd auff gut Hoffrecht angenommen/ vnd geſchehen moͤchte/ helffen/ daß nicht der Roͤmiſche Stul dem groſſen (Spaniſchen)
Gewicht etwas abnehmen/ vnnd der andern Schaal allgemach wider beylegen ſolte.
Bearbeitete ſich demnach der Bapſt beſten Vermoͤgens/ wie Franckreich wider vnterſtuͤtzt/ vnd gegen Caſtilien in gleiche Wage gebracht wuͤrde.
Vnd hier fielen zwo Beſchwerlichkeiten ein/ daß Franckreich zwar von etlich hundert Jahren dem Roͤm.
Stul trewe Huͤlff vnd Gutthaten erwieſen/ aber inmittelſt die Pragmatica Sanctio, oder die Freyheit der Gallicaniſchen Kirchen im Schwang bliebe/ auch nicht nur einmal/ ſonderlich mit Bonifacio VIII. ſchlimme Haͤndel daruͤber vorgangen.
Ja/ daß der Koͤnig die Praͤbenden ſeines Reichs/ etlicher wenigen außgenommen/ ohne deß Roͤm.
Stuls Vorwiſſen vnd Belieben/ als weltliche vnd verſtorbene Lehen/ nach ſeinem Gefallen/ auch wol den Kindern in der Wiegen/ jhrer Vaͤtter Welt- vnd Kriegsdienſte zubelohnen/ außtheilete.
So zeugten die Jahrbuͤcher mit mehrerm von der Albigenſer Ketzerey/ vnnd der Graffen zu Toloſa Kriegen wider die Roͤmiſche Kirch/ ſo leichtlich wider entſtehen moͤchten.
Vnd auch die Koͤnigin zu Navarra/ Franciſci Schweſter/ den Ketzer vnverhohlen Vnterſchleyff gabe/ auch jhren Bruder dahin vermoͤcht/ daß der Stapulenſem in ſeinen Schutz genommen/ vnnd vnter dem Schein einer ſonderlichen Begierd zu freyer Wiſſenſchafft/ die beruffenſte Ketzer auß Teutſchland beſchrieben/ vnnd durch groſſe Jahrsbeſtallungen an ſich zubringen begehrte.
Ob dann nicht auß Vorwitz alles zuerforſchen/ vnd auß Vermeſſenheit alles zuverſtehen/ ein ſolcher Geiſt durch das ſubtile Gifft der Ketzerey anzuzuͤnden/ vnd zuverkehren were?
Gleichwol war auff der andern Seiten der groſſe Abfall in Teutſchland vor Augen/ der ſich in die gantze Chriſtenheit erſtreckte/ vnnd dem Roͤmiſchen Stul alle vier Pfeiler entziehen vnd vmbreiſſen konte.
Wie dann auch etliche hohe Praͤlaten im Verdacht der Ketzerey lagen.
Darumb hielt es der Roͤmiſche Stul dieſer Zeit euſſerlich mit dem Keyſer/ im Hertzen aber mit dem Frantzoſen/ vnnd doch mit keinem/ wegen jhrer Wanckelmuͤhtigkeit/ gantz auffrichtig:
Wie man dann in Staadsſachen einig vnd allein auff den Nutzen pfleget zuſehen.
Zu dem hatte ſich der Keyſer/ als er noch in Braband war/ gegen dem Roͤmiſchen Stul etwas vnfreundlich erzeigt/ da er zwiſchen dem Bapſt vnnd Alphonſo von Ferrar zum Scheydsmann genommen/ vber zwo ſtrittige Staͤtte/ dem Hertzogen zum beſten geſprochen.
Welches dann vngleiche Gedancken vervrſachet/ als ob er deß Roͤmiſchen Stuls wenig achtet/ oder deſſelbigen Gunſt mit Fleiß verſchertzte; hingegen aber mit deß Roͤmiſchen Stuls Nachtheil/ die Fuͤrſten in Jtalien ſuchte zuverbinden/ vnd auff ſeine Seiten zubringen.
Es wolten zwar bey ſo geſtalten Sachen/ die Proteſtierende dem Keyſer zu Gefallen glauben/ daß er den Bapſt nur/ wegen eines Concilii beſprochen; weil ſie aber in deſſen auch eine zuſammenwachſende Kriegsmacht ſahen/ vnd ſie ſich ſelbſt genugſam vermercken laſſen/ daß ſie von jhrer gefaßten Meynung nicht wolten weichen; war die Rechnung leichtlich zumachen/ von einer Trangſal/ vnd Kriegsnoht:
Darumb ſuchte Landgraff Philips in Heſſen die Gemuͤhter zuvorderſt zuvereinigen/ wie er dann die Theologos beyderley Proteſtanten zu Marpurg beyſammen gehabt/ vnd ein ziemlichen Frieden/ der doch nicht lang vnter jhnen gewehrt/ geſchloſſen.
Vnd da Doctor Pack/ Hertzog Georgen in Sachſen Raht/ den Proteſtierenden ein Flog ins Ohr geſetzt/ man wuͤrde die Proteſt erende bald vberziehen; kamen die Proteſtierenden zu Schwabach/ vnd bald zu Schmalckalden mit voͤlliger Jnſtruction beyſammen/ vnd erwarteten mit Schmertzen/ was jhre Abgeſanden von dem Keyſer/ wegen jhres Thuns/ zuruͤck bringen würden.
Dieſelbigen hatten jhn in Welſchland angetroffen/ vnnd brachten auff Keyſerlichen Befehl/ Schrifft- vnd kuͤrtzlich fuͤr/ was maſſen vor dreyen Jahren ein Reichs-Abſchied zu Wormbs beſchloſſen/ der aber auff einen andern Reichstag zu Speyer/ alle bevorſtehende Empoͤrung deß gemeinen Poͤbels zuverhuͤten/ were auffgeſchoben worden:
Jhre Majeſtaͤt wolten darvon kein Mißfallen tragen.
Die Antwort war/ Koͤnig Ferdinand haͤtte deſſen ſatten Bericht gethan:
Den erſten Abſchied ſolte man halten/ oder gewaͤrtig ſeyn/ daß er die Widerſpenſtige abſtraffe:
So were auch Einigkeit/ wegen deß Erbfeinds/ mehr dann ſonſt vonnoͤhten.
Vnd weil die Proteſtierenden ſich ſolcher Antwort wol verſehen hatten/ waren jhre Abgeſanden alſobald mit einer Appellationsſchrifft gefaßt/ in welcher ordentlicher Weiß erzehlt wuͤrde/ wie die Proteſtierende vom Reichstag an den Keyſer ſelbſt/ als der in ſo kurtzer Zeit ſeiner Regierung/ ſich deß Vatterlands nicht allerdings haͤtte erkundigen koͤnnen.
Vnd da er auch der Proteſtierenden Anliegen nicht beobachten wolte/ weren ſie gemuͤſſiget/ auff ein allgemein/ oder Teutſcher Nation beſonders/ vnd frey Concilium, vnd ſonſten fuͤr alle vnpartheyliche Richter zu appellieren.
Diß verdroß den Keyſer zum allerhoͤchſten/ daß er der Proteſtierenden Abgeſanden bey Leib vnd Leben verbotten/ nicht auß der Herberge zugehen/ noch einigen Brieff zuſchreiben.
Vnd lauffen hiemit ſtarcke Affecten mit vnter; die Proteſtierende wollen mit Gewalt durchtringen/ Geſatz fuͤrſchreiben/ vnnd das Oberhaupt pochen; vnd der Keyſer iſt vergeſſen/ daß er ein gerechte Sach hat/ vnnd ſolcher Geſtalt auch ſeine groͤbſte Feinde zu Richtern leyden koͤnte.
Dann/ was einmal durch die mehrere Stimmen beſchloſſen/ ſol vnd muß gelten.
Darumb haͤtte ein wenig Gedult/ die Proteſtierenden zu der vollen Maaß beruffen/ vnd allen Vnglimpff jhnen anheim weiſen koͤnnen.
Nun hatten die Abgeſanden ein Mitglied genannt Caden/ bey ſich/ der eben damals abweſend die Sach von ſeinem hinderlaſſenen Diener ſoll erfahren/ vnd nach Nuͤrnberg berichtet haben.
Doch beſonne ſich der Keyſer eines andern/ vnd erließ die Abgeſanden jhres Arreſtes/ daß ſie alſo bald nach Hauß reyſen konten.
Doch hatte Caden Vrſach ſich laͤnger auffzuhalten/ weil er von Landgraff Philipſen befelcht war/ dem Keyſer ein ſchoͤn gebundenes Buͤchlein zuvberreychen.
Als nun ein Spaniſcher Biſchoff daſſelbige auß deß Keyſers Hand empfangen/ vnd auffthaͤte/ darinn zuleſen/ fand er im erſten Griff/ weltliche Herꝛſchafften gebuͤhren den Geiſtlichen keines wegs/ ſondern den Koͤnigen; berichtet er/ der weltlichen Obrigkeit wuͤrde das Schwerd benommen.
Vnd Caden ſolte diß Buͤchlein auch dem Bapſt ſelbſt einhaͤndigen/ ſaß aber auff ſein Roß/ vnnd trug ſeinen Kopff vber Venedig wider nach Teutſchland.
Auff ſolche vnd dergleichen Bericht vnd Zeitungen hielten der Churfuͤrſt zu Sachſen/ deſſen Sohn/ Hertzog Johann Friderich; Ernſt vnnd Frantz/ Gebruͤdere/ Hertzogen von Luͤnenburg/ Landgraff Philips von Heſſen/ vnd Marggraff Georgen von Brandenburg Raͤhte/ wie auch die Staͤtte/ Straßburg/ Vlm/ Nuͤrnberg/ Heylbrunn/ Reutlingen/ Coſtnitz/ Memmingen/ Kaͤmpten vnd Lindaw/ eine vnd andere Zuſammen kuͤnfften; konten ſich aber weder vber den ſtrittigen Puncten/ noch wegen eines Bundes vergleichen/ ob ſie ſchon vor Augen ſahen/ daß der Keyſer das Wormſer Edict wolte gehalten haben/ oder in deſſen verbleiben/ ſie gewiß mit Gewalt darzu anhalten wuͤrde.
Die zu Straßburg verbunden ſich wehrender Zeit mit Zuͤrich/ Bern vnd Baſel/ weil ſie/ wegen der Lehr/ mit jhnen am naͤchſten beyſtimmeten:
Welches jhnen deß Reichs Regiment/ deſſen Haupt in Abweſen deß Keyſers der Pfaltzgraff Churfuͤrſt/ war groͤblich fuͤrgehalten vnnd verwieſen:
Darauff ſie geantwortet/ Jhre Sicherheit erforderte ein ſolches/ vnnd geſchehe ohne deß Reichs Nachtheil.
Vnd nun ſehen wir die Blaßbaͤlge angeleget; werden auch bald ſehen/ wie dieſelbige hefftig angezogen werden.
Vnd weil der Keyſer ein Reichstag nach Augſpurg gelegt/ auch jeden Stand ernſtlich vermahnet hatte/ ſich daſelbſt einzufinden/ wann er vber das Gebuͤrg in Teutſchland kommen ſolte/ kamen der Proteſtierenden etliche zuſammen in Nuͤrnberg/ vnd berahtſchlagten ſich/ was man dem Keyſer (der nach ſeiner Croͤnung zu Bononien/ dem Bapſt/ wie ſie glaubeten/ geſchworen/ den Roͤmiſchen Stul mit euſſerſter Macht ſein Lebenlang zubeſchuͤtzen) auff dem bevorſtehenden Reichstag vortragen vnd antworten ſolte: Sie vermeinten/ ſie haͤtten deß Keyſers Sinn darauß gaͤntzlich vernommen/ da derſelbig an die von Vlm/ die jhm entgegen geſand/ vnd Gluͤck gewuͤnſcht/ ernſtlich begehrt/ von der Proteſtation deß vorigen Jahrs abzuſtehen:
Vnd da er denen von Augſpurg befahl/ jhre achthundert newgeworbene Landsknecht abzuſchaffen/ vnd andere anzunehmen/ die er jhm ſelbſt ſchweren laſſen/ vnd damit ein Stattthor beſetzt/ ehe er hinein kam.
Der Churfuͤrſt in Sachſen thaͤt ſeinen Einritt den zweyten May/ deme folgten Marggraff Georg von Brandenburg/ Hertzog Johann Friderich auß Sachſen/ Hertzog Ernſt zu Braunſchweig/ Landgraff Philips in Heſſen/ Hertzog Frantz von Luͤnenburg/ Fuͤrſt Wolffgang von Anhalt.
Zu denen ſich etliche Staͤtte deß Reichs/ als Nuͤrnberg/ vnnd Reutlingen/ hernach noch andere mehr geſchlagen.
Bey dem Churfuͤrſten auß Sachſen/ befand ſich Philips Melanchthon/ Juſtus Jonas/ vnnd etliche andere Schrifftgelehrten/ in deme Luther auff der Veſtung Coburg hielte/ alle Notturfft mit jhme von dar zuberahten.
Der hatte nun ſchon zuvor die ſiebenzehen Artickel/ als die Hauptſumma der Proteſtierenden Lehr verfaſſet/ auß welchen Melanchthon/ auff Befehl/ die Confeſſion geſchmiedet/ vnd weil Luther nichts darinnen zu verbeſſern gewußt/ wie die Hiſtori auß den Sendbrieffen melden/ ſie alſo in Bereytſchafft gehalten.
Den fuͤnffzehenden Junij thaͤt der Keyſer ſeinen Einritt/ vnd begehrt zum allererſten an die Proteſtierende Staͤnde/ jhre Predigten vnter wehrendem Reichstag/ einzuſtellen:
Vnd weil ſie ſich deßwegen durch Marggraff Georgen beſchwereten/ neben angezeigten Vrſachen/ vnd der Keyſer doch anhielte/ auch ſich vernehmen laſſen/ darvon nicht abzuſtehen.
Antwortet der Marggraff gantz frech:
Er wolte lieber ſein Kopff verlieren/ als GOtt/ vnd das Evangelion verlaͤugnen.
Darauff der Keyſer geantwortet:
Mit nichten/ es gilt hie keinen Kopff/ vnd lieſſe nach/ begehrete doch den folgenden Tag/ die Staͤnde ſolten jhre Entſchuldigung ſchrifftlich vbergeben/ welches ſie/ nach muͤglichem Fleiß/ gethan/ brachten fuͤr:
Jhre Lehr were den Schrifften der Propheten vnd Apoſteln gleichlautend/ vnd auff den Tag zu Nuͤrnberg von dem Keyſer ſelbſt bewilliget/ zutreiben: Sie haͤtten der Predigten fuͤr allen andern Dingen/ vonnoͤhten/ vnd fuͤhreten durch dieſe Hemmung ein vorgeſchoͤpfft Vrtheil wider ſie/ vnd were ja der Tag dewegen angeſtellet/ daß man daruͤber vrtheilen ſolte:
Verſprachen allen andern Gehorſam/ wann nur der Keyſer nicht haͤrter mit jhnen/ als zu Speyer ſich belieben wolte/ zuverfahren.
Damit nun der Keyſer zu ſeinem Zweck kommen koͤnte/ beſchloß er mit ſeinen geheimden Raͤhten/ vnd ließ durch alle Gaſſen bey beliebiger Straaff außruffen:
Es ſolte niemand/ als vom Keyſer verordnet/ in Augſpurg predigen; vnd alſo haben die Predigten beyderſeits ſtill geſtanden.
Gleich auff den Fronleichnamstag ließ der Keyſer allẽ Fuͤrſten anſagen:
Jhme zu der Kirchfahrt vnd Meß beyzuwohnen/ Sachſen/ Heſſen/ Luͤbeck/ Brandenburg vnd Anhalt ſtelleten ſich nicht ein:
Doch trugen Sachs vnd Brandenburg/ auff Befehl deß Keyſers/ vnd nach Gutachten der Theologen/ das Schwerd vnd andere Ceremonien/ vor/ biß an das Portal der Kirchen/ vnd nicht weiter/ jhr Ampt/ wie ſie ſagten/ zuverrichten/ aber nur ſo weit das Gewiſſen ſolches geſtattet.
Das Capitel thaͤt dem Keyſer ein Geſchaͤnck/ das er mit Gnaden angenommen/ vnd den Biſchoff von Hildesheim laſſen antworten; auch mit vnterlauffenden Thraͤnen begehret:
Man ſolte fuͤr jhn/ vnd ſeinen Bruder Ferdinand bitten/ daß ſie das hochſchwere Werck recht moͤchten verwalten.
Vnd hie koͤnte man fragen:
Ob der Keyſer nicht zugelind/ vnd Hertzog Georg nicht zu eyfferig ſey geweſen?
Jederweilen thut Sanfftmuͤhtigkeit das beſte/ als wann einer dem Strom weichet/ vnd dannoch an das ander Vfer ſchwimmet/ da er vielleicht im Widerſtreben/ vnd richt durch arbeiten haͤtte hingeriſſen/ vnd erſaͤufft koͤnnen werden.
Jederweilen haͤlt die Hitz das Schwerd in der Schaiden; wie der Florentiniſche Stattſchreiber/ als die Frantzoſen Vbermuht brauchten/ vnd vnverhohlen ſagten: Sie muͤſten jhre groſſe Pfeiffen/ oder grob Geſchuͤtz ſpielen laſſen; bey Guicciardino geantwortet:
So wollen wir vnſere Sturmglocken ſchlagen; Vnd in deme die verfaßte Artickel dem Frantzoͤſiſchen Agenten auß Haͤnden geriſſen/ zu Stuͤcken gemacht/ vnd vnter die Fuͤß geworffen: Dardurch aber vervrſacht/ daß die Frantzoſen nachgeben/ vnd ein hitziger Kopff den andern erſchreckt hat.
Nun war deß Keyſers Vortrag/ von grauſamer Macht deß Tuͤrcken/ von ſeiner Vorſorg vor Teutſchland/ mit Zuruͤckſtellung ſeiner eygenen Geſchaͤfften in Welſchland/ Neapels vnnd Hiſpanien; von deß Bapſts Verſprechen/ wegen eines Concilii, vnnd dann von den vnruͤhigen Widertaͤuffern/ vnd auffruͤhriſchen Bauren:
Vnd weil die Fuͤrſten das Religionsweſen fuͤr das allernoͤhtigſte hielten/ vbergaben ſie/ auff Befehl/ jhre Bekantnuß/ welche den 25. Junij fuͤr allen Staͤnden/ auff Teutſch vorgeleſen/ vñ dem Keyſer auch Lateiniſch vbergeben/ in allen Spraachen vberſetzt/ vnd an alle Potentaten Europæ verſchickt worden.
Vnd weil in ſitzendem Raht vnderſchiedliche Meynungen fielen/ da etliche auff das Wormſiſche Edict trieben/ etliche der gottſeligen Gelehrten Meynung daruͤber zuhoͤrẽ gedachtẽ/ andere aber ein Gegenſchrifft erfordertẽ/ blieb es bey dem letztẽ.
Wurd doch gefragt:
Ob die Proteſtierende noch etwan andere mehr Artickel haͤtten.
Vnd als ſie antworteten:
Diß were das fuͤrnembſte/ vnd weil der Keyſer von guͤtlicher Verhandlung ſich haͤtte verlauten laſſen/ wer von den eingeſchlichenen Mißbraͤuchen nicht geandet worden.
Gleichwol wolte der Keyſer dem Churfuͤrſten die Lehen/ vnd ſeinem Sohn den Guͤlchiſchen Heurath nicht verſtatten/ er machte ſich dann widerum̃ Baͤpſtiſch/ welches er beſtaͤndig verweygert/ vnd jmmer demuͤhtig anhielte in ſeinem billigen Begehren/ was aber der vier Staͤtte/ Straßburg/ Memmingen/ Coſtnitz vnd Lindaw/ abſonderliche Confeſſion/ wegen deß zehenden Artickels/ der das Abendmahl vñ die Meß betrifft/ anlanget/ ob ſchon dieſelbige Sect den Romaniſten fuͤrnehmlich deßwegen verhaßt war/ daß ſie die Wahrheit deß Leibs vnd Bluts Chriſti im Abendmahl laͤugneten/ die Meß gaͤntzlich abſchafften/ Altaͤr/ Monſtrantzen/ Bilder/ vnnd Kirchenzieraht vmbriſſen/ ließ man ſie doch der freyen Einladung genieſſen/ vnd zur offentlichen Audientz kommen/ alſo/ daß jhre Confeſſion auch vor allen Staͤnden deß Reichs fuͤrgeleſen worden.
Die dann fuͤrwahr mit zierlichen Worten/ ſagt Cochlæus, verfaßt war/ daß ſie die Einfaͤltigen/ als koͤnte man ſie in allen Stuͤcken gut heiſſen/ leichtlich betriegen konte:
So gar hatte ſie ein wol angeſtrichene Geſtalt der Gottſeligkeit.
Vnd weil Z vinglius verſtanden hatte/ daß ſolche Confeſſion vnd Neben-Confeſſion ſolten vberreycht werden/ erkuͤhnet er ſich/ vnd ſchrieb vnter dem 3. Julij auß Zuͤrich/ an den Keyſer/ vnd an die Staͤnde/ was er glaubte/ vnd ſchloß mit dieſen ſehr harten Worten: Bedencket nun/ O guͤtigſter Keyſer/ vnd jhr Fuͤrſten vnd Staͤnde allzumal/ was fuͤr Nutzen wir von Menſchlicher Lehr bißher erhalten/ die erkauffte Meſſen haben nur der Fuͤrſten/ vnnd deß gemeinen Poͤbels Muhtwillen vnd Ruchloſigkeit vermehret/ der Prieſter Wolleben vnnd Meßpfaffen Fuͤllerey eingefuͤhret vnd außgebruͤtet.
Ja/ was für Laſter haben ſie nicht veranlaßt?
Dann wer wil den jenigen Reichthumb/ ſo vermittelſt der Meſſen/ vberhaͤufft worden/ zerſtaͤuben/ wann er nicht in den Adern verſtopfft/ vnd erſtickt wird?
Gebe demnach GOtt/ der weit beſſer iſt/ als jhr/ die wir gern die Guͤtigſte nennen/ vnd glauben/ daß jhr Sorg traget/ wie dieſer vnd andere mehr Jrꝛthumb in der Kirchen von der Wurtzel abgehawen/ vnd Rom mit jhrer Grundveſt/ welche der Chriſtenheit deren viel/ fuͤrnehmlich dem Teutſchland/ auffgetrungen/ gelaſſen vnd verlaſſen werde.
Vnd was jhr bißhero vor Macht wider die reine Lehr deß heiligen Evangelions angewendet/ jhr wider das laſterhaffte Vorhaben der gottloſen Papiſten fuͤhret; auff daß die Gerechtigkeit/ die durch ewere Vnachtſamkeit vertrieben iſt/ neben der Vnſchuld/ ſo durch erdichte vnd verblendete Farben verdunckelt/ vns wider zukomme.
Man hat gnugſam gewütet/ es were dann/ daß ohne Vrſach befehlen/ vrtheilen/ ja/ erwuͤrgen/ toͤdten/ ermorden/ verbannen/ kein Wuͤten noch Toben ſey.
Weil es nun auff ſolchen Weg nicht angangen/ muß man es nun mehr auff einen andern angreiffen.
Jſt der Raht von dem Herren/ ſo ſtreitet nicht wider GOtt; kompt er anderſt woher/ wird er/ nach eygener Vermeſſenheit/ fallen.
Darumb/ ſo laſſet das Wort GOttes frey außgeſaͤet werden/ vnd auffgehen/ O jhr Menſchen Kinder/ wer jhr gleich ſeyt; die jhr doch nicht vermoͤcht das geringſte Graß verwahren/ daß es nicht reiff vnd Hew werde.
Jhr ſehet ja mehr/ dann zuviel/ daß dieſe Saat den Thaw vom Himmel hat/ vnd durch eines Menſchen Hitz nicht kan an jhrer Zeitigung verhindert werden.
Betrachtet nicht/ was euch am hoͤchſten anliegt/ ſondern/ was die Welt bey dem Werck deß Evangelions erfordert.
Nehmet mit dieſem/ wie es iſt/ vor lieb/ vnd erweiſet in ewerem Fuͤrhaben/ daß jhr Kinder Gottes ſeyt.
Mit dieſen ſehr ſcharpffen Worten befand ſich der Keyſer nicht wenig angezepfft/ vnd warff deſto groͤſſern Vnwillen auff deß Zwingels Anhang:
Alſo/ daß er hernach jederzeit den Churfuͤrſten in Sachſen/ vnd andere Proteſtierende Staͤnde/ die allbereyt den Schweitzern abguͤnſtig waren/ vor Zwingels Weſen/ als vor den Widertaͤuffern warnete vnd abhielte:
Dann es hoffete der Keyſer/ es moͤchte das Kirchenweſen in Teutſchland wider zurecht zubringen ſeyn/ wil die Proteſtierende beyderley Gattung gar glimpflich giengen/ vnd deß Bapſtes nach Muͤglichkeit/ ſchoneten.
Aber Zwingeln ſchuͤttet deß Kind mit dem Bad auß/ mehr dann kein ander/ weiler niemaln in Teutſchland/ wie Oecolampad vnd Carlſtatt geweſen/ vnnd ſeine Zuhoͤrer auff ſeine Meynung voͤllig gebracht hatte/ vnd was ſolten die Baͤpſtler erwarten/ als jhren eygenen vntergang/ oder warumb ſolten ſie deß erſten Streychs erwarten/ vnd nicht fuͤrnehmen/ was andere jhnen vorgeſchrieben?
Zumal ſchien Zwingels Schrifft vnzeitig/ weil man eben damit ſich bemuͤhet/ daß man ein guͤtlichen Endſcheyd/ vnd nicht ein Vrtheil/ die Parthey zu verdammen ſchoͤpffen/ weniger ſich aneinander zu endlichem Verderben reytzen ſolte.
Der ſuchte die Staͤnd durch Vnterredung von jhrer Meynung zubringen/ oder doch nur zertrennen; ließ durch ſeine Theologos die Lutheriſche/ wie auch der vier Staͤtte Confeſſion/ auß den Patribus vnd Conciliis widerlegen/ vnd auch ſolche Widerlegung offentlich verleſen:
Die Abſchrifft aber/ vnter dem Beding zur Roͤmiſchen Kirchen wider zukehren/ wurd zwar begehrt/ aber nicht angenommen/ daß man ſehen moͤchte/ was recht angezogen/ vñ der H. Schrifft gemaͤß wer/ oder nicht.
Eben alſo ergieng es mit der Neben Confeſſion/ der vier Staͤtte/ die auff ernſtliches Ermahnen/ ſich der Jrꝛthumb zuentſchlagen/ vnd mit Jh. May. auch andern Fuͤrſten vnd Staͤnden deß Reichs/ im Glauben vñ in der Religion einhellig zuwerden/ ſich entſchuldigt/ ſie haͤtten deſſen keinen Befehl/ vñ erhielten eben wenig/ als die andern/ an der Abſchrifft.
Jn deſſen verreyſt der Landgraff/ welches den Keyſer hoͤchlich verdroſſen/ daß er auch die Wachten beſtellen laſſen.
Doch wurde deß Landgraffen Thun mit ſeiner Gemahlin Leibsſchwachheit/ vñ deß Keyſers Eyfer mit einer Mordthat/ ſo man ſuchte zuſtraffen/ entſchuldiget: Gleich wie Hertzog Carlen in Burgund ſich entſchuldiget bey Cominæo, es wer ein Kaͤſtlein mit Kleinodien verloren worden/ als der Koͤnig in Franckreich den glatten Worten geglaubt/ vnd mit wenig Volck zu jhm in eine Statt in Flandern war eingekehret/ vnd ſchier nahe ſeinen eygenen Fehler mit der Haut/ oder doch/ mit Gefaͤngnuͤß vnd groſſem Nachtheil/ buͤſſen ſollen.
Der Keyſer vnterließ gar nichts/ die Proteſtierenden mit den Baͤpſtlern zuvergleichen/ in deme erſtlich auff jeder Seite ſieben/ vnd endlich drey Theologi vber den ſchwereſten Artickeln ſich beſprechen/ vnd vereinigen ſolten.
Dieweil aber die Proteſtierende ſich gantz Halßſtarrig erzeigten/ vnd nicht weichen wolten/ fordert der Keyſer die Baͤpſtiſche Fuͤrſten vnd Staͤnde/ hernach den Sachſen vnd vbrige Proteſtierende fuͤr ſich/ bezeugte wehemuͤhtig ſein vergeblichen Fleiß/ vnd verſprach ein Concilium mit dem Beding/ wann ein jeder es biß dahin in Glaubensſachen/ mit jhm vnd den andern Fuͤrſten halten wolte:
Welches die Proteſtierenden abermals Gewiſſens halben/ widerſprochen.
Vnd da erinnert der Keyſer/ daß ſie/ als die wenigſten ander Zahl/ zu Speyer proteſtiert/ vnd etwas gelinder gehen muͤſten/ weil er nie gemeynet/ daß die Baͤpſtiſche jhnen in ſo vielen Stuͤcken nachgeben vnd weichen ſolten.
Endlich/ wurd ein Schluß gemacht/ den 22. Sept. die Proteſtierenden weren vberwieſen/ ſolten ſich/ biß auff den kuͤnfftigen April bedencken/ ob ſie zu der Roͤm.
Kirchen wider ſchreiten wolten/ oder nicht.
Jn deſſen nichts weiters anfangen/ vñ ſehen/ wie die Widertaͤuffer zudaͤmpffen:
Auch ſich eines Concilii, das in anderthalb Jahren angehen ſolte/ verſichern.
Vnd hie gab es ein ſcharffes Gezaͤnck/ ſonderlich da der Keyſer der Proteſtierenden Schutzred/ oder Apologi nit wolte annehmen/ vnd endlich geſagt:
Weil er ſehe/ daß ſie ſo gar halßſtarꝛig auff jhrer Meynung/ die doch laͤngſt verdam̃t/ vnd jetzt hindertrieben were/ beſtuͤnden/ auch all ſeine bißher vielfaltig gepflogene Mühe nichts gefruchtet/ muͤſte er ein andern Weg/ den ſein Ampt erfordert/ fuͤrnehmen.
Sie ſolten die Geiſtliche Guͤter/ wider abtretten/ vnd die Perſonen wider einſetzen/ oder wolte dieſe newe Sect in Teutſchland von Grund auß vertilgen/ vnd Fried vnd Ruh ſchaffen.
Welches alles nichts anders erhalten/ als daß die Proteſtierenden geantwortet/ weil auff jhrer Seit nichts mehr zuerhalten were/ muͤſten ſie alles Gott befehlen.
Hierauff erlangt der Churfuͤrſt in Sachſen/ nach 4. Monatlichem Auffenthalt/ ſeinen Abſchied/ vnd zog nach Hauß/ achtet auch nicht/ daß jhme die Reichslehen/ biß er ſich wider zur Roͤm.
Kirchen begebe/ wuͤrdẽ verſagt.
Alſo verreyſtẽ auch die zween Hertzogen von Luneburg/ vñ hinderlieſſen jhre Raͤhte/ biß zu End deß Tags.
Vnd als der Keyſer Huͤlff wider den Tuͤrcken begehrt/ wurd ſie jhm dergeſtalt verwilliget/ wann er den Proteſtierenden/ biß an das Concilium, Fried verſchaffte.
Vnd weil jhnen ſolches abgeſchlagen worden/ auch noch dem Cam̃ergericht anbefohlen/ keinen in das Cammergericht auffzunehmen/ er haͤtte dann zuforderſt den Schluß von der Religion eingegangen/ beſchwerdten ſich deſſen die noch anweſende Proteſtierenden/ vnd begaben ſich den 13. vnd 19. Nov. wider nach Hauß.
Vnd wer ſolte nicht hie deß Keyſers Sanfftmuͤhtigkeit preiſen/ der ſo groſſe Gedult gehabt/ mit ſolchen verdrießlichen Kirchenhaͤndeln vmbzugehen/ vnd dem Gezaͤnck beyzuwohnen?
Zuverwundern iſt es auch/ daß die Roͤmiſche Kirch ſo gar viel nachgeben wollen/ oder vielleicht alles auff deß Roͤmiſchen Stuls Gutheiſſen gewichen:
Vnd dann/ daß die Proteſtierenden im geringſten nicht gewichen/ ſondern vielmehr/ als in der Confeſſion etliche Artickel zum gelindeſten angenommen/ vnd verſtanden wollen werden/ ſolche in der Apologi, noch ſchaͤrpffer vnnd haͤrter geſetzt/ an ſtatt ferneren Nachlaſſes.
Vnd was ſol der Bapſt wol mit ſeinen Cardinaͤlen vor Gefallen tragen/ daß der Keyſer mit den Staͤnden ein ſo hohes Werck/ das fuͤr ein Concilium gehoͤrig/ vnterfangen:
Jn die Proteſtierende ſeine Lehr/ vnnd der Keyſer ſeinen Gewalt ſchmaͤlerten.
Zumal ſie die beſte Freunde nicht waren/ vnd der Bapſt genugſam ſpuͤren laſſen/ daß er zu einem Concilio wenig/ oder gar keinen Luſt haͤtte.
Vnd mangelte nicht an Verhetzen/ der Keyſer ſolte/ nach dem Exempel deß Concilii zu Coſtnitz/ alles durch die Geiſtlichen handeln vnnd ſchlieſſen laſſen/ er aber jhren Schluß mit Macht vollnziehen.
Dieweil er aber ſchon zu Wormbs Luthern das Gelait gehalten/ vnd jhn nicht/ wie Keyſer Sigmund Johann Huſſen verbrennen laſſen/ blickte ſein hoher Geiſt gnugſam herfür/ nicht nach anderer Leut Einblaſen vnd Schlieſſen/ ſondern nach ſeinem Verſtand vnnd Gutbefindung zuverfahren.
Welches dann bey den hitzigen Baͤpſtlern/ jhm etwas nachtheiliger Weiſe nachgeredt/ bey den Sittſamen vnd Friedliebenden/ vor hohe Weißheit außgelegt; vnd bey den Proteſtirenden fuͤr ein Goͤttliches Eingeben beygelegt wurde.
Dann dieſer heroiſche Keyſer vbereyſte ſich nicht/ ſondern ließ mit ſich reden.
Darumb/ wann ſchon ſein Gemuͤht zu etwas Eyffer verhitzt war/ kamen bald der Pfaltzgraff Churfuͤrſt/ vnd der Biſchoff zu Mayntz/ auch der von Granwell ſelbſt/ den er ſonſt in den Burgundiſchen Sachen zum geheimen Raht pflegte zugebrauchen/ vnd kühleten jhn ab/ daß er innen hielte/ vnd alles/ was darzwiſchen koͤnte einlauffen/ zum allerkluͤgeſten auff die Wage legte.
Gleichwol ſehen wir allhie den Vrſprung deß Teutſchen Kriegs/ naͤmlich/ den Abfall von dem Roͤmiſchen Stul/ deß Keyſers Geſpraͤch mit dem Bapſt/ vnd ſein Verſprechen/ alles fuͤrnemlich mit der Guͤte zuverſuchen/ vnd endlich die Schaͤrpffe vnd den Gewalt anzuwenden.
Dieweil aber in nachfolgenden Zeiten/ wie noch/ vber der Augſpurgiſchen Confeſſion vnd Apologi, viel Gezaͤncks vnd Vnheils entſtanden/ wollen wir auch hievon vnſere Hiſtoriſche Gedancken beyfuͤgen.
Der ſieben vnd zwantzigſte Diſcurß.
Von der erſten/ vnd andern/ oder verbeſſerten Augſpurgiſchen Confeſſion/ vnnd Apologi:
Auch der vier Staͤtte Bedencken vber den zehenden Artickel:
Vnd wie Philippus deß wegen gelobt vnd geſcholten wird.
Von den dreyen Haupt-Secten in Teutſchland.
Wie Ertzhertzog Ferdinand Roͤmiſcher Koͤnig worden/ wider deß Sachſen Danck.
Wie ſich der Keyſer/ wegen Hungarn/ wider den Tuͤrcken geruͤſtet.
WEil nun die Proteſtierende jhre Confeſſion vbergeben/ vnd von derſelbigen abzuweichen/ weder mit gelinden/ noch mit ſcharpffen Worten koͤnnen bewogen werden:
Auch dieſelbige/ wie die Trojaner das Palladium, vnd die Roͤmer das Ancyle, als ein Goͤttliche Schrifft halten/ vnd dan- noch vngleiche Meynungen deßwegen ſich befinden/ erachten wir/ es werde vns niemand/ als der Churfuͤrſt in Sachſen ſelbſt wiſſen zuſagen/ wer dieſelbige verfaßt/ vnd die Apologi geſtelt habe; vnd zwar mit ſeinem Handſchreiben/ das er Mitwochen nach Iubilate Anno 1530. an Luthern ſelbſt geſchrieben.
Vnſern Gruß zuvor/ Ehrwuͤrdiger vnd Hochgelehrter/ lieber Andaͤchtiger.
Nach dem jhr vnd andere Gelehrten zu Wittenberg/ auff vnſer gnaͤdiges Anſinnen vnd Begehren/ die Artickel (deren 17. geweſen/ Tom. 5. Germ. Ien. fol 14.) ſo der Religion halben ſttreitig ſind/ in Verzeichnuß bracht/ alſo wollen wir euch nicht bergen/ daß jetzt allhier M. Philippus Melanchthon, dieſelben weiters vberſehen/ vnd in eine Form gezogen hat/ die wir euch hiebey vberſenden.
Vnd iſt vnſer gnaͤdiges Begehren/ jhr wollet dieſelben weiter vberſehen/ vnd zubewegen vnbeſchwerd ſeyn; vnd wo es euch dermaſſen gefaͤllig/ oder etwas davon/ oder darzu zuſetzen gedaͤchte/ das wollet alſo darneben verzeichnen/ damit man alsdann auff Keyſerl. Majeſt. Ankunfft/ deren wir vns in kurtzem verſehen/ gefaſt vnd geſchickt ſeyn moͤgen:
Vnd vns dieſelben alsdann bey dieſem Botten wol verwahret vnnd verpitſchiert/ vnverzuͤglich widerumb allhero ſchicken.
Worauff Luther von Coburg auß/ am Sontag Cantate geantwort:
Er hab M.
Philipſen Apologi geleſen/ die gefalle jhm faſt wol/ vnd wiſſe nichts daran zubeſſern/ noch zuaͤndern/ wuͤrde ſich auch nicht ſchicken; dann er ſo ſanfft vnnd leiſe nicht tretten koͤnte/ ꝛc.
Was aber die Veraͤnderung der Confeſſion ſelbſten/ da etliche Wort vngleich in den vnderſchiedlichen Exemplaren befindlich/ belanget/ beklagen die Proteſtierende ſelbſt offentlich/ daß ohne jhr Wiſſen vnd Willen/ von einem geitzigen Buchdrucker/ die Confeſſion in Druck außgangen/ vnnd dieſelbige/ dem Schein nach/ fuͤrſetzlicher Weiſe aͤrger gemacht worden; welches dann zu Breßlaw vnd Wittenberg/ in Latein vnd Teutſch/ in Quarto vnd Octavo außgangenen Exemplaren/ neben Chytræo, ſonderlich in dem zehenden Artickel/ genugſam zuvernehmen:
Welches ſonſten namentlich Fuͤrſt Wolffgang von Anhalt/ beyde Hertzogen von Luͤneburg/ vnd die Statt Nuͤrnberg auch beklagen.
Solche Vngleichheit mercket Franciſcus Burckhardus, beyder Rechten Doctor/ Coͤllniſcher geheimer Raht vnd Cantzler/ im dritten Theil ſeiner Autonomy.
Aber der Marggraff von Baden/ Jacobus erluſtiget ſich vber die maſſen hiemit/ in ſeinem Buch/ das er durch Doctor Iohan.
Piſtorium laſſen außgehen.
Die Vrſachen deß verlaſſenen Lutherthumbs zubezeugen; gedruckt zu Coͤlln vnd zu Muͤnchen.
Ja/ es wird in gemeltem Buch/ behauptet/ daß die erſte Confeſſion/ auch die erſte Apologi in erwehntem zehenden Artickel/ gantz Baͤpſtiſch/ vnnd die Transſubſtantiation erhalten/ welches Heshuſius vnnd Pappus erkennen vnd beklagen.
Vnd wil dieſes alſo bemaͤnteln/ daß zuforderſt ein rechtes Original in den Saͤchſiſchen Archiven befindlich ſey; daß die Proteſtierenden ſich jederzeit vorbehalten/ was ſie in Religion/ Glauben/ Kirchen- Gebraͤuchen/ Ordnungen/ Ceremonien auffgerichtet/ oder nachmals auffrichten moͤchten:
Welches auch der Keyſer dergeſtalt gebilliget/ daß er in dem Religionsfrieden verſprochen/ vmb ſolcher Vrſachen willen keinen Stand deß Reichs/ mit der That gewaltthaͤtiger Weiſe zuvberziehen.
Jtem/ wird vor geſchuͤtzt/ die Gelehrten/ vnd Luther ſelbſt/ haͤtten anfangs noch viel auß dem Bapſtthumb behalten:
Es haͤtte ſich nicht alles auff einmal thun laſſen/ weil der Keyſer die Meß ſo wenig/ als ſein Hertz im Leib/ wolle angreiffen laſſen.
Jtem/ man haͤtte nachmaln nohtwendiger Weiſe ein deutlichere Erklaͤrung muͤſſen abfaſſen:
Ja/ man haͤtte ſich ſonſten mit den Oberlaͤndiſchen Staͤtten/ daran allerſeits viel gelegen geweſen/ nicht vereinigen koͤnnen/ wie gleichwol im Jahr 1536. zu Wittenberg geſchehen/ biß die Transſubſtantiation außgeſtrichen were.
Da nun in dem naͤchſten Jahr hernacher der Churfuͤrſt/ der Landgraff/ vnd eylff andere Fuͤrſt- vnd Graͤffliche Perſonen/ neben der Staͤtte Geſanden/ vnd fuͤrnembſten Schrifftgelehrten zu Schmalckalden zuſammen kommen/ wurde den anweſenden Theologis befohlen/ die Augſpurgiſche Confeſſion vnd Apologi, ſo Keyſer Carlen An.
1530 zu Augſpurg auff dem Reichstag vberantwortet worden/ noch einmal mit Fleiß zuvberſehen; vñ wo etwas darinn befindlich/ das der Goͤttlichen Schrifft nit gemaͤß/ oder die Staͤnde in jhren Kirchen dergleichẽ nicht lehren lieſſen/ zuaͤndern:
Vnd alſo haben gemelte Theologi, den 14. Mertz die Confeſſion vñ Apologi auff ein newes vnterſchrieben/ wie der ander Tomus Lutheri zu Eißleben vnd Leipzig gedruckt/ nach der Laͤnge außweiſet.
Gleichwol wurde ſolches/ als eine Veraͤnderung vnd Leichtfertigkeit von den Baͤpſtiſchen außgeſchryen/ wie ſie dann namentlich Anno 1541. auff dem Reichstag zu Regenſpurg/ ſolches mit Frolocken getrieben/ vnd fuͤrgeben/ die Proteſtierende haͤtten es damaln/ vnd nicht ehe glaublich befunden/ daß Philippus ſich vnterfangen/ die allgemeine Augſpurgiſche Confeſſion eygennuͤtziger Weiß zuaͤndern: Daruͤber dieſe ſtarck geeyffert/ vnd ſolches hoch empfunden/ daß Luther inſonderheit es jhme groͤblich verwieſen/ mit dieſen Worten: Philippe, wer hat dir ſolches befohlen?
Daß Philippus alſobalden ſeine Enderung ab- vnd einſtellen/ auch die Confeſſion nach dem erſten Exemplar widerumb richten muͤſſen; daß der Churfuͤrſt durch ſeinen Cantzler/ Doctor Brucken/ Philippo hart zu reden laſſen:
Daß Churfuͤrſt Auguſtus in Anno 1561. zur Naumburg bey dem Convent/ ſich neben allen andern erklaͤret/ bey der in Anno 1530. vberreychten Confeſſion zubeharꝛen.
Wie nun ſolches dem obigen zuwider laufft/ ſo geſtehet es doch Dauid Chytræus mit dieſen Worten: Wiewol aber in etlichen Exemplaren der Augſpurgiſchen Confeſſion/ ſo hernach vielmals widerumb gedruckt vnd außgangen/ eine Vngleichheit iſt.
Dann auch bey Leben Lutheri, die Confeſſion vnd Apologi vermehret vnd verbeſſert/ vnd ohne Zweiffel/ mit Vorwiſſen vnd Willen D. Luthers/ auff dem Geſpraͤch zu Wormbs vnd Regenſpurg/ von den Evangeliſchen Staͤnden den Widerſachern fuͤrgelegt.
Jn der Hiſtori/ pag. 47. vnd in der Vorrede vber das Buͤchlein vom Leben vnd Tod: Sie ſprechen:
Es ſey dieſelbige zu etlichen malen geaͤndert/ vnd ſey ein Deckmantel allerley Rotten vnd Secten.
Sie ſchreyen zwar/ es hab ein Privatperſon nicht koͤnnen noch ſollen im geringſten Buchſtaben ein ſo offentliches Scriptum, das im gemeinen Namen aller Chur- vnd Fuͤrſten/ dem Keyſer iſt vberreycht worden/ veraͤndern.
Wir wiſſen aber/ daß im geringſten nichts iſt daran veraͤndert/ ſo viel die Sachen in ſich ſelbſt/ vnd den Verſtand Chriſtlicher Lehr thut betreffen.
Allein das geſtehen wir/ daß etliche Puncten darinnen heller ſind erlaͤutert/ vnd außfuͤhrlicher bißweilen erkläret worden; vnnd ſolches nicht auß einer Privatperſonen Gutduͤncken/ ſondern auß gemeinem Raht/ vnd im Namen aller Lehrer.
Eben dieſes ſetzt D. Selnecker in ſeiner Oration, ſo Anno 1575. gedruckt/ aber Anno 1604. etwas anderſt herfuͤr kommen/ eben/ wie in ſeiner Außlegung vber das erſte Buch Moyſes/ in der Vorrede:
Vnd vermahnet noch ferner/ in der Altenburgiſchen Kirchenordnung/ die Prediger deß Orts/ daß ſie die Lehr/ ſo in den Artickeln der Augſpurgiſchen Confeſſion/ vnd derſelben Apologi, Schmalckaldiſchen Artickëln/ Catechiſmis Lutheri, vnd darauff erfolgten angehaͤngten Büchern/ als da ſind die Repetition der Augſpurgiſchen Confeſſion/ Loci Communes, Examen ordinatorum, vnd Widerlegung der Baͤpſtiſchen Bayriſchen Artickeln erhalten/ dem Volck verſtaͤndlich/ ordentlich vnd vngefaͤlſcht vertragen ſollen.
Iohannes Brentius ſchreibet eben auff ſolchen Schlag an Vitum Theodorum: Jch pflege dieſe letzte Edition mit der erſten zu comparieren/ daß ich ſehen moͤge/ was darinnen geaͤndert; vnd befinde/ daß faſt viel darinnen geaͤndert.
Jch weiß aber/ daß Philippus nicht ohne Vrſach/ vnd auß etwan einer Leichtſinnigkeit etwas zuaͤndern pfleget.
Die Chur-Saͤchiſche Theologi, ſetzen zu Altenburg auff dem Colloquio, wider Flaccium dieſe Wort/ pag. 403.
Wir koͤnnen leicht abnehmen/ auß was Vrſachen man gern wolte auß dem Wege geraͤumet/ vnd auß der Menſchen Gedancken gebracht haben/ die jenige Confeſſion/ welche auß Lutheri Willen/ Raht vnd Befehl widerumb vberſehen/ vnd abermals fuͤr dem tauſend fuͤnffhundert vnd viertzigſten Jahr in den Druck iſt verfertiget worden.
Vnd bald darauff:
Sie moͤgen aber wiſſen/ daß wir deſſen/ wol kündig/ daß auff Anmahnung vnd Beliebung/ ja auß Befehl Lutheti, Philippus dieſelbige vberſehen/ vnd auffs new in den Druck verfertiget habe.
Vnd wird pag. 368. gleichfoͤrmig geſetzt.
Auch ſchreibet mehr angezogener Chytræus, pag. 47. die vermehrete vnd gebeſſerte Confeſſion vnd Apologi, ſeyen auff den Colloquiis zu Wormbs vnd Regenſpurg von den Evangeliſchen Staͤnden/ den Widerſachern fuͤrgelegt worden.
Welches die Altenburgiſchen p. 435. Actor. auch andeuten.
Vnd ward Keyſer Ferdinand An. 1561. wegẽ deß Convents zur Naumburg/ auch damaligen Vnterſchreibung/ ſchrifftlich erinnert/ daß man nichts newes ſuche/ ſondern bey der in Anno 1530. vberreychten/ vnd in Anno 1540. vnd 1542. vberſehenen vnd verbeſſerten Confeſſion vnd Apologi bleibe/ auch dieſelbe in rechtem vnd der H. Schrifft/ wie auch der widerholten Confeſſion vnd Apologi, gemaͤſſigen Verſtand behielte.
Vnderſchrieben haben beyde Churfuͤrſten/ Pfaltz vnd Sachſen/ der Brandenburgiſche Geſand/ Wolffgang Pfaltzgraff/ Philips Landgraff/ Chriſtoff Hertzog zu Wirtenberg/ Carl Marggraff zu Baden.
Vnd hieher gehoͤret/ was Hoſpinianus p. 175. was die Landgraffen in Heſſen Gebruͤdere/ Anno 1577. an den Churfuͤrſten Auguſtum ſchreiben; auch was Tom. Ien. 4. zufinden:
Auch ebenwol in Corpore doctrinæ, da Philippus eine Repetition verfaßt/ die man gen Trient auff das Concilium ſollen ſenden/ vnd nicht nur von denſelbẽ Theologis, ſondern von den Brandenburgiſchen/ Mannsfeldiſchen/ Straßburgiſchen/ vnd vielen andern genehm gehalten worden:
So gar/ daß auch Ecc us, Burckardus vñ Hoſius allhier nichts geſucht/ vnd ſich mit dem Wort Erlaͤuterung/ oder rechtmaͤſſigem Verſtand befriedigen laſſen/ biß Flaccius Illyricus dieſen Laͤrmen angefangen/ der gleichwol vber die Calviniſten ſollen außgehen/ als welche/ wegen deß Abendmahls nicht die erſte/ ſondern die gebeſſerte vnd repetierte Confeſſion vnd Apologi, ſich belieben laſſen.
Es iſt aber der mehrere Streit/ wegen deß zehenden Artickels der vberreychten Confeſſion/ der iſt mit dieſen Worten abgefaßt/ geſchrieben/ verleſen/ vnd vbergeben:
Vom Abendmahl deß Herren wird alſo gelehret/ daß wahrer Leib vnd Blut Chriſti wahrhafftiglich vnter der Geſtalt deß Brods vnd Weins im Abendmahl gegenwaͤrtig ſey/ vnnd da außgetheilet/ vnd genommen wird:
Derhalben wir auch die Gegenlehr verwerffen.
Welcher Artickel mit eben ſo viel Worten/ Sylben vnd Buchſtaben im Concordibuch/ vnd im Saͤchſiſchen Augapffel zufinden.
Dieſe Abſchaffung konte den 4. Staͤtten gar nicht gefallen/ weil ſie dieſelbe fuͤr gantz Baͤpſtiſchhielten/ wie Cæleſtinus im vierdtẽ Theil der Augſpurgiſchen Concilien meldet/ mit dieſen Worten:
Jetzt komme ich auff die Sacramentierer/ deren Oberſte vnnd Hauptleute auff dieſem Reichstag geweſen/ Bucerus vnnd Capito, die gleichwol von allen andern Artickeln Chriſtlichen Glaubens/ den vom Abendmahl deß Herren/ außgenommen/ eins mit den vnſerigen meynten vnd lehrten/ wie auß etlichen der Hiſtori einverleibten Schreiben erhellet vnd bekannt iſt.
Vnd bald hernach/ weil ſie aber im Werck ſelbſt es mit den vnſerigen hielten/ vnd darfuͤr wolten gehalten ſeyn/ daß ſie auch in dieſem Artickel nur mit Worten mißhellig weren/ vnd vnſere Theologi ſolches gleichwol nicht geſtatteten/ oder geſtunden/ wurden ſie gezwungen/ eine beſondere Confeſſion jhres Glaubens/ ſchrifftlich zuverfaſſen/ vnd dem Keyſer vorzutragen.
Dieſelbe lautet alſo am 18. Cap.
Von dieſem hochwuͤrdigen Sacrament deß Leibs vnd Bluts Chriſtilehren/ befehlen vñ treiben die vnſern alles/ was die Evangeliſten/ Paulus vnd die H. Vaͤtter von denſelbigen hinderlaſſen/ vñ preiſen dannenhero allezeit mit ſonderlichem Fleiß/ die Guͤte Chriſtigegẽ die ſeinen/ durch welche Er nit weniger heut/ als in ſeinem letzten Abendmahl/ allen denen/ ſo vnter ſeine Juͤnger von Hertzen ſich zehlẽ laſſen/ wann ſie dieſes Abendmahl/ wie Er es ſelbſt eingeſetzt/ widerholen/ ſeinen wahren Leib/ vnnd ſein wahres Blut wahrhafftig zueſſen vnd zutrincken/ zur Speiß vnd Tranck der Seelen/ dadurch ſie zum ewigen Leben vnterhaltẽ werden/ durch die Sacramenten gnaͤdig geben thut/ auff daß nunmehr Er in jhnẽ/ vnd ſie in Jhme leben/ vnd beſtaͤndig bleiben/ die Er auch am Juͤngſten Tag zu einem newen vnd vnſter blichen Leben wil aufferwecken/ nach jenen ſeinen Worten der Warheit: Nehmet/ vnd eſſet/ das iſt mein Leib: Trincket alle darauß/ dieſer Kelch iſt mein Blut/ ꝛc.
Vnd wenden vnſere Prediger ſonderlichen Fleiß an/ daß ſie der Zuhoͤrer Gemuͤhter nicht allein fuͤr allem Gezaͤnck/ ſondern auch von vberfluͤſſigem vnd vorwitzigem Nachgruͤbeln/ auff das ziehen vnd lencken/ was allein nutzet/ vnd allein von Chriſto vnſerm Heyland beobachtet worden/ daß naͤmlich/ wann wir Jhn geſſen/ in Jhme/ vnd durch Jhn/ einen Gott wolgefaͤlligen/ heiligen/ vnd auch deßwegen einen beharꝛlichen vnd ſeligen Wandel fuͤhren:
Vnd daß wir alle vntereinander ein Brod/ vnd ein Leib ſeyen/ die wir eines Brods in dem heiligen Abendmahl theilhafftig werden.
Jſt auch fuͤrwahr dannenhero geſchehen/ daß die Goͤttliche Sacramenta/ namentlich das hochheilige Abendmahl Chriſti zumal am allerandaͤchtigſten/ vnd mit ſonderbarer Ehrerbietung/ bey vns beydes verhandelt vnd genommen wird.
Auß dieſem allem/ welches waͤhrhafftiglich auff ſolche Weiſe beſchaffen/ erkennen ewere Durchleuchtigſte Majeſtaͤt/ Allergnaͤdigſter Keyſer/ wie faͤlſchlich von vnſern Widerſachern angezogen wird/ die vnſerige verkehren die Wort Chriſti/ vnd zerreiſſen ſie durch Menſchliche Außlegungen/ werde auch in vnſern Verſamlungen nichts anders/ als das bloſſe Brod/ vnd der bloſſe Wein verhandelt/ ja/ das Abendmahl deß Herrtn were bey vns veracht vnd verworffen.
Dann es lehren vnd vermahnen die vnſerige mit hoͤchſtem Ernſt/ daß ein jeder mit einfaͤltigem Glauben dieſe Wort deß Herren/ hindangeſetzt aller der Menſchen Außlegungen vnd falſchen Gloſſen/ ergreiffe/ vnd ſein Gemuͤht auff deroſelben Meynung/ allen Zweiffel auß dem Wege geraumet/ ſetze.
Endlich/ die Sacramenta zu einer lebendigmachenden Nahrung jhrer Seelen/ vnd danckbarlichen Verkuͤndigung einer ſo groſſen Gutthat/ jmmer zu mit aller moͤglichen Andacht empfahe:
So weit die vier Staͤtte.
Nun lautet aber die verbeſſerte/ oder geaͤnderte Confeſſion in dieſem Paß viel anderſter/ als wie ſie vbergeben worden:
Von dem Abendmahl deß Herren wird gelehret:
Daß der Leib vnnd Blut Chriſti wahrhafftiglich zugegen ſind/ vnd den Nieſſenden in dem Abendmahl deß Herren außgetheilet werden; vnd verwerffen die/ ſo anderſt lehren.
Zu dieſer Abfaſſung wolten ſich die vier Staͤtte/ auch die Schweitzer/ gern verſtehen; oder ſolte man zu der erſten Abfaſſung diß einige Erlaͤuterungs-Woͤrtlein (Sacramentlicher Weiſe) ſetzen/ ſonſten wuͤrde die Baͤpſtiſche Meynung gebilliget/ daran jhnen gleichwol allen gelegen.
Sehr nachdencklich iſt auch/ daß zwiſchen den Baͤpſtlern vnd Lutheranern/ ohne der vier Staͤtte Zuthun vnd Belieben/ eben damals einen Vergleich getroffen/ vnnd lautet mit Keyſerlichen Worten:
Demnach gebieten vnd wollen wir/ daß in dem gantzen Roͤm.
Reich veſtiglich gehalten/ gelehret vnd geprediget werde/ daß vnter der Geſtalt Brods vnd Weins/ vnnd vnter jeglichem derſelben/ der wahre Leib/ vnnd das wahre Blut Chriſti vnſers Heylands weſentlich vnd wahrhafftig gegenwaͤrtig ſey; vnnd alle die jenigen/ ſo darwider lehren/ ſchreiben/ predigen/ oder halten/ nicht geduldet/ angenommen/ oder geſtattet werden ſollen.
Deme zufolge ſchreibet Luther an vnderſchiedlichen Orten:
Die jenige ſuͤndigen nicht wider Chriſtum/ die einige Geſtalt allein brauchen.
Er fuhr zu/ vnd behielte die Elevation, dem Carlſtatt zuwider vnd Verdruß/ welche er doch geneigt war fallen zulaſſen wider die Papiſten.
Vnd Hoffmann ſpricht in ſeiner Schutzrede:
Jch habe ſtaͤts fuͤr Augen dieſe eyfferige Wort Lutheri, welche in Formula Concordiæ ſtehen.
Jch rechne die jenige alle fuͤr Sacramentierer vnd Schwaͤrmer/ wie ſie auch ſind/ die da nicht glauben wollen/ daß deß Herren Brod im Abendmahl ſey ſein natuͤrlicher Leib.
Auch ſchreibet Luther anderſtwo:
Die Geſtalt deß Brods/ ſeine Dicke/ Länge/ Breyte/ Farbe: Jſt nun deß Leibs Chriſti Dicke/ Laͤnge/ Breyte vnd Farbe worden/ durch ſein Wort.
Welches Selnecker noch außfuͤhrlicher ſetzet:
Die accidentia deß Brods/ naͤmlich/ die Groͤſſe/ Weite/ Haͤrte vnd Farbe/ ſind die Figur vnd Geſtalt deß Leibs Chriſti/ welcher Leib die ſichtbare vnd euſſerliche Menſchliche Figur abgelegt:
Jn der Verantwortung auff die fuͤnff vnd zwantzigſte Aufflag.
Dannenhero auch Luther wider die Waldenſer/ Schwarmgeiſter/ vnd himmliſche Propheten/ ja kurtz vor ſeinem Tod wider einen zu Loͤven gelehrt:
Man ſol Chriſtum/ weil ſein Leib in der Hoſtien ſey/ alldar anbeten:
Gibt auch den Schwaͤrmern vnrecht/ lobt aber Bapſt Nicolaum, der Berengarium angehalten zuglauben/ daß er mit ſeinen Zaͤhnen den wahrhafftigen Leib Chriſti zutruͤcke/ vnd zerreibe.
Brentius macht zwar ein ſcheinbare Außlegung hieruͤber/ vnnd gibt dem Leib das Brod/ vnd der Seelen/ oder dem Glauben/ die angehaͤngte Verheiſſung/ aber nicht zu jedermanns Genuͤgen.
Dann entweder haben die Lutheraner jhre erſte Confeſſion betrieglich abgefaßt/ oder ſind von derſelbigen abgewichen:
Vnd wann ſie die erſte behalten/ werden ſie bald widerumb zu den Papiſten tretten; weil ſie in dieſem Hauptpuncten/ daran man erkennet/ mit welcher Parthey es ein jeder halte/ den Baͤpſten ſo nahe vnd aͤhnlich/ ja/ ſo wenig von jhnen abgewichen ſind: Bleibet auch veſt/ tauſendmal eher widerumb zuruͤck ins Bapſthumb/ als fuͤr ſich zu den Calviniſten getretten:
Aber doch laͤßt ſich Bellarminus verlauten:
Es haben entweder die Calviniſten/ oder die Baͤpſtler/ im Streit/ wegen deß Abendmahls recht/ vnnd ſchwebe Luthers Meynung nur im Mittel/ darumb ſie ſich der mal eins auff eine/ oder die andere Parthey werde lencken.
Auch iſt glaublich/ der Keyſer wuͤrde dieſen zehenden Artickel gar nicht paſſieren laſſen/ da er jhn nicht ſeiner Meynung gleich vnd aͤhnlich verſtanden haͤtte.
Aber es muß alles vber Philippum gehen/ der es dem einen recht/ dem andern vnrecht gemacht haͤtte.
Die Calviniſten loben jhn/ daß er ſein erſte Meynung/ vnnd harten Sinn wider ſie ſincken laſſen/ nach dem er im Jahr 1535. zu Marpurg Buceri Meynung eygentlicher haͤtte verſtanden; auch von derſelbigen Zeit an/ der vier Staͤtte Bekanntnußnie verdammen wollen:
Ja Agricolam vnd Regium zur Einigkeit vermahnet/ auch an Brentzen geſchrieben:
Er haͤtte keinen Streit mit jhnen.
Die Wittenbergiſche Concordi befoͤrdert er/ vnd hielt ſie/ biß an ſein Ende:
Macht An. 1540. beſtaͤndige Freundſchafft mit Calvino, demeer ſich auch im folgenden Jahr zu Regenſpurg gar nicht widerſetzte/ ſondern die Antwort/ ſo die Fuͤrſten dem Pfaltzgraffen vñ Biſchoffen von Arras ſolten geben/ dergeſtalt abgefaſt/ daß ſie mit der Calviniſchen Meynung gaͤntzlich vberein ſtimmet.
Vnd als jhn Biſchoff Hermann An. 1542. nach Coͤln beruffen/ die Cleriſey zu reformieren/ hat er die Anbetung der Hoſtien hindertrieben/ vnd im ſelben Jahr/ wie Hunnius bejahet/ die Zeugnuͤſſen der Kirchenlehrer/ ſo er wider Zvinglium zuſam̃en geleſen/ in einer Epiſtel widerruffen.
Schreibet auch im folgenden Jahr an Vitum:
Er hab gantz kein Gefallen bey dem/ daß Luther den Sacramentſtreit auff ein newes wider angezuͤndet/ verbeſſert auch ſeine Locos C. fuͤr das letzte mal/ die Lutheꝛ geleſen/ vnd nicht gnugſam preiſen koͤnnen.
Ferner bekuͤm̃ert er ſich hoͤchlich/ daß Luther die kleine Bekantnuͤß laſſen außgehen/ vnd den vnſeligen Krieg verbittere/ wie auß ſeinem Schreiben an Bullingern zuſehen:
Ließ ſichs auch zu Wittenberg vnverholen vermercken/ ob ſchon Luther deßwegen vmb etwas alteriert/ vnd bey dem Churfuͤrſten klagte; doch allezeit frey geſagt: Er liebe jhn/ wie ſein eygene Seel.
Weil nun die Lutheraner ſich je laͤnger je weiter von den Calviniſten nach Luthers Tod/ abgethan/ iſt Philippus jenen deſto verhaßter/ vnd dieſen deſto beliebter worden:
Doch hielten viel hochanſehnliche Lutheraner allezeit viel von jhm: Vnd ſcheinet/ er habe/ vnter dem Vorwand/ eines Vergleichs/ auff beyden Achſelen wollen tragen.
Sonſten rechnete man ins gemein vnter die Lutheraner/ deren ſie ſich gleichwol nicht wolten annehmen/ die Widertaͤuffer/ ſo in vnzehliche Secten vnter ſich ſelbſt zerfielen/ weil ſie den Geiſt einem jeden frey laſſen:
Die Zwinglianer/ ſo hernach/ wegen gemeiner Lehr vom Abendmahl/ Calviniſten genannt worden/ ſich aber ſelbſt Reformierten nenncten/ als die alle Ceremonien deß Bapſtthumbs abgethan haͤtten:
Die Schwenckfelder/ ſo ſich an dem Leben aller Sectierer aͤrgerten/ alles auß dem Geiſt erforderten/ vnd in vielen Stuͤcken es mit den Widertaͤuffern hielten/ aber zu Schmalkalden verworffen worden.
Die Socinianer/ welche alles nach der Vernunfft ermeſſen/ vnnd dannenhero weder frembde Schuld/ noch frembde Huld/ in Adam vnnd in Chriſto/ erkennen.
Eben alſo hatte es hundert Jahr zuvor die Huſſiten/ die Calixtiner/ die Piccarder/ die Waldenſer/ oder Waldbruͤder/ die Thaboriten/ die Eyfferer in Boͤhmen gegeben.
Weil aber die Widertaͤuffer ſo gar wüſte Haͤndel in Weſtphalen angefangen/ wurden ſie einhelliglich von allen Staͤnden deß Reichs/ gedaͤmpffet/ in Muͤnſter belaͤgert/ vnd ſo viel moͤglich/ auß Teutſchland außgeſchafft/ doch in Frießland vnnd Maͤhren etlicher maſſen geduldet/ die Schwenckfelder deckten ſich mit Melanchthons Mantel/ wie auch die Zwinglianer.
Dann gleich wie Luther anfangs den Huſſiten herb/ endlich aber ſanfft ward/ nach dem er jhrer Sachen beſſer kuͤndig worden; alſo verketzerte Melanchthon auch anfangs die Zwinglianer/ vnd nahm ſie doch endlich auff vnd an/ weil es mehr vmb die Wort vnd Schaal/ als vmb den Artickel vnnd Kern zuthun ſchiene/ gantz wider Luthers Meynung.
Die Socinianer wurden gleich den Widertaͤuffern/ weil ſie den hohen Artickel der Dreyeinigkeit/ auß der Natur vnbegreifflich/ vertilget/ biß ſie ſich in Polen begeben/ vnnd endlich nach Rackaw geſetzt/ vnd von dannen ſehr ſcharpffe Buͤcher in die Welt laſſen außgehen.
Jn ſumma/ es gab in Teutſchland dieſe drey Hauptſecten/ die Baͤpſtiſche/ ſo ſich Catholiſche nennen; die Lutheriſche/ ſo ſich die allein ſeligmachende Religion zueygnet; vnnd die Calviniſche/ oder Zwingliſche/ ſo ſich die Reformierte/ oder Rechtglaubige ſchelten laſſen.
Ein Gemaͤhld gieng auß/ ſelbiger Zeit/ die Roͤmiſche Cleriſey auff einen Brandraitel/ Eraſmus ſpaltet Holtz/ Luther macht das Fewer/ Zwingel ſchoͤret zu mit der Gabel.
Vnd weil die Reformierten anfangs nur in Schweitz/ vnd bey den vier Staͤtten im Oberland ſich befanden/ achtet man jhrer nicht viel/ da aber Fuͤrſten vnd Herꝛn/ ja Chur Pfaltz ſelbſt/ jhre Meynung von dem Abendmahl annahmen/ eyfferten die Lutheraner gegen ſie/ welches der Roͤmiſchen Kirchen jederzeit zum beſten kommen/ wann naͤmlich/ die Abtruͤnnige ſich trenneten/ vnd einander ſelbſt auffrieben.
Eben wie die alte Roͤmer den groͤſſern Theil der Welt vnter ſie gebracht/ in deme ſie ſich in der Benachbarten Zanck gemiſchet/ vnnd dem Schwaͤchſten beygeſtanden/ den Gewaltigen zuforderſt/ vnd hernach jhren Freund ſelbſt zu vnterdruͤcken vnnd zuverſchlingen.
Doch konte es der Bapſt mit dieſer ſchwaͤchſten Parthey nicht halten/ dieweil die Reformierten jhm weit mehr zuwider lehreten/ als die Lutheraner.
Es hatte aber der Keyſer weitlaͤufftige Gedancken/ der Bapſt were zwar befriediget/ aber nicht verſoͤhnet; der Tuͤrck hindertrieben/ aber nicht geſchlagen; der Frantzoß gedaͤmpfft/ aber nicht gedemuͤhtiget; der Engellaͤnder erzoͤrnet/ (weil der Keyſer wider Zuſag vnd Vermuhten/ das Koͤnigl. Fraͤwlein in Portugall geheuratet/ vnd die in Engelland ſitzen laſſen) aber nicht beſtritten; der Dennemaͤrcker verglichen/ aber nicht bekehrt/ vnd gantz Teutſchland in Vnruhe; zugeſchweigen/ er auch in Spanien ſelbſt/ vnd in Jtalien ein wachendes Aug auff alle begebende Zu- vnd Abfaͤll haben muſte/ vnd nicht etwan die truͤbe Wolcken von Norden/ oder ein Platzregen von Suden/ vielleicht ein Sturmwind von Oſten/ vnd ein Vngewitter von Weſten herein brechen/ vnd jhn vbereylen moͤchte:
Darumb trawete er dem Sonnenſchein nicht zuviel/ vnd wolte ſich in Teutſchland/ wie er dem Bapſt verſprochen/ nicht vbertieffen/ biß er ſeine eygene Laͤnder in gute Ordnung gebracht haͤtte.
Vnd weil er in ſeinem Abweſen durch ſeinen Bruder/ Ertzhertzog Ferdinand/ den Reichshaͤndeln beygewohnt/ gedachte er denſelben den Staͤnden vor einen Roͤmiſchen Koͤnig/ der nach jhm den groͤſten Gewalt/ vnd auff begebenden Todfall/ das Keyſerthumb truͤge/ fuͤrzuſchlagen.
Ließ deßwegen die Churfuͤrſten/ vnd ſonderlich den Sachſen/ nach Coͤlln/ vñ zu End deß dreyſſigſten Jahrs/ durch den Biſchoff zu Mayntz odentlich beſchreiben/ vnd verſahe ſich keiner abſchlaͤgigen Antwort/ ſo wol wegen ſeiner Macht/ die jhnen alles abtringen koͤnte/ als auch auff Hoffnung eines gelinden Vrtheils/ oder Vergleichs in dem Religionsweſen.
Die Proteſtierenden hatten zwar jhres Glaubensbekantnuß vbergeben/ aber darneben ein ſolchen Reichsabſchied muͤſſen anhoͤren/ durch welchen jhnen nicht mit dunckelen Worten/ Krieg vnd Zwang angedeutet worden.
Konten auch zum beſten nicht verſtehen/ daß der Keyſer dem Reich ſeinen Bruder vnnoͤhtiger Weiß wolte aufftringen/ vnd das Keyſerthumb allgemach erblich behalten/ vnnd dannoch den Schein einer Wahl laſſen fuͤrgehen.
Suchten derowegen ſolches mit Glimpff abzuwenden/ erſuchten auch den Keyſer zum fleiſſigſten/ ſeine Wohnung in Teutſchland beſtaͤndig zuverlegen.
Zu deme wolten ſie vor gewiß mercken/ wie der Keyſer vnd der Frantzoß/ neben dem Bapſt/ ſich wider ſie/ als verruchte Ketzer/ verbunden/ vñ auß deme ſonderlich abnahmen/ weil man die Lutheraner allenthalben/ in Welſchland vnd den Burgundiſchen Provintzen/ auch in Franckreich/ doch/ als Staadsbruͤchige zur Entſchuldigung/ verfolgte/ ſengete vnd brennete.
Sie konten eintzelen nicht widerſtehen/ weil ſie einer ſo gehaͤufften Macht/ gar nicht gewachſen/ vnd ſelbſt vntereinander zwyſpaltig waren.
Darumb verband ſich Landgraff Philips mit denen zu Zuͤrich/ Baſel vnd Straßburg auff 6. Jahr/ auff daß/ wo ein Theil der Religion halben betrangt wuͤrde/ ſie einander zuhuͤlff kaͤmen.
Bey jhren Theologis hielt es anfaͤnglich hart/ die wolten nicht zugeben/ daß man zur Wehr wider den Keyſer griffe/ ſondern man ſolte jhm Thuͤr vnd Thor oͤffnen/ weil die mittelbare Obrigkeiten gegen der allerhoͤchſten Majeſtaͤt/ als Vnterthanen weren zurechnen; biß die Rechtsgelehrten einen andern Bericht gethan/ den ſie auff die Keyſerliche Capitulation/ Pflicht vnd Gegenpflicht gegruͤndet.
Vnd alſo beſchrieb der Churfuͤrſt in Sachſen die Proteſtierende Staͤnde in Eyl/ wegen begehrter Wahl/ nach Schmalkalden/ auff daß man gemeiner Hand Mittel fürſchlagen/ vnd ergreiffen moͤchte/ nicht nur die Teutſche Freyheit vngekraͤnckt zuerhalten/ ſondern auch die Wahl zuhindertreiben; dann auch von einer Gegenverfaſſung/ da je das Evangelion ſolte mit Kriegsmacht angegriffen werden/ ſich zuvnterreden.
Auß daß nun auch anderwertlich nichts verſaumbt wuͤrde/ ſchickte er ſeinen Sohn/ Hertzog Joh. Friderichen nach Coͤln/ vñ bezeugte/ ein ſolch Außſchreibẽ deß Ertzbiſchoffs zu Mayntz wer wider die Teutſche Freyheit/ vnd wider die guͤldene Bull.
Vnd inmittels wurden zu Schmalkalden gewiſſe Artickel der Verbuͤndnuͤß/ nit jemanden zum Nachtheil/ oder Vnfug/ ſondern ſich ſelbſt nur fuͤr vnrechtmaͤſſigem Gewalt zuſchuͤtzen auffgeſetzt.
Vnd als die Wahl dannoch fortgieng/ ließ der Sachs durch ſeinen Sohn Vrſachen anzeigen: Warumb ſolche Wahl verwuͤrfflich?
Vnd proteſtiert offentlch/ er koͤnte nicht darein verwilligen:
Vnter andern auch deßwegen/ daß laͤngſt zuvor ein Ruff erſchollen/ die beyde Bruͤder auß Oeſterreich haͤtten jhre Vaͤtterliche Koͤnigreiche vnd Landen alſo vertheilt/ daß das Keyſerthum̃ auff dem geringen Antheil hafften/ aber von dem Groͤſſern vñ Erſtgebornen vnterhalten vnd behauptet ſolte werden.
Nach geſchehener Wahl brach die Verſamlung auff/ vnd verruͤckt nach Aachen/ die Croͤnung mit der eiſern Cron fuͤrzunehmen.
Dann die andere von Silber/ iſt zu Meyland/ vnd die dritte iſt von Gold/ zu Bononien/ oder zu Rom/ ohne Zweiffel/ nach dem groſſen Bild/ ſo der groſſe Monarch Nebucadnezar bey dem Propheten Daniel im Geſicht geſehen.
Vnd weil die Proteſtierenden eben anhielten/ vom Cammergericht zu Speyer vnangefochten zuſeyn/ wurd jhnen geantwortet:
Sie ſolten nur heimziehen/ die Sach were wichtig/ der Keyſer haͤtte ſich noch nicht gnugſam bedacht/ vnd wuͤrde zu ſeiner Zeit ein reiffliche Antwort ertheilẽ; wie dann damit nach Braband zoge/ vnd an die Teutſche Fuͤrſten geſchrieben/ ſie ſolten ſich/ wegen einer anſehnlichen Huͤlff wider den Tuͤrcken bereden vñ vereinigen.
Sie antworteten aber: Sie konten ſich nicht entbloͤſen/ in deme dem Cammergericht ſein ſtarcker Lauff/ in Religionsſachen wider ſie zuhandeln/ gelaſſen wuͤrde/ da ſie der Acht/ vnd allen feindlichen Gewalts ſich zubefahren; mit angehaͤngter Bitt:
Alle wider ſie fuͤrgenommene Proceß/ biß auff das Concilium einzuſtellen/ ſo wolten ſie zum Tuͤrckenkrieg vnd andern nohtwendigen Reichsſachen an jhnen nichts erwinden laſſen.
Bald kamen ſie abermals zuſammen zu Franckfurt am Mayn/ vnd ſchloſſen die Schweitzer auß jhrem Bund/ wolten auch Koͤnig Ferdinands Wahl nicht fuͤr genehm halten.
Daß nun der Keyſer Huͤlff wider den Tuͤrcken begehrete/ war dieſes die Vrſach: Ludwig/ Koͤnig in Hungarn/ der Vnzeitige genannt/ (weil er zu fruͤh geboren/ vnd ſeine Mutter Anna im Kindelbett geſtorben; zu fruͤ zu der Regierung kommen/ als Koͤnig Ladislaw ſein Vatter/ jhn im 10. Jahr ſeines Alters/ durch den zeitlichen Tod hinderlaſſen; er ſelbſt im 14. Jahr baͤrtig worden/ im 15. Jahr geheurat/ mit Maria/ Caroli V. Schweſter/ ſo hernach die Niderlanden verwaltet/ vnd im 21. Jahr vom Tuͤrcken in einem Haupttreffen erſchlagen worden) hatte biß daher dem Tuͤrcken widerſtanden/ vnd weil er deß Fuͤrſten Johann Zapolia, oder Zebuſio, nicht erwartet/ die Schlacht vnd das Leben verloren; vnd Vrſach geben/ daß die Hungarn denſelben Zapolia zum Koͤnig auffgeworffen/ darauß ein Krieg zwiſchen jhm vnd Ertzhertzog Ferdinand (der einig Erbrecht/ vnnd dann wegen ſeiner Gemahlin/ deß letzten Koͤnigs Schweſter anzoge/ erwachſen.
Zapolia wurde bey Tockay auff das Haupt geſchlagen/ vnd Hungarn an Oeſterreich gebracht.
Es ſuchten aber Zapolia vnd ſeine Freunde/ Huͤlff bey dem Tuͤrcken/ vñ trugen jhm das Koͤnigreich an/ wann er wider das Hauß Oeſterreich ſie wolte beſchuͤtzen/ vnd dem Zapolia zu Lehen aufftragen.
So muſte nun der Keyſer dieſem Vnheil zuforderſt ſtewren/ damit nicht beyde Cronen/ Boͤhmen vnd Hungarn/ an ein ander Hauß abfielen.
Darumb tratt er in einen engern Bund mit dem Bapſt/ vnd verſprach jhm/ die Medices wider in Florentz einzuſetzen/ weil der Frantzoß ſie vertrieben hatte/ vnd dem Alexander Medices ſeine vneheliche Tochter Margrethen zuvermaͤhlen.
Darnach verglich er ſich mit den Venetianern/ auch mit dem Frantzoſen zu Camerich/ daß deſſelben junge Printzen/ gegen Erlegung zwantzig mal hundert tauſend Cronen/ wider auff freyem Fuß in Franckreich kaͤmen.
Mit den Proteſtierenden hatte es keine Noht/ weil dieſelbe nichts anders begehrten/ als Fried vnd Ruhe.
Der acht vnd zwantzigſte Diſcurß.
Die Proteſtierende ſchreiben an Franckreich vnd Engelland:
Der Sachß beſchwerd ſich gegen dem Keyſer.
Ein Fried wird betheydigt vnd beſchloſſen/ biß auff das Concilium, daß GOtt nicht alles auff eine Zeit gict.
Vom Tuͤrcken/ wie er gewichen.
Warumb er nicht weiter kommen/ oder der Keyſer jhn verfolgt haͤtte.
Von der Wahl eines Roͤm Koͤnigs vnd Keyſers.
Vnd warumb man Carolum V. gefoͤrchtet.
DJe Proteſtierende ſchrieben an beyde Koͤnige/ in Franckreich vnd Engelland/ jhren Abfall von dem Roͤmiſchen Stul/ damit zubeſchoͤnen/ daß jhre beyde Koͤnigreiche vorlaͤngſt vnd kurtzem fuͤrtreffliche Maͤnner gehabt/ die den Mißbrauch deß Gottesdienſts/ auch der Cleriſey Vntugenden nicht nur geſehen/ ſondern offentlich geſtrafft haͤtten:
Vnd eben ſolches were durch Luthern in Teutſchland auch geſchehen/ der die Kraͤmerey mit dem Ablaß/ vnd nach vnd nach vielandere Fehler angefochten; deme ſie auch noch Gottes Wort/ vnd zu Beruhigung jhres Gewiſſens Beyfall geben muͤſſen.
Sie wiſſeten wol/ daß jhre Lehrallenthalben verhaßter Weiſe/ ſonderlich/ wegen der Obrigkeit/ außgeruffen wuͤrde:
Es haͤtte ſich aber auff offentlichem Reichstag zu Augſpurg weit anders befunden.
Vñ weil man ſie vnangefochten nicht gelaſſen/ haͤtten ſie ſich auff ein frey Concilium muͤſſen beruffen; darneben bittend/ ſolches bey dem Keyſer zubefoͤrdern/ vnd zu vnterhandeln/ daß ſolche Spaltung ohne Krieg vnd Blutvergieſſen gehefftet vnd geheilet moͤchte werden.
Der Frantzoß antwortet:
Jhm were nichts libers/ als daß er gantz Europa in gutem Fried ſehe/ vnd laſſe jhm den Vorſchlag/ wegen eines Concilii wolgefallen.
Er haͤtte den Teutſchen jederzeit freyen Handel vnd Wandel in ſeinen Landen/ auch mitten vnter der Feindſeligkeit wider den Keyſer/ geſtattet/ vnd hielte ſich von vhralter Verwandnuß ſeiner Voraͤltern der Teutſchẽ Freund/ zu deme ſie ſich alles guts zuverſehen haͤtten.
Der Engellaͤder erbott ſich ebenmaͤſſig alles guten/ auch das Concilium zubefoͤrdern/ mit dem Erinnern: Sie thäten wol/ daß ſie die vielfaltige gehaͤſſige Aufflagen ableyneten/ ob er ſchon vor ſeine Perſon nicht leichtlich glauben wollen.
Es verhoffeten aber die Proteſtierenden/ weil ſie wuſten/ daß beyde Koͤnige mit dem Keyſer/ in einen geflickten Fried/ der leichlich wider ein Loch bekommen konte/ ſtunden/ es moͤchte der eine/ oder der ander auß Politiſchen Vrſachen ſich auff jhre Seiten ſchlagen.
Jnmittelſt gieng groſſe Klag vber Marggraff Georgen võn Brandenburg/ daß er dem Biſchoff zu Bamberg in der geiſtlichen Bottmaͤſſigkeit Eintrag thaͤte/ die Cleriſey abſchaffte/ die Kirchenguͤter enteuſſerte/ vnnd dannoch wider den Schwaͤbiſchen Bund handelte/ mit einem nichtigen Vorwand/ einer Appellation auff das bevorſtehende Concilium.
Da nun der Keyſer ſolcher Haͤndel viel ſahe/ ſchrieb er einen Reichstag gen Speyer/ vn ſchickt Graf Wilhelm von Naſſaw/ vnd den von Newenar an den Sachſen/ wegen fuͤnff Puncten:
Das Abendmal/ die Kirchengebraͤuch/ die Kirchenguͤter/ die Tuͤrckenhuͤlff/ vnd Koͤnig Ferdinands Wahl betreffend/ neben Vermeldung/ Zwingelns vnnd der Widertaͤuffer Lehr abzuſchaffen/ vnd dann perſoͤnlich auff dem Reichstag zuerſcheinen.
Der Churfuͤrſt entſchuldigte ſich/ wegen der Lehr/ vnd bezog ſich auff die Augſpurgiſche Confeſſion:
Die vorgetragene Puncten aber koͤnten nicht anderſt/ als auff naͤchſtem Reichstag eroͤrtert werden:
Sein hohes Alter vnd Vnpaͤßlichkeit geben nicht zu/ in Perſon zureyſen/ vnd dort zuerſcheinen.
Zu deme haͤtte er vor zweyen Jahren zu Speyer/ vnd nicht zu Augſpurg/ deß Keyſers ſonderlichen Zorn wider ſich verſpuͤret/ in dem jhm eins vnd ander begegnet/ daß er Vrſach haͤtte/ vom Keyſer vnd ſeinen Mitverwanden/ ein freyes Gelait zubegehren:
Auch moͤchte er ohne Lehr vnd Predigt deß Worts Gottes nicht ſeyn/ noch leyden/ daß man jhm einigen Vnderſcheid der Speiſen fuͤrſchreibe/ vnd koͤnte in Religionshaͤndeln Luthern nicht entrahten/ oder miſſen.
Vber diß fiel jhm zumal beſchwerlich/ daß der Keyſer auff offentliches Erſuchen/ jhm nach Reichs Gewonheit/ ſeine Lehen zuverleihẽ bißher Bedencken getragẽ haͤtte.
Da aber er durch Vnterhandlung/ noch fuͤr Angang deß Reichstags koͤnte begehrter maſſen gewerth werden/ ſolte jhm kein Mangel erſcheinen.
Hierauff kamen die Chur-Mayntz vnd Pfaͤltziſche Abgeſanden/ als vom Keyſer/ der fuͤr dißmal auff deß Tuͤrcken Einfall ſein Abſehẽ hatte/ Deputierte/ nach Schmalkalden/ ruͤhmeten hoch jhrer Principalen friedfertiges Beginnen/ richteten aber nichts weiters auß/ als daß die Proteſtierenden ſich erbotten/ jhre Lehr weitlaͤufftiger zuerklaͤren/ wann ſie vnd jhre Theologi frey vnd ſicher/ auch ohne Maßgebung moͤchten auff dem Reichstag erſcheinen; aber inzwiſchen alle/ jhrer Lehr verwande/ vñ die ſich noch kuͤnfftig darzu bekennen wuͤrden/ in Fried ſeyn koͤnten/ biß ſich der gantze Handel einmal fuͤr alle/ vor einem ordentlichen Concilio lieſſe vertragen/ vñ der Fried in Teutſchland beveſtigen.
Weil aber der Tuͤrck auff Hungarn ſtarck angezogẽ kam/ verſchub der Keyſer den Reichstag auff den Eingang deß folgenden Jahrs/ vñ verlegt jhn gen Regenſpurg/ damit er dem Hungariſchẽ Kriegsweſen deſto naͤher ſeyn moͤchte.
So feyerten die Proteſtierendẽ auch nicht/ weil ſie ſich befahrten/ der Keyſer wuͤrde nunmehr mit Gewalt vnd vnterm Schein dem Tuͤrcken zubegegnen/ durchtringen/ was er zu Wormbs/ Speyer vñ Augſpurg/ mit ſcharffen Worten nicht erhalten koͤnnen.
Darumb hielten ſie viel Zuſam̃enkuͤnfften/ ſchloſſen jhren Bund/ wegen der Gegenwehr/ vnd nahmen noch etliche Staͤtte in den Bund.
Aber Dennemarck/ Mechelnburg/ Pom̃ern/ Luͤneburg vñ die Seeſtaͤtte/ wanden allerhand Vrſachen vor/ warum̃ ſie in den Bund nicht tretten koͤnten/ beneben ſonſt allem freundlichen erbieten.
Der Keyſer erhub ſich mit angehendem Jahr auß den Niderlanden/ dem Reichstag zu Regenſpurg in Perſon vorzuſtehen/ vnd weil er in Kundſchafft bracht/ daß Sachſen vnd Heſſen/ ſambt dem Bayerfuͤrſten/ an Franckreich hielten/ vnd einen Bund/ die Teutſche Freyheit zubeſchuͤtzen/ geſchmiedet haͤtten/ ſetzet er die vorige Vnterhandlung wider fort/ ließ den Proteſtierenden zu Schweifurt vortragen/ ſie ſolten nichts ferners aͤndern/ biß auff das Concilium, ſich der Zwingliſchen vnd Widertaͤufferiſchen Lehr gantz vnd gar entſchlagen/ das Kirchenweſen nicht ſperꝛen/ ſich zu der Tuͤrcken Huͤlff verſtehen/ die Buͤndnuͤſſen auffheben/ den Reichs-Abſchieden/ dem Keyſer vnd Roͤmiſchen Koͤnig Gehorſam leyſten.
Aber es wolte zur Genehmhaltung der Roͤmiſchen Koͤniglichen Wahl nichts helffen/ ſondern wurd ſtarck auff die guͤldene Bull getrungen/ das Fuͤrſtenrecht/ vnd deß Reichs Hohheit/ auch deß Keyſers Eyd vñ Pflicht herfuͤr gezogen/ vñ begehrt/ die guͤldene Bull zu einem ewigen Recht zuerklaͤren.
Jm Fall ſie dieſes nicht moͤchten erlangen/ wolten ſie in gemeiner Reichsverſamlung gnugſãme Vrſachen anzeigen/ warumb ſie dieſe Wahl nicht billigen koͤnten.
Vnd weil ſie/ als Widerſpenſtige/ jnn- vnd auſſerhalb deß Reich beſchmitzt weren/ ſolte der Keyſer jhnen nicht vbel außdeuten/ wann ſie Jedermaͤnniglich wuͤrden jhres Thuns Vrſachen anzeigen.
Die Herꝛn Vnterhaͤndler meynten/ man ſolte deſto eher zu einem beſtaͤndigen Frieden gelangen koͤnnen/ wann ſie die Wahl fuͤr genehm hielten; Zumal ſie verhofften/ der Keyſer vnd Koͤnige wuͤrden ſie nach aller Notturfft verſichern/ daß ſolche Wahl weder jhnen/ noch jhren Erben/ nimmermehr ſolte zu Nachtheil gereychen:
Auch wuͤrden die Churfuͤrſten/ wegen vorgangener Wahl/ erhebliche Vrſachen vorzuwenden wiſſen.
Was aber die Staͤtte/ ſo Zwingliſcher Lehr zugethan/ belanget/ haͤtten dieſelbige im vorigen Jahr zu Schmalkalden zur Genuͤge ſich erklaͤret/ alſo/ daß die Saͤchſiſche mit jhnen zufrieden weren.
Fuͤr dißmal geſchahe den Herꝛn Vnterhaͤndlern dieſer Fuͤrſchlag zum Friede: Sie/ die Proteſtierende wolten ſich/ ſampt denen/ ſo zu jhnen tretten moͤchten/ bey der vberreychten Confeſſion vnd Apologl, biß auff das ſo offt verſprochene Concilium halten/ jhre Prediger vngefordert/ in keine frembde Herꝛſchafft ſenden/ doch derſelben Dienſt auff Reichstaͤgen/ vnd bey dem Tuͤrckenzug nicht entrahten/ die geiſtliche Bottmaͤſſigkeit in gegenwaͤrtigem Stand laſſen/ die Kirchenguͤter auch/ wohin ſie eygentlich/ ſampt jhren Jaͤhrlichen Einkommen gehoͤrig.
Vnd demnach ſolte ein jeder ſein Gebuͤhr/ vnd den gemeinen Nutzen beobachten.
Als man nun auff das hoͤchſte/ vnnd nicht naͤher zuſammen kommen koͤnnen/ ſetzten die Vnterhandlungs-Fuͤrſten einen Tag zu Nuͤrnberg:
Daſelbſt richtet der Keyſer/ ob man gleich in allen Puncten nicht einig werden konte/ in Betrachtung/ der Tuͤrck in Oeſterreich eingefallen/ vnd allenthalben Huͤlff zuſammen zufuͤhren vonnoͤhten war/ im gemeinen Fried durch gantz Teutſchland auff/ vnd gebotte/ daß von wegen der Religion/ niemand ſolte angefochten werden/ biß auff ein Concilium; oder da keines zuerhalten/ alſo lang/ biß die Staͤnde deß Reichs einander Mittel/ ſolche Zwytracht hin zulegen/ erfinden moͤchten:
Welche darwider thun würden/ ſolten ernſtlicher Straaff gewaͤrtig ſeyn.
Er ſtellet auch wuͤrcklich ein/ vnd vernichtet/ was in geiſtlichen Sachen der Religion halben angefangen/ oder hernach mochte fuͤrgehen:
Welches alles durch ein offentlich Mandat beſtaͤttiget/ vnd deß Reichs Cammer/ auch andern Richtern anbefohlen worden.
Hierauff erklaͤrten ſich die ſieben Fuͤrſten/ vnd vier vnd zwantzig Staͤtte/ ſo im Bund ſtunden/ allen Gehorſam/ Dienſt vnd Hülff wider den Tuͤrcken zuleyſten.
Geſchehen zu Nuͤrnberg/ den 23. Julij/ Anno 1532.
Vnd iſt ſich billig zuverwundern/ daß der Keyſer ſo viele Handlung gepflogen/ vnd ſo gar weit gewichen/ darumb er auch bey der Cleriſey wenig Danck verdienet.
Vnd als der Vice Cantzler Held einsmals herauß ſtieß/ der Keyſer wolte das Augſpurgiſche Decret vollnziehen/ vnnd ſolte gleich gantz Teutſchland zur Wuͤſteney daruͤber werden.
Deme der Keyſer in die Rede gefallen/ diß hab ich dir nicht befohlen/ ſolche Sachen zureden/ das ſey fern/ fern ſey es von mir/ daß ich Teutſchland verheeren wolle/ als mein allerliebſtes Vatterland/ welches mir die Zierd deß Reichs/ vnd die hoͤchſte Ehr verliehen.
Gleich wie ſich zuverwundern iſt/ daß die Proteſtierende bald eben ſo veſt an Luthers Schrifften/ vñ fuͤrnemlich an der Augſpurgiſchen Confeſſion hielten/ als an dem Wort Gottes ſelbſt/ da ſie jhnen doch ſelbſt fuͤrbehalten/ in Kirchenſachen/ auff Belieben zu ringern vnd zumehren:
Ja/ ſich ſo ſehr auff die vngeenderte Confeſſion hernach bezogen/ daß ſie allen denen Waſſer vñ Weyd verſagt/ die im geringſten davon abgewichen/ als wann der goͤttlichen Weißheit vnd Erleuchtung eben damals/ biß auff den Boden erſchoͤpfft/ vnd vber die Confeſſionsſchmiede außgegoſſen were/ daß auff die kuͤnfftige Zeiten gar nichts vbrig bleiben kuͤnte.
Gleich wie fuͤr eine Ketzerey durchaͤchtet worden/ was man von etlichen Laͤndern jenſeit der Mittagslini/ vnd von dem vierdten Theil der Welt/ auß deren Bewohnung herfuͤr gebracht/ welches gleichwol jetzt auch den Kindern kund iſt.
Alſo glaubten die Jndianer vnd Wilden nicht/ daß ein Brieff oder Schrifft/ vber ſo viel Meilen/ Berge/ Thal vñ Waſſer/ mit einem andern/ ohne Stein/ durch die Augen reden/ vnd deß andern Fuͤrhaben vñ Gedancken eroͤffnen koͤnte.
Vnd wer ſolte jemals fuͤr eine Moͤglichkeit haben gehalten/ daß ein Schrifftſetzer/ vnd ein Drucker in wenig Tagen mehr Buͤcher koͤnten ſchreiben/ als etliche hundert Moͤnche in Jahresfriſt/ wann vns die edle/ vnd vberruͤhmliche Kunſt der Druckerey nit ſolches moͤglich vnd wercklich machte.
Alſo forchteten die Wilden das blatzen/ vñ ſchieſſen der Fewerroͤhr/ als ein helliſch Werck/ welches ein verborgẽ Fewer truͤge/ vñ mit einem kleine Loͤchlein den Menſchen durch ein Bley/ dem nicht zuwiderſtehen/ faͤllete vnd toͤdete/ deß groſſen vngehewren Gewalts/ von den Orlogsſchiffen zugeſchweigẽ.
Vnd werkan wiſſen/ ob nicht in deß Menſchen Sinn noch mehr vnbegreiffliche Sachen ſtecken/ welche auß ſeinẽ Geiſt herflieſſen/ daß er etwan etliche Wercke koͤnt verrichten/ ſo wir jetzt den Engeln allein moͤglich wiſſen.
Weil nun Soliman mit einem vberauß groſſen Feldzug herbey ruckte/ den vorigen Schimpff (als er Zabolian wider eingeſetzt/ die beſte Veſtungen zu ſeiner Verſicherung fuͤr ſich belegt/ vnd Wien hart belaͤgert/ aber von Pfaltzgraff Philipſen/ Kriegsobriſten in der Statt/ nach vielen vergeblichen vñ abgeſchlagenen Stuͤrmen/ auch auß Forcht der anziehenden Huͤlff/ mit groſſem Schaden muͤſſen abziehen) zuraͤchen/ vnd ſo wol mit Keyſer Carolo vmb drey Herꝛſchafft der gantzen Welt/ als mit Ferdinand/ vmb das Koͤnigreich Hungarn zuſtreiten/ ruͤſtet ſich der Keyſer/ wie gemelt/ vnd bekam groſſe Huͤlff vom Bapſt vnd von den Teutſchen/ dann der Frantzoß/ vnd Polack/ die Engellaͤnder vnd Schweitzer ſchickten keinen Mann.
Gritti deß Waywoden Feldobriſter/ griff Gran an/ vnd ſchlug den Entſatz/ ſo von Wien vñ Preßburgkam.
Soliman zog mit hellem Hauffen auff die Steyrmarck/ vñ ließ den Jbraim Baſſa das Staͤttlein vnd Schloß Guͤntz am Newſidler See belaͤgern.
Niclas Juriſchtzi/ ein Hungar/ lag darinnen mit 10. Pferden 28. Huſſaren/ vnd 700. Bawern/ ſchlug jhnen 11. Stürm ab/ vernicht etliche Minen mit gegengraben/ ward endlich vberhoͤhet mit dem Geſchuͤtz/ vnd konte nicht hindern/ daß 8. Faͤhnlein Tuͤrcken auf die Mauren kommen/ die er nicht mehr/ wie zuvor/ da ſein Volck noch muhtig war/ doͤrffen zuruͤck ſchlagen.
Vnd als ſeine noch vbrige Knecht ſich nahend an die Mauren vnter einen kleinen Schirm/ deſto vortheilhafftiger zufechten wichen/ vnd jhr Leben deſto thewrer zuverkauffen dicht zuſam̃en ruckten/ erhubẽ Weib vnd Kinder/ als bey verzweiffeltem Handel/ ein gaͤhlinges Zettergeſchrey in der Veſtung/ daß die Tuͤrcken auff der eingefallenen Maur vermeynt/ es breche ein ſtarcker Hinderhalt herfuͤr/ deßwegẽ zuruͤck gewichen/ vnd jhr Laͤger auffgehoben:
Fuͤrnemlich aber/ weil der Keyſer/ vnd ſein Bruder Ferdinand 30000. zu Roß/ vnnd 80000. zu Fuß heran fũhreten/ vnd vor Wien/ bey der Wolffsbrücken ſich ſetzten.
Da auch Caſan Mahalogky mit 15000.
Reutern/ biß an Lintz zwar geſtrehfft/ doch võ Philips võ Oberſtein/ vnd Hauptman Scherteln mit 500. Hackenſchuͤtzẽ vberfallen/ vnd in die Flucht gebracht/ von Pfaltzgraff Friderichs Hauffen hernach angetroffen/ vnd 2. Meil Wegs verfolget/ auch alſo Marggraff Joachim von Brandenburg in die Haͤnd gejagt worden/ der jhn ſo blutig empfangen/ vnd abgefertiget/ daß nicht zwey hundert mit dem Leben davon kom̃en/ auch Caſan ſelbſt im Getuͤmmel tod geblieben:
Darumb macht ſich der Tyeann auff/ fort vnd darvon/ ob er ſchon drey mal hundert tauſend Mann/ vnd drey hundert Stuͤck groben Geſchuͤtzes in dieſem Zug fuͤhrete.
Vnd ob ſchon etliche meyneten/ man ſolte dem Feind nachſetzen/ hielt es doch der Keyſer fuͤr rahtſamer/ daß man den Voͤlckern abdanckte/ vnd einen jeden ſeines Wegs widerumb ziehen ließ.
Zubedencken/ warumb der Tuͤrck nicht fortgeſetzt/ oder der Keyſer jhn in dem Abzug nicht verfolgt.
Es waren aber die Haͤndel in Hiſpanien nicht allerdings klar/ weil Granaten deß Jochs noch nicht allerdings gewohnt/ Arragonien groſſe Freyheiten vorwendete/ vnd Cathalonien an Franckreich graͤntzete/ auch von vndencklichen Jahren ein Aug dorthin geworffen: Fuͤr allen Dingen aber/ ein Oeſterreichiſcher den Spaniſchen nicht eben in ſeiner Jugend gefallen wolte:
Da auch Franckreich vmbſchluͤge/ es vmb Neaples vnd Sicilien geſchehen.
Andere meyneten/ es haͤtte Keyſer Carlen nicht eben groſſe eyl/ die Oeſterreichiſche Laͤnder von dem Tuͤrcken zuerretten/ ob er ſchon denſelben mit einem geſchwinden Heer zuruͤck weiſen koͤnnen/ weil die Voͤlcker in Europa gantz kernhafftig/ das gantze Jahr vber im Feld ſtehen blieben; die weyche Aſiatiſche aber zwar hiemit der Menge ankaͤmen/ doch nur biß an den Winter tauglich weren/ vnd eben jetzt gantz abgemattet/ ohne ſondere Muͤhe/ wie die reiffe Birnfallen ſolten.
Vber dieſes/ ſo moͤchte ſich Teutſchland ſelbſt beſchuͤtzen/ oder die Spaniſche Huͤlff thewer bezahlen.
Es ſolte auch Koͤnig Ferdinand lernen/ daß er ohne die Spaniſche Macht nicht beſtehen moͤchte/ vnd daß die Ertheilung zwar geſchehen/ aber doch der Geſtalt/ daß Spanien nicht wuͤrde vnterlaſſen/ jhme ſolche Laͤnder je laͤnger je mehr zu officierten/ vnd nicht nur auff begebenden Erbfall/ ſondern auch durch vnvmbgaͤngliche Huͤlff verobligiert zumachen.
Nun war der Bapſt geſtillet/ vnd zu einem guten Goͤnner gemacht/ ob er ſich ſchon nicht wenig beklagte/ daß der Keyſer ſich geiſtlicher Haͤndel vnter fienge/ wie Antonius Poſſevinus, Andreas Fabritius, Iohannes Paulus Windeccius, vnd andere mehr davon ſchreiben.
Gleichwol muſte man ſich allerſeits in die Zeit ſchicken:
Wie auch der Tuͤrck thaͤte/ als welcher wuſte/ was Zwyſpalt in der Mahometiſchen Religion jhm fuͤr Schaden gethan; vnd nunmehr beſſer/ dann zuvor geſehen hatte/ was Teutſchland allein/ ohne Franckreich/ Spanien/ Engelland/ Dennemarck/ Schweden vnd Polen thun koͤnte.
Darumb ließ er jhm die Friedenstractaten nicht allerdings zuwider ſeyn/ vnd lag in gleichem Spital kranck mit Carolo.
Dann/ wie Keyſer Carlen ein maͤchtigen Feind an dem Frantzoſen hatte/ ob er jhn ſchon gedemuͤhtiget; vnnd wegen Veraͤnderung der Religion/ in Sorgen ſtunde/ auch auff das Hauptweſen in Spanien nohtwendig ſehen muſte: Alſo war der Tuͤrck in Hungarn/ mehr auß anderer Fuͤrſten Zwytracht/ als eygener Macht/ weit kommen.
Muſte ſich aber fuͤr dem Perſianer foͤrchten/ er moͤchte entweder mit voller Macht jhn vberziehen/ oder durch die veraͤnderte Mahometiſche Religion ſeine Voͤlcker zum Abfall verreytzen.
Darumb dachte er an Conſtantinopel/ vnnd wolte den Keyſerlichen Sitz nicht fern auß Haͤnden laſſen.
Nun hatte er ſolchen Progreß in Hungarn gethan/ vnnd den Waywoden zum Koͤnig in Hungarn eingeſetzt/ auch den Chriſten in Occident ſolchẽ Schrecken eingejagt/ juͤngſt mit der Belaͤgerung Wien/ vñ jetzt mit ſo ſcharpffen Streyffen/ daß er ihm die Rechnung wol machen koͤnnen/ man wuͤrde jhn nicht verfolgen/ noch begehren im Hauß zuſuchen; darumb konte er auß Hungarn abziehen/ wann er nur wolte.
Doch erachtet er eine Notturfft/ daß er in Hungarn eine Kriegsſchul vnterhielt/ da ſich die Aſiatiſche Voͤlcker/ gleich/ wie Stahl vnd Eiſen/ koͤnten haͤrten/ vnd jhme deſto beſſer durch das gebuͤrgige Land Armenien/ gegen den Perſianer dienen.
Auch koͤnte durch ſolche Zuͤge den vnruͤhigen Koͤpffen vorgebogen/ oder wol gar abgeholffen werden/ wann ſie außerhalb deß Vatterlands Vrſach vnd Hoffnung zu groſſem Reichthumb vnd Ehrenſtand vor ſich ſehen.
Vnd weil der Tuͤrck weiß/ daß der Chriſten Macht eintzelen/ auch nicht bald zuſammen ſtoͤſt/ vnd dannenhero langweilig/ vnbeharꝛlich/ auch widerſinnig iſt/ achtet er ſolcher gar nicht/ ja pfleget ſie einem Thier mit vielen Koͤpffen/ vnd einem groſſen ſchweren Leib zuvergleichen/ da ein jeder Kopff vnd Tropff vermeinet/ ſeine Weiß ſey der beſte/ vnnd der gantze Leib auch ſo viel andere Koͤpffe ſolten jhm nachfolgen.
Vnd hingegen das Tuͤrckiſche Weſen nur einem einigen Kopff/ der viel Arm/ Haͤnd vnd Fuͤß hatte/ die alleſampt den einigen Kopff/ wo er ſich hinwendet/ nachziehen muſten.
Vnd nach dem wir ſo offt verſtanden/ wie die Proteſtierende Stãnde jederzeit die Guͤldene Bull vorgeſchuͤtzt/ warumb ſie Ertzhertzogs Ferdinands Wahl zu einem Roͤm.
Koͤnig nicht koͤnten fuͤr genehm halten/ iſt hiervon zuwiſſen: Dieweil in dem Roͤmiſchen Reich es mancherley Zwyſpalt vnd Kriege/ ſonderlich/ wegen der Wahl eines Roͤmiſchen Koͤnigs/ oder Keyſers/ auch manchesmal lange Kriege vnd viel Blutvergieſſens geben/ hielt Keyſer Carolus IV. ein groſſen Reichstag zu Nuͤrnberg/ vnd richtet auff die Guͤldene Bull/ zu einem ewigen Geſatz fuͤr das Keyſerthumb/ vnd redet gleich anfangs alſo: Wann wir Amptswegen/ ſo wir võ Keyſerlichen Wuͤrden tragen/ den zukuͤnfftigen befahrenden Trennungen vnd Vneinigkeiten vnter den Churfuͤrſten ſelbſten (in welcher Zahl wir/ als ein Koͤnig zu Boͤhmen auch zuſeyn erkannt werden) auß zweyerley Vrſachen/ ſo wol/ wegẽ deß Reichs/ als deß Rechten/ ſo wir in der Wahl haben/ zubegegnẽ ſchuldig:
So habẽ wir Einigkeit vnter den Churfuͤrſten zuerhalten/ vnd ein einmuͤhtige Wahl einzufuͤhren/ auch beſagter abſchewlicher Zertrennung/ vnd mancherley Gefahren/ ſo darauß entſtehen moͤchten/ den Zutritt zuverſperꝛen/ in vnſerm anſehnlichen Hof zu Nuͤrnberg/ da alle Churfuͤrſten/ Geiſt- vnd Weltlich/ vñ die andern Fuͤrſten/ Graffen/ Freyen/ Landherꝛn/ Edlen vnd Staͤtte in groſſer Anzahl bey vns/ auff dem Keyſerlichen Stul/ vnd mit Keyſerl. Jnfeln/ Jnſignien vnd Crone geziert ſaſſen/ mit fuͤrgehendem zeitigen Berahtſchlag/ vñ außvollkommener Keyſerl. Macht geordnet/ geſetzt vñ beſchloſſen/ im Jahr deß Herrn 1356. in der neundten Jndiction/ den 10. Monatstag Januarij/ vnſerer Reich im Zehenden/ vnd deß Keyſerthumbs im Erſten.
Nun folget von Zeit vnd Stell der Wahl alſo:
Wann es aber darzu kom̃en iſt/ daß man eines Keyſers/ oder Roͤm.
Koͤnigs Abſterben in dem Biſchthumb Mayntz gewahr vnd jnnen wird:
So befehlen vnd ſetzen wir/ daß alsdann jnnerhalb eines Monats/ von dem Tag an/ da man deſſelbẽ Wiſſenſchafft empfangen hat/ aneinder zurechnen ſolcher Abgang vnd Verkuͤndigung/ darvon vorgemelt/ allen Churfuͤrſten durch den Ertzbiſchoffen zu Mayntz/ in ſeinen offnen Brieffen/ verkuͤndet vnd zuwiſſen gemacht werden ſoll.
Vber dz ſetzen vñ ordnẽ wir auch/ daß ein Ertzbiſchoff zu Mayntz/ ſo der Zeit ſeyn wird/ einem jeden ſeiner Mit Churfuͤrſten/ Geiſt- vñ Weltlichen/ dieſelbe Wahl durch ſeine Botten/ mit offenen Brieffen verkuͤnden/ vñ in ſolchen Brieffen ein ſolcher Tag vnd Termin außgedruckt vnd beſtimpt werden ſol/ in welchem dieſelbe Brieff jeden Churfuͤrſten vermuhtlich moͤgen zukommen.
Der Jnhalt aber ſolcher Brieffe ſol ſeyn/ daß von dem Tag anan/ darinn beſtimpt/ innerhalb, Monaten/ einander zurechnen/ alle vñ jede Churfuͤrſten zu Franckfurt am Mayn ſeyn/ oder jhre gnugſame Bottſchafften/ zu ſolchem Termin vnd Ort mit gantz vollkom̃enem Gewalt/ vnd jhren offenen Brieffen/ mit eines jeden groͤſſern Jnſigel beſigelt/ einem Roͤm.
Koͤnig/ ſo hernach zu einem Keyſer zuerheben/ zuerwehlen abordnen ſollen.
Nachdem aber die offtgemelten Churfuͤrſten/ oder Bottſchafft zu Franckfurt einkom̃en/ ſollen ſie bald den nechſtfolgenden Tag in der Fruͤh daſelbſt in der Bartholomei Kirchen/ in aller Gegenwaͤrtigkeit/ eine Meß von dem H. Geiſt/ biß zum Ende ſingẽ laſſen/ daß er/ der H. Geiſt/ jhre Hertzen erleuchten/ vnd das Liecht ſeiner Krafft/ in jhre Sinne eingieſſen wolle/ damit ſie durch deſſen Huͤlff vnd Beyſtand/ einen gerechten/ guten vnd nuͤtzlichen Menſchen/ zu einem Roͤmiſchen Koͤnig/ vnd zukuͤnfftigen Keyſer/ zu Heyl vnnd Wolfahrt der Chriſtenheit erwehlen moͤgen.
Vnd wann die Meß alſo vollbracht/ ſollen alle dieſelbigen Churfuͤrſten/ oder deren Bottſchafften/ zu dem Altar/ auff welchem die Meß verrichtet worden/ tretten/ da dann die geiſtliche Churfuͤrſten fuͤr dem Evangelio deß heiligen Johannis/ in principio erat verbum, &c. ſo daſelbſten vor ſie gelegt werden ſoll/ jhre Haͤnde mit aller Ehrerbietung/ auff die Bruſt legen.
Die weltliche Churfuͤrſten aber das gemelte Evangelion/ mit den Haͤnden leiblich anruͤhren/ auch ſie alleſampt/ mit jhrem gantzen Geſind/ alsdann daſelbſt vngewapnet darbey ſtehen/ vnnd der Ertzbiſchoff von Mayntz jhnen die Form deß Eyds fuͤrhalten/ vnd zugleich mit jhnen/ vnd ſie/ oder der abweſenden Bottſchafften gleichfals mit jhme/ den Eyd auff Teutſch leyſten ſollen/ inmaſſen hernach folget. Jch N. Ertzbiſchoff zu Mayntz/ deß heiligen Reichs durch Germanien Ertz-Cantzler/ vnd Churfuͤrſt/ ſchwere zu den heiligen Evangelien/ ſo zu gegen fuͤr mir liegen/ daß ich bey den Trewen/ damit ich Gott/ vnd dem heiligen Roͤmiſchen Reich verbunden bin/ nach aller meiner Erkantnuß vnd Verſtand/ mit der Huͤlffe Gottes wil erwehlen/ ein weltlich Haupt dem Chriſtlichen Volck/ das iſt/ einen Roͤmiſchen Koͤnig zu einem Keyſer zuerheben/ der dazu tuͤglich ſey/ ſo viel mich meine Diſcretion, Beſcheydenheit vnd Sinne weiſen/ vnd nach vorberuͤhrter meiner Trew vnd Stimm.
Vnd wil meine Stimme vnd Wahl geben/ ohne alles Geding/ Belohnung/ Gaab/ Verheiſſung/ oder/ wie ſolches genannt moͤge werden:
Als mir Gott helffe/ vnd alle Heiligen.
Wann dann der Eyd durch die Churfuͤrſten/ oder dero Bottſchafften/ in fuͤrgeſchriebener Form vnd Weiß geleyſtet worden/ ſo ſollen ſie zur Wahl ſchreiten/ vnnd fuͤran von gedachter Statt Franckfurt/ nicht kommen/ es habe dann zuvor der mehrertheil ein weltlich Haupt Chriſtlichem Volck der Welt/ naͤmlich/ einen Roͤmiſchen Koͤnig/ zu einem Keyſer kuͤnfftig zuerheben/ erwehlet.
Wo ſie aber ſolches verziehen/ vnd ſolches junerhalb dreyſſig Tagen/ an einander zurechnen/ von dem Tage an/ daran ſie den Eyd geleyſtet/ nicht thun wũrden:
Alsdann nach Vberflieſſung ſolcher dreyſſig Tagen/ ſollen ſie nur Brod eſſen/ vnd Waſſer trincken/ auch keines wegs auß der obgemelten Statt/ kommen/ es ſey dann zuvor durch ſie/ oder den Mehrertheil vnter jhnen/ ein Regierer/ oder weltliches Haupt der Chriſtenheit/ als vorgemelt iſt/ erwehlet worden.
Wir befinden auch auß offenbaren vnnd lautern Anzeigungen vnd Verordnungen der Alten/ daß von langer Zeit hero/ deren man nicht gedencken mag/ durch vnſere Vorfahren/ wol vnd ohne vnterlaß im Brauch geweſen/ daß die Wahl eines Roͤmiſchen Koͤnigs zum kuͤnfftigen Keyſer in der Statt Franckfurt/ die Croͤnung zu Aach/ vnd der erſte Koͤnigliche Hoff zu Nuͤrnberg gehalten worden: Derowegen wir auß gewiſſen Vrſachen/ auch in kuͤnfftigen Zeiten ſolches zuhalten erklaͤren:
Es were dann/ daß den Vorgemelten allen/ oder jhrem einen ſonderbare Hinderungen fuͤrfielen.
Vnd dieſes iſt der Außzug auß der Guͤldenen Bull/ auff welche ſich der Churfuͤrſt in Sachſen beruffen thaͤte:
Das Roͤmiſche Reich were nicht ohne Haupt/ die Wahl were nicht auß Noht/ oder Gutachten der Churfuͤrſten fuͤrgenommen/ der Ort vnd Statt Franckfurt ſtuͤnden mit hellen klaren Worten benamet; vnnd da man zuſehen wolte/ daß die Guͤldene Bull im geringſten verſehret wuͤrde/ moͤchte man dieſelbige hernach allenthalten duͤrchloͤchern.
Doch konte man leicht erachten/ weil der Keyſer den Sachſen mit den Reichs-Lehen ſo lang auffgehalten/ daß er jhm ein gleiches gedachte zuerwidern.
Auch blieb vnvergeſſen/ daß der Keyſer die Wirtembergiſche Lehen ſeinem Bruder Ferdinand ſo ſchleunig ertheilt haͤtte/ vnd wie hiebevor geſchehen/ dem Hauß Oeſterreich ferner ſuchte alles heimzutreiben.
Es haͤtte aber der Sachß auch gedencken ſollen/ da er ſo ſteiff an den Worten hafftet/ er werde auch ſchlechthin zu der Meß gewieſen.
Gewiß iſt es/ daß Rom nit allerdings gern geſehen/ wie gantz Spanien/ Hungarn vnd Boͤhmen/ Oeſterreich vnd Burgund/ Neapels vnd Meyland/ ſolcher Geſtalt in einander gewachſen.
Dann wann ein ſolcher Monarch kein gleichen finde/ der ſein Begierd/ alles nach Belieben zuthun/ vmb etwas im Zaum hielte/ koͤnte er ſich auch vber vnd wider die Kirch erheben/ lauter Moͤnch vnd Meßprieſter auß jhnen machen/ oder wol gar zum Ketzer werden/ vnd die Kirch verfolgen vnd vertilgen:
Wie dann die Hiſtorien von den Teutſchen Keyſern ſehr viel Vnheyl mit ſich fuͤhrten/ daß manchmal die Kirch ſo wol in Teutſch- als in Welſchland/ in euſſerſter Gefahr geſtanden.
Alſo foͤrcht ſich der Roͤm.
Stul fuͤr Keyſer Carls Hoheit vñ groſſer Macht/ wegen der geiſtlichen Guͤter vnd Lehen; gleich wie die Proteſtierende auff jhre vhralte Freyheit ſahen/ damit ſie vnter ein ſolches Haupt gerahten moͤchten/ das jhnen eygenthaͤtiger Weiß Geſatz vnd Ordnung im Welt- vnd Geiſtlichen fuͤrſchriebe.
Dann die Fuͤrſten hielten biß daher alle einander gleich/ vñ wolten gar nicht vom Keyſer/ noch ſeinen Raͤhten Vrtheil leyden/ ſondern in gemeinem Fuͤrſtenraht gegen einander zu Red vnd Antwort ſtehen:
Welches der Sachß außer allem Zweiffel/ auch geſtattet haͤtte/ wann er die Rom.
Cron wollen annehmen/ auch wol geſtatten muͤſſen.
Weil aber ein ſo maͤchtiger Herꝛ/ der mit ſeinen Erblanden Teutſchland ſchier vmb die Helfft vmbzirckelt/ zum Keyſerthumb gelangt/ konte jederman jhm leicht die Rechnung machen/ daß viel Sachen eygenſinniger Weiſe wuͤrden ablauffen/ vnd ein jeder nur.
GOtt dancken/ wann er nicht gar vnter das Joch getrieben ſehe.
Vnd eben dieſes hat der Ertzbiſchoff zu Trierweit Außſehend bey der Wahl erinnert/ als er merckte/ daß Teutſchland entweder den Frantzoſen/ oder den Spanier zu einem Regenten würde wehlen.
Es muſte aber Gottes Fuͤrſchung vnd Verordnung jhren Fortgang finden/ wie ſehr ſich auch Menſchliche Witz darwider ſetzte.
Der neun vnd zwantzigſte Diſcurß.
Von der Schweitzer Vnruhe.
Wie Engelland/ wegen eines Heurats/ abgefallen:
Was fuͤr Fehler mit vnter gelauffen.
Wie der Keyſer in Barbarey geſieget/ vnd in Jtalien Fried gemacht.
Von deß Frantzoſen Entſchuldigung/ wegen deß Bunds mit dem Tuͤrcken.
Wie Hertzog Heinrich von Braunſchweig vberwunden/ vnd gefangen/ aber Hertzog Vlrich von Wirtemberg wider eingeſetzt worden.
JN Schweitz gab es dieſer Zeit/ wegen der Religion viel Veraͤnderungen/ vnd auch offentlichen Krieg/ ja blutige Treffen/ in deren einem Zwingeln erſchlagen worden.
Vnd dieweil ſie allerſeits merckten/ es wuͤrden ſich frembde Potentaten darem ſchlagen/ vnd vnter dem Schein der geleyſteten Huͤlff jhre Freyheit vnterdrucken/ machten ſie Fried vnteremander/ daß ein jeder glaubte/ wie er hoffte ſelig zuwerden.
Aber in Engelland gab es ein ſehr groſſen Abfall/ in dem der Koͤnig/ deme der Roͤm.
Stul den Namen ertheilet:
Ein Beſchuͤtzer deß Glaubens.
Weil die Koͤnigl. Hand vnd Feder ſich ſo tieff herunter gelaſſen/ vnd mit Luthern vber der Religion wollen ſtreiten/ ein Elephant gegen einer Muͤck/ mit allen ſeinen Vnterhanen vom Roͤm.
Stulabgefallen/ vnd ſich ſelbſt das Haupt der Englichen Kirchen genant/ welches alſo zugangen.
Koͤnig Heinrich hatte ſeines Bruders Arturi Wittib/ Fraw Catharinen/ Keyſer Carlen Mutter Schweſter/ durch Nachlaß Iulii II. zur Ehe genom̃en/ vñ 20. Jahꝛ mit jhr friedlich gelebt.
Vnd ob ſchon die Koͤnigin offt ſchwanger worden/ gelage ſie jmmer/ entweder einer vnzeitigen Geburt/ oder brachte Kinder/ die nicht lang lebeten/ als nur ein einige Tochter/ Maria/ ſo hernach Koͤnigin worden.
Endlich/ hatte der Koͤnig ſonderliche Begierd nach Manns- Erben/ vnd fieng an/ weil er ſonſten auch etwas Liebreich/ ein Widerwillen gegen die Koͤnigin/ als ſeines Bruders geweſen Eheweib zuſchoͤpffen/ als koͤnte die Ehe nicht beſtehen.
Thomas Volſæus, eines ſchlechten Herkommens/ den der Koͤnig zum Ertzbiſchoff zu Cantelberg hernach gemacht/ machte/ oder vnterhielte bey dem Koͤnig ſolche nagende Gedancken/ weil jhm der Keyſer nicht hatte auff den Baͤpſtiſchen Stul geholffen/ wie verſprochen/ darumb gedachte er/ ſeinem Koͤnig deß Koͤnigs in Franckreich Tochter beyzulegen/ wann nur das Ehebett ledig ſtuͤnde.
Vnd weil der Koͤnig ſeine Augen auff Anna von Bolen geworffen/ vnd ſeine Gnad vom Volſæo abgewand/ graͤmet er ſich zu tod.
Thomas Morus, kam an ſeine Stell/ vnd verlohr den Halß/ weil er den Scheidbrieff nicht billigen wollen:
Vnd Bapſt Clemens faͤllet endlich das Vrtheil wider den Koͤnig/ nach deß Keyſers Sinn/ vnd gleichwol fuhr der Koͤnig fort/ aber nach eingeholtem Gutachten ſeiner vnd anderer hohen Schulen/ vnd nahm die von Bolen zum Weib/ verſagt dem Bapſt bey angehendem 1534.
Jahr/ allen Gehorſam/ vnd verbott den ſeinen/ kein Gelt/ auch nicht S.
Petersgroſchen/ nach Rom mehr zuſenden/ vnd ließ ſich von dem Parlament zum Haupt der Englichen Kirchen machen.
Anna von Bolen gebahr jhm eine Tochter/ Eliſabeth/ ſo nach jhrer aͤlteſten Schweſter Koͤnigin worden/ vnd wurd/ wegen deß Ehebruchs/ mit dem Beyhel gerichtet.
Darumb nahm der Koͤnig Johannetten von Semeren/ die jhren Geiſt auffgab/ als ſie Eduarden/ der vor ſeinen zwo Schweſtern Koͤnig geweſen/ zur Welt bracht haͤtte.
Deß Koͤnigs vierdte Gemahlin war deß Hertzogen von Cleve Tochter/ die er aber alſobald wider nach Hauß geſand.
Die fuͤnffte genommen/ vnd auch enthaupten laſſen/ auff daß er die ſechſte nehmen moͤchte.
So machens groſſe Herꝛn/ wann ſie Leut finden/ die nach jhren Begierden rahten:
Alsdann erheben ſie ſich vber alle welt- vnd geiſtliche Geſetz/ vnd ſchreiben dann/ das iſt vnſer endlicher Will vnnd Meynung:
Vnd wann ſie einem ſchlechten Mann ſein Weib/ oder Tochter zu Vnehren gebrauchen/ ſol man noch ſagen/ groſſen Danck/ gnaͤdiger Herꝛ.
Dann/ wo wil man ſie verklagen?
Was aber fuͤr groſſes Vnheil auß Geylheit vnd Vnzucht entſtehe/ koͤnte der Koͤnig David erzehlen/ da ſeine Kinder ein ander deßwegen ermordet/ vnd jhn ſelbſt von dem Koͤniglichen Thron verſtoſſen.
Das Exempel von dem Trojaniſchen Krieg iſt alt/ wie auch von dem letzten Koͤnig Tarquinio zu Rom/ vnd dann von der Saracenen Einfall in Spanien.
Dann was die Menſchen nicht richten wollen/ oder koͤnnen/ das richtet Gott/ fuͤr welchem kein Anſehen der Perſon/ oder Koͤniglichen Wũrden iſt.
Aber hiebey widerumb zubencken/ warumb Julius vnd Clemens vber dieſe Ehe mit deß verſtorbenen Bruders Wittib/ widerwertiges Vrtheil geſprochen?
Vnd hatte ſchier das Anſehen/ als haͤtte Raiſon d’ Eſtat, bey dem Roͤmiſchen Stul hie vnd dort golten; wil nicht ſagen:
Daß Julius vnter dem Gedoͤß ſeiner Kriegswaffen/ auff alles vnd jedes ſo eben nicht ſehen koͤnnen/ wie Marius der Roͤmer ſagte:
Als er wider die gemeine Stattordnung etwas gehandelt/ vnd das Burgerrecht zur Vnzeit etlichen Voͤlckern geben.
Doch ſagt Moſes im Geſetz: Du ſolt deines Weibs Schweſter nicht nehmen/ bey jhrem Leben/ oder ſie zubeſchaͤmen vnd zuverſtoſſen:
Auch war es ſonſten gebotten/ daß der vberlebende Bruder deß Verſtorbenen Wittib nahm/ vnd ſeinem Bruder Saamen erweckte:
Gleich wie in dem Koͤnigreich Polen annoch geſchicht.
Alſo moͤchte wol Julius noch recht gevrtheilet/ vnnd Clemens den Fehler begangen haben:
Vnd zwar/ wann man durch den Anfang von der Sach ſprechen ſoll.
Dann da etwan der Nachlaß/ oder Diſpenſation in Eheſachen dem Roͤmiſchen Stul Freunde gemacht/ vnd Gelt gebracht/ alſo geſchahe hie das Widrige/ daß naͤmlich/ der Koͤnig abfiel/ vnd alle geiſtliche Jntraden fuͤr ſich/ vnd ſeine eygene Cleriſey behielte.
Alſo wird auß dem beſten Wein der ſchaͤrpffeſte Eſſig/ vnd auß dem zarteſten Fleiſch/ das ſtinckenſte Aaß.
Alſo thut der Menſch jederweilen wider ſich ſelbſt/ weil er deß kuͤnfftigen keine Wiſſenſchafft hat; wie die Kraͤmer ſagen:
Wer wißt/ der gewinne.
Vnd ſcheinet Bapſt Clemens haͤtte dem Keyſer zu Gefallen etwas gethan/ damit der Heurath zwiſchen deß Keyſers vnehelichen Tochter/ vnd Alexandro Medices fortgienge.
Auch hatte man lange Zeit vber dem Handel ſich berahten:
Ob ein Bapſt deß andern Spruͤche zuaͤndern/ vnnd in welchen Faͤllen/ auch wie weit/ befugt vnd gemaͤchtigt were?
Vnd ob das Sacrament der H. Ehe/ wie es in der Roͤm.
Kirchen wird genennet/ von einem Bapſt gebilliget/ vñ von dem andern vmbgeſtoſſen koͤnne werden?
Schier nahe ein Weſen/ wie nach der Apoſteln Zeiten man in Africa ſich gezweyt/ ob man die bekehrte Ketzer/ oder die von jhrem Fall wider auffgeſtandene/ vnd nach der Verlaͤugnung der Goͤttlichen Warheit ſich wider bekehrende/ ſolte auff ein newes tauffen?
Da dann die gemeine Regel gelten muß.
Nach der Zeit Beſchaffenheit aͤndert ſich eins vnd anders.
Das Vrtheil/ daß die Ehe zwiſchen Koͤnig Heinrichen/ vnd Koͤnigin Catharinen kraͤfftig/ vnd er ſchuldig ſey/ ſie zum Weib zuhaben; vnd da er es nicht thaͤte/ deß Banns gewaͤrtig were; war zwar ergangen/ doch gerewet es den Bapſt deſſen alſobald.
Dann ſechs Tag darnach kamen Brieff vom Koͤnig in Franckreich/ daß der von Engelland zufrieden/ das ergangene Vrtheil/ wegen ſeines thaͤtlichen Beginnens anzunehmen/ vnnd Gehorſam zuleyſten:
Mit dem Beding/ daß die Cardinaͤl/ ſo jhm verdaͤchtig/ ſich deß Handels nicht anmaſſen/ vnd vnverdaͤchtige Perſonen gen Kamerich abgefertigt werden ſolten/ ſich aller Sachen zuerkuͤndigen. Aber der Koͤnig/ ſo bald er das Vrtheil geſehen/ ſagte:
Es haͤtte wenig zubedeuten/ der Bapſt moͤge Biſchoff zu Rom ſeyn/ er wolle allein Herꝛ in ſeinem Koͤnigreich ſeyn/ vnd hierinn dem Exempel der alten Kirchen in Orient folgen:
Er koͤnne nichts deſto weniger ein guter Chriſt ſeyn/ vnd verhindern/ daß weder die Lutheriſche Ketzerey/ noch eine andere in ſeinem Koͤnigreich einreiſſe.
Vnter anderm ſchloſſe ſein Parlament/ das iſt/ die Staͤnde/ alle Biſchthumb in Engelland ſoltẽ von dem Ertzbiſchoff zu Cantelberg verliehen werden/ deßwegen ſoͤlte man zu Rom nicht anſuchen:
Vnd ſolte die Cleriſey Jaͤrlichs dem Koͤnig 150000.
Pfund Sterling/ das Pfund gerechnet zu 4 [Formel] . Reichsthlr/ zu Beſchuͤtzung deß Koͤnigreichs erlegen.
Dieſe Handlung deß Koͤnigs wurd vngleich außgelegt/ dann etliche hielten darfuͤr/ er haͤtte weißlich daran gethan/ daß er ſich von der Roͤm.
Dienſtbarkeit befreyet hãtte/ ohne einige Newerung in der Religion/ vñ ohne Auffruhr vnter dem Volck; vnd daß er ſich nicht an das Concilium beruffen haͤtte/ welches ſchwerlich in das Werck zuſtellen/ vnd dann eingefaͤhrlich Ding were/ dieweil leichtlich zuerachten/ daß ein Concilium, ſo allein von geiſtlichen Perſonen beſtehet/ deß Bapſts Macht vnd Gewalt/ darvon ſie erhalten vnd beſchuͤtzet werden/ wuͤrde vertheydigen wollen.
Dann dieweil der Bapſt jhr Haupt iſt/ ſind ſie vber alle Koͤnige vnd Keyſer:
Aber der Roͤmiſche Hoff wolte nicht geſtehen/ daß keine Enderung in der Lehr geſchehen were/ dieweil der erſte vnd fuͤrnehmbſte Artickel/ welcher iſt von dem Gewalt deß Bapſts/ vmbgeſtoſſen worden/ welches eintzigen halben/ eben ſo wol Empoͤrungen entſtehen wuͤrden/ als wegen der andern allen/ wie dann auch geſchehen.
Dann der Koͤnig/ damit er ſein Mandat hielte/ wurde genoͤheiget/ ſtrenge Execution wider etliche ſeiner Vnterſaſſen/ die jhm ſonſten lieb vnd werth waren/ fuͤrzunehmen.
Es iſt nicht zuſagen/ was fuͤr Hertzeleyd dieſes zu Rom/ vnd bey allen Geiſtlichen erwecket/ daß ein ſo gewaltiges Koͤnigreich vom Baͤpſtiſchen Gehorſam abgefallen.
Dann die Nachlaß in Heuratsſachen/ vnd die Vrtheil/ wegen der Eheſcheidung/ ſo bißweilen zugelaſſen/ bißweilen abgeſchlagen wuͤrden/ S.
Peters Groſchen/ den der vhralte Koͤnig Jnos noch ſoll geſtifftet/ vnd auff jedes Haupt gelegt haben/ zugeſchweigen/ trug Jaͤhrlich ein groſſe Summa Gelts.
Vnter deß hatte Carolus Anlaß/ ſeine Waffen in die Barbarey zuſetzẽ/ dadurch er ſeinẽ Bruder in Vngarn vm̃ etwas Lufft machte/ vñ dem Tuͤrcken Abbruch thaͤte.
Dann als Soliman dem Hariaden Barbaroſſa, einem verruͤhm̃ten Meerraͤuber von Mitylehn/ Volck vnd Schiff vntergeben/ was Andreas Doria der Genueſer in Morea vor Staͤtte eingenom̃en/ wider zuerobern/ traff das Vngluͤck auch den Muleaß zu Tunis/ oder alt Carthago/ daß jhn Barbaroſſa vberzog vnd vertrieb.
Jhme thaͤt Carolus Huͤlff/ vnd nahm die Zeit wol in acht/ als Solimann tieff in Perſien war geruckt/ vnd Thoma Jſmaels Sohn das Gluͤck der Waffen pruͤffete; auch Barbaroſſa ſich deſſen nicht verſahe/ ſetzt Carolus vber/ verjagt den Barbaroſſa, raumbt dem Muleaß alles wider ein/ außerhalb der herꝛlichen Apotheck/ ſo ſehr beklagt ward/ vnnd bawete die Veſtung Guletta, die Schifffahrten den Chriſten deſto fertiger zumachen.
Solimann hatte zwar anfangs Gluͤck/ zerſtoͤret Tauriß/ vnd erobert Scleucia, mußte aber/ wegen Mangel Lebensmittel/ eylender/ als jhm lieb war/ zuruͤck ziehen/ vnd wurd von deß Koͤnigs Hertzogen einem vnter Wegs geſchlagen.
Aber Carolus kam wider in Hiſpanien/ nach einem beſtimbten geringen/ doch recht heroiſchen Tribut/ von Falcken/ vnd dergleichen.
Vnd als das Hertzogthumb Meyland/ nach Abſterben Hertzog Frantzen/ ledig ſtund/ behielt es der Keyſer fuͤr ſich/ als ein verſtorbenes vnd apert Reichs-Lehen/ das er auß Keyſerlicher vollkommener Macht/ nach Belieben/ vergeben moͤchte.
Aber der Frantzoß wolte ſolches/ wegen ſeiner Vhran-Frawen Valentina/ wie ſonſten gemeldet/ zum Lehen tragen:
Weil nun der Keyſer es fuͤr kein Kunckel- oder Weibslehen hielte/ vnd den Frantzoſen abwieſe/ fiel derſelb dem Saphoyer ins Land/ vnd nahm viel veſte vnd gute Ort ein.
Darumb befahl der Keyſer dem Antonio Leva, ein Zug auff Narbonn vnd Marſeilien zuthun.
Vnd weil Barbaroſſa in Dalmatien/ vnd in die Moldaw war eingefallen/ hatte Paulus III. deſto weniger Muͤhe/ Frieden zuſtifften/ doch mit ſeines Hauſes Nutzen/ da Alexandri Medices Wittib/ deß Keyſers vneheliche Tochter/ Octavio Farneſio, deß Bapſts naͤchſtem Vetter/ wurde beygelegt/ vnd alſo die Freundſchafft beſtaͤttiget.
Vnd weil der Keyſer/ der Bapſt vñ die Venetianer/ dem Barbaroſſa gedachten zubegegnen/ machten ſie ein groſſe Schiff-Armada/ richteten aber nichts auß/ vnd erlitten etwas Schaden.
Vnd weil dem Frantzoſen vbel nachgeredt ward/ ſchickt er eine Bottſchafft in Teutſchland an die Proteſtierenden Fuͤrſten nach Schmalkalden/ vmb zweyer Vrſachen willen/ weil er die Lutheraner an ſeinem Koͤnigreich ließ verbrennen/ vnd einen Tuͤrckiſchen Geſanden in ſeinem Hoff hatte/ ſich zu entſchuldigen.
Gewiß war/ daß zu Pariß ſelbſt jhrer ſechs auff einmal offentlich verbrand worden.
Das bemaͤntelt er/ ob haͤtten etliche Mißthaͤter vnter dem Schein der Religion/ den gemeinen Nutzen gehindert vnd verworꝛen/ denen er auch ſeiner gelinden Natur zuwider/ nach dem Exempel ſeiner Vorfahren/ muͤſſen begegnen.
Daß man aber nur jhn von den Teutſchen zutrennen/ fuͤrgebe/ als weren etliche Teutſchen auch hingerichtet worden/ wer nicht befindlich:
Das jhm dann lieb/ ob gleich ſeine Reichs Vnterthanen anderwertlich vmb Mißhandlung wol moͤchten/ ohne ſein Einreden/ zur Straaff gezogen werden.
Darumb ſtunde den Teutſchen ſein Koͤnigreich vnd Hoff/ nach wie vor/ offen.
Was aber den Tuͤrcken belangte/ weren etliche (den Koͤnig in Hungarn ohne Zweiffel meynend) die an Tuͤrcken geſand/ vnd Bottſchafften von jhm angenommen/ ob ſie ſchon deſſen auff andere ein Nachdencken geſchoͤpfft/ auch nur ihren fuͤrgeſetzten Dominat auffzurichten/ ſich zu ordentlichem Tribut erbotten.
Der Tuͤrck haͤtte jhm fuͤrtreffliche Ding vorgeſchlagen/ die er aber nicht begehrte anzunehmen:
Vnd ſuchte alſo den Keyſer vnd Koͤnig Ferdinand mit mehren verdaͤchtig zumachen; mit dem endlichen Anhang/ die Fuͤrſten ſolten keine Schew tragen/ jhre Lehr dem Concilio zu vnterwerffen/ lobte deß Bapſts Fleiß vnd Fuͤrſorge/ vnd erbote ſich alles guten.
Aber die fuͤrnemſte Vrſach der Botiſchafft war/ daß die Proteſtierenden mit dem Frantzoſen ein Bund machen ſolten.
Weil nun jene den Keyſer außnahmen/ zog Bellæus der Geſand vnverrichter Sach ab/ vnd verwunderte ſich nicht wenig/ daß man einen ſo maͤchtigen Koͤnig außgeſchlagen/ deſſen Huͤlff man vber Zeit thewer gnug wuͤrde ſuchen vnd erwerben.
Nun iſt nicht ohne/ daß der Eyffer bey groſſen vnnd kleinen manchmal den Wagen auff dem rechten Gelaiß fuͤhret/ welches bey den Frantzoſen/ was Buͤndnuͤſſen mit den Vnglaubigen vnd Ketzern betrifft/ jederweilen auch geſchehen.
Man moͤchte wol mit den Vnglaͤubigen/ vmb deß Gewerbs willen/ vnd wegen Nachbarſchafft Buͤndnuͤſſen machen; ja ſich wider allen Gewalt zuſchuͤtzen/ wie die Ertzvaͤtter im alten Teſtament vns mit jhren Exempeln weiſen.
Wann aber ſolches geſchicht/ die Rechtglaubigen/ vnd demnach die Bruͤder in Chriſto mit ſolcher Huͤlff zuvnterdruͤcken/ moͤchten die Gewiſſensraͤhte anderſt davon vrtheilen/ als die Politici.
Was nun ſelbiger Zeit mit dem Tuͤrcken in Franckreich fuͤrgangen/ muͤſſen die Frantzoſen vns ſelbſt berichten.
Franciſcus Becarius Peguilio, Biſchoff zu Metz/ ſo auch dem Tridentiniſchen Concilio beygewohnt/ ſchreibt im 23. Buch Frantzoͤſiſcher Geſchichten alſo:
Koͤnig Franciſcus ſchickte Polinum an Soliman.
Als er auff der Raiß/ fand er den Barbariſchen Tyrannen eben auß Griechiſchweiſſenburg auffbrechen/ vñ begehret/ nach Vberantwortung gewoͤhnlicher Geſchenck (welche Iovius beſchreibt/ ein gantz Taffel Servitz von kuͤnſtlich gearbeitetem Silberwerck/ 600. Pfund ſchwer:
Vnd dann fuͤr die fuͤrnembſte Herꝛn vnd Janitſcharen/ 500. Schaarlachene vnd ſeidene Roͤcke:
Dahingegen Polinus zwey ſtattliche Pferd/ ſampt einem/ mit Edelgeſtein verſetzten Degen/ davon getragen) daß Barbaroſſa mit einer anſehnlichen Schiffarmada auff den nechſtfolgenden Sommer am Geſtad deß Lands Phocis ſich finden; vnd daß er die Venetianer zu einem Bund mit Franckreich wider den Teutſchẽ Keyſer/ als einen gemeinen Feind/ vermoͤgen ſolte.
Soliman antwortet:
Er wolte den Frantzoſen nicht laſſen; weil er aber zu ſeiner Widerkehr eylete/ koͤnte er fuͤr ſelbiges mal nichts gewiſſers zuſagen:
Wolte ehiſt zu Conſtantinopel daruͤber Raht ſchoͤpffen.
Als er nun ein wenig vor Anfang deß Chriſtmonats dahin angelangt/ hat er etwas zuvor zuleyſten verſprochen/ beſtaͤttigt.
Doch hielt er fuͤr noͤhtig/ daß Polinus wider zu ſeinem Koͤnig kehrete/ vnd wann er/ wie der Koͤnig anzufangen/ außfuͤhrlichen Bericht eingenommen/ ſolches vberbraͤchte.
Er wolte inmittelſt an die Venetianer ſenden/ vnd Fleiß anwenden/ daß ſie ſich mit Koͤnig Frantzen verbinden.
Pollnus thaͤt ſeinem Koͤnig voͤllige Relation/ vnd als die Zeit vnd Landſchafften/ wie er den Angriff zuthun gedachte/ verzeichnet/ zog er mit aller Vollmacht wider nach Conſtantinopel/ vnterredet ſich mit den Baſſa/ vnnd hielte inſtaͤndig an/ daß die fuͤrgenommene Floth außlieffe.
Als er nun dieſe Hoͤfflinge widerſinnig befand/ argwohnete er/ ſie weren beſtochen/ vnd erhielte durch ſein vngeſtümmig Anhalten/ daß er/ welches fuͤr derſelbigen Zeit ſehr wenig Chriſten verguͤnſtiget worden/ mit Soliman Muͤndlich geſprochen/ vnnd zum hoͤchſten gebetten:
Er wolte Koͤnig Frantzen/ der deß Keyſers Land an dreyen Orten gedaͤchte anzufallen/ mit der verſprochenen Schiffarmada vergeblich nicht auffhalten.
Der Tyrann antwortet mit wenigem:
Es were nicht durch ſeine Vnbeſtaͤndigkeit/ oder leichtgeaͤnderten Sinn/ ſondern durch Polini langen Verzug/ die Floth hinderhalten worden:
Vnd weil bereit der gantze Fruͤling/ ſampt einem guten Theil deß Sommers vorbey/ were nichts nuͤtzliches mehr fürzunehmen.
Wolte doch zu angehendem nechſten Fruͤling/ ein zwey mal groͤſſere Floth ſeinem Freund vnd Bruder/ dem Koͤnig zum beſten/ außſtaffiren.
Genebrardus aber ſchreibet im 4. Buch ſeiner Chronick vber das Jahr 1549 alſo: Ariadenus, zugenant Barbaroſſa, trieb auff der Jnſul Lesbos, mit ſeinem Bruder Hornky.
Seeraͤuberey/ vnd macht ſich zum Koͤnig zu Algier in Mauritanien.
Er hatte allenthalben alle Jnſuln deß Mittelmeers/ ſampt dem Geſtad in Spanien vnd Jtalien durchſtreyffet/ vnnd wurd Solimans Admiral.
Darnach/ als zwiſchen Spanien vnd Franckreich die Fehde entſtund/ thaͤte er Koͤnig Frantzen Huͤlff/ mit einer ſehr groſſen Floth.
Er hielt Winterquartier in Proventz bey Tolon, vnd verderbte das Land.
Folgenden Jahrs durchſtreyfft er das euſſerſte Theil der Lombardey/ ſampt den Jnſuln/ vñ ſegelt nach Conſtantinopel/ nach dem er von den Frantzoͤſiſchen Meerhaͤfen gnugſame Kundſchafft eingenommen/ vnd macht ſein Sohn Aſan zum Koͤnig in Algier.
Arnoldus Ferronus von Bourges, Koͤniglicher Raht/ ſchreibet in dem neundten Buch alſo:
Barbaroſſa war mit einer ſehr wol außgeruͤſten Floth (darinn hundert vnd zehen dreyzeilige/ vnd viertzig zweyzeilige Schiff geweſen) von Solimann zum Koͤnig abgefertiget: Deme/ vnd ſeinen Tuͤrckiſchen Kriegsknechten zahlte der Koͤnig jeden Monat viel tauſend Cronen.
Man konte ſehen/ wie die Tuͤrcken bey Eroberung der Statt Nicea in Savoyen/ vnter den Frantzoſen vernicht waren/ da die Tuͤrcken/ dem Accord zuwider/ mit den Buͤrgern vbel gehauſet/ die Haͤuſer in Brand geſteckt/ vnd die Mannſchafft weggefuͤhret.
Vnd als die Floth bey Oſtia gelaͤndet/ war groſſer Schrecken/ vnd ein gemeine Fluth zu Rom.
Von Pio V. ſchreibet Franciſcus Longus:
Dieſer Bapſt hat ein Kichengeſatz gemacht/ welches anfaͤnget/ Regnans in cœlis, die Koͤnigin Eliſabeth in Engelland/ weil ſie den Catholiſchen zuwider lebt/ vnd deßwegen in den Geiſtlichen Bann gethan/ vnd der Koͤniglichen Regierung entſetzt:
Auch gemacht/ daß Carolus IX. Koͤnig in Franckreich/ das Decret zu Orleans/ von Freyheit der Religion auffgehoben:
Er verdampt alle Geſellſchafft mit den Tuͤrcken/ vnd nennet ſolche ein Schandflecken.
Jm Jahr 1604. ſchrieb Amurathes, durch Vnterhandlung deß Frantzoͤſiſchen Geſanden Breves, an Koͤnig Heinrichen/ den Vierdten deß Namens/ alſo: Weil aber der Keyſer in Franckreich vnter allen Fuͤrſten der Chriſtenheit/ an Wuͤrden vnd Herkommen/ der alleredelſte/ vnd auch vnter den Freunden/ ſo vnſere Voraͤltern vnter den Koͤnigen vnd Fuͤrſten Chriſtlichen Glaubens/ der Allervollkommenſte; deſſen auffrichtiger Freundſchafft gegen vns/ wir annoch Zeugnuß ſehen.
Darumb wollen wir/ vnd befehlen/ daß ſein Geſander/ der ſich an vnſerer gluͤckſeligen Port auffhelt/ den Spaniſchen vnd anderer Koͤnigen vnd Fuͤrſten/ die ſich bey vnſern Richterſtellen/ oder anderſtwo finden moͤchten/ Geſanden fuͤrgehe.
Vnd wie koͤnte dem Tuͤrcken beſſer geſchehen/ als wann man jhm ſolcher Geſtalt Thuͤr vnd Thor Angelweit auffthut?
Zabolia. rufft jhn in Hungarn/ vnd ergibt ſich vnter ſeinen Schutz/ damit Ertzhertzog Ferdinand ſeines Erbrechts verluſtigt werde.
Franciſcus ſuchte ſeine Freundſchafft/ damit Carolus in allem ſeinem Thun gehindert werde.
Es ſolte aber Koͤnig Frantz gedacht haben/ hiedurch wuͤrde ſeiner Voraͤltern groſſer Name am Tuͤrckiſchen Hoff zwar wider ernewert/ aber zu groſſen Vnehren/ ſintemal den Tuͤrcken noch wol bekannt/ daß die Frantzoſen das Koͤnigreich Jeruſalem erobert/ vnd mit ſchrecklichem Heer zu vnderſchiedlichen malen durchgebrochen/ auch Edeſſa vnd andere groſſe Landſchafften mit Siegreichen Waffen/ zumal dann das Keyſerthumb Conſtantinopel beſeſſen/ vnd daß ein vralte Propheceyhung bey jhnen im Sinn der Weiſen/ vnd auff der Zungen deß gemeinen Manns ſchwebet:
Die Frantzoſen werden das Tuͤrckiſche Reich von Grund zerſtoͤren.
So konten die Alten noch wiſſen/ was bey jhren jungen Tagen Carolus VIII. in Jtalien verrichtet/ vnnd wie demſelbigen kein Widerſtand zuthun geweſen/ als muſten alle Veſtungen fuͤr jhm ſich neygen/ vnnd alle Berge buͤcken/ da er durch gantz Welſchland/ ſo lang es iſt/ gleichſam ohne Lantzen brechen/ zum Triumph gezogen/ vnd nicht vbel geſinnet geweſen/ den Weg durch Conſtantinopel nach Trapezund/ vnd anderwertlich nach Alepo vnnd Tripoli, endlich gar in das gelobte Land zu dem H. Grab zunehmen/ vnnd nach den Fuß ſtapffen ſeiner Voraͤltern zuſpuͤren.
Vnd jetzt kompt Koͤnig Frantz/ geſtehet/ daß er mehr Rach/ als heroiſchen Muhts im Hertzen/ daß er nicht begehrt/ daß man jhn foͤrchte/ weil er ſich ſelbſt foͤrchtet/ daß er ſeinem Nachbarn nicht gewachſen/ vnd Muͤhe hat/ ſein Eygenthumb zuverwahren.
Hingegen muſte dem Soliman der Muht wachſen/ der bey ſolchen Zerruͤttungen jmmer weiter hinein in die Occidentaliſche Kirche ruͤckte/ vnd auff allen Fall/ ſie nicht gantz zum Feind/ ja vielmehr ein guten Theil zu Freunden haben ſolte.
Vnd hie ſetze mir einer dieſe zwey Stuͤck zuſammen/ den Bund/ vnd das Gewiſſen.
Vnd wo iſt Raiſon d’ Eſtat?
Sie iſt ein Fluch auff der Zunge vnd in dem Hertzen/ aller der jenigen/ die entweder ſich ſelbſt/ oder jhre Leibs vnd Blutsangehoͤrige in jmmerwehrende Arbeit/ vnd durch die Verlaͤugnung deß Seligmachers/ in ewige Verdamnuͤß hingeriſſen/ vnd jhres Vatterlands/ auch Gottesdienſts/ durch dieſes Potentaten rachgieriges Gemuͤht/ vnd Eyffer gegen ſeinem Nachbarn/ beraubet muͤſſen ſehen.
Vnd wann Koͤnig Frantzen das Gluͤck wol gewolt haͤtte/ womit ſolte Barbaroſſa wol mit abzuſpeiſen ſeyn geweſen?
Bekannt iſt/ wie die Teutſchen/ vnnd ſonderlich/ die Ægili in Groß-Britannien beruffen worden/ die Jrr- vnd Schottlaͤnder abzutreiben/ vnd wie ſie endlich das gantze Land vnter ſich gebracht.
Vnd eben dieſer Tuͤrck fand Gelegenheit/ ſich deß gantzen Conſtantinopolitaniſchen Keyſerthumbs ſolcher Geſtalt zu impatronieren.
Was dann Rahts?
Soll der Frantzoß ſtillſitzen/ die Haͤnd in dem Schooß halten/ vnd den Keyſer laſſen ſchalten vnd walten?
Beſſer/ das Hertz vom Neid gereiniget/ vnd einem jeden gegoͤnnet/ was jhm Gott goͤnnet:
Seine Regierung wol angeordnet/ vnd ſeine Reichs-Vnterthanen in ſtaͤtter Vbung der Waffen vnterhalten/ Recht vnd Gerechtigkeit befoͤrdert/ Hertz/ Mund vnd Hand aneinander gebunden/ vnd Lycurgi Thun fuͤrgenommen/ alsdann wird Ehr vñ Ruhm wachſen/ daß ein jeder Zuflucht vnter ſolches Baums Schatten ſuchen vñ finden wird.
Keyſer Carolus vnterließ gleichwol nicht/ daß er deß Tuͤrcken Waffen auß Hungarn verwendete/ noch einen gewaltigen Zug in die Barbarey zuthun/ vnd fuͤhrete zwey vnd zwantzig tauſend zu Fuͤß/ vñ zehen tauſend zu Pferd: Haͤtte aber groſſen Schaden von den Winden/ vnd verlohr viel Schiff vnd Voͤlcker/ ob er ſchon am Land gelegen/ vnd etliche geringe Scharmuͤtzel gethan:
Kehret endlich wider vmb/ vnd ſprach:
Es were beſſer/ ein einigen Chriſten bey Leben erhalten/ als tauſend Tuͤrcken/ oder Moranen erwuͤrgen.
Jn deſſen gieng der Krieg abermal an/ zwiſchen dem Keyſer vnd Frantzoſen/ bald in Jtalien/ bald in Proventz/ bald in Flandern vnd der Piccardey:
Jn ſumma/ ſie lagen einander acht vnd dreyſſig Jahr in den Haaren/ ob ſie ſchon/ als abgemattet/ jederweilen ſich erſchnaufften/ vnd durch Stillſtand oder Fried/ den Krieg vnterbrochen/ wie es einem jeden angeſtanden.
Es hatten die Proteſtierenden an Hertzog Georgen zu Leipzig/ vnnd an Hertzog Heinrichen zu Braunſchweig/ zween abgeſagte Feinde:
Hertzog Georg verlohr ſeine beyde Soͤhne in dem Brauſchweigiſchen Krieg/ vnd wolte ſeine Land vnd Leut an das Hauß Oeſterreich/ erblich vnd eygenthuͤmblich vermachen/ wann ſein juͤngere Bruder/ Hertzog Heinrich/ der ein ſchlecht Außkommen hatte/ dieſe Bedingung/ die Vnterthanen bey der Roͤmiſchen Religion jmmer vnd ewig zulaſſen/ nicht ſolte wollen eingehen.
Jn dem man aber ab- vnd zu ſchickt/ vnd noch nichts geſchloſſen/ verſtarb Hertzog Georg/ vnd verließ ſeinem Bruder alles ohne Bedingung/ welches dann vber etliche Jahr hernach geſchehen/ vnd alſobald/ nach ſeiner Soͤhnen Ableiben.
Aber Hertzog Heinrich von Braunſchweig/ ließ ſich zu Nuͤrnberg fuͤr einen Bunds-Obriſten wider die Proteſtierenden beſtellen/ vnd hatte mit denſelben in der Naͤhe viel zuſchicken vñ zuſchreiben/ ſonderlich/ weil Churfuͤrſt Joachim zu Brandenburg/ vnd deſſen Bruder Albrecht/ Cardinal/ den Märckern/ Halberſtaͤttern/ vnnd Magdeburgern/ vmb eine groſſe Summa Gelt/ die Proteſtierende Religion zutreiben erlaubet vnd zugelaſſen hatten.
An die Statt Braunſchweig fand Hertzog Heinrich bald Vrſach/ wie auch an Goßlar; welche dann den Churfuͤrſten in Sachſen/ vnnd den Landgraffen in Heſſen vmb Huͤlff angeſchryen/ darauff endlich ein offentlicher Krieg entſtanden/ was auch der Keyſer jmmerzu befahl/ die Partheyen ſolten fuͤr jhm entſcheiden werden/ vnd die feindliche Waffen/ biß dahin niderlegen.
Dann Hertzog Heinrich wurde von Land vnnd Leuten in Bayern vertrieben/ vnnd wol/ als er mit Gewalt wider einkommen wollen/ von dem Landgraffen geſchlagen/ vnnd mit zweyen Soͤhnen gefangen:
Blieb auch in Verhafftung/ biß der Keyſer den Sachſen vnd Landgraffen in Verhafft gebracht/ vnd dieſen Hertzog Heinrichen wider auff freyen Fuß ſtellen/ vnd zu ſeinem Land vnd Leuten ziehen laſſen.
Alſo gab es auch newe Haͤndel im Wirtemberger Land/ deſſen vraltes Herkommen dieſes:
Graff Eberhard ſchrieb ſich Graffen zu Wirtemberg/ Teck vnd Muͤmpelgard; zeugte zween Soͤhne/ Ludwigen vnd Vlrichen.
Ludwigs Sohn/ Eberhard mit dem groſſen Barth/ wurd von Keyſer Maximilian in den Fuͤrſtenſtand erhoben; vnd weil er keine Mannliche Leibs Erben hinderließ/ ward Eberhard/ deß obigen Vlrichen erſter Sohn/ der ander Hertzog.
Dieſer ſahe ſich von Land vnd Leuten vertrieben/ weil er eines vom Adel Eheweib gebraucht/ vnnd jhn ſelbſt auff der Jagt erſtochen/ auch mit deß Pferds Zaum an einen Aſt geknipfft vnd gehenckt.
Deſſen Bruder Heinrich regiert nach jhm/ gantz Tyranniſch/ vnd ſtarb in Verhafftung:
Sein erſter Sohn Vlrich/ ſchrieb ſich Hertzogen zu Wirtemberg/ vnd der Zweyte/ Georg Graffen zu Muͤmpelgart/ an deſſen Sohn das Hertzogthumb endlich erblich gefallen.
Nun war es biß dahin im Reich herkommen/ daß ſich Staͤtte/ Staͤnde/ oder Laͤnder; in Noͤhten einander beyzuſpringen/ allen vnrechtmaͤſſigen Gewalt abzutreiben/ vnd die Feinde zuſtraffen/ verſchrieben:
Welches auch die Keyſer jederweilen gut geheiſſen vnd beſtaͤttiget/ jederweilen auffgehaben vnd verbotten/ wie Keyſer Ruprecht gethan/ biß daß ein Cammer- vnd Reichs-Hoffgericht widergeſetzt worden.
Jn ſolchem Stand ſtunden die Schwaͤbiſche Staͤtte/ auff daß ſie ſich wider etliche Graffen vnd Fuͤrſten/ ſonderlich wider die von Wirtemberg/ ſchuͤtzen moͤchten.
Vnd wann es die geringſte Vrſach gab/ fiel man einander ein/ vnnd ſtieß der Gewaltige den Ohnmaͤchtigen vnter die Banck/ oder gar in Sack.
Die Bawren ſagten: Sie haͤtten kein aͤrgern Feind/ als die Obrigkeit/ den Adel vnd die Cleriſey/ denen ſie jhren ſawren Schweiß muͤſten dargeben: Machten auch auff Hochzeit- vnd Kindtauffmahlen/ auch Kirchweyhen/ ſolche Verbündnuͤß/ darauß der Bawrenkrieg zum oͤfftern entſtanden/ vnnd wider new worden/ wie droben mit mehrerm zuſehen.
Das beobachtet der vertriebene Hertzog Vlrich/ vnd gedachte ſein Land den Oeſterreichiſchen Amptleuten abzunoͤhtigen.
Dann die Staͤnde hatten ſich an den Keyſer ergeben/ ſeinem Bruder/ Ertzhertzog Ferdinanden diß Hertzogthumb bey der Erbvertheilung/ als ein Reichslehen vberlaſſen/ vnnd wolten jhres vorigen Erbherꝛns nicht mehr.
Der Hertzog bracht etliche tauſend Schweitzer ins Feld/ legt ſich in die Vorſtatt zu Studgart; aber der Schwaͤbiſche Bund/ vnd die Ertzhertzogiſchen machten jhm ſein Volck heimlich abtruͤnnig/ weil er weder Gelt/ noch Freunde/ wie die andern hatte; alſo/ daß er fuͤr dißmal/ naͤmlich/ Anno 1525. zu kurtz kommen.
Auff dem groſſen Reichstag zu Augſpurg Anno 30. ließ ſich der Keyſer gegen dem Landgraffen verlauten/ er wolte den vertriebenen Hertzogen wider einſetzen/ wann man ſich nur im Geiſtlichen bequemen wolte; als etliche Herꝛn ein ſonderliche Fuͤrbitt einlegten:
Als nun der Keyſer ſeinen Bruder mit dem Wirtembergiſchen Lehen vnter freyem Himmel belehnet/ vnd dem Churfuͤrſten auß Sachſen die Reichslehen nicht verleihen wolte/ hatte der Landgraff ein ſondern groſſen Verdruß hieran/ vnd nahm es zu groſſer Schmach auff; welches dann der fuͤrnehmbſten Vrſachen eine geweſen/ warumb er damaln ohne Abſchied/ von Augſpurg nach Hauß verreyſt/ haͤtte auch alſobald was thaͤtliches verſucht/ wann jhm etlicher Freunde Zuſagen nicht gefehlet haͤtte.
Als nun der Keyſer außerhalb Teutſchland/ in Spanien gezogen/ nahm der Landgraff der Zeit in acht/ thaͤt ein Ritt zu dem Koͤnig in Franckreich/ verſetzt jhm die Graffſchafft Muͤmpelgard/ jnnerhalb einer gewiſſen Zeit wider zuloͤſen/ auff daß er nicht nur Geltmittel zuhanden bekaͤme/ ſondern auch den Frantzoſen mit ins Spiel braͤchte/ der dann nichts anders wuͤndſchte/ als dem Keyſer ins Liecht zuſtehen.
Alſo bewarb ſich der Landgraff vnd der Hertzog noch mit weiter vmb Voͤlcker/ lieſſen jhres Vorhabens Vrſachen ſchrifftlich außgehen/ trieben Pfaltzgraff Philipſen/ der ſich vor fũnff Jahren ſo ritterlich in Wien wider den Tuͤrcken gehalten/ vnd jetztmals Koͤnig Ferdinands Statthalter im Wirtembergiſchen Land war/ mit ſeinen in der Eyl auffgebrachten zwoͤlfftauſend Mann in die Flucht/ vnd weil jhm ſelbſt ein Verſe abgeſchoſſen/ kam er jhnen bey dem Staͤttlein Lauffen/ auch in die Haͤnde/ darauff ſich das Land/ vnd endlich auch die Nohtveſte Schloͤſſer wider an Hertzog Vlrichen ergeben.
Jederman hatte Verlangen/ wo es doch hinauß wolte/ bevorab/ weil der Keyſer vnd Koͤnig Ferdinand geſchrieben hatten:
Es ſolte ſich niemand deß Handels anmaſſen.
Der Ertzbiſchoff zu Mayntz/ vnnd Hertzog Georg zu Sachſen/ vertrugen den Keyſer durch Vnterhandlung mit dem Churfuͤrſten in Sachſen/ wegen der Religion/ deß Cam̃ergerichts/ der Koͤniglichen Wahl/ vñ andern Dingen:
Aber Hertzog Vlrich ſolte Ertzhertzog Ferdinands Lehenmann ſeyn/ vnd Abbitt thun/ ſonſten neben dem Landgraffen allen Gehorſam erweiſen.
Koͤnig Ferdinand entſchuldiget dieſen Frieden gegen dem Baͤpſtiſchen Nuntio, mit der boͤſen Zeit:
Der Keyſer ließ jhm denſelben auch nicht zuwider ſeyn/ ſchrieb doch an den Landgraffen/ er ſolte im Werck erweiſen/ was er mit Worten verſprochen.
Nun war auch nachdencklich/ daß/ da Hertzog Vlrich ohne Mannliche Erben kaͤme zu ſterben/ das Hertzogthumb Wirtemberg/ an Koͤnig Ferdinand/ als ein Reichslehen/ fallẽ ſolte/ bevorab/ weil nur ein eintziger Erb/ vnd zwar damals am Keyſerlichen Hof/ oder doch in den Oeſterreichiſchen Landen noch vbrig.
Dann/ als Hertzog Vlrich vertrieben/ war ſein Sohn Chriſtoff nur 4. Jahr alt/ vnd kam zu ſeiner Mutter Sabinæ Bruder/ Hertzog Wilhelmen in Bayern/ als zu ſeinem Vormund; hernach gen Jnßbruck.
Weil nun ſeine Freunde ſich beſorgten/ man moͤchte den jungen Herꝛn entweder mit/ oder wider ſeinen Willen in ein Kloſter ſtecken/ verſchafften ſie vnter der Hand/ daß er eben zu der Zeit/ als der Keyſer vom Tuͤrckenzug nach Jtalien zog/ ſich darvon macht/ durch Bayern zu ſeinem Herꝛn Vattern wider in das Land/ vnd hernach in Franckreich zu deß Koͤnigs Dienſten kommen.
Hertzog Chriſtoffels einiger Sohn Ludwig/ kam zwar zur Regierung/ vnd der ſechſte Hertzog an der Zahl/ hinderließ aber keine Mannliche Leibserben; darumb fiel das Hertzogthumb zuruͤck auff Friderichen/ Hertzog Georgen Sohn von Muͤmpelgart.
Vnd iſt ſich nicht wenig zuverwundern/ warumb der Keyſer ſo gar durch die Finger geſehen/ vnd ſeinem Bruder ein ſo fettes Hertzogthumb laſſen entziehen/ da er doch befugt were geweſen/ den Landgraffen in des Reichs Acht zuthun:
Ja/ daß die ſaͤmptliche Geiſtliche geſtattet/ daß man einen Lutheriſchen Fuͤrſten reſtituirt/ vnd alſo der Roͤmiſchen Religion zu groſſem Nachtheil verfahren.
Es war aber der Keyſer noch nicht gnugſam gefaßt/ vnd ſchewte den Frantzoſen/ Engellaͤnder vnd Tuͤrcken; doch blieb es vnvergeſſen/ biß zu ſeiner Zeit/ da die Proteſtierende ſich trennen laſſen/ vnnd deren ein guter Theil auff deß Keyſers Seiten ſtunden.
Der dreyſſigſte Diſcurß.
Von der vermeynten Coͤlniſchen Reformation/ vnd Entſetzung deß Ertzbiſchoffs.
Wie ein Concilium endlich angeſetzt worden.
Worinn beyde Partheyen gefehlet.
Was eygentlich ein Concilium ſey.
Ob ein Concilium wer.
Vnd von dieſem letzten begehrten Concilio.
WJe Marggraff Albrecht ſich zu einem Hertzog in Preuſſen laſſen belehnen/ vnd wie er ſich von dem Teutſchen Orden loß gemacht/ iſt droben erwehnt; ſo dann auch/ daß Luther den andern Marggraffen Albrechten/ Cardinal vnd Ertzbiſchoffen zu Mayntz/ dergleichen zuthun/ vergebens vermahnet.
So folget dannoch/ daß Ertzbiſchoff Hermann zu Coͤllen/ erſucht/ oder nicht erſucht/ eben ſolches im Sinn gehabt/ naͤmlich/ ein Weib zunehmen/ vnd das Ertzſtifft erblich zubehalten; vnd ſolches auß dieſem Anlaß/ weil der Bapſt ſelbſt viel Fehler an der Cleriſey erkennet/ vnd verſprochen/ ſolche abzuſtellen/ befahl vnter anderm auch der Keyſer/ neben dem Baͤpſtiſchen Legaten/ die Prieſterſchafft in Teutſchland ſolte ſich ſelbſt reformieren/ vnnd die eingeſchlichene Mißbraͤuche ohne Zwang/ verbeſſern.
Hierauff ließ dieſer Ertzbiſchoff einen geiſtlichen Rechtsgelehrten/ Johann Gropper genant/ ein Buͤchlein verfaſſen/ vnd etliche Artickel von der Lehr/ vnd Ceremonien verbeſſert/ darinn ſchreiben/ auff einem Synodo, deme all ſeine vntergebene Biſchoͤffe beygewohnet.
Dieweil aber daſſelbige Reformationswerck/ zwar vnter ſeinem Namen in offentlichen Druck außgangen/ vnd jhme doch nicht allerdings gefiel/ griff er das Werck etwas ernſtlicher an/ beſchrieb alle ſeine Staͤnde auff einen Landtag/ alſo/ daß ſich beyſammen fanden in Bonn/ das Thumb-Capitel/ die Graffen/ die Ritterſchafft/ vnd der Statt Abgeordnete.
Da wurd zwar etwas/ wegen kuͤnfftiger Reformation abgefaßt/ aber hinderſtellig/ weil kein taugliche Prediger ſich fanden; vnd alſo Bucerus, den Gropper allezeit hochgeruͤhmet hatte/ vnd ſonſten auff allen Reichsverſamlungen jederman wol kennete/ von Straßburg/ Melanchthon/ auß Sachſen/ vnd Piſtorius auß Heſſen/ erfordert/ die ſetzten die Haupt-Artickel der Chriſtlicher Lehr auff/ ſampt den Reformationspuncten/ welches das Thumb-Capitel/ vnd die hohe Schul zu Coͤlln auffruͤhriſch gemacht/ daß ſie darwider geſchrieben/ vnd Bucerus weder bey Groppen/ noch bey Bernhard Hagen dem Cantzler/ nicht mehr golte.
Aber die Predigten giengen zu Bonn/ in Coͤlln vnd anderſtwo jmmer fort/ daß auch Caſpar Hedio nachmalen beruffen worden:
Doch muſten die Frembde alle/ nach wolbeſtelter Kirch/ auff deß Bapſts vnd Keyſers Abmahnen/ auff Muͤndliches Befehlen wider abziehen.
Vnd weil das Predigen jmmer fort gienge/ erſucht das Capitel den Ertzbiſchoff/ mit ſehr beweglichen Worten/ ſolches abzuſchaffen; wo nicht/ muͤſten ſie ſich dem Bapſt vnd Keyſer in Schutz vntergeben/ vnd appellierten fuͤr dieſelben.
Darumbnahm ſie der Keyſer in Schutz/ vnd hemmet alle Renten/ ſonderlich zu Bonn/ Luick/ Andernach/ Campen/ da man fuͤrnemlich predigte.
Auch ſolte der Ertzbiſchoff jnnerhalb dreyſſig Tagen vor dem Keyſer/ vnd jnnerhalb ſechtzig Tagen vor dem Bapſt zu Rom erſcheinen/ ſampt all ſeinem Anhang/ welcher war Graff Heinrich von Stollberg/ Thumbdechant/ Rheingraff Jacob/ Graff Friderich von Weda/ Graff Chriſtoff von Oldenburg/ Hertzog Reichard Pfaltzgraff vñ Philips von Oberſtein.
Vnd weil der Ertzbiſchoff die Newerungen nicht abſtellete/ brachten es die Widerſacher dahin/ daß jhn der Bapſt in den Bann thaͤte.
Aber der Ertzbiſchoff appelliert von ſeinem Vrtheil/ vor ein Concilium Teutſcher Nation/ da wolte er es mit dem Bapſt außfuͤhren:
Vnd als die Bull von dem Bapſt kommen/ daß Graff Adolff von Schawenburg/ laͤngſt benahmter Coadjutor, ſolte Ertzbiſchoff ſeyn/ widerſetzte ſich die Ritterſchafft/ vnd der Keyſer ſelbſt/ ſahe durch die Finger/ weil er ſich groͤſſerer Abfalls befoͤrchtet/ biß er den Schmalkaldiſchen Bund vberwunden; da ſich der Hertzog von Cleve darein gegeſchlagen/ vnd Graff Dieterich von Manderſchied/ vnd Graff Wilhelm von Newenar den Ertzbiſchoff bewegt/ all Blutvergieſſen zuverhuͤten/ vnd von dem Ertzſtifft abzuſtehen:
So geſchehen den 25. Januarij 1547.
Er ſtarb zu Biveren/ auff dem Seinigen/ vber ſieben Jahr hernach/ alt vnd wolbetagt.
Wann nun je ein Ertz- oder Biſchoff reformieren wolte/ koͤnte doch ſolches nicht eygenſinnig/ weniger durch der Abtruͤnnigen Dienſte/ oder auch auß Anlaß eines Heurats geſchehen.
Dann was ſolte das endlich fuͤr ein verworren Weſen geben/ wann ein jeder ſein Weſen abſonderlich hielte/ welches vielleicht weder ſeinem Nachbarn/ noch ſeinem Obern/ noch auch ſeinem Nachfahrn moͤchte gefallen?
Dieweil dann Graff Hermann ſich von der Roͤmiſchen Kirch nicht abſonderte/ war er ſchuldig/ ſeinen Obern zuerkennen/ vnd ſein Reformationsweſen der Cenſur vnterwerffen.
Da er nun Buceri Dienſt hierinn gebraucht/ der juͤngſt auß einem Kloſter gelauffen/ haͤtte er rund bekennen ſollen/ daß er es mit den Abtruͤnnigen hielte; wie er doch endlich thun muͤſſen.
Vnd eben dieſes Abſehen hatte es mit der Ehe; dann weil der Roͤmiſche Stul die Ehe fuͤr einen fleiſchlichen Stand haͤlt/ vnd der Cleriſey bey Verluſt jhrer Wuͤrden/ die Ehe verbiet/ kan vnd mag Ehe vnd Prieſterthumb nicht beyſammen ſtehen:
Vnd alſo tritt auß dem Orden/ vnd greifft zur Ehe mancher Mannsſtamm/ der allein vbrig iſt/ von einem namhafften Geſchlecht/ doch mit Vergũnſtigung deſſen/ dem er das Geluͤbd gethan:
Wie von Conſtantia/ Keyſer Friderichs Gemahlin zuleſen/ vnd droben von einem Ertzhertzogen in Pommern erwehnt worden.
Doch iſt wenig Ruhm darbey/ wann ein Mann von Ehren vmb eines Weiblichen Bilds willen/ ſein Geluͤbd bricht/ oder auffloͤſen laͤßt:
Zumal ein jeder ſich vmb ſo viel im Zaum halten ſoll/ daß/ was jhm einmal gefallen/ nicht mißfalle.
Vnd mag ſeyn/ daß dieſer Graff Hermann an kein Heurathen nicht gedacht/ vnd wegen hohen Alters/ auſſer dieſem Argwohn geblieben; dieweil man aber das Exempel auß Preuſſen ſo gar friſch fuͤr Augen ſahe/ doch werden wir vber etliche dreyſſig Jahr auß dem Ertzſtifft Coͤllen andere Maͤhrlein vernehmen/ die nicht ſo leicht zuverſchmertzen/ als dieſe.
Dann da wird zwar ein Ertzbiſchoff/ gebohren ein Graff von Yſenberg/ auß dem Orden/ vnd in die Ehe tretten/ aber ohne fernere Ergernuͤß vnd Schaden:
Vnd den Graff Truchseſſen zum Nachfahren hinderlaſſen/ der Weib vnd Stifft mit Gewalt wird ſuchen zubehaupten/ wie zu ſelbiger Zeit ſoll gemeldet werden.
Vnd wann dieſes ſolte gelten/ ſolten noch viel mannhaffte Praͤlaten/ die entweder von geringer Herkunfft/ oder in dem Stammhauß die letzte vnnd juͤngſte ſind/ dannenhero ſich keines groſſen Antheils zuerfrewen haben; auch wol auß dieſer einigen Vrſach zum Abfall ſich verleyten laſſen/ daß alsdann gebietende Herꝛn vnd Staͤnde gegruͤßt wuͤrden/ vnd jhren Nachkoͤmmlingen/ oder Leibs-Erben ſo leichtlich ein Stammhauß bawen koͤnten.
Doch ſolte es bald gethan ſeyn/ vmb alle die geiſtliche Guͤter/ vielleicht vmb einmal allein/ wie vmb der Tempelherꝛn Commandereyen.
Vnd betrifft ein ſolcher Abfall nicht eintzele Perſonen/ ſondern gantze Laͤnder/ ja/ Koͤnigreiche/ wie an allen Koͤnigen/ Chur- vnd Fuͤrſten/ ſo abtruͤnnig worden/ zuſehen iſt.
Bey ſo geſtalten Sachen waren zwey Mittel dem gaͤntzlichen Abfall zuſtewren/ ein Concilium, oder der Krieg/ oder alle beyde/ wie dann eines/ vnd das andere zugleich ſind vorgangen/ vnd endlich der Fried/ vermittels deß Paſſawiſchen Vertrags.
Der Churfuͤrſt in Sachſen ſtarb im Jahr 1533.
vnd Hertzog Johann Friderich tratt in die Regierung.
Als nun der Tuͤrck wider ab/ vnd der Keyſer in Jtalien war gezogen/ auch mit dem Bapſt ein langes Geſpraͤch zu Bononien gehalten/ kamen zween Geſanden von jhnen zu den Teutſchen Fuͤrſten:
Der Baͤpſtiſche bracht fuͤr/ weil der Keyſer ſo viel mal eines Concilii Meldung vnd Zuſag gethan/ hab ſich der Bapſt zu demſelben gern verſtehen wollen; allein were noch vbrig/ daß man/ wegen der Zeit/ deß Orts vnd der Weiſe ſich berahte/ darzu auch noͤhtig/ daß ſich ein jeder verpflichte/ deß Concilii Schluß anzunehmen/ vnd darnach zuleben.
Deß Orts halben koͤnte man eine vnter dieſen Reichsſtaͤtten in Welſchland/ Placentz/ Bononien/ oder Mantua/ darzu ernennen/ vñ das Concilium dergeſtalt außſchreiben/ daß es vber ein voͤlliges verfloſſenes Jahr ſeinen Anfang nehme.
Der Keyſeriſche Abgeſand beſtaͤttigt das vorige/ vñ begehrt/ man ſolte Glauben zuſtellen/ vnd freundlich antworten.
Dieſer Vertrag wurd zubedencken/ vnd mit den Verwanden zuberahtſchlagen angenommen: Daruͤber zu Schmalkalden einmuͤhtig geſchloſſen/ dem Keyſer/ wegen ſeines Fleiſſes/ ſein gethane Zuſag/ vom Concilio ins Werck zuſetzen/ hoͤchlich zudancken; zumal Leo X. jhre Lehr verdampt gehabt/ vnd nicht erwogen/ daß dieſelbe auß den Prophetiſchen vnd Apoſtoliſchen Schrifften genommen vnd verfochten worden:
Alſo/ daß auff kein andere Mittel ſie entſcheyden koͤnten werden/ als durch ein Concilium.
Es were aber auff den Reichstägen ein frey/ Chriſtlich/ General/ oder allgemein/ oder National Concilium in Teutſchland/ mit abgefaßten Worten verſprochen/ da nicht das Baͤpſtiſche Recht/ vnd der Schullehrer Wahn/ ſondern Gottes geſchriebenes Wort ſolte vrtheilen/ der Bapſt verbinde ſich mit den Potentaten/ damit er ein Ruͤcken haͤtte/ wann man die in vorigen Zeiten ſo offt geſuchte Beſſerung an jhn wuͤrde ſuchen.
Ob dann der Bapſt nach den Menſchenſatzungen/ oder nach der H. Schrifft entſcheiden wolte/ haͤtten ſie zuvernem̃en.
Der bißher gefuͤhrte Gebrauch der Concilien lieff wider die Freyheit:
Der Bapſt koͤnte nicht Richter vnd Beklagter zugleich ſeyn.
Dem Keyſer gebuͤhrte Auffſicht zuhaben/ daß alles ordentlich hergienge.
Auff ſolche Weiß wolten ſie ſich einſtellen/ im widrigen muͤſten ſie es Gott befehlen.
Der Bapſt beſorgte ſich nicht vergeblich/ der Frantzoß moͤchte den Proteſtierenden Fuͤrſten auß Politiſchen Vrſachen Huͤlff leyſten/ ſonderlich/ weil er dem Keyſer nicht ein einigen Mann widerden Tuͤrcken zugeſand:
Vnd weil er demſelbigen auch wol bedient ſeyn koͤnte/ entſchloß er/ nach deß Keyſers Abreyſen in Spanien/ jhn zu Marſeilien in Perſon zubeſprechen.
Auff daß aber der Bund deſto beſtaͤndiger hielte/ ſtiffteten ſie eine newe Freundſchafft/ vermittels eines Heuraths/ zwiſchen deß Koͤnigs zweyten Sohn/ Heinrich von Orleans (einem Printzen von ſechszehen Jahren; der nach ſeines aͤltern Brudern Franciſci Tod/ ſo jnnerhalb 3. Jahren nach dieſen Geſchichten/ mit Gifft verdorben/ auff deß Vatters Ableben/ Koͤnig in Franckreich worden) vñ Catharina von Medices deß Laurentii Tochter/ deß vertriebenen Petri Enckel:
Welcher Petrus den Bapſt Leo zum Bruder/ vnnd den Bapſt Clemens VII. zum leiblichen Vettern/ oder Vatters Bruders Sohn hatte.
Jederman verwundert ſich vber ſo vngleichen Heurat/ weil das Hauß Medices vnlaͤngſt ſich nur durch vnermeſenen Reichthumbs deß Coſmi herfuͤr gethan/ vnd das Regiment willkuͤhrig erlangt/ das dann der Bapſt ſuchte erblich zumachen.
Auch bringt der Name/ vnd die im Wappen ſtehende Pillulen mit ſich/ daß die Artzney den erſten Stein/ vnd das gantze Fundament zu dieſer Hohheit gelegt hat.
Es muſte aber der Koͤnig den Bapſt zu ſeiner Verwahrung recht faſſen vnd verbinden/ der jhm gegen dem Hauß Spanien/ wegen Neapels vnd Meyland behuͤlfflich ſeyn; der Bapſt auch das Hauß Spanien durch die Frantzoͤſiſche Macht/ etlicher maſſen im Zaum halten koͤnte.
Zu deme hat ſich der Keyſer/ wegen eines Concilii, mit den Teutſchen Fuͤrſten zuweit eingelaſſen/ vnd dem Bapſt vorgegriffen:
Alſo/ daß der Roͤmiſche Stul ſein Anſehen in Teutſchland/ es were dem Keyſer lieb oder leyd/ bald gar verlieren koͤnte.
Es fuhr auch dieſer Zeit das Cammergericht fort/ vngeachtet/ deß Nuͤrnbergiſchen Vertrags/ vnnd ergangenen Keyſeriſchen Mandats.
Hertzog Georg in Sachſen ließ auff Oſtern Loſung nehmen/ auff daß kund wuͤrde/ wer auff Roͤmiſche Manier gebeichtet/ vnd zum Abendmahl gangen were/ oder nicht.
Wie ſich nun in Leipzig ſeiner Reſidentz- Statt/ ſiebentzig Buͤrger funden/ die jhnen ein Gewiſſen gemacht/ das Sacrament deß Altars vnter einerley Geſtalt zuempfangen/ als jhnen Luther gerahten/ ſind ſie nach genommener Bedenckzeit/ auff Befehl deß Hertzogen/ außgezogen/ vnd ſich anderſtwo Haͤußlichgeſetzt.
Der Hertzog gab Luthern Schuld/ er maͤchte ſeine Vnterthanen Widerſpenſtig; vnd weil der Hertzog dieſelbigen mit einem Eyd beſchwert/ die Lutheraner zuverfolgen/ nennet jhn Luther in einem Schreiben/ deß Teuffels Apoſteln:
Vber welches Wort der Hertzog bey ſeinem Vettern dem Churfuͤrſten/ ſo groſſe Klag gefuͤhret/ daß Luthern deßwegen ein ſcharpffer Verweiß geſchehen/ vnd da er ſich nicht verantworten konte/ wie gleichwol geſchehen/ eine Straaff angedrohet worden.
Aber Luther machte es nicht anderſt/ vnd einem/ wie dem andern/ brauchte kein andere Lauge/ dem Bapſt/ dem Koͤnig in Engelland/ dem Braunſchweiger/ auch den Juden/ als dem Hertzogen in Sachſen zuzwagen/ vnd den Kopff zuwaſchen.
Zu Rom hatte man viel zuerſinnen/ wie man Engelland wider zum Gehorſam/ vnd die Lutheraner zum Roͤmiſchen Glauben braͤchte/ auch die Kirchen-Reformation/ ſampt dem Concilio, ohne Nachtheil/ ja/ wo es ſeyn koͤnte/ mit Nutzen deß Roͤmiſchen Stuls anſtellen moͤchte:
Zumal auch Clemens VII. zum groͤſſern Hauffen gangen/ vnd Paulo III. auß der Farneſer Geſchlecht den Stul ledig gelaſſen.
Darauff zog Paulus Vergerius zum andern malnach Teutſchland/ ruͤhmete den Churfuͤrſten in Sachſen zum hoͤchſten/ was fuͤr Ernſt dieſer Bapſt zu dem verſprochenen Concilio truge/ ſo fern/ daß er auch geſinnet/ die vorige ſondere Bedingungen fahren zulaſſen/ vnnd ein frey Concilium fuͤr alle Nationen außzuſchreiben/ fuͤrnemlich/ der Proteſtierenden Begehren gemaͤß.
Mantua ſolte fuͤr allen andern Orten/ die Wahlſtatt ſeyn.
Die Weiſe deß gantzen Handels wuͤrde ſich bey der erſten Verſamlung von ſich ſelbſt herfuͤr thun:
Darumb ſolten die Proteſtierenden kein ferner Bedencken tragen/ ſich dem Endſchluß zuvnterweiſen.
Vnd als Vergerius gebeten ward/ dieſen Fuͤrtrag ſchrifftlich von ſich zugeben/ ſchob er ein/ der haͤtte Mantua ſchon laͤngſt beliebet/ vnd wuͤrde weder er/ noch kein ander Koͤnig/ ohne deß Bapſt Bewilligung/ oder wider ſeinẽ Willen nichts thun/ noch fuͤrnehmen.
Auch war der Bapſt gaͤntzlich entſchloſſen/ fortzufahren/ vnd der Kirchen Ruh zuſchaffen.
Hierauff antworteten die Proteſtierenden/ nach gehaltener Verſamlung/ Mantua wer der Ort nit; der Bapſt der jhre Lehr verdampt/ koͤnte nicht Richter ſeyn/ ſondern die H. Schrifft/ der Bapſt muͤſte ſich dem Concilio vnterwerffen/ ſonſten wer alles vergeblich.
Wann wir nun leſen/ was beyde Partheyen/ ſo wol die Proteſtierenden/ als die Baͤpſtiſche/ von dem gantzen Kirchenweſen ſchreiben/ gibt es wunderſame Gedancken/ alſo/ daß wir bald dem einen/ bald dem andern muͤſſen Beyfall geben.
Bapſt Leo hatte lang geſeſſen/ vnd keine Widerwaͤrtigkeit erfahren/ ſonder reichlich/ ja verſchwendiſch gehauſet.
Adrianus kam nach jhm zuſitzẽ/ vnd wolt gar zu fromb vnd heilig ſeyn/ die Kirch reformieren/ vnd am Haupt anfangen/ welcher vnfuͤrſichtiger Weiß den Proteſtierenden andeuten laſſen/ doch mit dem Erbieten/ ſolches nach vnd nach ins Werck zurichten.
Nach jhm kam Clemens VII. der ſchickte Campegium den Cardinal/ der vbel aͤrger gemacht/ weil er alles vorige vernichtet/ vnd als new/ oder nie geſchehen/ vernahm/ auch fuͤrgab/ es were noch ehe zuverantworten/ daß ein Geiſtlicher viel Coneubinen oder Beyſchlaͤfferin/ als ein einiges Eheweib haͤtte.
Darzu fuͤgt ſich der Cardinal Langius, Ertzbiſchoff zu Saltzburg/ vnd ſagt offentlich auff dem Reichstag:
Er hielt es fuͤr gut/ daß man die Meß reformierts/ die Freyheit in den Kirchenſpeiſen/ der Natur gemaͤß/ geſtattet/ vnd den Laſt der Kirchengeſetzen den Leuten abnehme.
Daß aber ein armes Moͤnchlein die gantze Cleriſey in einen andern Model gieſſen wolte/ wer nicht zuleyden:
Der Koͤnig in Franckreich geſtuͤnde ſelbſt viel vnnuͤtze Ceremonien/ ſo hielte der Bapſt die Satzungen fuͤr veraͤnderlich/ in vnd mit dergleichen Reden kitzelten ſich die Proteſtierenden/ vñ gaben fuͤr/ der Bapſt beſorgte/ es moͤchte jhm im Concilio ſein hohes Anſehen geſchmaͤlert/ vnd ſeine reiche Einkom̃en geringert/ ja/ er ſelbſt dem Concilio vnterwuͤrffig gemacht werden.
Er ſuche nur Außflucht/ das Concilium entweder gantz zuvernichten/ oder doch zuverſtoͤren/ wann es je ſeinem Sinn nicht wolte nachgehen.
Darzu ſchickt ſich eben/ daß der Hertzog zu Mantua ſich beſchwert/ einige Beſatzung/ vnd ſonderlich vom Bapſt einzunehmen/ oder ſolche mit ſchwerem Koſten zuvnterhalten.
Hingegen ſagten die Baͤpſtiſche:
Es moͤchten ſich wol einige Sonderlinge finden/ denen nim̃er kein Schuh gerecht/ vnd ſie meynen koͤnten/ jhre Weiß wer allein die beſte/ die gantze Welt muͤſte ſich nach jhren Koͤpffen richten vnd ſchlichten:
Tadeln ſtuͤnde jederm an frey/ aber verbeſſern nur beſcheydenen Leuten/ die ein Vnterſchied machen koͤnten/ vnter rechtem vnd Mißbrauch/ die dem Kind die Naſen/ wegen deß Rotzes/ nicht außriſſen/ ſondern mit ſanfftmuͤhtigem Geiſt/ vnd eygenem Exempel/ die Jrꝛenden auff rechten Weg wider leyteten:
Zumal auch Luther ſelbſt/ ſolt geſagt haben:
Er wuͤſte das Bapſthumb beſſer zuvertheydigen/ dann Eck/ oder Emſer.
Vnd weil die Proteſtierenden eben alles nach jhrer eygenẽ Elen abmeſſen/ dem Keyſer vnd Bapſt zum ſchaͤrpffeſten fuͤrſchreiben/ wie ein Concilium zuhalten were/ koͤnte ein Halbſehender finden/ daß es nur lauter faule Fiſch/ vnnd daß ſie das Liecht ſcheweten.
Jn ſumma/ die aller Verſtaͤndigſte ſagten:
Es haͤtten beyde Partheyen vnrecht/ der Bapſt/ daß er nicht reformierte/ vnd die Proteſtierenden/ daß ſie ſich abſonderten/ vnd ein ſo vnheilbaren Riß in die Kirche machten:
Es haͤtten ja zu jeden Zeiten ſchwache vnd enge Gewiſſen vber die Mißbraͤuche geeyffert/ dieſelben ſcharff durch die Hechelgezogen/ vnd jederman fuͤr Augen geſtelt/ aber nimmer die Kirch ſolcher geſtalt zerriſſen.
Vnd weil man im Haupt-Artickel der Tauff vnd deß Glaubens/ von der hochgelobten Drey- Einigkeit nicht ſtrittig/ noch mißhellig were/ moͤchten ſich die Moͤnche/ ſo ſie wollen/ zu tod beten vnd faſten/ auch jhres Lohns erwarten; andern in jedem Stand/ keinen Eintracht thun/ es ſtuͤnde nicht bey einer/ oder andern Sect/ zuverdammen/ die Schluͤſſel deß Himmels/ vnnd deß Abgrunds/ haͤtte der Erloͤſer:
Vnd da einer den andern bekehren wolte/ muͤſte ſolches mit der Lehr/ vnd durch den Gottſeligen Wandel geſchehen/ gleich wie die Apoſteln/ vnd der Erloͤſer ſelbſt/ mit eygenẽ Exempeln bezeugten.
Dann wann man ſich einmal geſcheyden/ ſo hoͤrete die Freundſchafft auff/ vnd wann der geringſte Widerwill entſtehet vnd einwurtzelt/ verloͤſchet die Lieb/ vnnd alsdann kompt Neid vnnd Haß/ ſetzt die Brill mit gefaͤrbten Glaͤſern auff/ vnd mißdeutet alle Ding/ macht Folgereyen/ vnnd erzwungenen Schluß/ vnnd verbittert alles/ daß eine Parthey von der andern redt/ glaubet/ vnnd ſchreibet/ was jhre Meynung nimmermehr iſt geweſen.
Vnd dann müſſen die Perſonalia wenig/ halb/ gar/ oder nichts wahr den gantzen Bogen/ das gantze Capitel fuͤllen/ alsdann ſetzt man den Marckſtein gar weit voneinander/ daß ſie ewig geſcheyden bleiben.
Vnd ſolte wol Anfangs beſſer geweſen ſeyn/ wann der Bapſt an ſeiner Hohheit/ vnd Luther von ſeinem Eyffer haͤtten nachgelaſſen/ vnd einander vmb etwas naͤher begegnen wollen.
Dieweil es dann inmittels viel Geſpraͤch vnd Conferentzen/ Verſamlungen vnd Vnterhandlungen in Teutſchland gab/ vber dem Hauptweſen deß Concilii, vom Ort/ vom Richter/ vnd Gewalt deſſelbigen/ wurd vor Mantua die Statt Vincentz/ vnd bald ein andere vorgeſchlagen vnd benamet/ biß endlich Trient im Tyroliſchen Gebuͤrg/ zwiſchen Teutſch- vnd Welſchland darzu beliebet worden.
Die Proteſtierenden hatten den Dennemaͤrcker juͤngſt in den Bund auffgenommen/ vnnd mit dem Engellaͤnder vertrawliche Schrifften gewechſelt/ konten ſich aber nicht allerdings in den Frantzoſen finden:
Dann er verfolgt die Lutheraner/ als Ketzer/ hielt doch/ ſampt der Sorbona, mit dem groͤſſern Hauffen der Geiſtlichen/ den Bapſt nur nach weltlichen Rechten/ fuͤr ein Oberhaupt/ der nicht Macht haͤtte/ Koͤnige vnd Keyſer abzuſetzen:
Darumb jhm auch ſelbiger Zeit widerrahten worden/ dem Koͤnig in Engelland/ wegen geſchehenen Abfalls/ vom Roͤmiſchen Stul nicht in Bann zuthun/ noch ſelbiges Koͤnigreich einem jeden/ der es nur erobern koͤnte/ zugeben; welches der Bapſt im Sinn hatte/ vnd durch ſeine Abgeſanden bey den Potentaten ſuchte ins Werck zurichten/ ehe er den geiſtlichen Donnerſchlag vber den Koͤnig/ vnd das gantze Koͤnigreich hoͤren ließ.
Dannenhero ſande Henricus VIII. Koͤnig in Engelland auch an die Proteſtierenden/ klagt vber den Bapſt/ vnd langen Verſchub deß Concilii, fuͤr welchem er auch ſeine Eheſcheydung hoffte zu Genuͤgen zuerweiſen; neben allem freundlichen Erbieten/ auch dieſem erinnern/ ſie ſolten allen Zweyſpalt vnter ſich ſelbſt auffheben/ ehe man fuͤr das Concilium kaͤme.
Vnd hie mutheten die Proteſtierenden jhm zu/ jhr Schutz zuſeyn/ doch den Keyſer vorbehalten/ vnd daß er ein anſehenliche Baarſchafft hergebe; welches er/ wegen Einhelligkeit der Gelehrten/ vnd ſonderlich/ daß etliche hohe Schulen in Teutſchland ſeine Eheſcheidung nicht billigen wollen/ nicht eingangen.
Es iſt ein alter Gebrauch in der Chriſtlichen Kirchen geweſen/ widerumb auff das Concilium zukommen/ die Spaͤn vnd Jrꝛungen durch Verſamlungen/ Synodos vnd Concilia auffzuheben/ vnd die Kirchenzucht/ da ſie verfallen/ wider auffzurichten.
Der erſte Synodus wurd gehalten/ als auch ein gut Theil der H. Apoſteln bey Leben geweſen/ dieſer Frag halben:
Ob die Heyden/ welche von Chriſto bekehrt waren/ an die Ceremonien deß Moſaiſchen Geſetzes gebunden weren?
Da verſamleten ſich zu Jeruſalem vier Apoſteln/ vnd alle Chriſtliche Maͤnner/ die damals in der Statt waren.
Nach welchem Exempel die Biſchoͤffe/ vnd andere fuͤrnehme Glieder der Kirchen/ folgends in die zweyhundert Jahr lang vnd druͤber/ auch in der groͤſten Hitz der Verfolgung/ wann etwas in einem/ oder dem andern Land fuͤrgefallen/ zuſammen kommen/ damit ſie allen Vnordnungen ſtewren/ vnd dieſelben abſchaffen moͤchten.
Wie dann dieſes das eintzige Mittel iſt/ den Spaltungen in der Kirchen zubegegnen/ vnd die/ ſo widerwertige Lehr fuͤhren/ zuvergleichen.
Als aber Gott der Herr ſeiner Kirchen Fried verſchafft/ vnnd der Chriſtlichen Religion zum beſten/ den frommen Keyſer Conſtantinum erwecket; haben die Kirchen fuͤglicher/ vnd in groſſer Anzahl koͤnnen zuſammen kommen/ vnd miteinander handeln/ welches deſto offter geſchehen muͤſſen/ weil die Spaltungen mehr dann Anfangs gemein wurden.
Dann da zuvor ſich dieſelbe nicht ferner erſtreckten/ als zu einer Statt allein/ oder zum hoͤchſten zu einer Landſchafft; ſo haben ſie ſich alsdann/ weil man allenthalben frey zuſammen kommen/ vnd ſich miteinander vnterreden konte/ durch das gantze Roͤmiſche Reich außgebreitet.
Darumb auch ſolchem Vbel fuͤrzukommen/ die Concilien auß mehr Orten vnnd Landſchafften muͤſſen verſamlet werden.
Derohalben/ als gedachter Keyſer/ ein Concilium auß dem gantzen Reich verſamlet laſſen/ welches erſtlich ein Heiliger vndd Groſſer/ darnach ein allgemeiner Synodus iſt genennet worden/ wiewol es nicht auß der gantzen Chriſtlichen Kirchen/ deren ein guter Theil außerhalb deß Roͤm.
Reichs ſich enthielte/ verſamlet worden:
Dieweil man aber damals den Keyſer einen Herꝛn deß gantzen Erdkraiſes zunennen pflegte/ vnangeſehen kaum der zehende Theil deſſelben dem Reich vnterworffen war; ebener maſſen ſind auch dergleichen Concilia, wann ſich einige Zwytracht in Religionsſachen erhoben/ von den Nachfolgern Conſtantini verſamlet worden.
Vnd wiewol das Roͤmiſche Reich mehrmal getheilet worden/ alſo/ daß ein Theil in Orient/ das ander in Occident geweſen.
Jedoch/ dieweil die Sachen vnter gemeinem Namen verwaltet worden/ ſind die Synodi einen Weg wie den andern auß dem gantzen Reich beruffen worden.
Da aber das Reich in das Orient- vnd Occidentaliſche alſo zertrennet worden/ daß keine Gemeinſchafft in der Regierung blieben.
Vnd das in Orient mehrentheils von den Saracenen ward eingenommen; das in Occident aber in viel Herꝛſchafften zertheilet worden/ haben die allgemeine Concilia nicht mehr jhren Namen behalten vom Roͤm.
Reich/ welches einig pflegte zuſeyn/ ſondern bey den Griechen von den fuͤnff Patriarchen/ in vnſern Landen von der Einigkeit vnd Gemeinſchafft derer Koͤnigreichen vnd Staͤnden/ die dem Bapſt zu Rom in Kirchenſachen vnterthänig waren.
Von der Zeit an ſind die Kirchen-Verſamlungen in Vbung geblieben/ nicht zwar/ wie vor Zeiten/ die Strittigkeiten in der Religion zuſtillen/ vnd niderzulegen; ſondern/ daß entweder ein Zug in das heilige Land fuͤrgenommen/ oder die Spaltungen/ ſo in der Roͤmiſthen Kirch entſtanden/ gedaͤmpffet wuͤrden: Oder auch/ wegen etlicher ſtrittigen Sachen/ zwiſchem dem Bapſt/ vnd den weltlichen Fuͤrſten.
Zu Anfang deß ſechszehenden Seculi, gleich nach dem Jahr deß Heyls 1500. ſpuͤrete man keine Vrſach/ warumb ein Concilium alsdann/ oder auch kuͤnfftig in langer Zeit noͤhtig ſeyn wuͤrde.
Dann es ließ ſich anſehen/ als weren die Klagen vieler Kirchen/ wider die Hohheit deß Roͤmiſchen Stuls verloſchen; auch waren alle Lande der Chriſtenheit/ die in Occident wohneten/ in der Gemeinſchafft/ vnd vnter dem Gehorſam der Roͤmiſchen Kirchen.
Allein in einem kleinerm Bezirck/ naͤmlich/ in dem Gebuͤrg/ zwiſchen den Alpen/ vnd Pyrenehen/ war noch etwas vberblieben von den alten Waldenſern/ oder Albigeſern.
Dieweil es aber ein einfaͤltiges vnd vngelehrtes Voͤlcklein war/ das wenig Leut verfuͤhren/ vnd zu ſich ziehen konte/ vnd darneben den Namen bey den Nachbarn hatte/ als were es ein Gottloß Geſindlein/ das ſich in allerley Schand vnd Laſter weltzet/ verſahe man ſich keiner Gefahr/ daß durch ſie andere ſolten abgeſtecket werden.
Deßgleichen waren in etlichen Orten in Boͤhmen/ noch etliche wenig/ die auch der Waldenſer Lehr zugethan/ vnd von jhnen entſproſſen waren/ welche man Piccarder nennete/ ſampt den Huſſiten; deren allen man wenig geachtet.
Als aber vber dem Ablaß ein groſſer Abfall geſchehen/ muſte man dieſes Mittel wider ergreiffen/ welches einem gefiel/ dem andern nicht/ alſo auch gehindert/ oder befoͤrdert ward.
Hie faͤlt ein ſchwere Frag fuͤr von den Concilien/ dann es wird ins gemein gelehrt/ die Concilien koͤnnen nicht jrꝛen.
Wann wir aber hochanſehenliche Scribenten auffſchlagen/ wil es dahinauß lauffen/ daß ſie jrꝛen koͤnnen/ wie Roſſenſis ohnlaͤngſt geſtanden/ vnd Panormitanus fuͤr jhm erwieſen.
Wie auch Nicolaus de Clemangis in ſeinem Buͤchlein von dem verderbten Zuſtand der Kirchen.
Dann etliche Concilien thun die Bilder gantz ab/ vnd ſtoſſen ſie auß der Kirchen; andere aber richten ſie wider auff/ vnd ſetzen ſie/ als noͤhtig wider ein.
Etliche Concilien geben den Prieſtern jhre Weiber/ vnd laſſen ſie freyen; andere laſſen ſolches zwar geſchehen/ doch/ daß ſie/ bey Verlierung jhres Ampts/ nicht beyſchlaffen/ noch Kinder aufferziehen; andere nehmen jhnen die Weiber gar/ vnd verpflichten ſie zu ewiger Keuſchheit.
Etliche thun die Ketzer weiter nicht/ als in den Bann/ vnd meiden ſie; andere nehmen jhnen das Leben gar.
Etliche vermaledeyen alle/ die da anderſt/ als nach der Einſatzung Chriſti/ das Sacrament in beyderley Geſtalt empfahen; andere ſetzen Schnurſtracks das Gegentheil/ vnd verbannen alle/ die fuͤr Ketzer/ ſo nach der alten Concilien vnd Baͤpſten Decreten beyde Geſtalten begehren.
Etliche machen den Bapſt zu Rom zum Haupt deß Concilii, alſo daß kein Concilium guͤltig ſey/ wann es der Bapſt nicht beſtaͤttige vnd gut heiſſe; andere vnterwerffen den Bapſt dem Concilio, als welches Macht habe/ jhn gar vom Stul zuſtoſſen.
Etliche machen die Roͤmiſche Kirch zu einer Fũrſtin vnd Regentin aller anderer Kirchen/ vnd geben jhr den Bapſt zum Haupt der gantzen Chriſtenheit; andere widerfechtens zum hefftigſten.
Anno Chriſti 263. wurde zu Antiochia Pauli deß Biſchoffs Meynung/ daß die Jungfraw Maria nach Chriſto/ mehr Kinder gebohren/ verworffen:
Vmb dieſe Zeit zweyten ſich die Africaner mit den Roͤmern/ ob man die von Ketzern getauffte Chriſten wider tauffen ſolte.
Ob gleich Anno 365. Arij Ketzerey zu Nicea verdampt worden/ blieben doch jhr viel Biſchoffe in demſelbigen Jrꝛthumb/ die hielten vnderſchiedliche Concilien/ zu Meyland/ zu Arimin/ in Thracien vnd Macedonien/ vnd brachten die Keyſer offtmals auff jhre Seiten.
Was nun mehr vor Concilien fuͤrgiengen/ die ſetzten Maß vnnd Ordnung/ welcher Biſchoff allen andern fuͤrgehen/ vnnd wie ein jeder in der Ordnung folgen ſolte.
Wie der Gottesdienſt zuverrichten/ die gantze Cleriſey vnnd Moͤnche zu regieren/ biß endlich Aſia vnd Africa ſich von Europa trenneten:
Da dann viel Concilien/ auff dieſer vnd jener Seit/ all gegeneinander gehalten wurden.
Daß aber die Concilien jrꝛen koͤnnen/ erhellet ſtarck auß deme/ daß man offt Aber-Baͤpſte geſehen/ vñ auff dem Concilio zu Coſtnitz die drey Baͤpſte/ Iohannes, Gregorius vnnd Benedictus zugleich abgeſetzt worden/ die doch zuvor ein jeder mit ſeinem Anhang/ die andern beyde verbannete vnd verdam̃ete/ vñ jmmer zu Concilien hielte.
Jetz und nicht zugedencken/ daß Anno 900. Stephanus VI. ein Concilium wider Formoſum ſeinen Vorfahren gehalten/ alle deſſelbigen Geſatz vnd Ordnungen widerrufft/ alle deſſelbigen Verrichtungen Krafftloß gemacht; dem Verſtorbenen das Baͤpſtiſche Kleyd außziehen/ vnd die zween Eydfinger abhawen laſſen:
Auch muſten auff ein newes alle die Weyhe empfahen/ ſo Formoſus geweyhet hatte.
Vnd eben dieſer Meynung wider Formoſum war Bonifacius VI.
Aber Romanus, vnd Theodorus II. billigten Formoſi Thun vnd Geſetz/ biß jhn Iohannes IX. endlich gar vnter die Zahl der Heiligen gedachte zuſetzen.
Wann wir aber die Concilien/ ſo die Baͤpſte wider den Keyſer/ vnd der Keyſer wider die Baͤpſte zumal offt gehalten/ neben einander ſtellen/ ſehen wir gleich im erſten Anblick/ daß die Baͤpſte/ den Roͤmiſchen Stul zuerhoͤhen/ vnd die gantze Cleriſey in ſtoltze Freyheit zuſetzen/ ſich bemuͤhet haben.
Nach deme aber die Keyſer ſich der geiſtlichen Lehen begeben/ haͤlt die gantze Cleriſey an dem Roͤmiſchen Stul mit Eyd vnnd Pflicht/ alſo/ daß auch der Keyſer nunmehr gar keine Gewalt vber ſie hat.
Ehe es aber ſo weit kommen/ haben die Keyſer/ ſampt jhrem Anhang/ ſich jmmerzu auff ein allgemeines Concilium beruffen/ jhr Recht zuvertheydigen/ vnd zuerweiſen/ auch deß wegen Concilien gehalten.
Weil aber alle Geiſtliche dem Roͤmiſchen Stul verpflichtet/ haben die Keyſer ſich den Concilien nimmer mit Guͤte wollen in dieſem Puncten vnterwuͤrffig machen.
Vnd im Gegenſatz/ wann die Keyſer ein Concilium angeſtelt/ vnd den Bapſt vmb etwas angegriffen/ hat derſelbe nicht nur den Biſchoffen ein anders anbefohlen/ ſondern auch alle vnd jede Concilien verworffen/ die jhme nachtheilig vnd mißhellig fuͤrkommen.
Wird derowegen jederman/ der in den alten Geſchichten nur etwas erfahren/ leichtlich nachgeben/ daß die Baͤpſte in jhren eygenen Sachen/ wann es vmb die Freyheit gegen den weltlichen Fuͤrſten/ oder vmb die Hohheit vnter vnd wider einander ſelbſt zuthun geweſen/ jederweilen der Sachen zuviel geſchehen/ darauff ſolche Geſetz erfolgt/ vnd nach Moͤglichkeit/ den andern auffgeſattelt worden.
Vnd dann in Glaubensſachen haben nicht nur dieſer vnnd jener Bapſt/ ſondern auch mancher Bapſt mit ſeinen Cardinaͤlen/ ja ſeinen Concilien ſelbſt/ da er das Haupt geweſen/ vnd was das allerwunderſambſte iſt/ auch die ſo genante allgemeine Concilien gejrꝛet/ vnd etwan gefehlet:
Dannenhero ſo offt ſtehet:
Man hat fuͤr gut angeſehen/ dieſen Fehler zubeſſern.
Vnd dann/ man hat fuͤr gut angeſehen/ daß dieſe boͤſe Verordnung verbeſſert werde.
Sonderlich iſt zuverwundern/ daß Anno 1414. da die Gelehrten auß Franckreich/ Spanien/ Welſch-Teutſch- vnd Engelland/ zuſammen kommen/ man geſchloſſen:
Ob ſchon Chriſtus der Herr ſein Abendmahl vnter beyderley Geſtalten eingeſetzt habe/ verordne doch die Kirch/ daß die Layen daſſelb nur vnter einerley Geſtalt empfangen ſollen:
Deſſen man zwar manche Vrſach beybringt/ die aber bey freyen/ vnd vnvoreingenommenen Geiſtern nicht wol hafften/ vnd dem Bapſt Gelaſio zuwiderſtreichen.
Wie nun die Fürſten jederzeit/ als Keyſere/ vnd gantz geringe Potentaten/ als Meynhard/ Graff von Tyrol/ vmb das Jahr 1290. ſich jmmer zu auff ein groſſes Concilium beruffen/ alſo hat der Churfuͤrſt in Sachſen/ vnd Luther auch thun wollen/ entweder Zeit zugewinnen/ weil man ſchwerlich alle Potentaten hierzu bereden kan/ vnnd Keyſer Sigiſmund gar wol erfahren/ auch die Baͤpſte ſich gantz vngern dahin laſſen treiben/ oder alsdann alle newe vnd alte Klagen vnd Aufflagen wider die Cleriſey herfuͤr zubringen/ vnd jhre eygene Mutter zur Huren zumachen.
Wann nun Luther/ vnd ſein Hauff/ ſich auff ein Concilium berieffe/ wiſſen ſie wol/ daß keine Theologi, weder auß den Morgenlaͤndern/ noch auß Egypten vnnd Mohrenland/ dieweil ſie den Bapſt zu Rom nicht fuͤr das Haupt der Chriſtenheit erkennen/ zur Stelle kommen koͤnten/ ſondern es ward gemeynt/ daß Welſchland/ Schweitz/ Teutſchland/ Hungarn/ Polen/ Schweden/ Dennemarck/ Engelland/ Spanien vnd Franckreich/ welche Laͤnder die Occidentaliſche Kirch machen/ vnd den Roͤmiſchen Stul biß dahin fuͤr S. Peters Kirch vnd Schifflein gehalten/ ſich beyſammen ſolten finden.
Nun war es mehr dann wunderſam/ daß eine Handvoll newer Geiſtlichen/ ſo ſich von den Alten abgethan/ von der gantzen Welt ſolte Rechenſchafft jhres Glaubens foͤrdern/ ſchier in allem widerſprochen/ vnd nach eygenem Wahn durchtringen.
Vnd ſchien zumal vnfreundlich/ daß der Bapſt mit allen ſeinen Cardinaͤlen vnten anſitzen/ vnd ſich mit Fuͤſſen tretten laſſen ſolte/ ob er eines verlauffenen Moͤnchs Außlegung hoͤher halten/ dann ſo vieler alten Kirchenlehrer/ die Theils die letzten Apoſteln noch geſehen/ oder mit den Apoſtoliſchen Maͤnnern vmbgangen/ vnd Muͤnd- vnd ſchrifftlichen Vnterricht von denſelben eingenommen.
Vnd dieſe ſolten ja billig den rechten Verſtand der H. Schrifft/ die ohne das allen vnd jeden Ketzern/ es ſey jhn lieb/ oder leyd/ dienen muß/ am allerbeſten wiſſen/ auch fuͤr allen Koͤnigen vnd Keyſern/ ſo ſich wenig vmb das Heiligthumb bemuͤhen/ in dem geiſtlichen Gericht ſtehen.
Das Leben aber der Baͤpſte betreffend/ were nicht zulaͤugnen/ daß nicht etliche vnverantwortlicher Weiſe zu ſolcher hohen Stelle gekrochen/ auch dieſelbige gantz aͤrgerlich verwaltet/ doch/ wie Judas ſein Apoſtelampt/ der den andern mit ſeiner verſtockten Boßheit/ den Glantz der Herꝛlichkeit gar nicht verdunckeln koͤnnen.
Es were auch jmmer zu in dem Kirchenraht geandet/ welcher Geſtalt man zu einer ſchleunigen Reformation der Kirchen/ nach allen jhren Gliedern gelangen koͤnte; ſintemal gantz vnmoͤglich/ daß bey ſo groſſer Bloͤdigkeit Menſchlicher Natur/ in einem ſo weitlaͤufftigen Hauß der Kirchen/ vnter ſo vielerley Kindern/ allem vnd jedem Ergernuͤß fuͤrgebogen werde.
Zu welchem Ende gleichwol Neun/ vnter den gelehrteſten/ froͤmmeſten/ vnd gewiſſenhaffteſten Praͤlaten/ Baͤpſtiſchen Befehl vnd Bullen bekommen/ alle Glieder vnd Artickel/ Nerven vnd Adern/ Marck vnd Bein an dieſem Leib der Kirchen zu durchſuchen/ vnd alle friſche vnd eingewurtzelte Schaͤden vnd Maͤngel zum fleiſſigſten zuverzeichnen/ vnd auff das Papier zubringen.
Ende deß erſten Theils dieſer Diſcurſen.
ERRATA.
Pag. 36. l. 15. ließ eyfferig/ p. 37. l. 24. l. ſtreyt/ p. 39. l. 29. l. ſehen/ p. 57. l. 20. l. Koͤche. p. 64. l. 6. l. Suͤnd/ p. 70. l. 4. l. muͤhe/ l. pen. l. entbrand. p. 71. l. 4. l. Schwerth/ p. 75. l. 5. l. gelehnt/ p. 78. l. 29. l. Gewalts vnd Vnzucht an ſeinem Weib bewogen worden/ p. 81. l. 26. l. frembd/ p. 90. l. 5. l. Morgen/ p. 91. pen. l. beſchweren/ p. 94. l. 11. l. Staffel/ p. 96. l. 21. l. nur/ p. 98. l. 3. l. Car/ p. 99. l. 16. l. ſo/ p. 101. l. 26. l.
Alſo/ p. 102. l. 5. l. vnd Spraach mit/ l. 7. l. aller/ p. 103. l. 8. l. Pardo. l. pen. l. deß Bapſts/ p. 106. l. 19. l. die Huſſiten/ p. 107. l. pen. l. wurden/ p. 113. l. 20. l. gebaren/ p. 119. l. 23. l. aber er bließ/ l. 25. l. Hamed. p. 123. l. 22. l. geſteupt/ p. 128. l. 10. l. einem/ p. 130 l. 21. l. Suͤnd/ iſt vns recht; vnd was jhnen recht/ p. 133. l. 21 l. trew/ p. 138. l. 26. l. Piſa/ p. 140. l. 20. l. wolten/ vermerckte/ p. 143. l. 30. l. aͤrgerte/ geſchahẽ/ p 150. l. 19. l. jhn lieb/ p. 151. l. 1. l. Gaͤnter/ p. 152. l. ult. l. 1351. p. 155. l. 4. l. ein Graͤfin/ p. 158. l. 4. Kind/ p. 160. l. 26. l. betheure/ p. 163. l. 7. l. peutſchet er/ l 8. l. in der p. 174 l. 21. l. Ketzer/ p. 181. l. ult. l. vppig/ p. 182 l. 9. fluͤchtig/ l. 16. l. Kauff/ p. 192. l. 1. vnd 5. () p. 200. l. 5. l. Gemuͤht/ p. 207. l. 6. l. zielte.
Doch/ p. 219. l. 8. l. dann mein/ l. 10. l. den Knecht p. 224. l. 11. l. Doctor/ pag. 227. l. 16. l. vernichtet/ Es/ pag. 232. l. 23. getadel/ p. 234. l. 7. l. den/ l. 27. l. kehret/ p. 240. l. ult. l. Alethejan/ p. 244. l. 10. ſich bey/ p. 245. l. 5. l. fleiſchlicher/ p. 257. l. 17. l. ſchonet/ p. 260. l. 20. l. Staad/ p. 261. l. 29. l. die/ p. 266. l. 19. l. Armen/ pag. 268. l. 5. l. ſchwachen/ p. 269. l. ant. l. Kaſten/ p. 272. l. 15. l. Ophiuſa, pag. 274. ſ. 24. l. doch in/ p. 271. l. 1. l. wehren/ pag. 273. l. 15. l. Podio/ l. 32. l. die Chriſten weichen/ p. 276. l. 11. l. Werck/ p. 279. l. 21. l. ſchaffen/ p. 281. l. 5. l. in welchen/ l. 26; l. der Fuͤrſt das/ p. 282. l. 18. l. klagte der/ p. 283. l. 8. l. ob ſchon/ p. 297. l. 30. l. Lawen/ p. 298. ſ. 21. l. gerichtet/ p. 318. l. 1. l. der Keyſer vnter deß/ l. 6. l. auff Begehren zugeſagt/ p. 320. l. 13. l. dem die/ p. 325. l. 17. l. vor/ p. 327. l. faſſ/ p. 338. l. 29. l. weniger zu/ p. 341. l. 29. l. iſt jhme/ p. 342. l. 7. l. die Goͤttliche/ l. 16. l. Stimm/ p. 243. l. 3. l. die/ p. 344. l. 27.
l. Erb/ l. 29. l. afficieren/ p. 350. l. 12. l. ſich biß/ l. 21. l. er ſich/ p. 353. l 12. l. zubedencken/ p. 355. l. 3. l. vier Koͤnigsthaler/ p. 346. 346. l. 1. l. auß/ l. 30. was er/ l. ult. l. Krieg/ p. 358. l. 8. l. vermiſcht/ l. 12. l. Flucht.
