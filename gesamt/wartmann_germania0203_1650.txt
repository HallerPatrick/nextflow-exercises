GERMANIÆ PERTVRBATÆ ET RESTAVRATÆ, SIVE Vnpartheyiſcher wolmeynender Theologo-Politicorum DISCVRSVVM, Ander vnd dritter Theil.
Vom Zuſtand deß Roͤmiſchen Reichs; deſſen Auff- vnd Abnehmung; Glori, Vndergang vnd Perturbation:
Von Conſtantino Magno, biß auff dieſe Zeit/ vnd Endung deß Teutſchen Kriegs continuiert.
Darinnen alles/ was gutes vnd boͤſes/ gleich nach dem auffgerichten Religions-Frieden/ jeder Zeit in Religion vnd Staats-Sachen erfolget:
Jn Conſideration vnd Bedencken gebracht vnd vor Augen geſtellt wird Durch Sigiſmundum Freybergern/ Hiſtorico- Politicum.
Franckfurt / Bey Johann-Godtfried Schoͤnwettern / M. DC. LII.
Ander Theil.
Summariſcher Jnhalt dieſer Diſcurſen.
I. WJe die weltliche Staͤnde deß Roͤmiſchen Reichs vnder einer geſuchten Reformation der Kirchen/ die geiſtliche Guͤter angeangelt:
Welches der Pabſt gemerckt/ vnd deßwegen dem Krieg vorzukommen/ die erwaͤhnte Reformation durch neun Prælaten laſſen zu Papier bringen: das Concilium aber ein ander Abſehen gehabt/ vnd alles im alten Stand gelaſſen. pag. 1.
II.
Wie das Concilium vortheilhafftiger Weiſe vom Kaͤyſer zuruͤck gehalten:
Jn deß der Pabſt ſeinen Sohn mit Parma vnd Florentz belehnet.
Das Concilium gehet an: daruͤber vnderſchiedliche Vrtheil fallen.
Von Ordnung deß Concilij, vnd vielen Vorworten.
Wie Luther geſtorben/ der Pfaltzgraff bey Rhein vom Roͤm.
Stuhl abgefallen/ vnd Vergerius, geweſener Paͤbſtiſcher Abgeſandter/ ſich zu den Proteſtierenden offentlich bekennet.
Wie der Bann wider den Ertz-Biſchoff zu Coͤlln auffgenommen worden. p. 15.
III.
Wie der Krieg wider die Proteſtierenden angangen/ vnd der Kaͤyſer wegen der Religion, durch die Finger geſehen: gantz Ober-Teutſchland in ſeinen Gewalt gebracht.
Wie der Pabſt vnd Kaͤyſer in Vnwillen zerfallen.
Wie das Concilium von der Rechtfertigung/ vnd von den Reſidentzen geſchloſſen/ vnd Vrtheil daruͤber.
Wie der Kaͤyſer den Teutſchen Krieg vollendet. p. 27.
IV.
Wie der Kaͤyſer zu Bononien/ vnd zu Rom wider die Vaͤtter zu Bononien proteſtiert: darumb der Pabſt ſich zum Richter zwiſchen denen zu Trient vnd Bononien gemacht/ auch Florentz vergeblich wieder begehrt.
Wie der Kaͤyſer das Interim verfertigt/ welches zu Rom/ vnd allenthalben Vbel auffgenommen worden: darauß dann ein newer Krieg entſtanden.
Wie der Pabſt wegen Parma/ ſich zu Tod bekuͤmmert/ deme der Cardinal de Monte ſuccediert, der das Concilium wieder nach Trient verlegt. p. 37.
V.
Wie Magdeburg belaͤgert/ vnd vertragen worden.
Wie es zu Trient/ zwiſchen Franckreich/ den Teutſchen/ vnd dem Pabſt ergangen/ ſonderlich wegen deß Gelayts Von Ferdinandi Bann: Ciconiæ predigt: Churfuͤrſt Moritzen Verſchlagenheit: der Proteſtierenden Anhalten.
Churfuͤrſt Moritz nimbt Augſpurg ein: das Cocilium wird eingeſtellt/ der Kaͤyſer flieht/ macht Fried zu Paſſaw: hatte in vielen Stücken gefehlt. p. 48.
VI.
Wie Marggraff Albert den getroffenen Frieden nicht angenommen: geſchlagen/ vnd Landfluͤchtig worden/ auch nach Hertzog Moritzen geſtorben.
Wie deß Pabſts Hoheit ſich wieder erhoben.
Zween Paͤpſte ſterben.
Auff dem Reichs-Tag zu Augſpurg wird der Teutſche Fried geſchloſſen: der aber dem Pabſt gar nicht wollen gefallen. p. 56.
VII.
Von deß Pabſts Humor vnd Vorhaben/ wegen deß Teutſchen Friedens/ vnd Hindertreibung der Lutheriſchen Religion.
Wie der Pabſt mit den Spaniern in offentlichen Krieg gerathen.
Wie Carolus V. ſeine Hoheit uͤbergibt/ vnd ins Cloſter gehet.
Wie uͤbel es dem Pabſt mit den Spaniern ergangen:
vnd der Vberwundene triumphieret.
Was er an dem Frantzoſen/ vnd dem newen Kaͤyſer getadelt.
Wie er auch/ ſampt etlichen hohen Haͤuptern geſtorben. p. 64.
VIII.
Was nach getroffenem Fried noch dahinden geblieben.
Der Paſſawiſche Vertrag/ auß H. Chriſtophori Lehenmanns außgangenem Actis publicis de pace Religionis. p. 73.
IX.
Wie die Proteſtierende die Freyſtellung der Religion beharꝛlich geſuchet/ vnd auß was Gruͤnden/ wie Koͤnig Ferdinand daruͤber geſprochen.
Vrtheil von jhm vnd dem Kaͤyſer p. 87.
X. Conſtitution deß Religion-Friedens/ Gravamina wegen deß Reichs- Hoff-Raths.
Von deſſen Vrſprung vnd Stifftung:
Auch von dem Fuͤrſten-Recht. p. 99.
XI.
Wie das Cammer-Gericht anfangs angeordnet worden:
Wie die Fuͤrſten von jhrem Recht etwz fallen laſſen: vnd dennoch ſich dem Cam̃er-Gericht nicht vnderwuͤrffig gemacht.
Wz der Religions-Fried dẽ Proteſtierenden gegeben.
Vom Geiſtl. Vorbehalt; von den Paniers Briefen. p. 109.
XII.
Ob der Paſſawiſche Vertrag vnd Fried erzwungen/ vnd zu halten ſey?
Ob der Eyd/ ſo der Kirchen geſchicht/ dieſem Reichs-Abſchied zu wider ſey?
Ob eines vorigen Kaͤyſers Vertrag auch die Nachfahrẽ am Reich binde?
Ob der Religions-Fried durch das Concilium zu Trient ſey auffgehoben. p. 122.
XIII.
Kaͤyſer Ferdinand verordnet den Hoff-Rath.
Die Proteſtierenden uͤberꝛeichen jhre Gravamina in Religions-Sachen. p. 130. XIV.
Der Catholiſchen Churfuͤrſten vnd Staͤnd Gravamina wider die Confeſſioniſten uͤbergeben. p. 145.
VX. Reſolution der Kaͤyſerl. Mayt. uͤber beyder Theil Gravamina, den 13.
May 1559. ertheilet.
Was davon zu halten:
Was beyde Partheyen vom Cammer-Gericht gemeynt.
Der Pabſt erfordert die Proteſtierenden auffdas zn Endlauffende Concilium.
Ferdinand ſtirbt: Maximilian wird Kaͤyſer.
Von ſeinem erſten Reichs-Tag; vnd wie die Acht an Hertzog Johann Friederichen von Sachſen vollzogen worden.
Von Anfang/ Mittel vnd End der Niederlaͤndiſchen Kriegen. p. 159.
XVI.
Von den Regenten in den Niederlandẽ/ als dem Hertzog von Alba/ Commendeur Requeſentz; Don Ioan de Auſtria; Hertzog von Parma; Ertz- Hertzog Ernſt:
Graff von Fuentes; Ertz-Hertzog Albrecht: Jhren Tugenden vnd Maͤngeln; vnd wie endlich Fried zwiſchen Spanien vnd den Hollaͤndern worden. p. 169.
XVII.
Von Beſchaffenheiten der Niederlanden:
Wie viel Millionen ſie Jaͤhrlich geben koͤndten:
Von deren Fruchbarkeit vnd uͤbrigem Vermoͤgen.
Wie viel an den Niederlanden gelegen:
Ob ſie noch moͤchten vnder Spaniſchen Dominat kommen.
Geld-Mangel erweckt Meuterey vnd Abfall.
Von der Tuͤrcken guter Kriegs-Zucht.
Endlich von den Waſſer-Graͤben/ ſo in dieſen Landen gezogen worden.
Von dem Staadiſchen Regiement/ vnd von dem Printzen von Vranien. p. 177.
XVIII.
Von Zwieſpalt der Proteſtierenden, die ſich in Lutheraner vnd Calviniſten zerfallen.
Von Strittigkeiten/ ſo vnter den Lutheranern entſtanden/ biß in zwantzigerley: auch etlichen Ketzereyen.
Von der Calviniſten Strittigkeiten vnd Ketzereyen.
Wie auch von der Cathol. Mißhelligkeit in etlichen Stuͤcken.
Vnd Bedencken uͤber ſolche Haͤndel.
Von drey oder fuͤnff Haupt-Secten in der Occidentaliſchen Kirchen/ vñ jeder Abſehen. p. 188.
XIX.
Von dem Coͤllniſchen Krieg/ da der Ertz-Biſchoff die Proteſtierende Religion angenommen/ ſich verehligt vnd vertrieben worden.
Wie Henrich Julius/ Biſchoff zu Halberſtatt ſich verheyrathet/ vnd das Stifft in Poſſeß behalten.
Wie das Biſchthumb Straßburg ſich getrennet/ vnd in Krieg gerathen/ auch wieder zu Ruhe kommen.
Wie die Guͤlchiſche Laͤnder ledig/ vnd durch vielerley Anſpruch endlich in zwey Theil proviſionaliter vertheilt worden.
Was den Religions-Krieg damahlen zuruͤck gehalten. p. 200.
XX.
Wie die Statt Donawerth wegen deß Abts in die Kaͤyſ. Acht/ vnd endlich in deß Hertzogen in Baͤyern Gewaltgerathen.
Wie die Statt Aach in die Acht gefallen/ vnd von den Proteſtierenden entlediget worden.
Wie die Newe Statt Muͤlheimb nicht koͤnnen zu jhrer Vollkommenheit gelangen. p. 212.
XXI.
Was an dem Bohemiſchen Weſen ſey verſaͤumbt worden/ ſo wohl an deß Pabſts vnd deß Concilij zu Baſel/ als auff deß Kaͤyſers Sigiſmundi Seyten.
Wie Kaͤyſer Sigiſmund genoͤthiget worden/ den Bohemen/ ſonderlich der Statt Prag/ den Majeſtaͤt-Brieff zu ertheilen.
Der Majeſtaͤt- Brieff ſelbſt: vnd wie derſelb bey ſtaͤter Vnruh vnderhalten worden/ biß auff Koͤnig Ferdinanden. p. 223.
XX.
Von Caroli Quinti Einkommen/ deſſen erſter Faͤhler/ daß er Martin Luthern frey gelaſſen.
Der ander/ daß er den Koͤnig in Franckreich ledig gezehlt.
Der dritte/ daß er den Barbaroſſa nicht gefangen/ den Muleaſſa wieder eingeſetzt/ vnd der Veſten Goletta nicht viel geachtet.
Der vierdte/ daß er Hertzog Mauritzen das Churfuͤrſtenthumb Sachſen eingeraͤumbt.
Der fuͤnffte/ daß er das Hauß Medices zu groß gemacht hat.
Andere ſeine neben-Faͤhler.
Darinnen auch Ferdinandus I. vnd Maximilianus II. ebenmaͤſſig gefaͤhlet. p. 234.
Dritter Theil.
Summariſcher Jnhalt dieſer Diſcurſen.
I. KEyſer Rudolphi II. Faͤhler.
Der Bohemen Majeſtaͤt- Brieff/ wegen Freyheit der Proteſtierenden Religion, vnd wie derſelbe auffgenommen/ auch wiederſinniſch außgedeutet worden. p. 1.
II.
Wie Ertz-Hertzog Matthias nach dẽ Oeſterꝛeichiſchen Landen vnd Koͤnigreichen/ auch nach dem Kaͤyſerthumb getrachtet/ vnd die Proteſtierenden nicht dempffen koͤnnen.
Wie er Kaͤyſer worden/ vnd Ertz-Hertzog Ferdinanden an Sohns ſtatt angenommen/ vnd zum Succeſſor verordnet: den die Bohemen doch hernach verworffen. p. 10.
III.
Von der Union: was vor Gravamina vnd Nachdencken dieſelbe verurſachet:
Wer in derſelben begriffen/ vnd wozu ſie angeſehen.
Warumb die Liga gemacht worden/ vnd auff was Bedingungen.
Wie Rudolphus II. geſtorben/ vnd Matthias jhme ſuccediert, auch was er bey ſeiner Regierung verꝛichtet. p. 13.
IV.
Wie ſorglich es vmb die Catholiſche Religion geſtanden:
Wie die Cardinaͤl auff Ertz Hertzog Carlen geſchloſſen/ jhn vnd ſeinen Stamm herfuͤr zu ziehen.
Wie Ertz-Hertzog Carlen mit der Reformation in ſeinen Erb-Landen angefangen/ vnd ſein Sohn/ Ertz-Hertzog Ferdinand/ mit allem Ernſt fortgefahren. p. 22.
V. Warumb Matthias vnd Rudolphus den Lutheranern das Exercitium, aber Ertz-Hertzog Ferdinand nicht gegoͤnnet.
Wie viel an der Aufferziehung der jungen Fuͤrſten gelegen:
Was ein Printz lernen ſolle:
Was das Frawenzimmer hie thue:
Von dem Gewiſſen/ oder von der Religion:
Welches die drey Haupt-Partheyen vorwenden. p. 36.
VI.
Wie Kaͤyſer Matthias den Ertz-Hertzog Ferdinanden zum Sohn angenommen:
Der Koͤnig in Spanien auff Bohem vnd Hungarn verziehẽ/ gegen einer Gegen-Obligation.
Wie Ferdinand zum Koͤnig in Bohem vorgeſchlagen/ vnd auff Bedingung angenommen worden.
Wie der Kaͤyſer vnd der Koͤnig nach Dreßden reiſen.
Wie die Staͤnde in Bohem ein Landtag angeſtellet/ ſich vom Kaͤyſer nicht abmahnen laſſen/ vnd drey Kaͤyſ. Diener zum Fenſter hinauß geſtuͤrtzt.
Von den dreyen Haupt-Vrſachen dieſes Kriegs. p. 48.
VII.
Wie ein Erbfall in Heſſen/ den Zwietracht vnder den Proteſtierenden vermehret.
Von etlichen Streit-Schrifften.
Wie Kaͤyſer Matthias weder die Bohemen/ noch die Vnierten zum Frieden koͤnnen bringen/ eine Kriegsmacht außgebracht/ vnd geſtorben.
Vom Cometen/ vnd deſſen Bedeutungen: nach Art deß Peloponneſiſchen Kriegs. p. 59.
VIII.
Wie das Vnweſen in Bohem fortgangen/ Koͤnig Ferdinand Roͤmiſcher Kaͤyſer/ vnd Pfaltzgraff Friederich Bohemiſcher Koͤnig worden; aber nie lang geblieben.
Wie der Kaͤyſer ſein Koͤnigreich Bohem wieder in ſeinen Gewalt vnd Gehorſamb gebracht:
Auch ein Reichs-Tag nach Regenſpurg außgeſchrieben. p. 71.
IX.
Wie es noch nicht allerdings ſtill worden/ der Kaͤyſer den Pfaltzgraffen/ ſampt deſſen Anhang in die Acht gethan: Vrtheil hievon.
Wie Landgraff Moritz zu Caſſel/ wegen der Graffſchafft Waldeck in ſtrittigkeit gerathen.
Wie die Reformation in Bohem auffgenommen worden.
Von mancherley Translationen der Herꝛſchafften: vnnd ſonderlich der Chur-Pfaltz. p. 81.
X.
Ein newe Liga wider den Kaͤyſer/ deren Haupt der Koͤnig in Dennemarck/ wird geſchloſſen; Vnd vom Friedlaͤnder vnnd Tilly getrennet.
Warumb der Fried hierauff nicht erfolgt ſey.
Das Kaͤyſerlich Edict vnd Deciſum, wegen deß Geiſtlichen Vorbehalts.
Den Zuſtand deß Roͤmiſch.
Reichs/ vnd die Vrſach eines newen Kriegs inhaltend. p. 98.
XI.
Wie die weltliche Herꝛſchafften dem Roͤmiſchen Stuhl/ vnd andern Prælaten ſeyen zugefallen/ ſo wohl in Jtalien/ als in Teutſchland:
Vnd wie ſolche etwann zu Geiſtl. Lehen worden.
Was die Geiſtliche in Teutſchlang vor Reichs-Huͤlffe leyſten. p. 117.
XII.
Der Catholiſchen Begehren an Jhre Kaͤyſerliche Majeſtaͤt/ das Geiſtliche reſervat zu decidieren:
Chur-Baͤyern Gutachten hieruͤber- Klage uͤber die Calviniſten.
Wie Chur-Sachſen ſich uͤber das Edict beſchwert.
Wie die Reformation fortgangen/ Arnheimb in Polen/ Altringer in Jtalien gezogen/ vnnd wie es beyderſeits zum Fried ſelbiger Enden abgeloffen.
Wie der Friedlaͤnder Stralſund belaͤgert. p. 130.
XIII.
Deß Churfuͤrſten in Sachſen Vnwill haͤlt jhn vom Reichs Tag zu Regenſpurg:
Deß Kaͤyſers Vortrag wegen deß Pfaltzgraffen/ der Hollaͤnder/ vnd anderer Feinden Vrtheil hievon.
Was die Staͤnde vom Kaͤyſer begehrt vnd erlangt.
Vom Koͤnig in Schweden/ wie er in Pommern kommen/ Franckreich an ſich gezogen/ vnd mit Feld Oberſten gefaßt geweſen.
Von den Zeichen dieſes Schwediſchen Kriegs.
Wie der Churfuͤrſt zu Sachſen/ die Evangeliſche Staͤnde nach Leipzig beſchrieben:
Vnd die Statt Magdeburg eingeaͤſchert worden. p. 141.
XIV.
Was Spanien vor Schaden erlitten.
Wie der Frantzoß ein Buͤndnuß mit den Schweden gemacht/ vnd Vrtheil hievon.
Vom Convent vnd Schluß zu Leipzig; daher die Conjunction vnder Sachſen vnd Schweden/ auch das Haupttreffen bey Leipzig geſchehen.
Wunderzeichen hievon.
Wie der Koͤnig auß Schweden/ durch Thuͤringen vnd Francken/ biß uͤber den Rhein/ ſeine Victori perſequiert, vnd der Churfuͤrſt zu Sachſen in Bohem gangen/ vnnd die Haupt-Statt Prag eingenommen. p. 165.
XV.
Wie es bey Hoff/ vnd den uͤbrigen Kaͤyſerl. Voͤlckern geſtanden/ vnd Tilly wieder ein ſtarcke Armee zuſamm gebracht.
Mit was Muͤhe der Hertzog von Friedland wieder zum Generalat moͤgen gebracht werden.
Deß Schweden Verꝛichtung am Rheinſtrom: an der Weeſer.
Von beyder Churfuͤrſten/ S.
vnd B. Berathſchlagung/ deß Friedlaͤnders Einfall in Sachſen/ (auch anderer Orth Kriegs-Vbungen) vnd deß Haupt-Treffens bey Breitenfeld Außgang; auch deß Koͤnigs in Schweden Tod. p. 177.
XVI.
Von deß Koͤnigs in Schweden Thun/ Laſſen/ Vorhaben vnd Ende.
Von deß Pfaltzgraffen Vngluͤck/ auch nach ſeinem Tode.
Von deß Friedlaͤnders Actionen vnd Tod. p. 189.
XVII.
Wie es mit dem Kriegsweſen bewand:
Das Haupttreffen bey Noͤrdlingen vorgangen.
Der Frantzoß den Krieg mit allem Ernſt fuͤhrt/ vnd der Kaͤyſer mit dem Sachſen den Prager Frieden geſchloſſen.
Der Prager Frieden ſelbſt. p. 197.
XVIII.
Vrtheil von dem Prager Frieden.
Vnd wie Chur-Sachſen deß wegen beſchuldiget; aber auch verthaͤdiget wird:
Schweden aber/ vnd Heſſen- Caſſel denſelben nicht angenommen. p. 224.
GERMANIÆ PERTUR- BATÆ ET RESTAURATÆ.
Ander Theil.
Der Erſte Diſcurß.
Wie die Weltliche Staͤnde deß Roͤm.
Reichs vnter einer geſuchten Reformation der Kirchen die Geiſtliche Guͤter angeangelt: welches der Bapſt gemerckt/ vnd deßwegen dem Krieg vorzukommen/ die erwehnte Reformation durch Neun Praͤlaten laſſen zu Papier bringen: das Concilium aber ein ander Abſehen gehabt/ vnd alles im alten Stand gelaſſen.
NAch deme wir bißher vernommen/ wie das Heydenthumb der Chriſtlichen Lehr/ als die finſtere Nacht der auffgehenden Soñe muͤſſen weichẽ: wie die liebe Kirche durch die Ketzer in innerliche Zerruͤttung gefallen/ vff die Prob geſetzt worden/ vnd am Kaͤyſerlichen Hooff viel Wiederwertigkeit vberſtanden/ wann der Weltliche Arm einige wiederige Lehr/ (dergleichen auch wol par Raiſon d’ Eſtar vber dem Heydenthumb geſchehen) etwan beſchuͤtzet/ vnd die Rechtglaubige gedrucket hat: wie erwehnte Kirch mit der Zeit auß der Roͤm.
Kaͤyſer Vormundſchafft getretten/ vnd ſich ſelbſt regieret; auch in Weltlicher Regierung Maß vnd Ziel vorgeſchrieben/ mit zu Rath geſeſſen/ vnd theil an der Verwaltung bekommen; die Kayſer vnd Koͤnige/ Fuͤrſten vnd Herrn/ neben den regierenden Biſchoffen vnd Abten/ zu jhren trewgehorſamen Soͤhnen geſalbet vnd angenommen: wie Perſien ſich von Anfang abgeſondert/ vnd die vbrige Morgenlaͤnder/ ſampt einem guten Theil in Europa vnd africa vom Tuͤrcken/ dem Ertzfeind/ verſchlingen laſſen; alſo daß die Abendlaͤnder allein bey dem Roͤm.
Stuel geblieben/ ob ſchon jederweilen der einfaͤltige Poͤbel in dem Gebierg zwiſchen Jtalien/ Teutſchland vnd Franckreich/ auch in den Graͤntzen deß Koͤnigreichs Navarren/ zwiſchen Franckreich vnd Spanien/ ſich wieder die Kirch vffgelehnt/ vnd den Gehorſam verſchworen/ etliche Graven vnd Edele deßwegen in Harniſch gebracht/ vnd groſſe Verbitterung ja Blutvergieſſen verurſachet; Sintemal ſolches Beginnen geſchwind/ wie ein Fewr im Stroh verloſchen.
Wir auch vor das allerletzte geſehen/ was vor Abendtheur Engelland/ Franckreich vnd Boͤhmen im Kirchenweſen abgeben/ vnd wie ſich alles zu dem erſten Teutſchen Religions Krieg vnd Frieden angeſponnen/ muͤſſen wir auch wiſſen/ wie es ſich außgewircket/ vber lange Zeit wider außgebrochen/ vnd nachmalen geſtillet habe.
Wann wir nun zu ruck gedencken/ was groſſer Mühe es gekoſtet/ biß die Roͤm.
Kaͤyſer vnd Staͤnde deß Reichs die Cleriſey wegen jhrer Perſonen vnd Guͤtern ledig vnd frey gezehlet/ auch off die Inveſtituren vnd Belehnungen mit dem krummen Stab verziehen; kan man leicht erachten/ daß obere/ mitlere vnd vntere vnter den Weltlichen ſolches vor ein Verluſt gehalten/ vnd auß Mißgunſt oder Regierſucht nicht wenig gedacht/ der Cleriſey die Fluͤgel zu beſchneiden/ vnd die Schwingfedern außzuropffen.
Darumb durch hechelten die Poeten erſtlich die Weltliche (oder Heydniſche) Wiſſenſchafft/ nach den dreyen Hauptſprachen/ vnd erwieſen/ daß die Cleriſey nicht viel weiter ſtudierte/ als nur die Roͤmiſche Sprach/ in welcher der Gottesdienſt allein ſich verrichtete/ erforderte zwar nicht gruͤndlich/ vnd nach der Zierlichkeit/ ſondern oben hin/ eine Bull vnd Inveſtitur zuverſtehen; kamen darnach vff das Leben/ vnd mutzten jeden Fehltritt hoch auff; vnd bald vff die Lehr der Gottſeligkeit.
Dieweil aber die gantze Cleriſey in guter Ordnung vnd Verfaſſung ſtunde/ gleich wie ein Kriegsheer im Felde/ vnd vnerſchoͤpffliche Mittel in Handen hielte/ crſpintiſirte die Weltweißheit dieſen Kriegs- Liſt/ den Krieg vff deß Feindsboden/ mit deß Feinds eygenen Geldern zu fuͤhren.
Dann wann die Cleriſey jhre Clauſen vnd Cloͤſter/ ſampt allen Jntraden/ ſo zu nothwendiger Vnterhaltung deß Lebens/ vnd zu vnvmbgaͤnglicher Gegenverfaſſung erfordert werden/ muͤſte im Stich laſſen/ wuͤrde die eine Schaal an der Wage nur deſto leichter/ vnd die andere nur deſto ſchwerer.
Eben als etwan die Hollaͤnder eine Spaniſche Silberfloth erobert/ jhre Soldateſca darmit beſoldet/ vnd den Spaniſchen das Nachſehen gelaſſen.
Noch eraͤugnen ſich andere Kriegsliſte vnd Rencke/ daß ein jeder ſein Wiederparth ſucht zu ſchwaͤchen/ vnter anderm auch vff Antonii Triumviti Manier/ der deß Lepidi gantzes Heer/ ſo wieder jhn zu Feld lage/ an ſich gezogen.
Dann alſo gab es ſehr viel Vberlauffer/ zumal wann Renten vnd Prebenden folgeten/ vnd mitgiengen.
Darzu dann waidlich geholffen/ daß man die Cleriſey in Verdacht-Veracht- vnd Verſchmaͤhung gebracht.
Jener Edelmann hatte ſein Windſpiel/ welches aber in deß Meyers Hauß/ vnd bey andern Nachbarn pflegte Vnfug anzuſtellen/ in den Kuͤchen vffzuraumen/ was vnter den Fuͤſſen ſtehen blieben/ die Toͤpffe bey dem Fewer kuͤnſtlich vmbzuziehen/ die heiſſe Bruͤhe außzugieſſen/ vnd mit dem halbgeſottenen Fleiſch an ſtatt deß Wildpraͤths darvon zuſtreichen; ja wol den kalten Braten in dem Schanck zu ſpuͤhren/ vnd nach Beſchaffenheit auß dem Lager zu treiben.
Vnd dieſen Verdruß dorffte kein Menſch/ wegen deß Edelmanns vnd ſeiner Diener rechen.
Dochbeſprache ſich der Meyer mit ſeinem Schwager Hanſen/ es ſolte niemand von den jhrigen einigen Streich vff das Windſpiel thun/ ſondern vnter der Hand die Nachbarn berichten/ das Windſpiel waͤr raſend.
Wie bedacht/ ſo geſchehen; das Windſpiel wurd in ein ander Termeney gejagt/ vnd vff ſolchen Ruff von den Nachbarn im andern Dorff erſchlagen.
Das heiſt/ ich wil dir kein Leyds thun; nur ein boͤſen Namen machen.
Alſo war ſchier nichts zu ſagen/ als von der Pfaffen Geitz/ Hochmuth/ vnd vppigem Leben; vnd daß ſie mehr nach der Schaͤfflein Wolle/ als nach derſelben ewiger Wolfarth trachteten.
Wie nun jedes vernuͤnfftiges Vorhaben einen Schein muß tragen/ ohne welchen auch die beſte Müntz verwürfflich/ vnd hingegen die falſche vermittels deſſelben gangbar wird; alſo war es vmb eine Reformation der Kirchen zu thun/ alſo ſuchte man herfuͤr/ was ber Zeiten der wiederſpaͤnſtigen Keyſere vnd Baͤpſten Schrifft- vnd muͤndlich/ vff Reichstaͤgen vnd ſonſten etwan vff die Bahn kommen/ vnd laͤngſt abgehandelt geweſen; alſo wuſte ein jeder zu tadeln/ was erverſtund/ vnd was er nicht verſtund/ wie Apellis deß Mahlers Schuſter/ der nicht nur vber die Pantufflen/ ſondern auch vber die Kleydung/ welches dem Schneider allein zukompt/ vrtheilen wollen.
Die Weltliche/ von der Roͤm.
Kirchen abtruͤnnige Fuͤrſten geſtatteten den abtruͤnnigen Prieſtern vnd auß geloffenen Moͤnchen/ wie ſie vnterrichtet waren/ die Ehe: vnd weil ſie ſich beſorgten/ die ordentliche Prebenden würden endlich gar zergehen/ wann jeder Prieſter ſeines Orths Jntraden nach Belieben verwalten/ alieniren/ oder vff ſeine Kinder bringen ſolte:
Darumb lieſſen ſie den Obern/ als Abten vnd Biſchoffen/ nichts mehr folgen/ vnd nenneten ſich Erbkaſtenvoͤgte/ vnterfiengen das jus patronatus, vnd gaben den Prieſtern/ was ſie wolten/ nahmen zu ſich was ſie konten.
Sie entſchuldigten ſich zwar immerzu gegen dem Keyſer/ Es wuͤrden die Stifftungs Guͤter zu keinem andern Ende angegriffen oder verwendet/ als zur Vnterhaltung der Armen/ vnd der jenigen Perſonen/ ſo die Gottſeligkeit vbeten/ vnd in den Poͤbel pflantzeten.
Vnd mag wol ſeyn/ daß es Anfangs deß Abfalls nicht anderſt hergegangen/ dieweil ſolche Fuͤrſten jhren Stand gefuͤhret/ eh ſie das geringſte von den Kirchengütern an ſich gezogen/ ja in deme ſie noch taͤglich Stifftungen gethan/ vnd von den Kammerguͤtern der Cleriſey immerdar zugelegt.
Das Haupt der Cleriſey der Bapſt zu Rom/ verſtunde ſehr wol/ was die abtruͤnnige im Schild fuͤhrten/ auch wozu die annoch gehorſame ſich leichtlich koͤnten verlocken laſſen; vnterfieng derowegen eine Reformation/ allen Klagen ein End zu machen/ vnd den Scheinmantel abzunehmen/ welches Werck/ wie die Kirchen Hiſtorien bezeugen/ biß dahin vnmuͤglich/ nicht an- vnd vor ſich ſelbſt/ ſondern zuerlangen/ vnd in den Gang zubringen/ geweſen.
Dannoch wolte der Bapſt ſeinem Verſprechen/ ſo er durch Vergerium gegen den abſonderlichen Staͤnden in Teutſchland/ vnd Schrifftlich/ auch muͤndlich/ nach dem Exempel ſeiner Vorfahren vorgelegt/ vnd bethewret/ ein Genuͤgen thun; vnd verordnet zu dieſem Reformationswerck Neun Perſonen/ als ein Herꝛn der Gottſeligkeit/ auß allen Praͤlaten/ mit ſondericher Beaidigung/ vnd Eyffer/ daß ſich jedermaͤnniglich daruͤber verwunderte/ aber auch vngleich vrtheilte/ ſintemal kein Menſch ſein eygen Angeſicht/ als nur im Spiegel beſchawen kan; eines andern Angeſicht aber frey ſihet vnd betrachtet.
Die Namen der neun Praͤlaten ſind/ Gaſpar Cardinalis Contarenus, Iohannes Petrus Cardinalis Theatinus, Jacobus Cardinalis Sodoletus, Reginaldus Anglicꝰ, Federicus Archiepiſcopus Salernitanus, Hieronymus Archiepiſcopus Brunduſinus.
Johannes Matthæus Epiſcopus Veronenſis, Gregorius abbas S. Gregorii Venetiis, & Frater Thomas, Magiſter Sacri Palatii.
Was nun dieſe Neun vor tieffſinnige Gedancken bekommen/ was ſie vor Mühe vnd Arbeit angewandt/ muß man an der Schrifft/ ſo ſie jhrem vffgetragenen Ampt ein Genuͤgen zu thun/ dem Bapſt vberreicht/ erkennen vnd ermeſſen.
Allerheiligſter Vatter/ ſprechen ſie/ Es fehlet weit/ daß wir mit Worten ſolten außſprechen koͤnnen/ was groſſer Danck die gantze Chriſtenheit Gott dem Allerguͤtigſten vnd groͤſſeſten ſagen ſoll/ weil er E. H. zu dieſer Zeit zum Bapſt/ vnd zum Hirten ſeiner Herde geſetzt/ vnd dieſen/ ſo E. H. haben/ guten Sinn gegeben; alſo daß wir auch die Hoffnung/ ſolchen Danck nur mit vnſerm Nachſinnen zuerreichen/ verlichren.
Dann derſelbe Geiſt Gottes/ durch welchen die Veſte der Himmeln beſtehet (wie der Prophet ſagt) hat beſchloſſen/ die wanckende/ ja gantz zerfallene Kirch Chriſti/ mit Vnterlegung E. H. Hand/ vor endlichem Vntergang/ wie wir ſehen/ zuverwahren/ vnd dieſelbe zur vhralten Hoheit zuerheben/ auch in vorigen Glantz wider zuſetzen:
Deſſen ein zumal gewiſſes Abſehen nehmen koͤnnen wir/ denen E. H. ordentlich anbefohlen/ daß wir weder E. H. eygenen/ noch eines andern Nutzen beachtende/ die jenige Mißbraͤuche/ nemblich die ſehr ſchwehre Kranckheiten/ an welchen die Kirch Gottes von langer Zeit hero/ vnd fuͤrnemblich dieſer Roͤmiſche Hooff/ liegt/ E. H. anzeigen wolten/ weil durch ſelbe Mißbraͤuche ſchier nahe geſchehen/ daß bey denen/ mit der Zeit vnd allgemach vberhand nehmenden toͤdlichen Gifftkranckheiten/ dieſer grundverderbliche Schad/ den wir vor Augen ſehen/ herein gebrochen.
Vnd weil E. H. vom Geiſt Gottes vnterricht/ welcher (wie auguſtinus ſagt) in den Hertzen/ ohne das rauſchende Wort redet/ den Anfang alles dieſes Vnheils ſehr wol verſtunde/ daß etlichen Baͤpſten/ E. H. Vorfahren/ die Ohren gejuckt (wie der Apoſtel Paulus ſpricht) die jhnen Lehrer nach jhrem eygenen Luſt zuſammen gebracht/ nicht von jhnen zu lernen/ was zu thun waͤr/ ſondern durch derſelben Fleiß vnd Verſchlagenheit einigen Weg zu finden/ dadurch erlaubt waͤr/ was jhnen in Sinn kaͤme.
Daher iſt es ſo weit/ weil ohne das die Schmeicheley an alle Hoheit/ wie der Schatte an den Leib ſich haͤngt/ vnd die Warheit allzeit ein ſehr ſchwehren Zutritt zu hoher Potentaten Ohren gehabt/ daß alſo bald Doctores herfuͤr getretten/ die den Baͤpſten die Herꝛſchafft aller Præbenden zugeſchrieben: vnd wann ein Herꝛ mit Recht verkauffe was ſein iſt/ erfolge nothwendig daß der Bapft keine Simoney/ oder verbottene Kraͤmerey der Geiſtlichen Sachen begehen koͤnne: alſo daß deß Bapſts Will/ wie er auch nur beſchaffen/ ein Richtſchnur ſeines Thuns vnd laſſens ſey.
Dannenhero auſſer allem Zweiffel ſich ſchlieſſe/ daß was jhm beliebig auch erlaubt waͤr.
Auß dieſem Brunnen/ heiliger Vatter/ ſind/ wie die Kriegsknechte vor Zeiten auß dem hoͤltzern Pferdt zu Troja, ſo viel Mißbraͤuche in die Kirch Gottes mit hauffen/ neben ſo gar ſchwehren Kranckheiten eingeriſſen/ durch welche wir ſie jetzund ſchier biß an Verzagung alles Heyls/ kranck ſehen liegen/ daß auch der Ruff von ſolchen Sachen ſich biß zu den Vnglaubigen auß gebreitet hat.
E. H. wolle denen/ ſo es wiſſen/ Glauben zuſtellen/ daß gedachte Vnglaubige fuͤremblich vmb dieſer Vrſachen Willen die Chriſtliche Religion verlachen: Sintemal durch Vns/ durch vns ſprechen wir/ der Nam Chriſti vnter den Voͤlckern verlaͤſtert wird.
Es haben aber E. H. Allerheiligſter/ vnd zwar mit recht Allerheiligſter Vatter/ die vom Geiſt Gottes vnterwieſen/ neben derſelben alten Klugheit geſehẽ/ als E. H. dieſes jhr ließ zum allerhoͤchſten angelegen ſeyn/ damit die Kirch Chriſti/ ſo E. H. zu verſorgen/ nach geheylter Schwachheit zu guter Geſundheit wider gelangen moͤcht/ vnd zwar recht vnd wol geſehen/ daß man mit der Artzney an dem jenigen Orth muͤſſe anfahen/ da die Kranckheit erſtlich her entſtanden/ vnd wil/ zu folge deß Apoſtels Pauli Lehr/ ein Verwalter vnd nicht ein Herꝛ/ ja ein getrewer von dem Herꝛn erfunden werden; auch jenem Knecht folgen/ den der Herꝛ im Evangelio vber ſein Hauß geſetzt/ daß er dem Geſinde jhre Nahrung zu rechter Zeit gebe/ hat auch deß wegen beſchloſſen/ daß ſie nicht wil/ was nicht geziembt/ auch nicht koͤnnen mag/ was ſie nicht ſoll koͤnnen.
Zu dem End haben E. H. vns zu ſich beruffen/ die wir zwar vnerfahren/ vnd einem ſo groſſen Werck nicht gewachſen/ doch nicht wenig/ ſo wol zu E. H. Ehr vnd Herꝛlichkeit/ als fuͤrnemblich zu Verbeſſerung der Kirchen Chriſti/ geneigt ſind.
Vnd vns mit ſehr beweglichen Worten anbefohlen/ alle dieſe Mißbraͤuche zu verzeichnen/ vnd E. H. vorzutragen: auch vns hoͤchlich erinnert/ wie wir wegen dieſes vns auff getragenen Ampts dem Allerhoͤchſten GOtt Rechenſchafft thun wuͤrden/ da wir es fahrlaͤſſig vnd vntrewlich verrichteten.
Vber diß/ damit alles deſto frey muthiger vnter vns ablauffen kan/ vnd E. H. außfuͤhrlicher Bericht von vns haͤtten/ mit einem thewren Eyd verbunden/ neben angehaͤngter Straff deß Kirchenbanns/ keinem Menſchen von dieſem vnſerem Ampt/ nichts zuentdecken.
Haben derowegen E. H. Befehl zu Gehorſam angenommen/ vnd dieſe Kranckheiten in muͤglichſter Kuͤrtz/ ſampt derſelben Artzneyen/ ſo viel vnſer Verſtand immer erreichen moͤgen/ zuſammen getragen.
Es werden aber E. H. nach dero beywohnender Guͤte vnd Weißheit alles verbeſſern vnd vollziehen/ wo wir nach vnſere Wenigkeit verſtoſſen haͤtten.
Auff daß wir nun alles in gewiſſe Schrancken ſpannen/ haben wir/ weil E. H. beydes ein Fuͤrſt dieſer Landſchafften/ die der Kirchengebieth vnterworffen; vnd der allgemeinen Kirchen Bapſt/ auch Roͤm.
Biſchoff iſt/ vns vorgenommen/ von deme/ was dieſes Fuͤrſtenthumb der Kirchen angeht/ (das wir von E. H. Prudentz ſehr wol regiert ſehen) nichts zu ſagen: wollen nur das jenige/ was das Ampt deß allgemeinen Bapſts anlangt/ neben etlichen Stuͤcken/ von deß Roͤm.
Biſchoffs Verwaltung beruͤhren.
Halten aber darfuͤr/ Allerſeligſter Vatter/ dieſes muͤſſe vor allem andern Platz finden/ als Ariſtoteles in ſeinen Staadsregeln ſagt/ daß/ wie bey einer jeden Republick/ alſo auch in dieſer Geiſtlichen Verwaltung der Kirchen Chriſti/ man dieſes Geſatz vor allen Dingen beobachte/ nemblich daß die Geſaͤtz/ ſo viel immer muͤglich gehalten werden.
Daß wir auch nicht meynen/ wir moͤgen in den Geſaͤtzen/ als nur auß tringenden vnd noͤthigen Vrſachen nachgeben.
Dann es kan kein verderblicher Gewonheit bey einer Republick einſchleichen/ als dieſe Vnachtſamkeit der Geſaͤtz/ welche Geſatz vnſere Voreltern wollen heilig gehalten ſeyn/ deren Macht ſie auch aller Ehren werth/ vnd Goͤttlich genennet.
Dieſes alles wiſſen E. H. Allerguͤtigſter Bapſt; ſie haben es vorlaͤngſt/ bey den Weltweiſen vnd Schrifftgelehrten geleſen.
Wir achten aber ein ander Stuͤck dieſem obigen nicht nur ſehr nahe/ ſondern auch weit vorzuziehen/ vnd noͤthiger/ Es ſey dem Bapſt vnd Chriſti Statthalter bey dem Gebrauch deß Ampts der Schluͤſſeln/ deß Ampts ſagen wir/ das jhm von Chriſto aufferlegt iſt/ nicht erlaubt/ einigen Nutzen zu ſuchen.
Dann alſo laut Chriſti Befehl/ vmbſonſt habt jhrs empfangen/ vmbſonſt ſolt jhrs geben.
Wann nun dieſes zu vorderſt geſetzt iſt/ vnd E. H. vor die Kirch Chriſti ſolche Sorg traͤgt/ daß ſie ſehr viel Diener gebraucht/ durch welche dieſelbe jhre Sorg getrieben wird.
Solche aber alle zu der Cleriſey/ oder zu dem Geiſtlichen Stand gehoͤren/ denen der Gottesdienſt iſt anbefohlen/ fuͤrnemblich die Prieſter/ vnd zum allervorderſten die Pfarrer/ vnd vor ſolchen allen die Biſchoffe:
Wann derowegen ein ſolch Regiment recht fortgehen ſoll/ muſte man ſich zum erſten bemuͤhen/ daß dieſe Diener zu jhrem Ampt/ ſo ſie verwalten ſollen/ tauglich ſeyen.
1. Der erſte Mißbrauch bey dieſem Stuͤck befind ſich in Verordnung der Cleriſey/ vnd fuͤrnemblich der Prieſter/ da man keine Sorg gebraucht/ kein Fleiß anwendet/ alſo daß allenthalben die aller vnerfahrnſte GEſelln/ von verachteſtem Stamm vnd Herkommen/ von boͤſen Sitten verruchte/ allzu Junge/ zu der H. Orden/ vnd fuͤrnemblich zu dem Prieſterthumb/ zu dem Zeichen/ ſprech ich/ durch welches Chriſtus zum hoͤchſten wird vorgeſtelt/ zugelaſſen werden.
Hierauß erwachſen vnzehlige Aergernuß/ Verachtung deß Geiſtlichen Stands/ vnd nicht nur geringer Andacht bey dem Gottesdienſt/ ſondern ſchier gaͤntzlicher Abgang deſſelben.
Darumb halten wir vor das allerbeſte/ wann E. H. anfaͤnglich in dieſer Statt zu dieſem Werck zween oder drey Prelaten/ ſo gelaͤhrte vnd fromme Maͤñer waͤren/ verordnete/ vff die Vnordnung der Geiſtlichen acht zu geben: auch allen Biſchoffen/ neben angehaͤngter Straff der Cenſur dergleichen in jhren Kirchſpielen zuthun anbefehle.
Daß auch E. H. nicht geſtatte/ daß einiger anderſt/ als von ſeinem Biſchoff/ oder mit Verguͤnſtigung der Deputirten in der Statt/ oder ſeines Biſchoffs/ beruffen werde; daß auch vber diß ein jeder Biſchoff in ſeinen Kirchen ein Magiſter oder Hochgelaͤhrten halte/ von welchem die junge Cleriſey in der Schrifft/ vnd in guten Sitten/ wie ſolches die Rechten verordnen/ vnterwieſen werde.
2. Ein ander ſeht ſchwehrer/ nachdencklicher Mißbrauch befind ſich bey Verleyhung der Geiſtlichen Prebenden/ fuͤrnemblich der Pfarꝛen/ vnd am allermehrſten der Biſthumber/ da der Gebrauch vberhand genommen/ daß man die Perſonen/ ſo die Prebenden erlangen/ nicht aber die Herde Chriſti/ vnd die Kirch verſorgt.
Darumb ſoll man bey Verleyhung ſolcher Prebenden/ der Pfarꝛen ſprech ich/ aber zuvorderſt der Biſthumber ſorgen/ daß ſie frommen vnd gelaͤhrten Maͤnnern verliehen werden; vnd ſolches darumb/ damit ſie ſelbſt/ ohne eines andern Zuthun/ ſolche Aempter/ darzu ſie verbunden/ verwalten moͤgen.
Vber diß/ auch ſolchen/ die vermuthlich ſich an den Orth ſetzen werden/ dannenhero ſoll man keinem Jtalianer eine Prebend in Spanien/ oder in Groß Britannien/ noch hingegen/ geben.
Welches man/ ſo wol bey den Collaturen oder Verſehungen/ wann ſie durch Sterbfall ledig werden/ als bey dem Vberlaſſen/ da man jetziger Zeit nur allein vff den Willen deß Abgetrettenen/ vnd darneben vff nichts anders ſihet/ beobachten ſoll: vnd hielten dafuͤr/ wann einer oder mehr vffrichtige Mann vber ſolche Vberlaſſungen geſetzt waͤr/ es ſolte wol gerathen.
3. Ein ander Mißbrauch/ wann Prebenden verliehen/ oder andern vberlaſſen werden/ iſt eingeſchlichen/ daß man Penſionen oder Einkommen vff derſelben Fruͤchten vnd Nutzen ſetzt/ Ja daß der Abgetrettene jederweilen die gantze Nutzbarkeit jhm vorbehaͤlt.
Jn welchem Stuͤck dieſes in acht zu nehmen/ daß man auß keiner ander Vrſach/ vnd nach keinem andern Recht die Penſionen nicht mag ſetzen/ als zu etlichen Allmoſen/ die man zu milten Sachen/ vnd den Duͤrfftigen beſcheiden ſoll.
Dann die Einkommen ſind mit der Prebend verbunden/ wie der Leib mit der Seel.
Darumb gehoͤren ſie auß jhrer Natur vnd Eygenſchafft deme/ ſo die Prebend hat/ auff daß er von denſelben koͤnne ehrlich/ vnd nach ſeinem Stand leben/ vnd zugleich die Außlagen zu dem Gottesdienſt ertragen/ Kirchen vnd Geiſtliche Gebaͤw handhaben/ was aber vbrig iſt/ zu milten Sachen anwende.
Dann dieſes erfordert ſolcher Gefaͤll Natur vnd Eygenſchafft.
Wie aber in dem Lauff der gantzen Welt die allgemeine Natur jederweilen etwas der Zuneygung derſelben allgemeinen Natur zu wieder thut/ alſo geſchichts bey dem Bapſt/ daß er/ der ein allgemeiner Vatter der Kirchenguͤter iſt/ wann er ſihet/ daß einiges Theil/ der Gefaͤll/ ſo zu milten Sachen ſolten gebraucht werden/ oder daß ein Theil zu einigen andern milten Sachen beſſer zu gebrauchen waͤre/ kan er auſſer allem Zweiffel ſolches thun.
Darumb kan er mit gutem Recht ein Gefaͤll ſetzen/ einem Duͤrfftigen/ ſonderlich einem Geiſtlichen zuhelffen/ damit derſelb ein ehrlich Außkommen/ nach ſeinem Stand habenmoͤge.
Jſt derowegen ein groſſer Mißbrauch/ daß man alle Gefaͤll hinterhaͤlt/ vnd daß man alles wegnimbt/ was zu dem Gottesdienſt/ vnd Vnterhalt deſſen/ ſo die Prebend hat/ gegeben ſolt werden:
Vnd deßgleichen/ daß man den reichen Geiſtlichen/ die von jhren Gefaͤllen/ ſo ſie haben/ wol vnd ehrlich leben koͤnnen/ nichts nimbt/ iſt gewißlich auch ein groſſer Mißbrauch/ der mit dem vorigen wider abgehen ſoll.
4.
Auch lauffen viel ander Mißbraͤuch bey Vmbwechſelung der Prebenden mit vnter/ wann man Vertraͤge auffricht/ welche alle vnter die Geiſtliche Kraͤmerey gehoͤren/ vnd kein ander Abſehen als den Gewinn haben.
5. Noch ein andern Mißbrauch iſt gaͤntzlich abzuſchaffen/ welcher bey dieſem Hooff/ durch etlicher Spitzkoͤpffe Verſchlagenheit allbereit in Schwang kommen.
Dann da in einem gewiſſen Geſatz verſehen/ daß die Prebenden durch Teſtament oder letzten Willen nicht moͤgen verſchafft werden/ weil ſie nicht deß Abſterbenden/ ſondern der Kirchen ſind/ vnd zwar auß dieſer Vrſach/ damit das Geiſtliche Gut vor alle Frommen gemein erhalten/ nicht aber eines oder deß andern Eygenthumb wurde; hat Menſchliche/ nicht aber Chriſtliche Witz ſehr viel Wege/ dieſem Geſatz zu Nachtheil erfunden.
Dann es werden Biſthumb vnd andere Prebenden abgetretten/ vnd erſtlich der Zutritt vorbehalten/ da man noch hinzuſetzt/ auch den Vorbehalt der Gefaͤll/ vnd noch die Collatur der Prebenden.
Vber diß beſchwehret man den Vorbehalt der Verwaltung/ vnd wird vff ſolche Weiſe ein Biſchoff/ der kein Biſchofflich Recht hat; vnd ein ander/ dem alle Biſchoffliche Rechten geziemen/ doch nicht zu einem Biſchoff gemacht.
Hie moͤgen E. H. ſehen/ wie weit dieſe Schmeichelhafft Lehr gegangen; dadurch es dahin kommen/ daß einer/ was jhm nur beliebt/ thun mag.
Vnd lieber/ was iſt es anders/ als einen Erben in die Prebend ſetzen.
Noch hat man neben dieſem ein andern Betrug erfunden/ wann man nemblich den Biſchoffen vff jhr Begehren Coadjutorn oder Mithelffer gibt/ die weniger als ſie ſelbſt taugen; alſo daß einer/ er wolte jhm dann ſelber die Augen außſtechen/ klaͤrlich ſihet wie vff ſolche Weiſe der Erb eingeſetzt wird.
6. Deßgleichen iſt ein vhralt Geſatz/ ſo Bapſt Clemens ernewert/ daß der Prieſter Soͤhne jhrer Vaͤtter Prebenden nicht haben moͤgen/ auff daß nemblich ſolcher Geſtalt/ was gemein iſt/ nicht Eygenthumb werde.
Doch geſchicht/ wie wir vernehmen/ bey dieſem hochheiligen Geſatz/ Nachlaß.
Wir wollen nicht verſchweigen/ was ein jeder verſtaͤndiger Mann bey ſich ſelbſt wird vor mehr dann wahr befinden/ nemblich daß kein ander Ding die Cleriſey ſo verhaſſt gemacht; daher ſo viel Vffruhren entſtanden/ vnd noch zugewarten/ als eben dieſe Enteuſſerung der Geiſtlichen Gefaͤll/ ſo nicht mehr gemein/ ſondern Eygenthumb werden.
Hiebevor ſtund jederman in guter Hoffnung/ jetzt hat mans dahin gebracht/ daß man daran verzweiffelt/ vnd die Zungen wider dieſen Stuel ſchaͤrpffet.
7. Ein ander Mißbrauch iſt bey den Expectativen, oder Wart- vnd Vorbehaltsbriefen der Prebenden/ dadurch beydes Anlaß geben wird/ eines andern Tod zubegehren/ vnd denſelben gern zuvernehmen.
Auch wird der euſſerſte Zutritt den Wuͤrdigſten verſchlagen/ wann eine Stell ledig kompt/ vnd Vrſach zu zancken gibt/ wir meynen/ man ſol ſolches alles abſchaffen.
8. Ein ander Mißbrauch hat ſich durch gleiche Verſchlagenheit funden.
Dann es ſind etliche Prebenden nach dem Recht/ werden auch genannt Incompatibel, oder gantz abſonderlich/ durch deren Namen vnſere Voraͤltern ſelbſt vns wollen andeuten/ daß ſie einer Perſon nicht ſollen zugleich verliehen werden:
Heut zu Tag wird nicht nur in zweyen/ ſondern in mehren/ fuͤrnemlich in Biſchthummern Nachlaß geben.
Dieſe Gewonheit/ die nur auß Geitz vberhand genommen/ ſoll man auch vnſers Erachtens/ fuͤrnemlich in den Biſchthummern abſchaffen.
Vnd was ſoll die Verein der Prebenden auff eines einigen Menſchen Leben?
Auff daß/ nemlich dieſelbe Menge der Prebenden nicht hindere/ an Erlangung der abſonderlichen Prebenden: iſt dann dieſes nicht dem Geſetz rechtſchaffen die Naaſe gedrehet?
9.
Auch hat ein ander Mißbrauch den Schwang genommen/ daß den hochwuͤrdigſten Cardinaͤlen Biſchthummer/ vnd zwar nicht eines allein/ ſondern mehr/ verlichen oder anbefohlen werden/ welches/ allerſeligſter Vatter/ wir hochwichtig in der Kirchen Gottes achten.
Erſtlich zwar/ weil das Cardinal- Ampt vnd das Biſchoffliche Ampt nicht beyeinander ſtehen.
Dann deß Cardinals Ampt iſt/ daß er E. H. zur Hand ſtehe/ die allgemeine Kirch zu regieren:
Aber deß Biſchoffs Ampt erfordert/ daß er ſeine Herde/ welches er nicht wol/ noch wie er thun ſoll/ leyſten kan/ wann er nicht bey ſeinen Schaaffen/ wie ein Hirt bey der Herde/ wohnet.
10. Vber dieſes/ heiliger Vatter/ hindert dieſer Gebrauch mit dem Exempel ſchaͤdlicher Weiß.
Dann/ wie wird dieſer heilige Stul an andern Perſonen den Mißbrauch koͤnnen richten vnd verbeſſern/ wann derſelbe an ſeinen fuͤrnehmſten Gliedern geduldet wird?
Wir meynen auch/ nicht daß jhnen/ weil ſie Cardinaͤl ſind/ deſto mehr/ ſondern eben darumb weit weniger erlaubt ſey/ das Geſetz zuvberſchreiten.
Dann jhr Leben ſoll andern ein Geſetz geben.
Auch iſt es nicht rahtſam/ daß man es nicht macht/ wie die Phariſeer/ die reden vnd thun nicht:
Dahingegen Chriſtus mit dem Thun angeſangen/ vnd hernach gelehret hat.
Auch ſchadet ſolcher Gebrauch mehr dann ſonſten/ wann man in Kirchenſachen zu Raht ſitzet.
Dann dieſe Verguͤnſtigung vnterhelt den Geitz zu dem/ ſo bewerben ſich die Cardinaͤl bey Koͤnigen vnnd Fuͤrſten vmb die Biſchthummer/ vnd hangen hernach eben deßwegen denſelben an: Koͤnnen auch jhre Meynung nicht frey außſagen/ ja/ wann ſies koͤnten vnd wolten/ würden doch jhre/ durch Zuneygung verwuͤrrete Gemuͤhter ein Vrtheil ſchoͤpffen vnnd betriegen.
Vnd wolte GOtt/ daß dieſe Gewonheit deßwegen fiele/ vnd den Cardinaͤlen allen gleiche Verſehrung geſchehe/ nach jhrer Wuͤrde ehrlich zuleben/ welches wir leicht thunlich erachten/ wann wir den Mammonsdienſt nur ablegen/ vnd Chriſto allein dienen wolten.
11. Wann nun dieſe Stuͤcke/ welche die Beſtellung Ew. Heil. Diener betreffen/ durch welche/ als Werckzeuge/ der Gottesdienſt beydes wol verſchen/ vnd das Chriſtenvolck in Chriſtlichem Leben wol vnterwieſen vnd regiert kan werden/ verbeſſert ſind/ muͤſſen wir ferners zu deme ſchreiten/ was die Regierung deß Chriſtenvolcks angehet.
Jn welchem Handel/ allerſeligſter Vatter/ jener Mißbrauch zuforderſt vnd vor allem andern zuverbeſſern/ daß nemlich die fürnehmſte Biſchoffe/ vnd auff der Reyhe die Erſten/ darnach die Pfarꝛer von jhren Kirchſpielen/ es geſchehe dann auß jrꝛgend einer wichtigen Vrſach/ nicht abweſend ſeyen/ ſondern/ daß ſie ſich ſetzen/ fuͤrnemlich die Biſchoffe/ wie geſagt:
Dieweil ſie der jhnen anbefohlen Kirchen-Braͤutigam ſind.
Dann/ was kan/ bey dem vnſterblichen GOtt/ ein Chriſten Menſch mehr elendlichers ſehen/ wann er die Chriſtenheit durchwandert/ als ſolche einſame Kirchen.
Es ſind ſchier alle Hirten von jhren Herden gewichen/ man hat ſchier alles den Miedlingen vertrawet.
Derhalben muͤſte man den Biſchoffen für andern/ darnach den Pfarrern/ ſo bey ihrer Herden nicht ſind/ nicht nur ein groſſe Straaff deß Verweiß aufflegen/ ſondern/ daß auch die Abweſende keine Gefaͤll ſolten ziehen/ es haͤtten dann die Biſchoffe von Ew. Heiligkeit/ vnnd die Pfarꝛer von jhren Biſchoffen/ deſſen Verguͤnſtigung auff ein kurtze Zeit erlangt.
Hieruͤber mag man etliche Geſetz/ vnd etlicher Concilien Schluß leſen/ darinn verſehen/ daß keinem Biſchoff erlaubt ſey/ von ſeiner Kirchen vber drey Sontage außzubleiben.
12.
Auch iſt diß ein Mißbrauch/ daß ſo viel hochwuͤrdigſte Cardinaͤl von dieſem Hof abweſend/ im geringſten nichts thun/ was der Cardinaͤl Ampt erfordert/ darumb/ ob ſchon vielleicht nicht alle/ weil wir vor rahtſam erachten/ daß jhrer etliche in jhren Landſchafften ſich auffhalten; ſintemal durch ſie/ als durch Wurtzeln/ ſo ſich durch die gantze Welt hin vnd her außſtrecken/ die Voͤlcker an dieſem Roͤmiſchen Stul erhalten weꝛden/ doch den mehrerntheil Ew. Heil. gen Hoff/ daſelbſt zu reſidieren/ beruffen ſolte.
Dann auff dieſe Weiß wuͤrde neben dem ſie jhr Cardinalsampt verſehen/ auch das Anſehen deß Hoffs vermehret; auch erſtattet/ wann dem ſelben etwas durch Abzug vieler Biſchoffen/ die ſich zu jhren eygenen Kirchen begeben haͤtten/ ſolte abgangen ſeyn.
13. Ein ander groſſer Mißbrauch/ der auch gar nicht zudulden/ vnd dardurch ſich die gantze Chriſtenheit aͤrgert/ entſtehet auß den Hindernuͤſſen/ die den Biſchoffen bey Regierung jhrer Schaaffe/ fürnemlich aber bey Abſtraff- vnd Verbeſſerung der Laſterhafften vorgelegt werden.
Dann erſtlich machen ſich die boͤſe Leute/ fuͤrnemlich die Cleriſey/ von der Bottmaͤſſigkeit jhres ordentlichen Vorgeſetzten/ auff viel Wege frey.
Darnach/ wann ſie nicht befreyet/ nehmen ſie alſo bald jhre Zuflucht zu der Taxkammer/ oder auch zu der Freykammer/ Dataria genannt/ da ſie ohnverzuͤglich den Pfad zu der Vnſtraͤfflichkeit/ vnd zwar/ welches noch aͤrger iſt/ vmb baar Gelt finden.
Dieſes Ergernuͤß/ allerſeligſter Vatter/ betruͤbt die gantze Chriſtenheit ſo ſehr/ daß es mit Worten nicht genugſam außzulegen.
Daß man dann abſchaffe/ das beſchweren wir Ew. Heiligkeit bey dem Blut Chriſti/ mit welchem Er jhm ſeine Kirch erworben/ vnd ſie mit demſelben Blut gewaſchen:
Ja/ daß man dann ſolche Schandflecken abſchaffe/ durch welche/ wann jhnen einiger Zutritt bey menſchlichen Republicken/ oder Koͤnigreichen geſtattet wuͤrde/ alſo bald/ oder gleich vber kurtz alles zu Hauffen fallen ſolte/ vnd keines wegs laͤnger beſtehen koͤnte:
Gleichwol meynen wir/ es ſey erlaubt/ daß ſolche Grewel durch vns in die Chriſten Republick/ das iſt/ in die Kirch eingefuͤhret werden.
14. Einen andern Mißbrauch ſoll man an den Ordensbruͤdern verbeſſern/ weil deren viel ſo gar verſtelt ſind/ daß ſie die Welt ſehr aͤrgern/ vnd mit jhrem Exempel ſehr viel ſchaden.
Wir halten/ man ſoll alle Conventsorden abſchaffen/ doch nicht einigem vnter jhnen zu Schmach vnd Nachtheil/ ſondern durch Verbott kein newe anzunehmen.
Dann auff ſolche Weiß ſolten ſie ohne jemands Nachtheil all vergehen/ an deren Stell man gute Ordensbruͤder verordnen koͤnte.
Vor dißmal erachten wir das beſte zuſeyn/ wann alle Knaben/ die das Gelübd nicht geleyſtet/ von jhren Kloͤſtern abgewieſen wuͤrden.
15. Auch ſetzen wir dieſes zumercken vnd zuverbeſſern/ bey Beſtellung der Prediger vnd der Beichtvaͤtter/ von den Bruͤdern/ daß jhre Proͤbſte erſtlich groſſen Fleiß anwenden/ damit jene tauglich weren/ darnach/ daß man ſie den Biſchoffen vorſtelle/ als denen vor allen andern/ die Kirch zuverſorgen ſtehet/ von denen ſie ſelbſt/ oder durch taugliche Maͤnner gepruͤfft/ vnd nicht anderſt/ als auff derſelben Gutachten das Ampt zuverrichten zugelaſſen wuͤrden.
16. Wir haben droben erwehnt/ allerſeligſter Vatter/ daß keines wegs erlaubt ſey/ einigen Gewinn bey Gebrauch der Schluͤſſeln vor ſich zuſuchen; dann Chriſti Wort iſt hierinn veſt:
Vmbſonſt habt jhrs empfangen/ vmbſonſt ſolt jhrs hingeben/ welches nicht nur Ew. Heiligkeit/ ſondern alle die jenige angehet/ die dieſes Gewalts theilhafftig ſind.
Darumb wolten wir/ daß deß Stuls Geſande/ vnd Bottſchafften/ eben dieſes auch hielten.
Dann gleich wie der Gebrauch/ der nunmehr im Schwang gehet/ dieſen Stul vervnehret/ vnd das Volck betrübet; alſo ſolte/ wann das Widrige geſchehe/ dieſem Stul die groſſe Zierde heymwachſen/ vnd das Volck wunderwol erbawet werden.
17. Ein ander Mißbrauch betruͤbet die Chriſtenheit an denen Nonnen vnd Kloſterfrawen/ die der Conventsbruͤder Obacht vnterworffen ſind/ da in den mehrern Kloͤſtern offentlicher Kirchenraub/ mit jedermans groͤſtem Ergernuͤß fuͤrgehet.
Darumb wolle Ew. Heiligkeit all ſolche Obacht den Conventsbruͤdern abnehmen/ vnd befehle ſie entweder dem ordentlichen Vorgeſetzten/ oder jemands anders/ wie ſie es am beſten wird befinden.
18. Ein groſſer vnd verderblicher Mißbrauch gehet vor auff den offentlichen Schulen/ fuͤrnemlich in Jtalien/ auff welchen viel Lehrer auß der Philoſophey gottloſe Sachen vorleſen/ ja in den Kirchen ſehr gottloß zancken vnd diſputieren:
Vnd da ſchon etwas Gottſeliges vnter der Hand/ werden Goͤttliche Sachen vor dem Volck/ ohne Ehrerbietung/ verhandelt.
Darumb meynen wir/ man ſolte den Biſchoffen befehlen/ daß da offentliche Schulen ſind/ die Lehrer/ ſo leſen/ erinnert wuͤrden/ keine Gottloſigkeit in die Jugend zupflantzen/ ſondern die Bloͤdigkeit deß natürlichen Liechts in denen Fragen zu zeigen/ ſo GOtt/ die Ernewerung der Welt/ die Ewigkeit/ vnd dergleichen beruͤhren; vnd ſie vielmehr zur Gottſeligkeit anweiſen.
Deßgleichen/ daß ſie auch kein offentliche Diſputatz von dergleichen Fragen/ noch auch von ſchrifftlichen geiſtlichen Sachen/ welche gewißlich bey dem gemeinen Poͤbel viel von jhrem Anſehen verlieren/ geſtatten/ ſondern/ daß man daheym von dieſen Sachen/ vnd offentlich von andern natuͤrlichen Fragen diſputiere.
Vnd eben dieſes ſolte man allen andern Biſchoffen einbilden/ ſonderlich denen in den groſſen Staͤtten/ in welchen dergleichen Diſputatzen pflegen vorzugehen.
Bey den Druckereyen ſolte man gleichen Fleiß ſpuͤren laſſen/ vnd an alle Fuͤrſten ſchreiben/ daß ſie die Vorſehung thaͤten/ damit nicht alle vnd jede Buͤcher in jhrem Land auffgelegt wuͤrden:
Welche Obacht man den ordentlichen Vorgeſetzten geben koͤnte.
Vnd weil man jetziger Zeit den Knaben in den Schulen Eraſmi Geſpraͤch pflegt zuerklaͤren/ darinn viel Ding befindlich/ ſo die zarten Gemühter zur Gottſeligkeit abfuͤhren/ ſolte man deßwegen ſolche/ vnd alle andere dergleichen in den vnterſten Schulen zuleſen verbieten.
Dieſem nach/ was zu Vnterweiſung Ew. Heiligkeit Diener bey dieſer der allgemeinen Kirchen Vorſorg/ vnd darnach bey derſelben Verwaltung gereychen moͤgen/ ſoll noch wegen der geiſtlichen Gnaden/ welche von ewrer Seligkeit geſchehen/ gemerckt werden/ daß vber vorige Mißbraͤuch auch noch andere ſind eingefuͤhret worden.
19. Der erſte iſt an den Ordensbruͤdern/ ſo abgefallen/ vnd nach dem offentlichen Geluͤbd von jhrer Religion abtretten/ vnd erlangen/ daß ſie nicht gehalten ſind/ jhres Ordens Kleyd/ ja/ kein Wahrzeichen deſſelben/ ſondern nur ein ehrlich geiſtlich Kleyd zutragen; daß wir jetzt vom Gewinn ſtillſchweigen.
Dann wir haben ſchon von Anfang geſagt/ es ſey nicht erlaubt/ daß man auß dem Gebrauch der Schlüſſel/ vnd der von Chriſto ertheilten Gewalt/ jhm einigen Gewinn verſchaffe/ ſondern/ daß man ſich auch dieſer Gnad ſoll enthalten/ dann das Kleyd iſt ein Zeichen deß Wandels/ dannenhero es auch von Biſchoffen/ dem dieſe Abgefallene verhafft ſind/ nicht kan erlaſſen werden; ſo fern ſolte jhnen dann dieſe Gnad nicht geſtattet ſeyn/ auch nicht/ wann ſie vom Geluͤbd abgetretten/ das ſie GOtt gethan/ jhnen erlaubt ſeyn/ Prebenden/ oder Verwaltungen zuhaben.
20. Ein ander Mißbrauch iſt bey den Rentmeiſtern deß heiligen Geiſtes/ deß H. Ampts/ vnd andern dieſer Gattung/ welche die Bawren vnd einfaͤltige Leut betriegen/ vnd mit vnzehlichem Aberglauben verwickeln: Wir halten/ man ſolte ſolche Rentmeiſter abſchaffen.
21. Ein ander Mißbrauch iſt bey dem Nachlaß/ gegen einem ſo in heiligem Orden ſtehet/ daß er moͤge ein Weib nehmen.
Dieſer Nachlaß ſolte keinem nicht widerfahren/ als nur Zuerhaltung einiges Volcks/ oder Geſchlechts; da das gemeine Weſen am hoͤchſten zubetrachten were/ ſonderlich bey dieſen Zeiten/ da die Lutheraner dieſe Sach am hoͤchſten treiben.
22. Ein Mißbrauch iſt auch im Nachlaß bey Eheſtifftungen/ zwiſchen Blutsfreunden oder Schwaͤgern/ der gewißlich im andern Grad; der/ wie wir meynen/ nicht ſeyn ſolte/ es were dann auß einer wichtigen gemeinen Vrſach: Aber in den andern Graden nicht anderſt/ als auß ehrlicher Vrſach/ vnd ohne Gelt/ wie wir geſagt haben/ ſie weren dann ſchon zuvor beyſammen:
Jn welchem Fall es erlaubt were/ eine Geltſtraff vor die Loßzehlung der ſchon begangenen Suͤnde/ nach der Loßzehlung auffzuſetzen/ vnd zu milden Sachen/ in welchen Ew.
Heiligkeit Außgaben hat/ zuverordnen.
Dann gleich/ wie/ wo keine Suͤnde iſt/ bey dem Gebrauch der Schluͤſſel/ kein Gelt kan gefordert werden; alſo kan/ wo die Loßzehlung von der Suͤnde begehrt wird/ eine Geltſtraff aufferlegt/ vnd zu milden Sachen verordnet werden.
23. Ein ander Mißbrauch iſt bey Loß zehlung der geiſtlichen Kraͤmerey/ ach Elend vnd Jammer! wie maͤchtig herꝛſchet dieſes gifftige Laſter in der Kirchen Gottes/ alſo/ daß etliche ſich nicht ſchewen/ ſolche Kraͤmerey zutreiben; darnach alſobald die Loßzehlung von der Straaff begehren/ ja auch kauffen/ vnd alſo die Prebenden/ ſo ſie erkaufft/ behalten.
Wir ſagen nicht/ daß Ew. Heiligkeit nicht Macht habe/ dieſelbe Straaff/ welche nach gemachtem Recht iſt/ jhnen nachzulaſſen; ſondern/ daß ſie es auff keinerley Weiſe nicht thun ſollen/ damit einem ſo groſſen Laſter/ ſintemal nichts ſchaͤdlichers/ noch aͤrgerlichers iſt/ Widerſtand geſchehe.
24. Auch ſolte die Verguͤnſtigung/ daß die Geiſtlichen von Kirchenguͤtern jhren letzten Willen verfaſſen/ nicht vorgehen/ als nur vmb dringender Vrſachen willen; auff daß die Güter der Armen nicht zu eygenen Wolluͤſten vnd Fortpflantzung der Haͤuſer verwendet werden.
25. Aber das Beichtrecht/ mit dem Gebrauch eines Wandelaltars/ ſolte man nicht leichtlich erlauben/ dann auff ſolche Weiſe kommen die Kirchen.
Sachen- vnd diß allerfuͤrnehmſt Sacrament allgemach in Verachtung.
Deßgleichen ſolte man auch keinen Ablaß außtheilen/ als nur einmal deß Jahrs in einer jeden Kirch der groſſen Staͤtten:
Auch die Geluͤbd nicht ſo leichtlich/ dann nur in ein gleichguͤltiges gute Werck vmbwechſeln.
26. Auch pflegt der letzte Will deren/ ſo jhr Teſtament machen/ ſich zuveraͤndern/ wann ſie zu milden Sachen ein gewiſſe Summa Gelts verſchaffen/ die ſie auß Vollmacht Ew. Heiligkeit/ auff den Erben/ oder Erbnamen/ wegen vorgewandter Armuht/ ꝛc. vbermachen/ vnd ſolches gewißlich wegen deß Gewinns/ es were dann in deß Erben Haußweſen ein groſſe Veraͤnderung/ nach deß Teſtierers Tod vorgangen/ alſo daß zuvermuhten/ daß er wegen ſolcher Veraͤnderung ſeinen Willen gewißlich haͤtte aͤndern wollen:
Daß man nun deß Teſtierers Willen veraͤndere/ iſt gottloß/ vom Gewinn haben wir ſchon offt geſagt/ darumb meynen wir/ man ſolte gar kein Hand anlegen.
27. Nachdem wir nun alles vberhaupt erklaͤret/ was der allgemeinen Kirchen Bapſt betrifft/ ſo iſt noch vbrig/ als viel wir nachſinnen koͤnnen/ daß wir auch von dem etwas ſagen/ was den Roͤmiſchen Biſchoff angehet.
Die Roͤmiſche Buͤrgerſchafft vnd Kirch iſt eine Mutter vnd Lehrerin anderer Kirchen: Darumb ſoll Gottesdienſt vnnd Ehrbarkeit in Sitten bey jhr fuͤrnemlich im Schwang gehen/ deßwegen aͤrgern ſich/ allerſeligſter Vatter/ alle Frembde/ die in deß allerſeligſtẽ Petri Tempel gehen/ wann etliche vnſaubere/ vngelehrte Prieſter mit ſolchen Kleydern/ deren ſie ſich auch in vnſaubern Haͤuſern mit Ehren nicht koͤnten bedienen/ Meßleſen/ welches dann jedermaͤnniglich ein groſſes Ergernuͤß iſt; darumb ſoll man dem hochwuͤrdigen Ertzprieſter/ oder dem hochwuͤrdigen Bußmeiſter befehlen/ ſolches zubeſtellen/ vnd diß Ergernuͤß abzuthun.
Vnd nicht nur an dieſem Ort/ ſondern in allen andern Kirchen.
28. Es geben auch in dieſer Statt die Huren/ wie ehrliche Weiber/ durch die Statt/ oder reiten auff Mauleſeln; denen bey hellem Tag die edle Freunde der Cardinaͤl/ vnd die Geiſtliche nachpoſtieren.
Solche verderbliche Art haben wir in keiner Statt/ als in dieſer/ ſo allen andern ſolte Muſter geben/ geſehen/ auch wohnen ſie in herꝛlichen Haͤuſern.
Welcher ſchaͤndliche Mißbrauch ebenmaͤſſig zuverbeſſern iſt.
29. Auch regiert in dieſer Statt/ Haß vnd Feindſchafft zwiſchen gemeinen Buͤrgern/ daran dem Bapſt fürnemlich gelegen/ daß ſie beygelegt/ vnd die Bürger vereiniget werden:
Darumb ſolte man ſolche Feindſchafft durch etliche Cardinaͤl/ die fuͤrnemlich geborne Roͤmer/ vnd deßwegen deſto fuͤglicher darzu weren/ vnterbrechen/ vnd der Buͤrger Gemuͤhter wider vergleichen.
30. Jn dieſer Statt finden ſich Spitaͤl/ Waiſen/ Wittwen/ deren Beobachtung fuͤrnemlich dem Biſchoff vnd dem Fuͤrſten zukompt.
Darumb koͤnte Ew.
Heiligkeit durch die Cardinaͤl/ als fromme Maͤnner/ auch dieſes alles fuͤglich verſorgen.
Dieſes haben/ allerſeligſter Vatter/ wir vor dißmal nach vnſerm geringen Verſtand zuſammen tragen wollen das wir auch noͤhtig zubeſſern erachten.
Vnd haben gewißlich/ wo nicht dem wichtigen Werck/ welches weit vber vnſere Kraͤfften gehet/ doch vnſerm Gewiſſen ein Gnuͤgen gethan/ nicht ohn groſſe Hoffnung/ wir werden vnter Ew.
Heiligkeit Fuͤrſtenthumb die Kirche Gottes gereiniget/ ſchoͤn/ wie eine Taube/ jn jhr ſelbſt einig/ auff einem Leib einhellig/ neben einem ewigen Gedaͤchtnuͤß Ew. Heiligkeit Namens ſehen.
Ew. Heiligkeit haben jhr den Namen Pauli erwehlet vnd genommen/ vnd wird/ wie wir hoffen/ Pauli Leib an ſich nehmen: Derſelb war erwehlet/ wie ein Gefaͤß/ welches den Namen Chriſti vnter die Voͤlcker truge.
Wir aber hoffen/ Ew. Heiligkeit ſey erwehlet/ den Namen Chriſti/ ſo nunmehr vnter den Voͤlckern/ vnd bey vns Geiſtlichen in Vergeß kommen/ wider auffzurichten/ die Schwachheit an vnſern Hertzen vnd Wercken zuheylen/ die Schaaff Chriſti in einen einigen Schaaffſtall zufuͤhren/ den Zorn Gottes/ vnd die jenige Rach/ ſo wir verdienen/ vnd ſchon bereit iſt/ auch vber vnſerm Haupt ſchwebet/ von vns abzuwenden.
Vnd diß iſt der Roͤm.
Deputierten Praͤlaten Cenſur vber das gantze Kirchenweſen/ welches ſie dem Bapſt zwar vberreycht/ aber ohne Nachdruck geſehen: Daruͤber Spenſæus, ein ſehr gelehrter Sorboniſt vnd Biſchoff hoͤchlich klaget/ auch den angebottenen Cardinal-Hut von Paulo IV. nicht wollen annehmen/ ſich vor frembder Suͤndenſchuld zubewahren.
Gleichwol ließ Paulus III. die Sach anſtehen/ biß ſich das Concilium zu Trient nach langer Verwechſelung vnd Verweilung geſetzt; da er diß Bedencken den Herꝛn Praͤlaten laſſen vortragen.
Vnd ob ſchon dieſelben zu vnderſchiedlichen mahlen Stuͤckweiß darvon gehandelt/ iſt doch nichts wuͤrckliches darauff erfolget.
Der ander Diſcurß.
Wie das Concilium vortheilhafftiger Weiſe vom Keyſer zuruͤck gehalten:
Jn deß der Papſt ſeinen Sohn mit Parma vnd Placentz belehnet.
Das Concilium gehet an: Daruͤber vnderſchiedliche Vrtheil fallen.
Von Ordnung deß Concilii, vnd vielen Vorworten.
Wie Luther geſtorben/ der Pfaltzgraff bey Rhein vom Roͤmiſchen Stul abgefallen/ vnd Vergerius, geweſener Baͤpſtiſcher Abgeſander/ ſich zu den Proteſtierenden offentlich bekennet.
Wie der Bann wider den Ertzbiſchoff zu Coͤllen auffgenommen worden.
WAs aber das Concilium belanget/ war daſſelbe gen Trient zwar gelegt/ gieng aber ſehr langſam fort/ zumal der Keyſer auff dem letzten Reichstag den Frieden noch weiter fortgeſtelt/ vnd ein andern Reichstag auff das folgende Jahr benahmet/ auch ein Geſpraͤch wegen der Religion verordnet hatte.
Auch lieſſen die Proteſtierende ein Buch außgehen/ daß ſie ſich zu Trient nicht koͤnten einſtellen/ weil der Papſt daſelbſt nicht als Parthey/ ſondern als Richter ſeyn wolte/ auch der Ort nicht in Teutſchland lege.
Doch war man beydes zu Rom vnd zu Trient mit deß Keyſers Schluß/ ſo auff gehaltenem Reichstag ergangen/ vbel zufrieden/ daß er/ der ein weltlicher Herꝛ war/ ſich in Religionsſachen einmiſchete:
Vnd hatte es daſelbſt bey Maͤnniglichen das Anſehen/ als wann er das Concilium auffheben/ vnd vernichten wollen/ demnach daſſelbe vor der Thuͤr/ vnd er gleichwol anderſtwo eine Handlung von der Religion angeſtelt haͤtte.
Die Praͤlaten/ ſo dazumal zu Trient waren/ redeten alle gantz ſchmaͤhlich von gedachtem Schluß/ vnd ſagten:
Er wer aͤrger/ dann der zu Speyer:
Vnd verwunderten ſich/ daß der Papſt/ welcher wider denſelbigen ein ſo groſſen Ernſt erwieſen haͤtte/ zu dieſem ſolte ſtillſchweigen/ vnd ſich auch noch nichts darwider vernehmen ließ/ nachdem das Concilium außgeſchrieben/ vnd verſamlet worden.
Sie nahmen da zu einem offentlichen Merckzeichen/ daß ſie ſich vergeblich zu Trient auffhielten/ vnd daß es jhnen eine Schand were/ laͤnger da zubleiben.
Ob ſchon die Abgeſanden das beſte thaͤten/ ſie beyeinander zuhalten/ auch keinem kein Erlaubnuß gaben/ machten ſie ſich doch von Tag zu Tag wider nach Hauß/ biß auff wenige.
Aber zu Rom/ wiewol man auff der Handlung/ die der Cardinal Farneſius gepflogen/ wol zuvor geſehen/ daß es alſo ergehen wuͤrde/ die weil es aber geſchehen/ fienge man an/ der Sachen etwas fleiſſiger nachzudencken.
Man erwoge/ daß der Keyſer viel ein andern Zweck hatte/ als der Papſt.
Dann der Keyſer/ in dem er die Sach alſo hangen ließ/ brachte in Teutſchland zuwegen/ was er nur wolte.
Den Proteſtierenden macht er Hoffnung/ wann ſie jhm willfahrn/ das Concilium zuhindern; wo aber nicht/ muſten ſie ſich foͤrchten/ er wuͤrde daſſelbe fortgehen/ vnd wider ſie procedieren laſſen.
Darumb verſchaffet er/ daß jmmer etwas newes vorfiel/ dadurch die Sachen hangen blieben; vnd ſchlug jederweilen fuͤr/ daß man das Concilium anderſtwohin verlegen ſolte:
Ließ ſich auch vernehmen/ er moͤchte wol leyden/ daß das Concilium in Jtalien/ vnd zwar zu Rom gehalten wuͤrde/ damit der Papſt vnd die Jtalianiſche Praͤlaten/ ſolchem Fuͤrſchlag deſto lieber Gehoͤr geben/ vnd das Concilium verziehen ſolten.
Der Papſt ſtund in groſſen Aengſten:
Bißweilen kam jhn der Luſt an/ den ſeine Vorfahren gehabt/ das Concilium gar vnterwegen zulaſſen/ vnd rewete jhn/ daß er ſo weit fortgeſchritten:
Gleichwol ſahe er/ daß er ohn groß Ergernuͤß vnd Gefahr ſolches nicht koͤnte an Tag geben/ vnd denen wenigen/ die ſich noch zu Trient hielten/ abdancken.
Hinwiderumb ſohe er auch/ daß das Concilium das rechte Mittel/ die Ketzerey zudaͤmpffen/ nicht waͤre.
Dann Jtalien betreffend/ were es viel beſſer/ ja der einige Weg/ daß man mit Gewalt/ vnd durch das Ampt der Jnquiſition verfuͤhre/ deren man durch das Concilium, auff wel des man warten thaͤte/ verhindert wuͤrde.
Was aber Teutſchland anlangete/ waͤre es offenbar/ daß das Concilium der Sachen mehr hinderlich/ dann befoͤrderlich ſeye:
Vnd da es je ſolte gehalten werden/ zweiffelte er ſehr/ ob er dem Keyſer den halben Theil deß Einkommens/ vnd die Lehengefaͤll der Kloͤſter in Spanien/ die er ihm verheiſſen hatte/ ſolte folgen laſſen:
Thaͤte er nicht/ ſo wuͤrde er ſeine Majeſtaͤt hefftig erzuͤrnen; thaͤte ers/ ſo beſorgte er ſich/ die Spaniſche Praͤlaten wuͤrden jhren Widerwillen gegen jhm im Concilio ſpuͤren laſſen/ daß er einem andern gebe/ was jhnen zuſtuͤnde.
Vnd kam dieſes noch darzu/ daß er gedachte/ ſie wuͤrden zugeben/ vnd zugleich den Koſten/ der auff das Concilium gieng/ zufuͤhren.
Es fiel jhm auch ein/ daß die auß Franckreich ſich zu jhnen thun/ vnd es mit jhnen halten moͤchten/ nicht zwar auß Liebe/ die ſie zu jhnen trügen/ ſondern damit ſie den Keyſer an ſeinem Nutzen vnd Vortheil hindern koͤnten.
Der Papſt ließ jhm dieſe Sach nicht ſo hart angelegen ſeyn/ daß er Parma vnd Placentz ſolte vergeſſen haben/ wie er ſchon zuvor dem Keyſer zuverſtehen geben/ ſeinen Sohn damit zubelehnen/ welches er auch vollnbracht/ ohngeacht/ jederman daruͤber murꝛete/ daß nemlich/ eben zu der Zeit/ da man von Reformation der Geiſtlichen redete/ das Haupt derſelben ſeinem Sohn/ ſo auß vnehelicher Vermiſchung gezeuget/ ein Hertzogthumb gebe.
Vnd wiewol das gantze Concilium vbel damit zufrieden/ hat ſich doch allein Johannes Dominicus de Cupis, Cardinal zu Trani, mit etlich wenigen darwider geſetzt.
Wie dann auch Johannes Vega, Keyſerlicher Geſander/ der Belehnung nicht wollen beywohnen.
So war auch Margreth von Oeſterreich vbel darmit zufrieden/ weil ſie den Titul von Camerinen verlohr/ vnd dieſen/ wie ſie hoffete/ nicht vberkommen.
Jn deſſen blieb das Concilium gleichſam auff Anckern/ ruhend:
Doch beſchloß der Keyſer/ es ſolte zwar ſeinen Anfang erlangen/ aber nicht von der Lehr vnd Ketzerey/ damit die Proteſtierenden nicht erzuͤrnet würden/ ſondern nur von der Reformation handeln.
Diß thaͤt dem Papſt in ſeinem Hertzen wehe/ weil er klaͤrlich ſahe/ daß dadurch der Sieg den Lutheranern in die Haͤnde gegeben/ vnd jhm aller Gewalt entzogen wuͤrde:
Alſo/ daß er ſich nach den Geſpraͤchen vnd Reichstaͤgen/ auff welchen wegen der Religion/ Maß vnd Ordnung gegeben wuͤrde/ richten muſte:
Mitlerweil ſolte auff dem Concilio nichts davon gehandelt/ ſeine Leuthaber wegen fuͤrgenommener Reformation/ von jhm abwendig gemacht/ er geſchwaͤcht/ die Lutheraner/ deren Ketzerey man entweder dulden/ oder doch nicht verdammen ſolte/ geſtaͤrckt werden.
Demnach er nun Augenſcheinlich merckte/ daß ſein vnd deß Keyſers Fuͤrhaben widerwertig/ vnd ſich nicht zuſammen reimen wolte/ beſchloß er bey ſich ſelbſt/ ſeine Anſchlaͤg im Verborgen zuhalten/ vnd ſonſten zu ſeinen Sachen allen Fleiß anzuwenden.
Derhalben nam er ſich nichts an/ als wann jhm deß Keyſers Antwort mißfallen/ ſondern ſchrieb ſeinem Nuntio, dem Biſchoff von Caſerta, dem Keyſer anzudeuten/ daß er jhm zu Gefallen dem Concilio ohn fernern Verzug einen Anfang wolte machen laſſen: Darumb er befohlen/ die Acta der Concilien fuͤr die Hand zunehmen/ vnd zur Sachen frey vnd vnverhindert/ auff gebuͤhrende Weiß vnd Ordnung zuſchreiten.
Alſo antwortet der Papſt nur in gemein/ vnd meldet nicht/ was fuͤr Sachen am erſten/ oder gar nicht fuͤrzunehmen weren/ doch bedacht/ ſich deſſen alſo zuentſchuldigen/ daß es niemals gebraͤuchlich geweſen/ vnd ſeiner vnd deß Concilii Reputation vngemaͤß/ von der Reformation allein zuhandeln.
Als er nun alles den Cardinaͤlen zuerkennen gegeben/ beſchloß er den letzten Tag deß Weinmonats/ auff jhren Raht vnd Gutachten/ ſchrieb auch zugleich nach Trient/ daß auff kuͤnfftigen Sontag deß Advents/ welcher ſeyn wuͤrde der dreyzehende December/ das Concilium eroͤffnet/ vnd deſſen ein Anfang gemacht werden ſolte.
Aber der Koͤnig in Franckreich befahl ſeinen dreyen Praͤlaten/ ſich wider nach Hauß zubegeben/ welches ein Auzeig/ daß jhm das Concilium nicht gefiel; doch lieſſen ſich ſeine Praͤlaten mit Muͤhe dahin bereden/ daß jhrer einer zum Koͤnig poſtierte/ die Beſchaffenheit deß Concilii zuvermelden.
Endlich erſchien der dreyzehende December/ auff welchen der Papſt eine Bull zu Rom publicierte vom Jubilco, vnd vermeldet/ wie er ein Concilium außgeſchrieben/ die Wunden der Kirchen/ welche ſie von den Gottloſen Ketzern empfangen/ zuheylen.
Darumb vermahnet er einen jeden/ vnter den Vaͤttern/ ſo in demſelbigen verſamlet/ mit jhrem Gebet zu GOtt/ behuͤlfflich zuerſcheinen:
Vnd damit ſolches mit mehrerm Nachdruck vnnd groͤſſerem Nutzen geſchehen koͤnte/ ſolte ein jeder beichten/ drey Tag faſten/ vnd in denſelben ſich bey den Creutzgaͤngen finden laſſen/ darnach das hochwuͤrdige Sacrament empfangen:
Welcher das thun wuͤrde/ der ſolte Vergebung aller ſeiner Suͤnden haben.
Denſelben Tag hielten die Praͤlaten/ deren fuͤnff vnd zwantzig waren/ wie auch Geſanden/ eine Proceſſion in jhrer Prieſterlichen Kleydung/ von der Kirchen zur Drey- Einigkeit/ biß zu der Thumbkirchen:
Vnd folgten jhnen nach/ die Theologi, die Cleriſey/ das frembde Volck/ vnd die Jnnwohner der Statt.
Als ſie dahin kamen/ ſang der Cardinal de Monte, der Erſte vnter den Legaten/ die Meß vom heiligen Geiſt, vnd thaͤt der Biſchoff zu Bitunt eine weitlaͤufftige vnnd zierliche Predigt; nach welcher die Legaten eine lange Vermahnung lieſſen verleſen/ deren Jnnhalt dieſer:
Demnach jhr Ampt were/ bey wehrendem Concilio die Praͤlaten zuvermahnen/ ſo offt es die Noht erforderte/ were es billich daß ſie ſolches zu Anfang bey dieſer erſten Seſſion thaͤten:
Vnd dieweil es mit jhnen den Legaten/ vnd den Praͤlaten ein gleiche Gelegenheit haͤtte/ ſolten ſolche Vermahnungen/ die ſie jetzt/ vnd ins kuͤnfftig thun wuͤrden/ ſie ſelbſten eben ſo wol/ als andere betreffen vnd angehen.
Das Concilium were dreyer Vrſachen halben verſamlet/ nemlich/ die Ketzerey außzurotten/ die Kirchen-Diſciplin wider anzurichten/ vnd den Frieden wider zubringen.
Dahin zugelangen were vor allen Dingen vonnoͤhten/ daß ſie ſich von Hertzen in allen dreyen Puncten ſchuldig erkenneten:
Der Ketzerey halben/ nicht daß ſie dieſelbige erwecket/ vnd auff die Bahn gebracht/ ſondern/ daß ſie nicht embſig genug geweſen/ die gute Lehr zuſaͤen/ vnd das Vnkraut außzureuten.
Was den boͤſen Wandel anlangete/ darvon were nicht noͤhtig viel zuſagen/ ſintemal am Tag/ daß die Cleriſey vnd die Hirten eben die jenige weren/ die nicht allein mit vielen Laſtern behafft ſeyen/ ſondern auch andere verkehrt vnd verfuͤhret haͤtten:
Darumb haͤtte GOtt auch die dritte Plag/ nemlich/ den Krieg geſand/ nicht allein den euſſerlichen wider den Tuͤrcken/ ſondern auch den jnnerlichen/ vnter die Chriſten ſelbſt.
Ohne ſolche jnnerliche vnnd wahrhaffte Erkanntnuß were es vergeblich/ daß ſie jetzt im Concilio zuſammen kaͤmen/ vnd den heiligen Geiſt angeruffen haͤtten.
Es were Gottes gerechtes Gericht/ der ſie alſo ſtraffete/ wiewol ſie noch ein groͤſſere Straaff verdienet haͤtten.
So ermahneten ſie nun einen jeden/ ſeine Suͤnde zubekennen/ vnd den Zorn Gottes zuſtillen.
Der heilige Geiſt/ den ſie angeruffen/ wuͤrde nicht auff ſie kommen/ wo ſie jhre Miſſethaten nicht anhoͤren/ vnd nach dem Exempel Eſdræ, Nehemiæ, vnd Danielis bekennen wolten.
Daß ſie aber jetzund die Gelegenheit haͤtten/ den Anfang deß Concilii zumachen/ damit alles wider auff gerichtet/ vnd in guten Stand gebracht wuͤrde/ das were ein ſonderliche Wolthat Gottes.
Es wuͤrde zwar an Widerſachern nicht mangeln/ jedoch were jhres Ampts/ in der Warheit ſtandhafftig zuſeyn/ ſich vor allen Affecten/ wie Richtern gebuͤhret/ zuhuͤten/ vnd die Ehre Gottes allein zuſuchen; in Erwegung/ daß ſie da ſaͤſſen vor dem Angeſicht Gottes/ ſeiner Engeln/ vnd der gantzen Kirchen.
Zuletzt ermahneten ſie die Biſchoffe/ welche von den Fuͤrſten geſand waren/ daß ſie jhren Herꝛn trewlich vnd fleiſſig dienen/ gleichwol die Forcht Gottes allen andern Dingen vorziehen ſolten.
Nach dieſem wurde die Bull verleſen/ durch welche das Concilium im Jahr 1542. außgeſchrieben worden/ vnd ein Schreiben deß Papſts/ von der Abordnung der Legaten/ wie auch die Bull wegen deß Anfangs deß Concilii, welche zuvor in der Verſamlung war verleſen worden.
Bald darauff tratt herfuͤr Alfonſus Zorilla, deß Don Diego Secretarius, vnd vbergab deß Keyſers Befehl/ ob er ſchon zuvor den Legaten denſelben vberreicht gehabt/ neben einem Brieff deß Don Diego, in welchem er ſich Kranckheit halben entſchuldigte.
Die Legaten antworteten/ daß ſeine Entſchuldigung betreffend/ dieſelbe billig angenommen wuͤrde.
Was aber den Befehl anlangete/ ob ſie wol es bey der Antwort/ die ſie vor dieſem gegeben/ bewenden laſſen koͤnten/ jedoch wolten ſie denſelbigen vmb mehrer Ehre willen/ noch einmal empfangen/ erwegen/ vnd darnach darauff antworten.
Als dieſes nach der Weiſe der Roͤmiſchen Ceremonien verrichtet/ knieten ſie alle nider/ vnd thaͤten jhr heimlich Gebet/ das ſie in allen Seſſionen zuthun pflegten: Darnach das offentliche Adſumus Domine.
Sancti Spiritus.
Welches der Praͤſident in aller Namen mit lauter Stimm ſprach.
Vnd als die Litaney geſungen/ laſe der Diaconus das Evangelion/ Si peccaverit in te frater tuus.
Endlich wurd der Hymnus geſungen/ Veni Creator Spiritus.
Vnd als ſie ſich alle an jhren Ort geſetzt/ brachte der Cardinal de Monte das Decret Fragsweiſe fuͤr/ welches er auff dieſe Meynung geleſen:
Ob es den Vaͤttern gefaͤllig/ zu der Ehre GOttes/ Außrottung der Ketzerey/ Reformation der Geiſtlichen/ vnd deß gemeinen Volcks/ Vertilgung der Feinde deß Chriſtlichen Namens/ zuſchlieſſen vnd zuerklaͤren/ daß das heilige allgemeine Concilium zu Trient/ ſolte angefangen werden/ vnd hiemit angefangen wuͤrde?
Darauff alle antworteten: Erſtlich die Legaten/ darnach die Biſchoffe/ vnd die andern Vaͤtter/ durch das Woͤrtlein Placet.
Weiter ſagte er: Ob jhnen gefaͤllig/ daß die folgende Seſſion wegen der Feyertaͤgen/ die im alten vnd newen Jahr einfallen wuͤrden/ auff den ſiebenden Jenner deß naͤchſten 1546.
Jahrs geſetzt wuͤrde?
Darauff ſie gleichergeſtalt geantwortet:
Es beliebe jhnen.
Als dieſes geſchehen/ erſuchte Hercules Severallus, deß Concilii Promotor, die Notarien/ daß ſie von allem ſchrifftliche Jnſtrumenten verfertigen wolten.
Darnach wurde der Hymnus Te Deum Laudamus geſungen.
Vnd als die Vaͤtter jhre Prieſterliche Kleyder abgelegt/ vnd die gemeine wider angezogen/ gaben ſie den Legaten das Gelait/ vnd wurd ein Creutz vor jhnen getragen.
Welche Ceremonien ſind in allen andern Seſſionen vorgangen.
Der Anfang von berührter Predigt/ war von Nohtwendigkeit deß Concilii, dieweil ſchon hundert Jahr verfloſſen/ nach deme das zu Florentz gehalten worden:
Vnd dieweil hohe vnd wichtige Sachen/ welche die Kirch angiengen/ nicht wol anderſtwo/ dann in einem Concilio koͤnten verhandelt werden.
Jn den Concilien weren die Glaubensbekanntnuſſen gemacht/ die Ketzereyen verdampt/ die Sitten verbeſſert/ die Nationen in der Chriſtenheit vereinet/ Volck außgeſchickt das heilige Land einzunehmen/ Koͤnige vnd Keyſer abgeſetzt/ vnd die Spaltungen in der Kirchen auffgehoben worden.
Darumb thaͤten die Poeten Meldung von der Goͤtter Concilien:
Vnd Moyſes ſchriebe/ wie das Decret von Erſchaffung deß Menſchen/ vnd Verwirꝛung der Spraach der Rieſen gleichſam in einem Concilio gemacht worden.
Die Religion begreiffe drey Stück:
Die Lehr/ die Sacrament/ vnd die Liebe: Alle drey bedoͤrfften eines Concilii.
Er zeigte an/ was fuͤr Maͤgel eingeriſſen.
Denſelben zubegegnen/ haͤtte der Papſt durch Gunſt vnd Bewilligung deß Keyſers/ deß Koͤnigs von Franckreich/ deß Roͤmiſchen Koͤnigs/ deß Koͤnigs auß Portugal/ vnd aller Chriſtlichen Fuͤrſten/ das Concilium verſamlet/ vnd ſeine Legaten/ abgeordnet.
Darnach thaͤt er einen weitlaͤufftigen Außſchweiff zu Lob deß Papſts.
Vnd einen andern/ der kuͤrtzer war/ dem Keyſer zu Ehren.
Er lobte auch die drey Legaten/ vnd nahm Gelegenheit dazu von eines jeden Zu- vnd Tauffnamen.
Ferner ſagte er:
Daß/ dieweil das Concilium verſamlet worden/ alle in demſelben ſich zuſammen fuͤgen ſolten/ gleich wie in dem hoͤltzern Pferd von Troja.
Er ermahnete die Waͤlde vmb Trient herumb/ dieſen Schall durch die gantze Welt außzubreiten/ daß ein jeder dem Concilio ſich vnterwerffen ſolte: Wo ſolches nicht geſchehe/ wuͤrde man billig ſagen koͤnnen/ daß das Liecht deß Papſts in die Welt kommen/ die Menſchen aber haben die Finſternuͤß mehr geliebt/ als das Liecht.
Er beklagte/ daß der Keyſer nicht zugegen/ oder zum wenigſten Don Diego, der ſeine Perſon vertrette.
Dem Cardinal Madruccio wünſchte er Gluͤck/ daß der Papſt die Vaͤtter/ ſo zerſtrewet waren/ vnd in der Jrꝛe giengen/ in ſeiner Statt verſamlet haͤtte.
Von jhm wendet er ſich zu den Praͤlaten/ vnd ſagte:
Die Thor deß Concilii auffmachen/ waͤre eben ſo viel/ als die Thor deß Paradeiß oͤffnen/ von dannen das lebendige Waſſer herab fallen ſolte/ die Erde mit der Erkantnuͤß deß Herren zuerfuͤllen.
Er vermahnte die Vaͤtter/ ſich zubeſſern/ vnd jhr Hertz auffzuthun/ damit daſſelbige Waſſer hinein flieſſe/ wie in ein trocken Land.
Wo ſie es nicht thun ſolten/ wuͤrde der heilige Geiſt jhnen den Mund oͤffnen/ wie dem Caiphæ vnd Bileam/ ob ſchon jhr Hertz voll boͤſes Geiſtes ſeyn ſolte; damit/ ſo das Concilium jrrete/ die heilige Kirch nicht auch mit jhnen jrꝛe.
Er vermahnte ſie auch alle Privataffecten abzulegen/ damit ſie mit Fug ſagen moͤchten:
Es gefelt dem heiligen Geiſt vnd vns.
Er ruffte Griechenland/ Franckreich/ Spanien/ Jtalien/ vnd alle Nationen in der Chriſtenheit zur Hochzeit.
Endlich kehrete er ſich zu Chriſto/ vnd bate Jhn/ wegen der Fuͤrbitt S. Vigilii, Schutzherꝛn deß Thals zu Trient/ daß Er dem Concilio mit ſeiner Huͤlff vnd Gnade beywohnen wolte.
Die Vermahnung der Legaten wurd fuͤr Gottſelig/ Chriſtlich/ beſcheyden/ vnd den Cardinaln wolanſtehend/ gehalten.
Aber von der Predigt deß Biſchoffs wurd gar ein ander Vrtheil gefaͤllet.
Ein jeder tadelt/ daß er ein groß Wortgepraͤng gemacht/ vnd ſeine Wolredenheit ſehen laſſen.
Was verſtaͤndige Leut waren/ hielten dieſen heiligen vnd wahrhafftigen Spruch der Legaten/ daß ohne jnnerliche Erkantnuß ſeiner Suͤnden/ vnd rechtſchaffene Buß/ der heilige Geiſt vergeblich angeruffen wuͤrde/ dieſer vngoͤttlichen vnd widerwertigen Rede deß Biſchoffs entgegen/ daß auch ohne dieſelbige/ vnd wann ſchon jhr Hertz voll boͤſes Geiſtes ſeyn ſolte/ der heilige Geiſt jhren Mund eroͤffnen wuͤrde.
Es wurde für eine Vermeſſenheit gehalten/ daß/ wann die wenige Praͤlaten/ die daſelbſt waren/ jrꝛen ſolten/ die gantze Kirch mit jhnen jrꝛen wuͤrde/ gleich ob andere Concilien/ in welchen wol ſiebenhundert Biſchoffe ſich befunden/ nicht gejrꝛet haͤtten/ welcher Lehre von der Kirchen waͤre verworffen worden.
Andere fuͤgten dieſes hinzu/ daß ſolches der Lehr der Paͤpſtler nicht gemaͤß waͤre/ welche dem Papſt allein zuſchreiben/ daß er nicht jrꝛen koͤnte; dem Concilio aber/ ſo fern es vom Papſt beſtaͤttiget wuͤrde.
Die Vergleichung deß Concilii mit dem Pferd von Troja, welches auff Betrug vnd Hinderliſt gemacht worden/ ward vor eine Vnvorſichtigkeit geachtet/ vnd als eine heylloſe Rede geſtrafft.
Daß er aber die Wort der H. Schrifft/ da geſagt wird: Daß Chriſtus/ welcher ſampt ſeiner Lehr/ das Liecht deß Vatters iſt/ in die Welt kommen/ vnd daß die Menſchen die Finſternuͤß mehr geliebet/ dann das Liecht/ alſo verdrehet/ als wann das Concilium, oder ſeine Lehr/ deß Papſts Liecht ſey/ welches in der Welt geſchienen/ vnd wann man dieſelbe nit annehme/ billig geſagt werden koͤnne:
Daß die Menſchen die Finſternüß mehr geliebet/ dann das Liecht:
Solches ward vor eine Gottslaͤſterung gehalten/ vnd haͤtte man gewolt/ daß er die Wort Goͤttlicher Schrifft vnverkehrt gelaſſen/ vnd nicht ſo klaͤrlich an Tag gegeben haͤtte/ wie wenig er dieſelbe achte.
Man hatte allenthalben groß Verlangen zuvernehmen/ welche die erſte Handlung auff dem Concilio ſeyn wuͤrde/ nachdem dieſer Eingang in alle Lande verſchickt worden.
Es wuſte aber niemand noch nichts/ von welchem Stuͤck man zuvorderſt ſolte handeln.
Als nun der Papſt den Bericht von dem Anfang deß Concilii vernommen/ hielt er eine Verſamlung der Cardinaͤl vnd Hoffdiener/ von den Trientiſchen Sachen ſich zuberahten/ vnd war der Beſchluß/ die Sachen waͤren noch nicht ſo weit kommen/ daß man recht vrtheilen moͤchte/ was man fuͤrnehmen/ vnd was fuͤr Ordnung gehalten werden ſolte.
Den Legaten ließ er antworten:
Es gebuͤhre dem Synodo nicht/ die Fürſten vnd Praͤlaten zuerſuchen/ noch jemand zuermahnen/ jhnen mit dem Gebet behuͤlfflich zuerſcheinen:
Dann ſolches haͤtte er nach Notturfft in der Bull vom Jubileo, vnd in ſeinem Außſchreiben verrichtet.
So wer auch nicht darauff zudencken/ wie das Concilium an jemand ſchreiben ſolte:
Das koͤnten die Legaten durch jhre eygene/ vnd in aller Namen geſchriebene Brieff thun.
Belangend die Frag/ wie weit die Decreten zuerſtrecken/ ſo ſolten ſie vber dieſelbige einen ſolchen Titul machen:
Der H. allgemeine Synodus zu Trient/ in welchem die Apoſtoliſche Legaten praͤſidiert haben:
Die Form antreffend/ wie die Stimmen ſolten gegeben vnd gezehlet werden/ ſo haͤtten ſie einen guten Fuͤrſchlag gethan/ daß es nach den Haͤuptern/ nicht aber nach den Nationen geſchehen ſolte.
Vnd ſolches vmb ſo viel deſto mehr/ dieweil die Weiſe/ nach den Nationen zuſtimmen/ niemals bey den Alten gebraͤuchlich geweſen/ ſondern erſtlich im Conſtantziſchen Concilio eingefuͤhrt/ darnach von dem zu Baſel gefolgt worden/ nach welchem man nicht zugehen.
Die Weiſe/ die im letzten Concilio zu Lateran gehalten/ waͤre die beſte vnd bequemeſte; an deren ſolten ſie ſich halten/ vnd koͤnten ſie durch dieſes Exempel; welches noch new/ denen/ die ein andere fuͤrbringen wolten/ den Mund ſtopffen.
Ob/ vnd wie die Ketzereyen zuverdammen/ vnd was fuͤr Sachen fuͤrzunehmen/ davon/ wie auch von den andern Puncten/ ſolte jhnen zu rechter Zeit Beſcheyd zukommen.
Vnter deſſen ſolten ſie ſich mit denen Handlungen/ welche in den Conciliis pflegten vorzugehen/ auffhalten.
Bey dem Ampt zu praͤſidieren/ ſolten ſie nach der Gebuͤhr/ vnd wie es den Legaten deß Apoſtoliſchen Stuls zuſtuͤnde/ gehandhabt werden:
So ſolten ſie auch daran ſeyn/ daß ſie einen jeden/ wie ſichs geziemet/ befriedigten/ vor allen Dingen aber Fleiß ankehren/ daß die Praͤlaten auß den Schrancken einer ziemlichen Freyheit/ vnd der Ehrerbietung gegen dem Apoſtoliſchen Stul nicht ſchreiten.
Dieweil es aber damit eine groͤſſere Eyl hatte/ daß den Praͤlaten geholffen wuͤrde/ auff daß ſie den Koſten moͤchten fuͤhren/ ſo ſande der Papſt ein Schreiben/ in welchem er alle Praͤlaten/ die im Concilio waren/ von den Zehenden frey ſprach/ vnd jhnen in jhrem Abweſen den Genieß alles Einkommens zueygnete/ nicht anderſt/ als ob ſie bey jhren Kirchen waͤren.
Er ſchickte auch zwey tauſend Cronen/ den doͤrfftigen Biſchoffen damit zuſtewren/ vnd befahl/ daß ſolch Gelt/ ohn Anſehen der Perſonen/ außgetheilet wuͤrde/ vnd daß man es offentlich verkuͤndigen ſolte:
Dann/ ob es ſchon kundbar/ wuͤrde es niemand anderſt koͤnnen deuten/ dann daß es ein Werck der Liebe ſey/ welches vom Haupt deß Concilii herruͤhrete.
Nach dieſem ſchritte man zu den Handlungen/ die auff dem Concilio ſolten fuͤrgenommen werden/ da erzehlet der Cardinal de Monte, was im letzten Concilii zu Lateran/ welchem er/ als der damals ein Ertzbiſchoff zu Sipont geweſen/ beygewohnet/ fuͤr Ordnung gehalten worden.
Dazumal/ ſagte er/ wurd von den Pragmatiſchen Satzungen in Franckreich/ von dem Schiſmate, welches wider Papſt Julium II. angefangen/ vnd von dem Krieg zwiſchen den Chriſtlichen Potentaten gehandelt:
Darzu dann drey vnderſchiedliche Verſamlungen verordnet/ damit ein jede eine Sach allein fuͤrnehme/ vnd dieſelb deſto beſſer in Ordnung bringen moͤchte/ ehe es vor die allgemeine Verſamlung kommen/ oder verbeſſert worden.
Man diſputierete vber dem Titul/ ob es ſolt heiſſen/ der Synodus, ſo die allgemeine Kirch fuͤrbildet: Jtem/ der ſeinen Gewalt ohne Mittel von Gott hat: Jtem/ war Præſes, vnd ob deſſen Namen zuſetzen: Jtem/ ob man deß Keyſers/ vnd einer/ oder aller Koͤnigen darinn gedencken ſolte.
Jtem/ was vor ein Siegel zugebrauchen:
Da etliche meyneten/ man ſolte mit Bley ſiegeln/ vnd eine ſonderbare Bull/ im Namen deß Synodi, machen/ dann auff der einen Seiten der heilige Geiſt/ in Geſtalt einer Tauben/ auff der andern/ der Name deß Synodi, gedruckt waͤre:
Andere ſchlugen ein anders/ vnd jeder mit einem Schein fuͤr.
Aber die Legaten wendeten alles ab/ ſolches waͤre zu praͤchtig/ auch wuͤrde Zeit erfordert/ deßwegen nach einem Künſtler nach Venedig zuſchicken/ weil zu Trient niemand darzu fuͤrtrefflich; man koͤnte weit er nachdencken/ jetzt muͤſten die Brieff fort gehen/ vnd zwar nicht fuͤglicher/ als vnter dem Namen vnd Siegel deß erſten Legaten.
Die Seſſion beſtund auff den 7. Januarij 1546.
ohn den Legaten/ vnd Cardinal zu Trient/ invier Ertzbiſchoffen (deren zween nur Ehrentitul trugen/ als Olaus Magnus von Vpſalen vber die Gothen/ vnd Robertus Venantius zu Armacano in Jrꝛland) acht vnd zwantzig Biſchoffen/ drey Aepte/ von der Coſſinenſiſchen Congregation, vnd vier Generalen/ ſo ſich zu dem End allda nidergeſetzt.
Auch waren da etliche zwantzig Theologi, ſo ſtunden; vnd dann der Geſand deß Roͤm.
Koͤnigs/ vnd deß Cardinals von Augſpurg Anwald/ welche ſaſſen auff der Geſanden Banck.
Wie dann auch zehen Edelleuthaͤuſer der Benachbarſchafft.
Nun ſolte man dem Kind einen Namen geben/ vnd wiſſen/ wovon zuhandeln:
Etliche meyneten/ die Reformation muͤſte zuforderſt angehen; andere legten die Lehr/ oder den Glauben zu einem Grund/ darauff man bawen koͤnte; andere faſſeten beyde Stuͤck zuſammen/ vnd hatte ein jeder ſeine wichtige vnd erhebliche Vrſachen:
Die vierdte Meynung war ſo gar vneben nicht/ man ſolte zuvor Fried vnter den Potentaten ſtifften/ ſonſt wuͤrden ſie den vorgenommenen Baw nicht vollfuͤhren/ weniger aber beveſtigen vnd zieren koͤnnen.
Der Papſt thut ſeinen Legaten keine Antwort/ deſſen haͤtte ſich moͤgen verwundern/ wer Farneſii Verrichtung bey dem Keyſer/ die Abtruͤnnige mit Gewalt zum Gehorſam zubringen vñwiſſend/ oder vergeſſen waͤre:
Auch ſahe der Keyſer den Auffſchub gern/ wie erwehnt/ weil er jhm wol dienete.
Doch wolte die Reformation vordringen/ zumal auch der Keyſer im Mayen/ zu Wormbs geſagt hatte: Er wolte ſehen/ was das Concilium in Sachen die Lehr vnd die Reformation betreffend/ für einen Fortgang haben wuͤrde:
Wo aber daſſelbe ſich vergeblich ſolte auffhalten/ vnd nichts außrichten/ ſo gedaͤchte er ein andern Reichstag außzuſchreiben/ auff demſelbigen ein Vertrag der Religion halben zumachen/ vnd Laſter vnd Maͤngel zuverbeſſern.
Darumb hatte es das Anſehen/ das Concilium wuͤrde mit Fug nicht hindern koͤnnen/ daß in Teutſchland nicht ſolte von der Reformation gehandelt werden/ vnd vmb ſo viel mehr/ wann man im Concilio davon nicht handeln wolte.
Endlich wurde dieſes Decret abgeleſen/ nachdem der Synodus die Wichtigkeit der zweyen Puncten/ welche ſolten gehandelt werden/ naͤmlich von Außreutung der Ketzereyen/ vnd Beſſerung deß Lebens erwogen/ waͤren alle vnd jede ermahnet/ auff GOtt zutrawen/ vnd die geiſtliche Waffen anzuziehen.
Vnd damit jhr Fleiß vnd Arbeit ſeinen Anfang vnd Fortgang nehme von der Goͤttlichen Gnade/ ſo ſey hiemit geordnet/ den Anfang von deß Glaubensbekantnuß zumachen/ nach dem Exempel der alten Vaͤtter/ welche in den fuͤrnemſten Concilien zu Anfang jhrer Handlungen/ dieſen Schild den Ketzereyen entgegen geſetzt/ vnd durch denſelbigen allein etliche mal die Vnglaubigen bekehrt/ vnd die Ketzer vberwunden:
Vnd hierinn waͤren alle/ die ſich Chriſten nenneten/ einig.
Der Hoff zu Rom/ welcher vber dem Namen der Reformation/ erbleychte/ hoͤrete gern/ daß das Concilium ſich mit vmbſchweyffenden Vorworten auffhielte/ vnd hoffte/ die Zeit wuͤrde Rahtſchaffen/ die Hoͤfflinge/ welche frey im Reden/ ſpareten jhre Zungen nicht/ vnd ſtreweten manche Paßquillen/ zumal ſtachelicht auß/ wie dann allezeit/ vnd ſonderlich damals in allen Zufaͤllen zugeſchehen pflag.
Etliche lobeten die Praͤlaten auff der Verſamlung zu Trient/ wegen deß fuͤrtrefflichen/ vnd einem allgemeinen Concilio ſonderlich geziemenden Decrets:
Andere vermahneten ſie/ in ſich ſelbſten zugehen/ vnd das jnnerſte zupruͤffen/ wie fromm ſie in vorigen Jahren jhrer Krafft geweſen/ vnd annoch waͤren/ ja/ was ſie von den Glaubensartickeln verſtuͤnden.
Aber zu der Zeit/ ob ſchon das Concilium angefangen war/ vnd ſeinen Fortgang hatte/ halff doch ſolches wenig in Teutſchland/ da man ſich einbildete/ der Papſt lieſſe die mehrer Stimme gelten/ vnd koͤnte die Cardinaͤl mit Dutzeten/ die Ertzbiſchoͤffe nach dem Schock/ die Biſchoffe ohne Zahl machen/ vnd zu dem Concilio ſenden/ die von jhm vnterhalten/ vnd wegen beſſerer Befoͤrderung jhren Schoͤpffer/ der ſie auß Nichts/ zu etwas groſſes gemacht/ ehren/ verthaidigen vnd erheben.
Dann es führete der Pfaltzgraff Churfuͤrſt/ zu Anfang deß Jahrs/ die Communion deß Kelchs ein/ wie auch die Landſprach in den gemeinen Gebeten/ die Prieſterehe/ vnd andere Sachen/ in welchen ſchon an andern Orten eine Reformation war fuͤrgenommen worden.
Die aber/ ſo der Keyſer verordnet gehabt/ daß ſie ſolten zuſammen kommen/ vnd ein Weg zur Vergleichung der ſtrittigen Religionsſachen finden/ hielten ein Geſpraͤch zu Regenſpurg/ in welchem der Biſchoff von Eychſtatt/ vnnd der Graff von Fuͤrſtenberg auff Befehl deß Keyſers praͤſidierten.
Daſſelbe gieng auß vielem geſchoͤpfften Argwohn/ ohne Frucht ab/ welchen die Romaniſten mit Fleiß vermehreten.
Es wolte zwar der Keyſer darfuͤr angeſehen ſeyn/ als zoͤrnete er deßwegen; gedachte dannoch hiermit auff den Achſeln zutragen/ den Teutſchen ſeine Willfaͤhrigkeit/ vnd den Romaniſten ſeine Klugheit zubezeugen; ſonderlich aber Vrſach an die Abtruͤnnige zufinden/ wie der Außgang erwieſe.
Da ſtarb auch Martin Luther/ im Februario/ vnd als hievon die Zeitung gen Trient vnd Rom kommen/ war die Trawrigkeit/ wegen veraͤnderter Religion in der Pfaltz/ nicht ſo groß/ als die Freude/ wegen deß zerruͤtteten Geſpraͤchs/ vnd deß verſtorbenen Luthers: Sintemal das Geſpraͤch/ gleichſam wie ein ander Concilium, welches man vber die maſſen vngern ſahe.
Dann/ ſo etwas daſelbſt waͤre verglichen worden/ haͤtte man es im Concilio mit Fug nicht koͤnnen verwerffen:
Vnd aber ſolches anzunehmen hochdeucklich/ als wann das Concilium Maß vnd Ordnung anderſtwoher empfienge:
Jn allen Wege aber thaͤte ſolches Geſpraͤch/ welchem deß Keyſers Diener beywohneten/ der Reputation deß Concilii vnd deß Papſts ſehr groſſen Abbruch.
Die Vaͤtter zu Trient/ vnd der Hoff zu Rom ſchoͤpfften gute Hoffnung/ als ſie deſſen Tod verſtanden/ der ein kraͤfftiges Werckzeug/ die Lehr vnd Ceremonien der Roͤmiſchen Kirchen zuwiderfechten/ vnd die fuͤrnemſte Vrſach der Trennung/ vnd eingefuͤhrten Newerung geweſen.
Sie hielten ſolches fuͤr ein gut Vorheiſchen/ daß das Concilium einen gluͤcklichen Fortgang haben wuͤrde/ ſonderlich/ weil in Jtalien allerhand vugehewere Vmbſtaͤnd von Luthers Tod außgeſprenget worden.
Die Ketzereyen/ ſo auß ſeinen Buͤchern gezogen/ vnd gediſputiert worden/ ſind dieſe:
Daß das geſchriebene Wort alle Auffſaͤtz außgeſchloſſen/ gelten:
Daß nicht alle Buͤcher der Bibel gültig:
Daß der Verſtand auß dem Text/ vnd gar nicht auß der gemeinen Dolmetſchung zunehmen.
Daß die Schrifft zur Seltgkeit hell vnd klar:
Vnd daß gewiſſe Canones hieruͤber zumachen.
Vnd eben damaln kam Vergerius, geweſener Paͤpſtiſcher Legat in Teutſchland/ gen Trient/ weil ſeine Zuhoͤrer wider jhn verbittert waren/ vnd F. Hannibal Griſon Inquiſitor fidei jhn verfolgte/ vnd in Jſtria/ auch bey der Venediſchen Bottſchafft/ als ein Lutheraner/ angabe.
Die Legaten/ als ſie jnnen worden/ daß er nur Schutz vnd Freyheit ſuchte/ wolten jhn zu den offentlichen Verhandlungen nicht zulaſſen/ er haͤtte dann zuvor ſeine Sach bey dem Papſt auß gefuͤhret/ vnd ſeine Vnſchuld dargethan/ deßwegen ſie jhn ernſtlich vermahneten/ ſich in Perſon nach Rom zuverfuͤgen.
Vnd wo ſie nicht beſorgt haͤtten/ man moͤchte das Concilium beſchuldigen/ daß niemand in demſelbigen nicht frey waͤre/ haͤtten ſie es bey den Vermahnungen nicht bleiben laſſen.
Dieweil er nun ſahe/ daß jhm zu Trient noch groͤſſer Schimpff widerfahren/ zog er etliche wenige Tag hernach von dannen/ in Willens/ ſein Biſchthumb wider zuverwalten/ in Hoffnung/ die Auffruhr deß Volcks ſolte ſich nun gelegt haben.
Als er nun zu Venedig ankommen/ verbott jhm der Paͤpſtliche Nuncius ins Biſchthumb zuziehe n/ hatt noch Befehl von Rom/ einen Proceß wider jhn anzuſtellen.
Darumb er etliche wenige Monat hernach/ entweder auß Vnwillen/ oder Forcht/ oder anderer Vrſachen halben auß Jtalien gar entwichen/ vnd ſich offentlich zu den Lutheranern gethan.
Vnd hie befahl der Papſt/ nach Gutachten/ ſeiner geheimen hinzu verordneten Raͤhte/ ſeinen Legaten zu Trient dieſe drey Stuͤck: Erſtlich/ daß ſie ins kuͤnfftig kein Decret in einer Seſſion offentlich verleſen ſolten/ ehe ſie ſich deßwegen zu Rom Beſcheyds erholet/ vnd ſich nicht vbereylen/ ſondern der Zeit erwarten/ biß ſie Beſcheyd empfangen/ was fürzutragen/ zuberahtſchlagen vnd zubeſchlieſſen ſey.
Zum andern/ daß ſie die Zeit nicht ſolten mit denen Sachen zubringen/ vber welchen kein Streit waͤre.
Zum dritten/ daß ſie acht haͤtten/ damit die Authoritaͤt deß Papſts vmb keiner Vrſachen willen/ in ein Diſputat gezogen wuͤrde.
Als auch der Ertzbiſchoff zu Coͤllen ſehr hart verklagt/ in deß Papſts Bann gefallen/ vnd die Vollziehung deſſelben an den Keyſer inſtaͤndig begehrt ward/ hielt der Keyſer nicht rahtſam/ zurſelbigen Zeit eine newe Vnruh zuerwecken/ vnd erkante erwehnten Biſchoff/ nach wie vor/ vnter den Reichsſtaͤnden; welches dem Papſt nicht wenig Verdruß brachte:
Vnd in Teutſchland dem Papſt zu vnzeitigem Eyffer/ dem Keyſer aber zu groſſer Beſcheydenheit außgelegt worden.
Dann die Proteſtierenden wurden dardurch in jhrer Meynung geſtaͤrcket/ daß das Concilium nur angeſtelt waͤre/ ſie in die Fall zubringen: Sintemal/ ſo die ſtrittige Lehr vom Glauben ſolte im Concilio examiniert werden/ wie der Papſt koͤnte/ ehe das Concilium noch etwas davon geſchloſſen/ das Vrtheil faͤllen/ vnd durch daſſelbige den Ertzbiſchoff/ als einen Ketzer verdammen.
Darauß ſey offenbar/ daß es eytel vnd vmbſonſt waͤre/ wann ſie ſich zum Concilio verfuͤgen ſolten/ da der Papſt herꝛſchete/ welcher/ ob er ſchon wolte/ nit koͤnte verbergen/ daß er ſie ſchon vor verdampt hielte.
Darzu/ ſo ſehe man wol/ daß der Papſt das Concilium fuͤr nichts achtete; dann ohnangeſehen daſſelbige ſchon angefangen/ ſo vnterfange ſich doch der Papſt deſſen allein/ vnd erkenne darinn/ was dem Concliio eygentlich zuſtehe zuerkennen.
Solches thaͤt der Churfuͤrſt zu Sachſen dem Keyſer durch ſeine Geſanden zuwiſſen/ vnd zeiget jhm außdruͤcklich an/ daß/ dieweil man ſo hell vnd klar vermercke/ wie der Papſt geſinnet ſey; es einmal Zeit/ dem Teutſchland durch ein National Concilium Raht zuſchaffen/ oder auff einem Reichstag mit allem Ernſt von den Religionsſachen zuhandeln.
Der Dritte Diſcurß.
Wie der Krieg wider die Proteſtierenden angangen/ vnd der Keyſer wegen der Religion/ durch die Finger geſehen:
Gantz Ober-Teutſchland in ſeine Gewalt gebracht.
Wie der Papſt vnd Keyſer in Vnwillen zerfallen.
Wie das Concilium von der Rechtfertigung/ vnd von den Reſidentzen geſchloſſen/ vnd Vrtheil daruͤber.
Wie der Keyſer den Teutſchen Krieg vollendet.
ES war zwar der Keyſer vorlaͤngſt zu dem Teutſchen Krieg geneigt/ vnd jederzeit durch andere Haͤndel/ ſonderlich aber wegen Hoffnung/ durch Geſpraͤch vnnd guͤtliche Vnterhandlung etwas zuerlangen/ davon abgehalten worden.
Vnd was jhn eben zu dieſer Zeit am hefftigſten darzu getrieben/ war/ daß auff den letzten Reichstag zu Regenſpurg ſchier gar kein Fuͤrſt in Perſon erſchienen; da er ſich doch fuͤrgenommen/ von ſtrittiger Religion/ von der Juſtitien/ vnd von dem Tuͤrckenkrieg zuhandeln.
Ließ derowegen alle andere Sachen liegen/ vnd wendet ſeyn gantzen Fleiß zu dieſem Krieg/ darzu jhm der Papſt zehen tauſend zu Fuß/ vnd fuͤnffhundert verſprochen vnnd zugeſand:
Mit denen kamen ſechs tauſend Spanier/ auß dem Koͤnigreich Neapels/ vnd auß Niderland vnter Graff Maximilian von Buͤren vier tauſend Pferd/ vnd zehen tauſend Fußgaͤnger.
Als nun deß Papſts Voͤlcker in dem Laͤger bey Landshut den 15. Tag Auguſti ankommen/ wolte der Cardinal Farneſius, deß Papſts Legat/ das Creutz voran laſſen tragen/ wie es der Papſt befohlen hatte/ vnd wie vor- Zeiten/ Ablaß außtheilen/ mit außdruͤcklichem Verm. lden:
Dieſer Keieg gienge eygentlich die Roͤmiſche Kirch an.
Der Keyſer aber wolte ſolches keines wegs zulaſſen/ ſintemal er gantz das Widerſpiel vorgeben/ damit er die Lutheriſche Fuͤrſten/ die jhme dieneten/ bey ſich behielte/ vnd die Staͤtte vmb dieſer Vrſachen willen ſich nicht hartnaͤckigt wider jhn erzeigten.
Der Cardinal/ weil er ſahe/ daß er ohne Schmaͤhung der Baͤpſtiſchen Reputation im Laͤger nicht bleiben konte/ enthielt ſich zu Regenſpurg/ wegen einer angenommenen Kranckheit/ vnd erwartete newe Jnſtruction von Rom.
Deß Keyſers Helffer waren/ Maximilian Ertzhertzog in Oeſterreich; Manuel Philibert/ der junge Hertzog in Saphoyen; Erich vnd Philips Gebruͤder/ junge Hertzogen von Braunſchweig/ ein Praͤlat; Johann Albrecht Hertzog zu Meckelnburg; die beyde Marggraffen/ Albrecht vnd Johannes/ ob ſie gleich der Augſpurgiſchen Confeſſion zugethan; beyde Marggraffen zu Brandenburg/ Albrecht vnd Hans; ein Hertzog von Muͤnchen; Johann von Naſſaw; Jacob von Medices; Niclaß von Madrutz; Bernhard von Schawenburg; Walter von Hirnheym; der von Buͤren; Friderich von Fuͤrſtenberg/ Reinhard von Solms/ vnd andere mehr.
Ferdinand von Toledo, genant der Hertzog von Alba/ war Feldobriſter; Johann Baptiſta/ ſein Leutenampt/ vnd der Cardinal von Augſpurg/ Proviandmeiſter.
Jn dem Schmalkaldiſchen Bund waren/ Johann- Friederich/ Churfuͤrſt in Sachſen; ſein Sohn gleiches Namens; Philips/ Landgraff in Heſſen; Ernſt/ vnd Johann Friderich Hertzogen in Sachſen; Hertzog Philips von Braunſchweig/ mit vier Soͤhnen/ Ernſt/ Albrecht/ Johanns vnd Wolffgangen; Hertzog Frantz von Luͤnenburg/ der von Wirtenberg/ Graff Albrecht von Manßfeld/ vnd Soͤhne; Graff Chriſtoff von Altenburg; der Rheingraff/ Fuͤrſt Wolffgang von Anhalt; die beyde Obriſten/ Hertzog von Reckerod/ vnd Friderich von Reiffenberg; Hans von Heydeck; Sebaſtian Schertle.
Der Proteſtierenden Macht beſtund auff achtzig tauſend Mann zu Fuß/ neben vier Faͤhnlein Schweitzern/ vnd fuͤnffzehen tauſend Reyſigen.
Deß Keyſers voͤllige Macht aber/ wie ſie endlich zuſammen geſchmoltzen/ beſtund in vierzehen tauſend/ neun hundert Mann Keyſeriſchen Zeugs; vnd in ſieben vnd viertzig tauſend/ ſieben hundert vnd neun vnd ſechtzig Fußgaͤngern/ ſampt dritthalb tauſend Schantzengraͤbern.
Noch geſchah dem Keyſer diß Jahr/ den ſiebenden Auguſtmonat ein groſſer Schad/ als drey Wetter zwiſchen zehen vnd eylff Vhren deß Nachts vber Mecheln zuſammen ſtieſſen/ vnd vber zwey tauſend Centner Pulvers/ daran er drey gantzer Jahr geſamlet/ mit vnaußſprechlichem Schaden der Statt/ durch einen Donnerſchlag angezuͤndet vnd verderbet.
Wie nun alles auff dieſe Weiſe zum Krieg bereytet/ thaͤt der Keyſer den Sachſen vnd den Landgraffen/ auff den 20. Julij in die Acht (darauff ſie den 11. Auguſti jhm auch abgeſagt) vnd ſchickte deſſen eine Copey an Hertzog Moritzen in Sachſen/ mit dem Anhang:
Es haͤtte der Churfuͤrſt dem Keyſer den Schutz vnd die Lehen auffgeſagt:
Darumb ſolte Hertzog Moritz/ als naͤchſter Stamm/ Degen vnd Wapen Anverwandter/ dieſelbe Lande einnehmen:
Jn deſſen Verſaumnuß er ſie einem andern vbergeben wolte.
Vnd dieſes thaͤt der Keyſer/ damit er das Hauß Sachſen in Vneinigkeit braͤchte/ Hertzog Moritzen von der Proteſtierenden Parthey abhielte/ ja gar an ſich zoͤge/ wolwiſſend/ daß Hertzog Georg von Sachſen gegen dem Churfuͤrſten in Anno 1542. zu Feld gelegen/ wegen der Statt Wurtzen/ vnd daß man ſie zwar in der Oſterwoch vertragen; dannenher der Feldzug der Fladenkrieg genant worden) aber die Gemuͤhter nicht koͤnnen auß dem Grund verſoͤhnen.
Aber Hertzog Moritz eylete darumb nicht ſonderlich/ biß daß Koͤnig Ferdinand mit ſeinen Hungarn vnd Boͤhmen herfuͤr brach/ vnd deß Churfuͤrſten Voͤlcker bey Adorff geſchlagen/ auch das Land mit Sengen vnd Brennen verwuͤſtet.
Deßwegen ſchickten etliche Staͤnde an Hertzog Moritzen/ gaben ſich vnter ſeinen Schutz/ vnd baten demuͤhtiglich vmb Rettung.
Darauff ließ er die Staͤnd zuſammen kommen/ willfahrt jhnen/ vnd ſchrieb alles an den Churfuͤrſten/ mit dem Vermelden: Alles was er thaͤt/ geſchehe im Namen vnd auff Befehl deß Keyſers/ damit die Lande nicht in frembde Haͤnd fielen/ die er auch nach getroffenem Fried mit der Zeit/ gegen Erlegung der Vnkoſten/ auff dieſe Rettung gangen/ koͤnte wider an ſich bringen.
Erobert hernach in Meixen die Zwickaw/ den Schneeberg/ vnd die Altenburg.
Weil nun eben Farneſius, deß Keyſers Tochtermann/ Thonawerth mit Gewalt eingenommen/ vnd die Proteſtierenden biß daher nichts weiters gethan/ als dem Keyſer in Schwaben im Weg gelegen/ vnd jhn auffgehalten/ gieng der Zug in Sachſen/ der Boͤhmen Einfall/ vnd Hertzog Moritzen Vorhaben zuhindern:
Wie dann im folgenden Jenner die Statt Leipzig vom Churfürſten ſehr hart belaͤgert vnd beſchoſſen/ Marggraff Albrecht zu Rochlitz vnd Meixen in Huldigung genommen worden.
Als aber der Keyſer ſich bey Jngolſtatt geſetzt/ biß mehr Huͤlff heran kaͤme/ vnd der Proteſtierenden weitlaͤufftiges Laͤger gegen jhm vber geſehen/ ſagte er: Sind diß lauter Teutſchen?
Gut/ gut; es wird jhnen bald an Raht vnd Gelt gebrechen.
Ließ auch damals Apianum den Sternguͤcker auß der Statt kommen/ deß Himmels Geſtalt auff einem ſehr hohen Geruͤſt Raht zufaſſen.
Derſelb buckte ſich jedesmal/ wann die Kugeln mit Menge daher geflogen kamen; da doch der Keyſer auch nicht das geringſte Zeichen einiger Forcht gegeben/ ob ſchon ſein gantzes Laͤger in nicht geringer Gefahr ſtunde/ auch Hertzog Johann von Meckelnburg jhn erſuchte/ der Reuterey/ die vom Schieſſen/ ſonderlich groſſen Schaden empfieng/ zuverſchonen/ vnd ſeine gantze Hoheit nicht auff einen Tag allein auff die Spitze zuſetzen.
Vnd haͤtten die Proteſtierenden dem Landgraffen gefolget/ ehe das Laͤger in folgender Nacht zu Genuͤgen verſchantzt worden/ es ſolte vmb die Keyſerliche Voͤlcker/ ſo noch nicht alle zuhand waren/ ja vmb ſeine Perſon ſehr vbel geſtanden ſeyn.
Bey heran nahendem Winter handelte man zwar vom Frieden/ wurd aber/ weil der Keyſer ſehr ſchwere Puncten fürſchluge/ nichts darauß/ biß der Sachs vnd der Heß im November das Oberland verlieſſen/ vnd jhre eygene Vnterthanen zubeſchuͤtzen abgezogen:
Auch wolte der Heß wider ſeinen Tochtermann/ Hertzog Moritzen/ nicht kriegen/ welches ein Anfang der Trennung gemacht; darauff etliche Fuͤrſten/ vnd viel Staͤtte/ die mit den Proteſtierenden im Bund waren/ Vrſach genommen/ ſich mit dem Keyſer zuvertragen/ nachdem er ſie der Religion halben genugſam verſichert:
Wolte aber nicht/ daß derſelben in Schrifften gedacht wuͤrde/ damit es nicht das Anſehen haͤtte/ als führete er den Krieg der Religion halben/ dardurch er die Proteſtierende/ ſo jhm anhiengen/ ſolt fuͤr den Kopff geſtoſſen/ vervrſachthaben/ daß ſich andere nicht ſo leichtlich ergeben; vnd die Geiſtliche in Teutſchland/ welche hoffeten/ die Roͤmiſche Religion wider eingefuͤhrt zuſehen/ ſehr waͤren verdaͤchtig worden.
Der Pfaltzgraff war erſt in den Bund getretten/ vnd mit etlichen wenigen Voͤlckern zu den Fürſten geſtoſſen:
Aber der Erſte/ der ſich demuͤhtigte.
Jhm verwieß der Keyſer:
Ein grawes Haar finde keine Entſchuldigung/ vnd zumal auch nicht/ als ſein ſo naher Vetter/ auß Dennemarck/ naͤmlich/ der Hertzog von Wirtemberg muſte in einen ſauren Apffel beiſſen/ vnd deß vorigen/ ſonderlich deß Frantzoſen entgelten.
Gleichwol verhieſſen ſeine Diener allen vnd jeden/ wegen der Religion vnangefochten zuſeyn/ vnnd entſchuldigten jhren Herꝛn/ da er in der Capitulation/ wegen allerley Vrſachen/ jhnen nicht koͤnte einen vollkommenen Genuͤgen leyſten.
Er ſelbſt ließ ſich alſo an/ daß man wol merckte/ wie er entſchloſſen/ der Religion durch die Finger zuſehen/ vnd ſie alſo zufrieden zuſtellen.
Da ſich nun die Staͤtte/ vnd andere Staͤnde dem Keyſer ergaben/ bekam er viel grobes Geſchuͤtz/ vnd noch von den Staͤtten groſſe Geltbuſſen/ auff etliche hundert tauſend Guͤlden:
Hatte auch alſo gantz Ober-Teutſchland in ſeinem Gewalt.
Dieſes Gluͤck erweckte bey dem Papſt einen heimlichen Neid wider den Keyſer/ vnd machte/ daß er anfieng an ſeine eygene Sachen zugedencken/ ehe gantz Teutſchland vnter dz Joch kaͤme/ ließ den Keyſer in einen Seſſel ſchlaffend mahlen/ vñ das Gluͤck neben jhm/ ſo jhm Schatten machte gegen der Sonnenhitz/ als waͤre der Sieg mehr durch der Teutſchen Mißhelligkeit/ dann deß Keyſers Mañheit gediehen.
Das Volck/ vber welches ſein Enckel Octavius Farneſins Oberſter war/ hatte ſehr abgenommen/ weil viel mit dem Cardinal Farneſio zuruͤck gezogen/ vnd hatten ſich viel/ wegen groſſer Muͤhe vnd Vngelegenheit heimlich darvon gemacht.
Mitten im December/ als deß Keyſers Heer nahe bey Sothen lag/ zog der vbrige Hauff/ auff Befehl deß Papſts/ gar hinweg/ mit dem Vermelden:
Es waͤren die ſechs Monat verfloſſen/ ſo koͤnte der Papſt ſolchen Koſten nicht laͤnger ertragen/ zumahl die Zeit der Verbuͤndnuͤß auß waͤre/ auch das jenige verrichtet/ vmb welches willen ſolche auffgerichtet worden/ ſintemal nunmehr Teutſchland zum Gehorſam gebracht worden.
Der Keyſer beklagte ſich zum hoͤchſten/ daß man jhn verlieſſe/ eben bey bevorſtehender Gelegenheit/ etwas namhafftes außzurichten/ vnd da er der Hülff am hoͤchſten bedoͤrffte.
Dann/ ſo lang die Haͤupter nicht gedaͤmpfft/ waͤre noch nichts auffgericht:
Die waͤren nicht vberwunden/ weil ſie nur jhr eygen Land zubeſchützen gewichen.
Vnd da ſie daſſelbige wider frey ſolten machen/ waͤre zubeſorgen/ daß ſie mit groͤſſerem Gewalt/ vnd beſſer Ordnung/ dann zuvorn/ wider kommen ſolten.
Hingegen entſchuldigt ſich der Papſt/ daß er nicht laͤnger in der Buͤndnuͤß blieb/ vnd ſein Volck abgefordert haͤtte/ dieweil der Keyſer ohn ſein Vorwiſſen/ mit den Staͤtten vnd Fuͤrſten einen Vertrag gemacht/ welches er zuthun nicht Macht gehabt.
Vnd waͤre darzu ſolcher Vetrag dem Catholiſchen Glauben ſehr nachtheilig/ durch welchen die Ketzerey/ ſo da haͤtte koͤnnen außgerottet werden/ geduldet:
Er/ der Bapſt habe deß Nutzes von dem Krieg/ wider geſchehene Abrede/ nicht genoſſen/ noch etwas von dem Gelt empfangen/ ſo die vertragene Landſchafften geſchoſſen.
Der Kaͤyſer klage vber jhn/ da doch jhm dem Bapſt vnrecht geſchehen/ vnd der nicht ohne Nachtheil der Glaubigen veracht worden.
Vnd ließ es dabey nicht bewenden/ ſondern ſchlug dem Keyſer ab/ daß er vber die ſechs Monat/ Gelt von den Kirchen in Spanien nehmen moͤcht.
Vnd obwol deß Keyſers Diener ſtarck dargegen anhielten vnd zu erkennen gaben/ daß/ dieweil die Vrſach/ warumb ſolch Gelt verwilligt worden/ noch nicht auffgehoben/ die Verwilligung auch laͤnger ſolte continuirt werden:
Daß ſolcher Geſtalt alle Mühe vnd Arbeit vmbſonſt ſeyn wuͤrde/ wann der Krieg nicht zu End kaͤm:
ſo konten ſie doch den Bapſt von ſeiner gefaßten Reſolution nicht abwendig machen.
Dazu kam/ daß zu Genua das Geſchlecht deren von Fieſca wider die von Doria, ſo dem Kaͤyſer anhaͤngig/ zuſammen geſchwohren/ vnd einen gefaͤhrlichen Anſchlag/ welcher ſchier gerathen war/ fuͤrgenommen.
Der Kaͤyſer hielt fuͤr gewiß/ der Hertzog von Placentz vnd Parma/ deß Bapſts Sohn/ hette ſolches angeſtifft/ vnd glaubte beſtaͤndig/ die Anordnung ruͤhrte vom Bapſt ſelbſt her: Darumb er neben andern Vnbillichkeiten auch hierüber klagte.
Nun meynte der Bapſt/ der Kaͤyſer wuͤrde ein lange Zeit in Teutſchland zuſchaffen haben/ vnd alſo jhm mit euſſerſter Macht kein Schaden zufuͤgen koͤnnen: allein foͤrchte er/ er moͤchte die Proteſtirenden vom Concilio bringen/ vñ durch ſie jhm Arbeit vñ Verdruß anrichten.
Daß er dem Concilio ſolte abdancken/ hielt er vor vnbequaͤm vnd aͤrgerlich/ ſonderlich dieweil man ſchon ſieben Monat lang gehandelt hatte/ vnd doch noch nichts davon publicirt.
Deßwegen nahm er jhm fuͤr/ das jenige/ was ſchon fertig war/ publiciren zulaſſen/ damit die Proteſtirenden ſich entweder weygern ſolten/ wegen ſolcher Erklaͤrung/ im Concilio zu erſcheinen; oder/ ſo ſie dahin kaͤmen/ dieſelbe annehmen muͤſten:
Vnd dieweil der Haupt ſtreit in ſolcher Erklaͤrung begriffen/ wuͤrde er alsdann gewonnen Spiel haben.
Wann auch ſchon nichts anders jhm dazu rathen ſolte/ ſo waͤre dieſe Vrſach ſtarck genug/ jhn dazu zu bewegen/ daß der Kaͤyſer begehrte/ man ſolte von den ſtrittigen Religionspuncten noch zur Zeit nichts ſchlieſſen/ darum̃ er leichtlich vrtheiln koͤnte/ dz jhm dẽ Bapſt nutzlich waͤre:
Dann dieweil er vñ der Keyſer einen widerwertigen Zweck haͤtten/ muͤſten auch jhre Anſchlaͤg einander zu wider ſeyn.
Er ſahe wol/ daß es den Keyſer ſehr wuͤrde verdrieſſen: dieweil er aber ſchon zuvor erzoͤrnet war/ achtet er es nicht.
Es pflegte der Bapſt/ wann jhm beyderſeits bedenckliche Vrſachen fürkamen/ warumb er ein Ding thun oder laſſen ſolte/ daß Florentiniſche Sprichwort zu gebrauchen: wann ein Ding gethan iſt/ darff man es nicht erſt anfangen; vnd darauff richtete er ins Werck/ was jhn am noͤthigſten dauchte.
Darumb befahl er den Legaten auff Weyhnachten/ die bereit gemachte Decreten zu publiciren:
Welches dann geſchah/ ſo wol wegen der Rechtfertigung/ als wegen Beſſerung deß Wandels/ namentlich von perſoͤnlicher Reſidentz der Biſchoffe.
Das Decret von Glaubensſachen gab zu Rom keine Vrſach zu vielem Geſpraͤch:
Dann es war nichts newes darinn/ das nicht ſchon zuvor wer offentlich angehoͤrt/ vnd examinirt worden.
Vnd dieweil ein jederwol wuſte/ daß alle Meynungen der Teutſchen ſolten verdammet werden/ hatte niemand nichts darwider zu ſagen.
Aber die Biſchoffe ſo ſich zu Hoff auffhielten/ welche lange Zeit/ wegen deß Punctens von der Reſidentz/ in Sorgen geſtanden/ gaben ſich zu Rnhe/ dieweil ſie jhnen dieſe gewiſſe Hoffnung machten/ daß das Decret deß Concilii nicht mehr/ dann erſtlich die Decretaln der Paͤpſte außruͤſten wuͤrde.
Aber die geriuge vnd ſchlechte Geſellen vnter den Hoffleuten/ waren vbel zufrieden/ daß ein Biſchoff ſolte Macht ſie zubezwingen vberkommen.
Sie beklagten jhr Elend/ daß ſie der Nahrung halben jhr Lebenlang dienen/ vnd nach außgeſtandener ſchwerer Muͤhe vnd Arbeit/ dieſes zu jhrem Lohn gewaͤrtig ſeyn muͤſten/ in einem Dorff oder Flecken eingeſchloſſen/ oder durch einen ſchlechten Canonicat einer andern groͤſſern vnd veraͤchtlichern Dienſtbarkeit vnter ſeinem Biſchoff zuſitzen/ vnd vnterworffen wuͤrden.
Der ſie nicht allein gleichſam an einen Pfal gebunden halten/ ſondern auch durch ſeine Beſuchungen/ vnd vnter dem Schein der Straaffe/ ſie zu armen Schlaven machen; oder ſie jmmer plagen/ vnd außſaugen wuͤrde.
Aber anderſtwo/ vnd ſonderlich in Teutſchland hatt man/ ſo bald die Decreten daſelbſt außkommen/ von dem erſten der Glaubens ſachen betreffend/ viel vnd mancherley geredt.
Daß man das Decret viel vnd fleiſſig leſen/ vnd wider leſen muͤſte/ dieweil man es/ ohne eine vollkommene Erkanntnuß vnd Wiſſenſchafft der jnnerlichen Bewegungen der Seelen/ vnd in welchen ſie wuͤrcke oder leyde/ nicht verſtehen koͤnte:
Welches dann ſubtile Sachen waͤren/ davon man/ nachdem ſie ſich bald alſo/ bald anderſt anſehen laſſen/ beyderſeits diſputieren koͤnte:
Vnd beruhete die gantze Lehr deß Concilii auff dieſer Frag.
Ob das/ ſo dem Willen am erſten fuͤrkaͤme/ in jhm wuͤrckete/ oder/ ob der Will darinn wuͤrckete/ oder/ ob ſie beyde/ als Wuͤrckende/ Leydende ſich befinden.
Es ſagten etliche/ die kurtzweilig waren/ daß/ wie die Sternguͤcker/ welche die wahre Vrſach deß Lauffs deß Him̃els nicht wuͤſten/ alſo bald/ damit ſie deſſen/ ſo man mit Augen ſiehet/ Red vnd Antwort geben moͤgen/ in die Eccentricos vnd Epicyclos fielen: Alſo waͤre es nicht Wunder/ wann man von dem Lauff/ der vber dem Himmel iſt/ wolle Beſcheyd geben/ daß man in eine Eccentricitaͤt der Nieſſungen geriehte.
Die Grammatici konten ſich nicht gnugſam verwundern/ vnd ſatt lachen/ vber dieſe Propoſition/ die in einem Canone geſetzt worden.
Neque homo ipſe nihil omninò agat, daß auch nicht der Menſch ſelbſt gar nichts thue/ welches ſie vor vnverſtaͤndlich/ vnd ohne Exempel hielten:
Vnd da der Synodus dieſes meynete:
Etiam homo ipſe aliquid agat, daß auch der Menſch etwas thue.
Haͤtte er es deutlich/ wie es ſich gebuͤhret in Glaubensſachen/ da die einfaͤltigſte Meynung die beſte iſt/ ſagen koͤnnen/ vnnd ſo ſie ſich einer Zierlichkeit wollen gebrauchen/ ſagen koͤnnen.
Neque etiam homo ipſe nihil agat:
Wann man aber das Wort/ Omninò, vnnd darunter flickte/ gibt es ein vngereimbte vnd vnverſtaͤndliche Rede/ wie alle die Reden waͤren/ ſo zwo Negativas particulas haͤtten/ auß denen keine Affirmativam man bringen koͤnte.
Darumb muſte man/ ſo jene zuverwandeln waͤre/ ſagen:
Etiam homo ipſe aliquid omninò agat, welches vngereimt/ weil man an dieſem Ort nicht verſtehen koͤnne/ was aliquid omninò mit ſich fuͤhre.
Dann es wuͤrde darauff ſolgen/ daß der Menſch auff eine gewiſſe Weiſe etwas thue/ vnd wann ers auff eine andere Weiſe thue/ er alsdann gar nichts thut.
Zur Verantwortung der Vaͤtter wurde geſagt:
Man muͤſte die Form vnd Weiſe nicht ſo genaw erſuchen:
Dann das waͤre nichts anders/ als Schimpffen/ vnd Boſſenreiſſen.
Dargegen ward repliciert/ daß man ſchuldig waͤre/ eine Rede/ die gewoͤhnlich ſey/ zum beſten außzulegen:
Wann man aber die klare vnd gewoͤhnliche Reden vnterwegen laͤßt/ vnnd newe/ vngereimbte vnd ſchluͤpfferigte erdenckt/ darinn ein widerwertiger Sinn verborgen laͤge/ welchen beyde Partheyen zu jhrem Vortheil ziehen koͤnnen/ ſey es nuͤtzlich vnd der Kirchen daran gelegen/ daß ſolche Renck vnd Betrug entdeckt werden.
Die Theologi ſagten/ dieſe Lehr:
Der Menſch koͤnne den jnnerlichen Trieb deß heiligen Geiſtes allezeit verwerffen/ vnd zu nicht machen/ ſey dem alten vnd offentlichen Gebet/ der Kirchen ſehr zuwider/ da ſie pflegte zuſagen:
Et ad te noſtras etiam rebelles compelle propitius voluntates.
Wolleſt/ O Herr/ vnſern widerſpenſtigen Willen gnaͤdiglich zu dir treiben vnd noͤhtigen.
Diß Gebet ſey vor Zeiten nicht ein eyteler vnd vergeblicher Wundſch geweſen/ ſondern/ wie es auß Glauben geſprochen worden/ nach der Lehre S.
Jacobs/ alſo von Gott erhoͤret worden.
Vnd wann dem alſo waͤre/ wie gemelter Canon lautet/ koͤnte man nicht mehr mit S.
Paulo ſagen:
Daß der Vnderſcheyd/ durch welchen die Gefaͤſſe deß Zorns Gottes von den Gefaͤſſen ſeiner Barmhertzigkeit vnderſcheyden werden/ nicht von den Menſchen herruͤhret: Sintemal dieſe Wort/ non nihil omninò, ſolchen Vnderſcheyd dem Menſchen zuſchreiben.
Dieſer Spruch wurd auch von vielen bewogen/ da geſagt wird im ſiebenden Canon:
Daß die Gerechtigkeit mit gewiſſer Maß gegeben werde/ nachdem Wolgefallen Gottes/ vnd die Diſpoſition deſſen/ der ſie empfaͤngt:
Dann beydes nicht wol zugleich ſtehen koͤnte.
So es Gott alſo wol gefiel/ deme mehr zugeben/ welcher am wenigſten geſchickt vnd darzu diſponiert waͤre; So wurde die Gnad nicht gegeben/ nach der Diſpoſition deß Menſchen/ ſolte ſie aber nach gemelter Diſpoſition/ gegeben werden/ ſo wird ſie allzeit das jenige ſeyn/ dardurch GOtt bewegt wird/ die Gnade zugeben/ vnd ſolches nicht thun nach ſeinem Wolgefallen.
Es verwunderte ſich auch mancher/ wie ſie den haͤtten doͤrffen verdammen/ welcher da ſagte:
Daß man die Gebott Gottes nicht halten koͤnne.
Dieweil eben daſſelbe Concilium im Decret der andern Seſſion/ die Glaͤubigen/ ſo zu Trient verſamlet geweſen/ vermahnet Buß zuthun/ zu beichten/ zur Communion zugehen/ vnd die Gebott GOttes zuhalten/ quantum quisq; poterit, nach eines jeden Vermoͤgen:
Welche Maͤſſigung jrrig vnd gottloß ſeyn wuͤrde/ wann der Gerechtfertigte ſie allerdings halten koͤnte:
Vnd ward darauff gemerckt/ daß an beyden Orten das Wort Præcepta, ſtuͤnde/ damit nicht jemand eine Außflucht ſuchen moͤchte.
Welche in den Kirchenhiſtorien beleſen/ ſagten:
Daß in allen Concilien/ welche in der Kirchen/ von der Apoſtel Zeit/ biß jetzund gehalten worden/ niemals ſo viel Lehrpuncten ſich eroͤrtert finden/ wie in dieſer Seſſion allein/ in welcher Ariſtoteles mit oben dran geweſen/ da alle genera cauſarum ſo fleiſſig vnterſchrieben worden/ daß/ wo er das beſte darbey nicht gethan haͤtte/ man vieler Artickel deß Glaubens in Mangel ſtehen würde.
Die Politici, wiewol jhnen nicht gebuͤhrt/ die Religionsſachen zu examiniren/ ſondern ſchlechts zu glauben/ was man jhnen fuͤrſchreibet/ hatten an dem Decret auch etwas Mangels.
Dann dieweil ſie ſahen/ daß Canon.
10. geſetzt war:
Man waͤre verbunden den Gebotten Gottes vnd der Kirchen zu gehorchen/ welches hernach Canon.
20. widerholet wurde/ aͤrgerten ſie ſich/ daß nicht auch gemeldet worden/ daß man verbunden waͤre/ den Gebottender Fuͤrſten vnd der Obrigkeit zugehorchen/ ſintemal der Gehorſam/ den man dieſen ſchuldig ſey/ viel heller vnd klaͤrer in der heiligen Schrifft außgedruckt ſtuͤnde/ dann der/ ſo man der Kirchen leyſten ſolte:
Das alte Teſtament waͤre voll vom Gehorſam gegen der Obrigkeit:
Jm Newen haͤtte Chriſtus; S.
Peter/ S. Paulus weitlaͤufftig/ vnd mit deutlichen Worten davon gelehrt.
Die Kirch betreffend/ finde man einen außfuͤhrlichen Paß/ daß man ſie hoͤren ſoll/ daß man jhr aber gehorchen ſolle/ finde ſich nicht alſo klar vnd deutlich.
Dann man gehorche dem/ der von ſich ſelber etwas gebeut; man hoͤre den/ der eines andern Gebott verkuͤndige.
Vnd wolten ſich dieſe Leut mit der Entſchuldigung nicht abweiſen laſſen/ da geſagt wird:
Die Gebott der Fuͤrſten waͤren in den Gebotten Gottes eingeſchloſſen:
Dann darumb ſey man ſchuldig jhnen zugehorchen/ dieweil GOtt ſolches gebotten.
Dargegen antworteten ſie/ daß man vmb ſolcher Vrſachen willen der Kirchen ſolte viel weniger Meldung gethan haben.
Gleichwol ſey deroſelben mit Namen gedacht/ vnd der Oberkeit vergeſſen worden/ dieweil die Geiſtlichen jhnen von alters her fürgeſetzt/ dieſe ſchaͤdliche Meynung dem Volck einzubilden/ daß man jhnen ſchuldig waͤre vmb deß Gewiſſens willen zugehorchen; aber den Fürſten vnd der Obrigkeit/ vmb allein die zeitliche Straffen zuvermeiden:
Auſſerhalb deſſen koͤnne man jhr Gebott wol vbertretten; dardurch ſie alle Regiment verhaßt gemacht/ als wann ſie tyranniſch waͤren/ vnd man ſie allein der Straaff halben foͤrchten muͤſte/ ja ſie richteten dieſelbe zu Grund/ in dem ſie die Vnterthaͤnigkeit gegen den Pfaffen dem Volck/ als den einigen vnd rechten Weg/ das Himmelreich zuerlangen/ fuͤrmahleten.
Dardurch ſie allen Gewalt/ Herꝛſchafft vnd Gebieth/ endlich auch das Reich an ſich ziehen wuͤrden.
Vom Decret/ die Verbeſſerung der Maͤngel betreffend/ ward geſagt/ daß es ein lauter Geſpoͤtt were:
Dann ſich auf Gott vñ den Papſt verlaſſen/ daß tuͤchtige Perſonen der Kirchen ſolten fuͤrgeſetzt werdẽ/ das ſtehe vielmehr einem an/ der ein Gebet thut/ als dem/ der eine Reformation anſtellẽ wil.
Daß man die alte Canones nur obenhin/ vñ mit einem Wort ernewert habe/ dadurch werde nichts außgerichtet/ daß die Mißbraͤuch/ durch welche ſie in Abgang kom̃en/ beſtaͤttigt.
Wolle man ſie der Gebuͤhr wider auffrichten/ vñ in Gang bringẽ/ ſo muͤſſe man die Ding abſchaffen/ dardurch ſie zerloͤchert/ vnd in Vergeß geſtelt worden:
Man muͤſſe Straffen darauff ſetzen/ Executorn verordnen/ vnd anders dergleichen fuͤrnehmen/ dardurch die Geſetz eingefuͤhret/ vnd erhalten werden Endlich/ ſo habe man nichts anders außgerichtet/ dann daß einer moͤge ein gantzes Jahr von ſeiner Kirchen bleiben/ wann er das halbe Theil ſeines Einkommens wolle fahren laſſen; So er aber eylff Monat außbleibe/ vnd ſich dreyſſig oder weniger Tage zuvor einſtelle/ ehe das erſte halbe Jahr verfloſſen/ ſo koͤnte er ohne Straaff darvon kommen:
Ja es werde das Decret allerdings vmbgeſtoſſen/ durch die Vorbehaltung billiger vnd rechtmaͤſſiger Vrſachen deß Außbleibens/ dann es werde keiner ſo einfaͤltig ſeyn/ der nicht etwas wiſſe auff die Bahn zubringen/ damit er ſich entſchuldige/ ſonderlich/ dieweil er ſolche Perſonen zu Richtern haben wird/ mit denen es dran iſt/ daß die Reſidentz nicht widerumb auffgebracht vnd eingefuͤhret werde.
Der Keyſer erhub ſich mittlerweil von Noͤrdlingen nach Nuͤrnberg/ hielt Oſtern zu Eger/ vnd empfieng beyde Hertzogen/ Moritz vnd Auguſt auß Sachſen; Hernach kam jhm entgegen Marggraff Joachim/ Churfuͤrſt zu Brandenburg/ deſſen Sohn/ Johann Georg mit vierhundert Pferden dem Keyſer zuzog.
So bald der Keyſer an die Saͤchſiſche Graͤntzen kam/ begab ſich der Churfuͤrſt vber die Elb/ vnd verbrand die Bruͤck zu Meiſſen/ richtet ſich nach Wittenberg/ vnd als er bey dem Muͤhlberg gelegen/ vnd die Schiffbruͤck im Fewer geſteckt/ begaben ſich etliche wenig Spanier mit Schwimmen zu den Schiffen/ dieſelbe zuretten vnd zugebrauchen; funden aber gleich darauff ein Fahrt/ dardurch ſich ein Bawer mit ſeinen Pferden gemacht hatte/ vnd ſetzten vber.
Der Sachs war ſchon auff drey Meilen geflohen/ an den Lochaner Wald/ da jhn die Spanier vbereylet/ vnd ſein Volck/ das nicht beyſammen hielt geſchlagen vnd gefangen.
Der Churfürſt wurd im Fechten an dem lincken Backen verwundet/ vnd gantz vbermannet; wolte ſich doch keinem Spanier/ noch Huſſarn/ ſondern einem Teutſchen vbergeben.
Wie jhn dann Tilon von Trottaw/ ein Edelmann/ angenommen:
Der fuͤhret jhn erſt zu dem Feldobriſten/ da er mit klaͤglicher Stimme/ die Augen gen Himmel richtend/ alſo geſeufftzet:
Ach GOtt erbarm dich mein/ wir ſind jetzt hie: Vor dem Keyſer ſprach er: Allergnaͤdigſter Keyſer/ ich ſtelle mich hie ewern Gefangenen/ vnd bitte vnterthaͤnig/ Ewre Majeſtaͤt vmb eine Fuͤrſtliche Verwahrung.
Der Keyſer antwortet:
Bin ich nun dein?
Man wird dich halten/ wie du es verdienet haſt.
Jch weiß/ was meines Ampts iſt; vnd vbergab jhn dem Hertzogen von Alba.
Geſchehen auff Sontag Miſericordias Domini, Anno 1547.
Der Keyſer ruͤckt fort/ vnd belaͤgert Wittenberg den 5. May; vnd ließ indem naͤchſten Dorff darbey/ das Vrtheil vber den Churfuͤrſten/ vom Leben zum Tod/ ergehen.
Als er ſolches vernahm/ ſagte er:
Er wolte nicht meynen/ daß der Keyſer ſo hart mit jhm wuͤrde verfahren:
Da es aber nicht and erſt ſeyn koͤnte/ bitte er/ daß man jhm ſein End etliche Tag zuvor andeute/ damit er die Notturfft mit ſeinem Weib vnd Kinder verrichten koͤnte.
Vnd hie legte ſich der Churfuͤrſt zu Brandenburg darein/ vermahnet den Keyſer zur Gelindigkeit/ vnd weil der Sachs durch nichts von der gefaſten Religion/ abzubringen waͤre/ daß er/ ſampt ſeine Soͤhne/ von der Chur abſtuͤnden.
Hertzog Heinrichen von Braunſchweig/ vnd Marggraff Alberten von Brandenburg loß lieſſe.
Wittenberg ergab ſich/ auff deß gefangenen Churfuͤrſten Befehl/ wie auch Gotha:
Der Keyſer legte drey Compagnien hinein/ beſahe den Ort/ vnd zohe nach Hall:
Allda der Landgraff in Heſſen/ auff Vorbitt vnd Vnterhandlung Hertzog Moritzen/ vnd deß Churfuͤrſten zu Brandenburg/ dem Keyſer einen Fuß fall gethan; aber wider Vermuhten vnd Abred gefaͤnglich angehalten ward/ da er ſich doch bedingt gehabt/ daß jhm am Leben nichts geſchehe/ vnd daß er in keine Gefaͤngnuͤß kaͤme:
Vnd entſtund ein arges Weſen vber dem Woͤrtlein/ Einig/ oder Ewig/ deren eines vor das ander war eingeſchloſſen/ an ſtatt/ ohn einige/ nemlich/ ohn ewige Gefaͤngnuͤß.
Hertzog Moritz erhielt die Chur/ vnd was deren anhaͤngig/ die jhm dann im folgenden Jahr zu Augſpurg beſtaͤttiget worden: Alſo ließ er ſich huldigen/ auch zu Wittenberg/ durch einen trawrigen Einritt.
Es hatte aber dieſer Hertzog Moritz laͤngſt einen Groll wider den Churfuͤrſten/ ſonderlich/ wegen der Legſtaͤtte vor dem Ablaß/ vnd das Creutz/ auff welchem Gebieth ſolches geſchehen ſolte:
Vnd were ſchon damals zu offentlichem Krieg außgebrochen/ wann ſich nicht die naͤchſte Freunde haͤtten darinn gelegt.
Darumb die Rechnung leicht zumachen/ was vor Bedingungen vorher gegangen.
Noch war vnvergeſſen/ daß der Churfuͤrſt Julium Pflugium, ſo etliche fuͤr deß Keyſers vnehelichen Sohn hielten/ auff groſſe Vorbitt nicht wollen das Biſchthumb Naumburg verleyhen.
Der Keyſer nahm ſeinen Weg auff Augſpurg/ Brandſchaͤtzt die Staͤtte vmb groß Gelt/ vnd grob Geſchuͤtz/ wie er dann ſoll auff ſieben vnd zwantzig Tonnen Golds/ vnd fuͤnffthalbhundert Stuͤck groben Geſchuͤtzes auß Teutſchland erpreßt/ vnd abgefuͤhrt haben.
Joſt von Gruͤningen/ deß Keyſers Oberſt/ vberzog in Nider-Sachſen die Graff ſchafft Tecklenburg vnd von der Lipp/ die Staͤtte Oßnabruͤck/ Minden/ Rittberg/ vnd belaͤgerte Bremen.
Da wurd er mit Huͤlff deß Churfuͤrſten vnd der Hamburger abgetrieben vnd erſchlagen.
Auch zogen die Keyſeriſche bey Drachenburg den Kuͤrtzern/ doch alles/ ehe der Churfuͤrſt gefangen worden.
Noch hatte der Keyſer ein ſonder Gluͤck/ daß eben zu dieſer Zeit der Engellaͤnder/ vnd auch der Frantzoß geſtorben/ vnd daß der Koͤnig in Dennemarck/ Chriſtiern der Dritte deß Namens/ damit er das Hauß Brandenburg nicht erzoͤrnete/ ſich in diß Weſen nicht mengete/ vnd der Keyſer ſeiner Schweſter Kinder/ ſampt Schweſter vnd Schwager Hülffloß gelaſſen/ damit Chriſtiern in Dennemarck/ vnd erin Teutſchland/ ein jeder ſein Vorhaben/ ohngehindert koͤnte fortſetzen.
Der vierdte Diſcurß.
Wie der Keyſer zu Bononien/ vnd zu Rom wider die Vaͤtter zu Bononien proteſtiert: Darumb der Papſt ſich zum Richter zwiſchen dem zu Trient vnd Bononien gemacht/ auch Placentz vergeblich wider begehrt.
Wie der Keyſer das Interim verfertigt/ welches zu Rom/ vnd allenthalben vbel auffgenomwen worden:
Darauß dann ein newer Krieg entſtanden.
Wie der Papſt wegen Parma/ ſich zu tod bekuͤmmert/ deme der Cardinal de Monte ſuccediert/ der das Concilium wider nach Trient verlegt.
NAchdem nun der Keyſer von dero Geſanden/ wegen der jenigen Conditionen/ ſo die zu Bononien fuͤrgeſchlagen/ wie auch weſſen ſich der Papſt darauff erklaͤrt/ berichtet worden:
Ob er wol klaͤrlich verſpuͤret/ daß der Papſt ſich nur deß Namens der Bononiſchen Vaͤtter/ vnd Coucilii zum Schein gebraucht/ ſintemal Maͤnniglich bekant geweſen/ daß ſie allerdings/ durch vnd durch an jhme hiengen:
Jedoch/ vnd damit ein jeder ſpuͤren moͤchte/ daß er nichts vnterlaſſen/ was jmmer moͤglich/ zu Erhaltung deß Concilii, an Hand zunehmen geweſen/ hat er Franciſcum Vargam, vnd Martinum Velaſcum, naher Bononien abgefertiget/ welche dann den 16. Tag Januarij/ An. 1548. in gehabter Audientz/ in beyſeyn deß Cardinals de Monte vnd Sanctæ Crucis, wie auch anderer Vaͤtter/ ein Schreiben vom Keyſer vberreicht/ mit dieſer Vberſchrifft: Conventui Patrum Bononiæ.
Als nun Vargas angefangen zureden/ hat der Cardinal de Monte alſo bald darzwiſchen geredt/ vnd geſagt:
Obwol der H. Synodus nicht ſchuldig waͤre/ jhn anzuhoͤren/ dieweil das Schreiben nicht an denſelben gerichtet/ als welcher kein Convent/ ſondern ein Concilum were; wolten ſie jhm doch Audientz vergoͤnnen/ aber darbey proteſtiert/ vnd ſich verwahrt haben/ daß es jhnen ohne Praͤjuditz ſeyn/ auch andern zu keinem Vortheil gereychen/ vnd den Patribus frey vnd bevor ſtehen ſolte/ in dem Concilio fortzufahren/ vnd wider die vngehorſame/ vnd nicht erſcheinende Rebelliſche/ nach Jnhalt der Rechten/ vnd mit den Straffen derſelben zuverfahren.
Hierauff begehrt Vargas, daß zuvorderſt vber dieſe eingewande Proteſtation/ ein Jnſtrument auffgerichtet werden moͤchte:
Bate darauff die Patres, im Namen der gantzen Chriſtenheit/ daß ſie der Billigkeit gemaͤß verfahren/ vnd nicht alſo auff jhrem eygenſinnigen Wahn/ vnd ohne genugſame vnd reiffe Berahtſchlagung der Sachen/ gefaſtem Vorhaben beharꝛen wolten/ dann es ſonſten nicht wol doͤrffte außlauffen:
Dahingegen/ vnd wo ſie ſich dem Keyſer bequemen wuͤrden/ alles gluͤcklich vnd wol koͤnte hinauß gefuͤhret werden.
Jn dem er nun alſo erwieſen/ wie ſchaͤdlich es were/ wann ſie jhre Meynung nicht aͤndern ſolten/ vnd welcher Geſtalt hingegen deß Keyſers Jntention zu Gottes Ehre/ vnd der Kirchen Wolfahrt gerichtet:
Jſt der Cardinal de Monte jhm abermals in die Rede gefallen/ vnd geſagt:
Jch bin allhie Praͤſident in dieſem H. Concilio, vnd Pauli III. der Petri Nachfolger/ vnd Statthalter Chriſti auff Erden iſt/ Legatus, neben dieſen heiligſten Vaͤttern/ damit wir die Ehre Gottes in dieſem recht maͤſſig von Trient hiehergelegten Concilio befoͤrdern.
Bitten derowegen den Keyſer/ daß er ſeine Meynung aͤndern/ vnd vns dißfals behuͤlfflich ſeyn wolle/ vnd alle/ die diß H. Concilium jrꝛ zumachen ſich vnterſtehen/ mit gebührenden Straffen anſehen: Sintemal ſeiner Majeſtaͤt nicht vnbekant/ daß/ wer ſolche H. Concilia verhindert/ was Würden vnd Stands er ſey/ hoͤher Straffen ſich theilhafftig macht.
Vnſers Theils ſind wir dergeſtalt reſolviert/ wie es auch ergehen mag/ daß wir vns keine Draͤwungen werden laſſen hindern/ ſondern werden vns der H. Kirchen Ehr vnd Freyheit/ vnd deß Concilii, auch vnſere eygene Reputation vnd Authoritaͤt laſſen angelegen ſeyn.
Hierauff verlaſe Velaſco die in Handen haltende Proteſtation/ deren Jnhalt dieſer:
Nachdem groſſe Strittigkeiten in der Religion entſtanden/ vnd viel Vnordnungen vnd boͤſe Gebraͤuch eingeriſſen/ auch Teutſchland von der heiligen Kirchen getrennt worden/ haͤtte der Keyſer vom Papſt Leone, Adriano, Clemente, vnd endlich Paulo III. ein Concilium zuſamlen vnd anzuſtellen/ inſtaͤndig begehrt/ darbey jederzeit vielfaltige Verhinderungen eingefallen.
Was er zu Trient verrichtet/ das were am Tag.
Jnmittels haͤtten Jhre Keyſerliche Majeſtaͤt fuͤrnemlich der Religion halben in Teutſchland gekrieget/ vnd durch ſeine Tugend dieſelbe Landen in Fried vnd Ruhe gebracht/ der gaͤntzlichen Hoffnung vnd Zuverſicht/ es wuͤrden die jenige/ ſo ſich jetzunder ſeinem wolgemeynten Jntent in Weg legen/ ſich jhme bequemen.
Allen deme zuentgegen/ haͤtten die hochwuͤrdige Vaͤtter eine Vrſach vom Zaun geſucht/ vnwiſſend jhrer Heiligkeit/ den andern die Verruͤckung deß Concilii proponiert/ auch keine Zeit gelaſſen/ den Sachen reifflich nachzudencken; alſo/ daß obwol etliche heilige Biſchoffe ſich darwider gelegt/ vnd zu Trient verbleiben wollen/ dannoch mit Zuthun etlich weniger Jtalianer/ die Translation geſchloſſen/ auch gleich folgenden Tag der Auffbruch naher Bononien angeſtelt.
Der Keyſer haͤtte nach erlangter Victori, inſtaͤndig bey dem Papſt vmb die Widerkehr naher Trient angehalten/ auch die Ergernuͤß vnd Gefahr/ ſo in widrigem Fall erfolgen moͤchte/ genugſam vor Augen ſtellen laſſen/ vnd die Sach auff dem Reichstag zu Augſpurg ſo weit gebracht/ daß die Teutſche ſaͤmptlich ſich dem Concilio vnterworffen.
Endlich haber den Cardinal von Trient zu Jhrer Heilig. deßwegen abgefertiget/ auch den Mendozza mit dergleichen Werbung nach Rom geſchickt.
Es haͤtte aber der Papſt mit jhnen zu Bononien verſamleten Patribus zuvorderſt davon handeln wollen; welche ein nichtige/ betruͤgliche vnd ſchluͤpfferige Antwort ertheilt/ die der Papſt haͤtte billich ſollen verwerffen:
Der haͤtte ſie aber gut geheiſſen/ vnd Zufolg deroſelben dieſe Verſamlung zu Bononien/ die doch gantz vnrechtmaͤſſig ein General Concilium genant/ vnd deroſelben ſolche Authoritaͤt zugeeygnet/ die ſie jhr ſelbſt nicht haͤtte doͤrffen einbilden.
Es ſey nichtig/ daß das Concilium, wie es zu Trient verſamlet geweſen/ ohne beſondere Notturfft/ fleiſſige Erwegung der Sachen Vmbſtaͤnde/ vnd allgemeine Bewilligung nicht habe koͤnnen anderſt wohin verlegt werden.
Deſſen alles aber vngeachtet/ weren ſie die vermeynte Legaten vnd andere/ geſchwind vnd hurtig von Trient entwichen/ mit falſchem Fuͤrgeben/ als ob es der Ends boͤſe Kranckheiten vnd boͤſer Lufft regierte:
Daruͤber dann auch etlicher Medicorum vnrichtige Schein vnd Atteſtationes außgebracht/ deren Nichtigkeit die Zeit bald hernach eroͤffnet:
Geſetzt aber/ daß ſo groſſe Noht vorhanden were geweſen/ ſo haͤtte ſich doch in alle Wege gebuͤhren wollẽ/ es zuvorderſt an den Papſt vnd Keyſer/ als Schutzherꝛn deß Concilii gelangen zulaſſen:
Es ſey aber alles ſo geſchwind zugangen/ daß ſie mit ſich ſelbſt nicht recht zu Raht gehen koͤnnen.
Vnd haͤtten billich der jenigen Patrum Vrſachen vnd Motiven vernehmen/ vnd in obacht ziehen ſollen/ die auß jhrem Gewiſſen geredt; deren Meynung/ ob jhrer ſchon weniger geweſen/ als der andern/ billig fuͤrgehen ſollen.
Da man auch ſchon nohtwendiglich von dannen verruͤcken muͤſſen/ were doch billich geweſen/ daß nach Jnnhalt deß heiligen Concilii Decreten/ ein ander Ort in Teutſchland zuerkieſen geweſen.
Daß aber Bononien/ als der Roͤmiſchen Kirchen angehoͤrig/ vnd da Maͤnniglich wol bewuſt/ daß die Teutſchen nicht wuͤrden hinkommen/ ſondern genugſame Vrſachen zu der Verweigerung haben/ erwehlt vnd benant worden/ das laſſe ſich in keine wege verantworten/ ſondern ſey ſo viel geſagt/ als ob man deß Concilii vnverſehens vnd mit Fleiß wollen ein End machen.
Derowegen dann Keyſerl. Majeſt. als Oberſter Beſchuͤtzer der heiligen Kirchen/ vnd Schirmherꝛ deß General Concilii, damit die Strittigkeit in Teutſchland eroͤrtert/ auch das Koͤnigreich Spanien/ vnd andere dero Land/ zu einem Chriſtlichen Leben vnd Wandel gebracht werden moͤgen/ ſie vermeynte Legaten/ vnd andere Biſchoffe/ ſo von Trient abgezogen/ hiemit erſuchen thue/ daß ſie ſich widerumb dahin begeben wollen; deſſen ſie vmb ſo viel weniger Bedenckens zutragen/ dieweil ſie ſich ſelbſten darzu erbotten/ ſo bald die/ wegen der Jnfection geſchoͤpffte Forcht auffhoͤren wuͤrde.
Daran wuͤrden ſie der gantzen Chriſtenheit ein beſonders Gefallen erweiſen:
Jm vbrigen Fall/ thaͤten ſie Gewalthabere/ krafft ſpecial von Jhrer Majeſtaͤt empfangenen Befehls/ hiemit proteſtieren/ daß die Verruͤckung von Trient nicht rechtmaͤſſig geſchehen/ vnd ſampt allem/ was darauff erfolget/ oder folgen moͤchte/ nichtig ſey:
Vnd daß der anweſenden vermeynten Legaten vnd Biſchoffen Authoritaͤt/ als die allein an dem Papſt hielten/ keines wegs alſo beſchaffen/ daß ſie der gantzen Chriſtenheit in Religionsſachen/ wie auch die Reformation betreffend/ Maaß vnd Ordnung geben koͤnten/ ſonderlich den jenigen Landen/ deren Gebrauch vnnd Sitten jhnen vnbekannt weren.
Deßgleichen proteſtierten ſie/ daß jhre Heiligkeit/ wie auch jhre eygene gegebene Reſolution nicht rechtmaͤſſig ertheilt worden/ ſondern vnbillig/ voller Falſch vnd Betrug ſey; vnd derowegen aller Schaden vnd Nachtheil/ Tumult/ Landsverderben vnd Auffſtand/ ſo darauß entſtanden/ oder noch entſtehen moͤchten vnd koͤnten/ nicht Keyſerl. Majeſt. ſondern dieſer Verſamlung/ die man ein Concilium nennen wolle/ beyzumeſſen ſey; deme allem doch leichtlich vnd ordentlich koͤnte abgeholffen werden.
Daß auch ingleichem der Keyſer nicht füruͤber werde koͤnnen/ nach beſtem Vermoͤgen dieſe Sachen in acht zunehmen/ vnd ſich die Beſchirmung vnnd Wolfahrt der heiligen Kirchen angelegen ſeyn laſſen.
Welches dann ſeiner Majeſtaͤt/ als einem Keyſer vnd Koͤnig zuſtehe/ wie ſolches die alte Rechten vnd der allgemeine Conſens der Vaͤtter/ vnd der gantzen Welt genugſam mit ſich bringen.
Endlich/ begehret er/ daß ein offen Jnſtrument daruͤber auffgerichtet/ vnd der Keyſerliche Befehl/ wie auch jhre gethane Proteſtation/ demſelben einverleibt/ vnd den Actis beygelegt werden moͤchte.
Nach gethaner Proteſtation vbergab Velaſco dieſelbe ſchrifftlich/ wie er ſie in Handen hatte/ mit angehengtem Begehren/ daß ſie ad acta regiſtriert wuͤrde.
Hierauff proteſtierte der Cardinal de Monte mit ſcharpffen Worten/ vnd mit Conſens deß gantzen Synodi hingegen/ daß ſie viel ehe den Tod begierig leyden/ als ſolche Exempel in die heilige Kirchen einfuͤhren wolten laſſen/ daß die weltliche Obrigkeit ein Concilium verſamlen ſolte.
Der Keyſer ſey ein Sohn/ vnd kein Herꝛ/ oder Meiſter der Kirchen; Er/ der Cardinal vnd ſein Collega, weren deß heiligen Apoſtoliſchen Stuls verordnete Legaten/ die auch keine Schew truͤgen/ für GOtt/ vnd fuͤr dem Papſt jhr Verrichtung/ Red vnd Antwort zugeben; in gewiſſer Hoffnung/ jnnerhalb wenig Tagen/ auff die beſchehene Proteſtation/ eine Reſolution zuerhalten.
Zu Rom hatte Mendozza Antwort vnd Befehl vom Keyſer empfangen/ nur fortzufahren/ vnd fuͤr dem Papſt/ in beyſeyn der Cardinaͤl/ vnd aller der Ends anweſende Geſanden zu proteſtieren.
Nachdem er nun berichtet worden/ wie die Sachen mit Velaſco vnd Varga zu Bononien abgelauffen/ hatt er im Conſiſtorio ſich gefunden/ vnd kniend für dem Papſt die Proteſtation/ ſo er geſchrieben in Haͤnden hielte/ abgeleſen.
Der Anfang war von deß Keyſers groſſem Fleiß vnnd vieler Sorg/ wegen der Vergleichung der zwyſpaltigen Religion in Teutſchland/ vnd was er deßwegen mit Leone, Adriano, Clemente, vnnd mit jhme Paulo ſelbſten tractieret/ wegen Verſamlung eines Concilii, welchem ein Theil der Teutſchen ſich nicht haͤtten vnterwerffen wollen: Alſo daß er der Keyſer auß Chriſtlichem Eyffer ſie durch Kriegsmacht zum Gehorſam gebracht/ bey welcher Execution der Papſt zwar etwas geringes an Volck zuhuͤlff geſchickt/ damit er nicht gar darfür angeſehen wuͤrde/ als wolte er das gemeine Weſen verlaſſen:
Es were aber gewiß/ vnd auſſer Zweiffel/ daß ſolcher ſchwere Krieg allein durch Keyſerliche Macht vnd Gewalt zu Ende erzwungen.
Jumittels/ als ſeine Majeſtaͤt in ſolchem ſchwehren Obligen begriffen/ were das gute zu Trient angefangene Werck durch die ſchaͤdliche Verruͤckung deß Concilii, mit Vorwendung ſolcher Vrſachen/ die nicht wahr weren/ vnd keinen rechten Schein haͤtten/ vnterbrochen worden; eintzig vnd allein zu dem End/ damit es den gewuͤndſchten Zweck deß gemeinen Friedens vnd Ruh nicht erlangen moͤchte/ vngeacht/ daß der verſtaͤndigſte vnd Gottſeligſte Theil der Patrum ſich darwider gelegt/ vnd zu Trient wuͤrcklich verblieben/ denen dann das Praͤdicat deß Concilii, vnd nicht den jenigen/ ſo nach Bononiengezogen/ gebuͤhre/ wiewol ſeine Heiligkeit ſolchen Titul den andern geben/ weil ſie dero anhangen/ vnd deroſelben eygen Willen mehr/ als deß Keyſers/ Ferdinandi, vnd aller Fuͤrſten deß Reichs Bitten vnd Anhalten in acht nehmen/ es gehe dem zerruͤtteten Teutſchland daruͤber/ wie es wolle/ die Verfuͤhrten werden bekehrt/ oder nicht; da doch die hoͤchſte Notturfft erfordert/ nachdem ſich dieſelbe dem Concilio vnterworffen/ daß man ſich widerumb naher Trient begeben thaͤte.
Als nun er/ der Papſt/ durch jhn den Geſanden/ inſtaͤndig deßwegen erſucht worden/ haͤtte er eine geſchraubte vnd vnerhebliche Antwort darvon getragen/ darauß abzunehmen/ daß die Chriſtliche Bitt/ ſo Jhre Heiligkeit von jhme/ als einem Keyſerlichen Geſanden/ den 14. vnd 27. December/ wie auch den 16. Januarij von andern Keyſerlichen Gewalthabern geſchehen/ allerdings auſſer acht gelaſſen worden.
Derowegen er dann hiemit proteſtiert haben wolte/ daß die Verruͤckung deß Concilii, vnd Verlegung naher Bononien/ nichtig vnnd vnrechtmaͤſſig ſey:
Vnd daß ſie Strittigkeiten in der Kirchen erwecken/ auch die Catholiſche Religion in Gefahr ſetzen werden.
Zugeſchweigen/ daß die Kirch zu gegenwaͤrtiger Zeit/ dardurch ſehr geaͤrgert/ vnd verwuͤſtet worden.
Dannenhero auch alle Zerruͤttung/ Ergernuͤſſen/ vnd Vnheil/ ſo darauß jetzt vnd ins kuͤnfftig entſtehen moͤchten/ Jhrer Heiligkeit zuzumeſſen ſey/ als welche/ vngeachtet/ ſie biß auff das Blut darwider ſeyn ſolte/ dieſelbe befoͤrdere/ vnd denen/ ſo ſolches Vbel anſtiffteten/ Vorſchub thaͤte:
Alſo/ daß Jhre Majeſtaͤt/ auß Seiner Heiligkeit Veranlaſſung vervrſacht werde/ als ein Keyſer vnd Koͤnig/ nach Jnhalt der alten Vaͤtter Schrifften/ vnd allgemeinen einhelligen Conſens aller Verſtaͤndigen/ ſelbſten zu den Sachen/ nach beſtem Vermoͤgen thun.
Wande ſich darauff zu den Cardinaͤlen/ vnd ſprach:
Nachdem der Papſt nicht zu dem Frieden in der Religion/ vnd zu der Wolfahrt der Teutſchen Landen/ wie auch zu der Verbeſſerung der boͤſen eingeriſſenen Gewohnheiten geneigt/ ſo thaͤte er die deßwegen gethane Proteſtation auch gegen ſie erholen/ auff den Fall/ ſie in gleichmaͤſſiger Fahrlaͤſſigkeit verharꝛen wuͤrden.
Lieſſe demnach die in Handen gehabte Schrifften hinderſich; vnd weil jhm kein Antwort darauff worden/ zohe er alſo ab.
Der Papſt/ als er die von Mendozza geſchehene Proteſtation erwogen/ vnd mit den Cardinaͤlen berahtſchlaget/ merckte/ daß er ziemlich eng eingethan/ vnd daß viel Ding/ ſo ſeiner Reputation entgegen/ darinnen begriffen:
Daß auch das Spiel vnter jhnen geſpielt/ vnd ein ander Mittel vorhanden were/ als auff ſolche Wege zugedencken/ wie er ſich Neutral vnd zum Richter zwiſchen denen/ ſo die Translation jhnen belieben/ vnd den andern/ die jhnen ſolche mißfallen lieſſen/ machen koͤnte.
Dahin nun zugelangen/ war nohtwendig/ daß er die Proteſtation von ſich abwendete/ als ob ſie nicht wider jhn/ ſondern wider die zu Bononien were geſchehen.
Darumb nahm er ſich an/ der Geſand haͤtte der Sachen hierinn zuviel gethan; ließ den Mendozza zur Audientz fordern/ zeiget jhm an/ die Sach were von boͤſer Conſequentz/ vnd pflegte einen Vngehorſam nach ſich zuziehen; er liebte den Keyſer/ wie ein Vatter ſeinen Sohn/ vnd were jhm nicht lieb/ daß dieſes nach erhaltenem Sieg/ darbey er ſein beſtes gethan/ vorgienge: Schoͤpffte doch Troſt/ dz deß Keyſers Meynung nit wider den Papſt/ ſondern die zu Bononien in der Proteſtation gerichtet; vnd Hochfürſtlich erwogen/ daß der Papſt hierinnen Richter were/ vnd alſo die Proteſtation nach dem Außſchlag dienen ſolte.
Darumb ſolten die Vaͤtter zu Trient geklagt/ vnd der Geſand ſein Begehren nicht verkehrt haben; wie dann deßwegen alles gefallen.
Wolte doch ohne Schew antworten:
Man koͤnte jhn keiner Fahrlaͤſſigkeit beſchuldigen/ weil deß Keyſers Kriege jhn an Verſamlung deß Concilii verhindert:
Deſſelben beſchehene Translation wolte er vorbehaͤltlich entſcheyden vnd vrtheilen.
Wer die zu Trient lobe/ der lobe die/ ſo ſich von dem Leib der heiligen Kirchen abgeſondert.
Er ſey nicht wider die Widerkehr/ wann ſie ohne Nachtheil der andern Nationen geſchehe.
Der heilige Geiſt ſey an Trient nicht gebunden/ noch Teutſchland alleinig zu beobachten/ oder alſo auch Engelland:
Er mercke/ daß der Verdruß/ wegen ergangener vnd künfftiger Decreten herruͤhre: Waͤre nicht fahrlaͤſſig/ vnd trüg ein ander Ampt/ als der Keyſer.
Verordne demnach zu dieſer vor jhn zuruͤck gezogenen Sach/ die vier Cardinaͤl Panſium, Burgeſium, Polum vnd Creſcentium, mit Verbott einiger Newerung/ vnd beſetze in Monatsfriſt alle Fundamenta der Trennung beyzubringen.
Aber Mendozza proteſtiert von newem/ er haͤtte deſſen vom Keyſer ſonderbaren Befehl gehabt.
Die Keyſeriſchen kitzelten ſich mit dieſem Schlupffwinckel der abgelehnten Proteſtation/ vnd wurden eitiert/ mit angehaͤngtem Verweiß daß er vom Keyſermuͤſſen vernehmen/ was ſie ſelbſt jhme dem Papſt/ haͤtten ſollen vortragen.
Die Antwort war von Trient/ daß ſie gnugſame Vrſach angezeigt/ vnd der Keyſer/ als einen Schutz- vnd Schirmherꝛn der Kirchen angelangt/ baten in keinen Proceß gezogen zuwerden/ mit Bezeugung jhres wolmeynenden Gemuͤths.
Vnd alſo gab es etliche Wortvnd Antwort.
Die vier deputierte Cardinaͤl wuſten nicht auß der Sach zukommen: Solten ſie die Verruͤckung gebilliget/ vnd in Abweſen der widrigen vor rechtmaͤſſig erkant haben/ aber hernach nicht Mittel gehabt/ ſolchen Außſpruch in das Werck zuſetzen/ wer eine Trennung entſtanden.
Vnd war auch kein einiger Weg vorhanden/ den Gegentheil dahin zubringen/ daß er ſich in das Recht einlieſſe.
Derowegen dann der Papſt ſehr ſorgfaͤltig vnd beaͤngſtiget geweſen/ weil er noch viel weniger einig Mittel zuerdencken wuſte/ dieſem Streit ohne Gerichtlichen Proceß abzuhelffen.
Vnd hie wolt es Nagelnewe Haͤndel geben/ weil der Keyſer/ nach Ableben deß Hertzogen von Placentz/ die eingenommene Orth vnd andere im Hertzogthumb Parma (ſo an Meyland zuhefften waren) verzog abzutretten: Darumb der Papſt/ wolwiſſend/ daß auff ſein achtzigjaͤhriges Alter geſehen wurde/ dem Keyſer zuerkennen geben/ die jenige/ ſo Placentz/ als ein Kirchengut/ eingenommen/ weren in ſeine Cenſur vnd Paͤpſtlichen Bann gerahten/ zu deſſen Declaration er auch ſchreiten wolte/ wo die Reſtitution nicht jnnerhalb eines gewiſſen Termins erfolgte.
Der Keyſer antwortet:
Der Papſt ſolte die Banditen auß dem Koͤnigreich Neapels nicht vnterhalten/ vnd keine Practicken ſchmiden.
Placentz haͤtte der Roͤmiſche Stul von Meyland abgezwackt/ vnd da er einige Anforderung darzu wuͤſte vorzuweiſen/ ſolte jhm Recht widerfahren.
Alſo wolten die geiſtliche Waffen/ ohne euſſerliche Macht/ nichts verfangen/ ſo war der Papſt alt/ wolte auch den Kirchenſchatz nicht angreiffen/ vnd konte die Venetianer nicht in Harniſch bringen/ wie dann auch in Franckreich wenig zuerlangen.
Dannoch entſchloſſen/ das Concilium auß ſeiner Bottmaͤſſigkeit nicht zulaſſen/ vnd weil kein Raht zufinden/ den Außgang dem Gluͤckzubefehlen.
Jn deß hielte der Keyſer ſeine Voͤlcker auff den Beinen/ vnd haͤtte dem Teutſchen Reltgionsweſen gern abgeholffen/ ſahe abermal/ daß es vnmoͤglich zuerzwingen/ weil auch der gefangene Churfuͤrſt lieber den Tod leyden wollen/ als ſich verpflichten/ dem Concilio zuvnterſchreiben.
Vnd ob ſchon der Keyſer auff dem Reichstag zu Augſpurg/ da alles mit ſeinen Kriegsknechten auff dem Land vberſchwemmet/ vor allen Dingen an die Staͤnde begehrt/ ſie ſolten ſich dem Concilio vnterwerffen/ auch der Proteſtanten Religion in der Statt abgethan/ vnd die Paͤpſtiſche wider eingefuͤhret/ alſo daß es ſchiene/ mit den Proteſtierenden auß ſeyn/ blieben doch ſie auff jhren erſten Bedingungen/ wegen deß Concilii.
Es gab aber groſſen Vnwillen wider den Keyſer/ daß er die zween gefangene Fuͤrſten/ ſonderlich den Landgraffen in ewigem Gefaͤngnuͤß zuhalten ſich entſchloſſen/ ob ſchon deß Landgraffen Gemahlin durch deß Keyſers Schweſter Maria/ vnnd beyde Churfuͤrſten/ Sachſen vnd Brandenburg/ bey dem Keyſer ſelbſt/ wie auch durch deß Keyſers vnd Ferdinandi Soͤhne/ Philippum vnd Maximilianum ſteiff anhielten.
Sonſten gedachte der Keyſer zwiſchen zweyen Waſſern zuſchwimmen/ (gleich wie der Papſt) vnd ließ ein Formular durch Julium Pflugium, Michaëlem Sydonium, vnd Johannem Jslebeium abfaſſen/ welches beyden Theilen ſo fern genehm ſeyn koͤnte/ biß das Concilium zu End gelangen moͤchte/ deßwegen auch genannt Interim.
Als aber ſolch Buch nach Rom kommen/ war Jedermaͤnniglich ſehr daruͤber beſtuͤrtzt/ daß ein weltlicher Herꝛ/ in einer weltlichen Verſamlung von Religionsſachen tractiert/ vnd einen Schluß gemacht; vnd zwar nicht in einem allein/ ſondern in allen Artickeln/ ſo ſtrittig worden.
Die Gelehrten erholten auß den vhralten Geſchichten/ daß Zenon ein Enoticum, Heraclius, ein Ectheſin, vnd Conſtans die Typos auffgeſetzt/ vnd wie zu mehrmalen ſo groſſe Tyranney in der heiligen Kirchen durch die Conſtitutiones Imperatorum waͤren vervrſacht worden: Sonſten/ oberzehlte drey Stuͤck/ haͤtten vor dieſen Zeiten nichts guts/ ſondern nur groſſe Spaltung in der Kirchen angerichtet:
Darzu koͤnte man wol das Interim Caroli V. vor das vierdte hinzuſetzen; vnd waren faſt in den Gedancken/ als ob es der Keyſer Henrico VIII. in Engelland nach thun/ vnnd ſich zu einem Haupt der Kirchen machen wolte.
Dahero dann deſto groͤſſer Gefahr zubeſorgen/ weil ſolche Oberherꝛſchafft in Religionsſachen nicht nur eine eintzige Jnſul/ ſondern Spanien/ Jtalien/ Teutſch- vnd andere vmbligende Laͤnder begreiffen thaͤte:
Vnd zwar euſſerlichem Anſehen nach/ ſolch Interim Catholiſch/ aber an ſich ſelbſten vnd in der Wahrheit der Catholiſchen Lehr gantz zuwider waͤre; wie dann ſolches von Puncten zu Puncten ſich erwieſe/ ſonderlich in dem Capitel von der heiligen Kirchen/ da die Einigkeit derſelben nicht auff ein ſichtbarliches Haupt/ ſo doch das fuͤrnembſte/ gerichtet ſey:
Vnd das noch das aͤrgſte/ ſo wuͤrde darinnen von einer vnſichtbaren/ in Einigkeit der Chriſtlichen Lieb verſamleten Kirch geredet/ welche doch auch hernacher vor vnſichtbar gehalten werde; dardurch ſein artig/ jedoch ſcheinlicher Weiß/ die Hierarchia vernichtet/ falle/ vnd Lutheri Meynung geſtaͤrcket/ wachſe.
Vnd ſonderlich werde darinnen vor das rechte Kennzeichen der wahren Kirchen/ die Lauterkeit vnd Wahrhafftigkeit der Lehre/ vnd der rechte Gebrauch der heiligen Sacramenten vorgeſtelt:
Das erſte Gemerck aber/ ſo da iſt der Gehorſam gegen Paͤpſtlicher Heiligkeit zu Rom/ außgelaſſen; welches in keinem Weg zugeſtaen:
Wie auch dieſes nicht/ daß der Papſt in remedium ſchiſmatis, vnd die Biſchoffe de jure divino geſetzt werden:
Neben Geſtattung der Prieſter-Ehe.
An dem gantzen Paͤpſtiſchen Hoff hoͤrete man nichts anders/ als daß es de ſumma rerum geſpielt/ daß die Fundament der Kirchen erſchoͤllert/ vnd alſo hochnoͤhtig waͤre/ ſich mit aller Macht in Weg zulegen.
Der Papſt aber ſahe biß auff den Grund/ vnd merckte/ daß der Keyſer eygennuͤtzig/ vnd hochmuͤhtig waͤre/ als wuͤrde kein Widerſtand mehr zu finden ſeyn/ welcher ſich doch bald auff beyden Seiten nach der Publication eraͤugen ſolte/ wie auch geſchahe.
Dann der Bapſt/ damit man ſeinen Widerwillen nicht merckete/ ließ dem Keyſer auff dem Reichstag durch Sfondrat nur etliche Puncten fürhalten:
Der Gebrauch deß Kelchs im Abendmahl waͤre allbereit durch alte Gewohnheit der Kirchen abgethan; ſtuͤnde derowegen bey dem Bapſt/ denſelben wider zuerſtatten.
Jngleichem es auch mit der Prieſter Ehe beſchaffen.
Jtem/ deß Keyſers Vorhaben waͤre gut/ die Lutheraner im Zanm zuhalten/ doch muͤſte man jhnen nicht allzuviel in den Ceremonien verſtatten.
Vnd damit die Cleriſey in Teutſchland auff gutem Wege blieb/ ließ er begehren/ daß die eingezogene geiſtliche Guͤter wider abgetretten würdẽ/ moͤchtẽ ſonſt als rechtmaͤſſig verwendet/ geachtt werden.
Dabey man dann keines Concilii eben erwarten muͤſte/ ſondern koͤnte vnverzuͤglich zur Execution greiffen/ vnd weil das Spolium offentlich bekannt/ de ſimplici & plano ſchleunig vnd auß Keyſerlicher Macht verfahren; welches den Teutſchen Praͤlaten mißfallen koͤnnen.
Darumb ſetzt der Keyſer eine Vorrede vor das Buch/ vnd ließ es den fuͤnffzehenden Maij in Lateiniſcher/ Frantzoͤſiſcher vnd Jtalianiſcher Spraach drucken.
Der Churfuͤrſt ſtund auff/ vnd danckte deßwegen in aller Namen; vnd weil auß Forcht ſich niemand offentlich widerſetzen doͤrffen/ geſchahe es doch abſonderlich.
Neben dieſem ließ der Keyſer den 14. Junij eine Reformation deß geiſtlichen Stands in 22. Artickeln/ vnd vielen Reguln publicieren/ welche aber weniger/ als das Interim, geachtet worden.
Dann ein General- vnd Fundamental-Regul an dem Roͤmiſchen Hoff iſt/ daß kein Weltlicher/ weß Stands vnd Weſens der auch ſey/ der Cleriſey Maß vnd Ordnung geben koͤnne/ es ſey auch ſo wol gemeynt/ als es jmmer wolle.
Wenig Tag hernach verordnet der Keyſer/ gegen S. Martinstag die Synodos Diæceſanas, vnd vmb Faſten die Provinciales zuhalten.
Den letzten Junij hatte der Reichstag zu Augſpurg ein End/ vnd wurd der Abſcheid publiciert/ in welchem dem Keyſer verſprochen/ daß das Concilium zu Trient continuirt/ vnd foͤrderlich wider an Hand genommen werden ſolte; mit angehengtem Befehl/ daß alsdann alle Geiſtliche/ wie auch der Augſpurgiſchen Confeſſionsverwande/ vnter ſicherem Gelait ſich dabey befinden vnd einſtellen ſolten:
Da dann alles nach dem Wort GOttes/ vnd der alten Kirchenlehrer Buͤchern verhandelt/ vnd Maͤnniglich zu Genuͤgen gehoͤret werden ſolte.
Der Cardinal zu Augſpurg gab dem Keyſer den Raht/ Er ſolte dieſe Mandaten durch den Bapſt laſſen vollnziehen; der dann zween Nuncios geſand/ die nur Ablaß vnd Abſolution verkuͤndigten/ auch in Feyertaͤgen/ Ordenskleidungen/ Faſtenſpeiſen/ vnd dem Kelch ſelbſten zu diſpenſieren.
Als nun der Keyſer von Augſpurg verreyßt/ fand er allenthalben wegen deß Interims Widerſpenſtigkeit; dann die es nicht annahmen/ beſchoͤneten ſich mit dem Keyſer ſelbſt/ der es nicht angenommen/ bey denen/ ſo es angenommen/ gab es groſſe Verwirrung/ welche zu einem Streit von den Mitteldingen/ ſo man thun oder laſſen koͤnne/ Vrſach gegeben.
Jn Niderſachſen entſchuldigten ſich die Staͤtte beweglich/ vnd Magdeburg verachtets/ darumb ſie auch in die Acht gefallen/ vñ einen langwirigen Krieg außgeſtanden/ welcher auch drey Jahrlang dergeſtalt glimmete/ daß er hernach dem Keyſer alle ſeine Siegmahl verbrennt/ vnd zunichten gemacht hat.
Doch giengen die Reformationen fort/ wie ſie konten/ mehr zum Schein vnd Gehorſam/ als auß Eyffer.
Als nun das Concilium zwey Jahr lang zu Bononien gleichſam geſchlaffen/ ſchrieb den ſiebenden November dem Bapſt/ Hertzog Octavius ſein Enckel/ er wolte ſich mit Ferdinand Gonzaga/ wegen der Statt Parma/ ſo Baͤpſtliche Heiligkeit/ als ein Pertinentzdeß Apoſtoliſchen Stuelsjnnen haͤtte/ vergleichen: Dahero den Bapſt ein ſolch Wehmuht vnd Zorn angeſtoſſen/ daß er/ wie tod dahin gefallen; vnd ob er gleich etliche Stund hernach wider zu ſich kommen/ in ein Fieber gefallen/ das jhm vber drey Tag nicht diß Leben goͤnnen wollen.
Cardinal de Monte verfuͤgt ſich nach Rom/ der newen Wahlbeyzuwohnen.
Die Cardinaͤl waren Keyſeriſch/ Frantzoͤſiſch/ vnd Farneſiſch/ welche letzte durch Beyfall der Frantzoſen/ erhielten/ daß Johannes Maria de Monte zu einem Bapſt den 8 Februarij erwehlet/ die Capitulation von Fortſetzung deß Concilii geſchworen/ den drey vnd zwantzigſten gecroͤnet/ vnd den fuͤnff vnd zwantzigſten die Porta Sancta zum Jubel-Jahr durch jhn eroͤffnet worden.
Er gab ſeinen Cardinals- Hut ſeinem geweſenen Diener/ der von Florentz buͤrtig/ von vnbekanten Eltern/ ließ jhn von ſeinem Bruder Baldwein adoptiern/ vnd Innocentium de Monte nennen:
Welches alles viel Paßquillen vervrſachte.
Er wolte Julius III. genant ſeyn:
Sein Vatter war Vincentius Fabiani filius, zu S.
Sabinenberg/ ein fuͤrtrefflicher Gelehrter in Baͤpſtiſchen Rechten/ ſonſten genant Ciocchi; ſeine Mutter ein Edele von Senen.
Er vberlegt den Handel tieffſinnig/ wegen deß Concilii, vnd befand der Keyſer nicht mehr ſo gar gefaͤhrlich/ als zuvor:
Dann die zween Fuͤrſten/ ſo er gefangen hielte/ waͤren zween Woͤlff/ die er bey den Ohren gefaſt.
Die Reichsſtaͤtte giengen mit einer offenbaren Rebellion ſchwanger; die Geiſtlichen ſeyen der gewaltſamen Herꝛſchung vberdruͤſſig:
So trachten der Sohn vnd der Bruder/ ja Enckel/ nach dem Kerſerthumb/ welches Vngelegenheit genug zuziehen wuͤrde:
Hielte doch ſein Vorhaben in geheim/ vnd befahl etlichen Cardinaͤlen/ deren die mehrere gut Keyſeriſch/ den Handel zuberahtſchlagen:
Da ſich dann/ wegen deß Frantzoſen die groͤſte Beſchwerd befand/ weil derſelbe bißher ſo hart vor den Bapſt wider den Keyſer geweſen:
Vnd dann wegen der Proteſtierenden/ weil der Bapſt in ſeiner Bull/ ſo er auff den andern Reichstag nach Augſpurg geſand/ außdruͤcklich geſchrieben/ daß er nicht allein in dem Concilio praͤſidieren vnd vorſtehen/ ſonder auch das Directorium fuͤhren wolte: Jtem/ daß es nur ſolte in vorigem Stand/ wie es verlaſſen/ reaſſumiert vnd fortgeſtelt werden/ als wann alle verhandelte Sachen auch die Proteſtierende/ deren ſie doch/ als abweſend/ nicht kündig waren/ binden muͤſten.
Solches nun vmb etwas zulindern/ ließ der Keyſer den Bapſt angelangen/ durch ſein Geſanden/ der die Sach alſo vortruge:
Gleich wie ein Waidmann/ dann er das Thier fangen wil/ den Strick allgemach zuzeucht/ vnd ſich wol vorſiehet/ dz es weder Fewer ſehe/ noch Lonten rieche/ oder dergleichen etwas empfinde/ welches es gantz toll vnd deſperat machen doͤrffte/ daher jhme hernach die Staͤrcke vermehrt wird: Alſo müſte man es mit den Proteſtierenden halten/ vnd ſie mit guten glatten Worten zum Concilio bringen/ ſie fein anhoͤren/ vnterrichten vnd bereden/ vnd wann ſie nun darinnen ſeyen’/ zu rechter Zeit den Handel andeuten/ daß man aber jetzt ein Vrtheil vber ſie faͤlle/ ehe ſie gehoͤrt/ werde ſie nur deſto vnſinniger vnd widerſpenſtiger machen.
Der Bapſt antwortet gar frey:
Es ſoll jhn keiner lehren/ wie es thue/ mit einer eingeſperreten Katzen.
Der Geſand ſagte:
Die Wahrheit wolle nicht allemal geſagt ſeyn; Leonis vnd Cajetani harte Wort haͤtten dieſe tieffe Wunden geſchlagen/ welches Clemens vnd Paulus offt beklagt:
Jetzt koͤnte man Teutſchland mit Manier vnd glatten Worten wider herbey bringen.
Daruͤber der Bapſt ſchier in Zorn kommen:
Man muͤſte Chriſti Lehr/ vnter andern auch dieſe/ daß die Goͤttliche Majeſtaͤt jhn zu jhrem Statthalter/ zum Haupt der Fuͤrſten/ vnd fuͤrnembſten Liecht der Welt verordnet/ ohne Schew/ zur Zeit vnd zur Vnzeit predigen/ vnd das Liecht nicht vnter einen Schoͤffel ſetzen/ ſondern auff den Leuchter.
Vnd als der Geſande von der Güte/ daß auch Paulus jederman alles/ den Juͤden vnd Heyden worden/ vorgeſchuͤtzt/ ließ es der Bapſt bey dem Cantzley-Stylo bleiben/ vnd beſtund auff ſeiner Vorfahren Manier/ wolte auch deßwegen ein andere Bull außfertigen.
Der Bapſt ließ Octavio Farneſio Parma wider einraͤumen/ vnd erlaubte jhm/ mit vnbeſonnenen Worten/ da er vmb continuirliche Gelthuͤlff vnd Voͤlcker/ auß Beyſorg deß Meylaͤndiſchen Statthalters/ anſuchte:
Er moͤchte es machen/ wie er wolte; ſich durch ſeinen Bruder Horatium, ſo deß Koͤnigs in Franckreich Schweſter geheuratet/ an Franckreich zuhangen/ vnd Frantzoͤſiſche Beſatzung einzunehmen; welches dem Keyſer mißfiel/ daß er den Bapſt zu einem ſcharpffen Edict vnd Citation wider jhn verreitzt/ dardurch groſſe Vngelegenheit entſtanden.
Der fuͤnffte Diſcurß.
Wie Magdeburg belaͤgert/ vnd vertragen worden.
Wie es zu Trient zwiſchen Franckreich/ den Teutſchen/ vnd dem Papſt ergangen/ ſonderlich/ wegen deß Gelaits.
Von Ferdinandt Bann: Ciconiæ Predigt i Churfuͤrſt Moritzens Verſchlagenheit:
Der Proteſtierenden Anhalten.
Churfuͤrſt Moritz nimpt Augſpurg ein:
Das Concilium wird eingeſtelt/ Der Keyſer flieht/ macht Fried zu Paſſaw:
Hatte in vielen Stuͤcken gefehlet.
VNd weil der Keyſer vor ſeiner Abreyß auß Niderland/ die Jnquiſition deren Orten laſſen publicieren/ daß die Teutſche vnd Engellaͤndiſche Kauffleut/ deßwegen fortzugehen gedachten/ vnd eine Auffruhr in dem Land bevor ſtunde:
Die Koͤnigin Maria aber/ Regentin/ vom Keyſer zu Augſpurg in Perſon nichts ferners erhalten/ daß das Edict nur auff die Einheimiſche gelte:
Vber diß auch die gefangene Fuͤrſten/ ſonderlich/ den Landgraffen wider gegebenes Wort nicht loß lieſſe/ macht ſich in Sachſen an der Elb ein Anfang zu einiger Buͤndnuͤß/ zwiſchen Sachſen vnd Brandenburg wider den Keyſer/ damit er nicht Teutſchland gantz vnter ſich braͤchte.
Kurtz zuvor zohe Hertzog Georg von Meckelnburg/ wider die Statt Magdenburg/ wie auch Hertzog Moritz/ vnnd Marggraff Joachim/ beyde Churfuͤrſten/ Hertzog Henrich von Braunſchweig vnd Marggraff Albert von Brandenburg/ vnd werden dieſe zwo Vrſachen der Belaͤgerung/ ſo den 4. October 1550. angefangen/ im Außſchreiben gemeldet: Erſtlich/ weil ſie den Thumbherꝛn Raub/ Leyd vnd Schmach angelegt/ welches ſie dannoch ſo fern geſtanden/ daß es zu Erhaltung jhrer/ vom groſſen Ottone erlangten Freyheiten: Darnach/ daß ſie deß Keyſers Interim nicht wollen annehmen Vnd deßwegen thaͤt ſie der Keyſer Anno viertzig ſieben/ vnd viertzig neun/ in die Acht erklaͤren/ vnd hat ſie jederman preiß gemacht/ auch die benachbarte Fuͤrſten vnd Staͤnde zur Execution auff alle Manieren angetrieben.
Die Magdeburger fielen auß/ wurden vom Meckelnburger geputzt/ lieſſen eine Schrifft ergehẽ erboten ſich alles zuthun/ wann ſie nur ruͤhig/ vnd bey gutem Gewiſſen bleiben koͤnten/ wolte es dan- noch außſtehen vnd gewertig ſeyn/ was GOtt vber ſie verhaͤngen wuͤrde:
Entſchuldigten ſich auch der außgeſtrewten Aufflagen/ ſo gut ſie konten.
Aber die Thumbherꝛn hielten an/ vmb zwey tauſend zu Pferd/ vnd acht tauſend zu Fuß/ auff deß Reichs Vnkoſten zuerhalten.
Der Keyſer verwilliget jhnen auß dem Reichskaſten alle Monat ſechtzehen tauſend Guͤlden/ neben Abſtattung der hundert tauſend Guͤlden/ ſo bereyt darauff gangen waͤren; benahmbt Churfuͤrſt Moritzen auß Sachſen zu einem Feldherꝛn/ vnd Caſpar Schwenden zu deß Reichs Leutenanten.
Jn der Statt war Graff Albert von Manßfeld/ Johann von Coͤlln ſein Leutenant/ vnd andere wolverſuchte Kriegsleute: Doctor Levinus Erodius Stattraht.
Sie fielen auß den neundten December/ thaͤten groſſen Schaden/ vnd brachten Hertzog Georgen von Meckelnburg gefangen in die Statt: Vnterlieſſen nicht/ auff der Elb alle Notturfft hinein zurafflen/ auch jhr Viehe vnter dem Geſchütz außzutreiben.
Jn wehrender Belaͤgerung war kein Mangel/ als an Beſemen: Sintemal ein Pfund Fleiſch einen Groſchen/ vnd ein Kandel Bier noch vmb vier Groſchen zubekommen geweſen.
Es gab viel leichte Treffen/ vnd wurden auff einen Tag vierhundert vnd ſechszehen/ auff einen andern dreyhundert vnd zwantzig/ vnd aber auff einen andern dreyhundert ſechs vnd fuͤnfftzig Geſchoß auß groben Stuͤcken auff S. Jacobs Thurn gezehlt/ ehe er fallen wollen.
Man handelt offt/ doch vergeblich/ von dem Frieden:
Die Kriegsknecht rumorten in der Statt/ forderten jhren Sold mit Vngeſtuͤm/ die Lebens mittel zergiengen/ daß man das wehrloſe Geſindlein muſte auß der Statt ſchaffen/ das Gelt gebrache/ vnd da die Buͤrger kein Silbergeſchirꝛ mehr hatten/ welches ſie vnderſchiedlichen malen/ auff eins vom hundert/ in jedem Monat dargeliehen/ ſtempelt man Kuͤpffern Muͤntz.
Auch mangelt es anheimlichen Rahtſchlaͤgen vnd Verraͤhtereyen nicht:
Doch vberſtunden ſie alles/ biß in den October deß 1551.
Jahrs/ da zu Wittenberg der Fried mit dieſem Beding geſchloſſen worden:
Die Magdenburger ſolten dem Keyſer zu Fuß fallen/ nichts wider Burgund vnd Oeſterreich fuͤrnehmen/ dem Reichsvrtheil ſich vnterwerffen/ den Augſpurgiſchen Reichs-Abſchied annehmen/ einem jeden zu Recht erſcheinen/ die Veſtungen nach deß Keyſers Erkantnuß ſchleyffen/ dem Keyſer die Statt jederzeit offen halten/ Keyſerliche Beſatzung einnehmen/ fuͤnfftzig tauſend Guͤlden dem Reichskaſten erlegen/ zwoͤlff der groſſen Stuͤck dem Keyſer lieffern/ den Hertzogen von Meckelnburg auff freyen Fuß ſtellen.
Churfuͤrſt Moritz legt zwoͤlff Faͤhnlein Knecht vnd zwey Cornet Reuter hinein/ nachſeinem Einritt.
Vnd hie wurd ein Buͤndnuͤß mit dem Koͤnig in Franckreich/ vnd dem Churfuͤrſten/ Marggraff Alberten von Brandenburg/ vnd den Hertzogen von Mecklenburg wider den Kayſer/ theils wegen deß gefangenen Landgraffen in Heſſen/ vnd deß Interims, theils wegen der Statt Parma/ getroffen:
Darumb auch der Magdeburgiſche Krieg nur deſtolaͤnger auffgezogen worden/ biß Churfuͤrſt Moritz ſeine rechte Zeit erſehen/ dem Kayſer abzuſagen.
Jn deß gab es viel Vnterhandlens d der Frantzoß/ vnd der Papſt von Parma wolten abſtehen/ aber alles vergebens.
Darumb ſchrieb der Frantzoß ein National Concilium auß/ fordert ein jeden Praͤlaten zu ſeiner Stell/ welches der Papſt auff alle wege ſuchte zu verhindern.
Doch hielten etliche darfuͤr/ der Papſt haͤtte diß Fewer auffgeblaſen/ damit man nicht jhme/ ſondern dem Frantzoſen müſte die Schuld deß zerſtobenen Concilii beylegen.
Der Kayſer trieb in deſſen/ man ſolte bey dem Concilio erſcheinen/ drumb ließ der Churfürſt Moritz durch Philippum die Saͤchſiſche Bekamnuß vnd Hertzog Chriſtoff von Wuͤrtemberg ein gleiche/ doch abſonderliche/ allen Verdacht zu meiden/ auffſetzen/ auff daß man ſolches zu Trient koͤnt vortragen.
Allein fordert Churfuͤrſt Moritz/ wegen deß bekanten Exempels zu Coſtnitz/ vber deß Kaͤyſers Geleyth/ auch ein anders vom Concilio, wie den Bohemen zu Baſel mehr willfahrt worden: welches der Kaͤyſer jhm verſprach zu erlangen.
Schickte auch drey Geſandten nach Trient; da es groſſen Tumult auff Spaniſcher Seythen geben/ weil der Frantzoß an Conventum ſanctiſſimum geſchrieben/ vnd nicht an das Concilium: auch ein vnderſcheid machte/ zwiſchen dem Bapſt vnd dem Roͤm. Stuhl/ in dem er wegen Parma kriegte/ vnd nicht wollen zugeben/ daß die mehrere Stimmen ſolten gelten.
Als nun der Articul vom H. Abendmal vorgenommen worden/ erjnnerten die Kaͤyſeriſchen man ſolte wegen der Proteſtirenden damit einhalten; doch fuhr man fort/ vnd ertheilt jhnen ein ſolch Geleyth/ vnter der Verſamblung Nahmen/ daß der Bapſt vnd ſein Anſehen außgeſchloſſen blieben.
Doch erſchienen die Wuͤrtembergiſche/ vnd hernach die Straßburgiſche ſampt andern Staͤtten/ die aber der Legat nicht hoͤren/ weniger jhre Bekantnuſſen/ auff daß es keine Weitlaͤufftigkeit gebe/ wann ſie ſich nicht/ lieſſen demuͤtig vnderweiſen/ wollen verleſen laſſen; welches dem Kaͤyſer nicht wenig mißfallen/ der doch alles gern zum beſtengewendet haͤtte; vnd begehrten vor jhre Theologos das Geleyth.
Auch hielt der Kaͤyſer ſein Hofflager zu Jnßbruck/ drey Tagreiſen von Trient/ damit er dem Concilio, vnd den Haͤndeln wegen Parma deſto naͤher ſeyn koͤnte: welches aber dem Bapſt was Argwohn erweckte.
Vnd dieweil ein Geſchrey von Churfuͤrſt Moritzen Kriegsverfaſſung außkam/ begehrten die drey Geiſtl. Churſuͤrſten vom Kaͤyſer Erlaubnuß nach Hauß zu ziehen/ vnd Trient zu verlaſſen:
Welches der Kaͤyſer abgelehnt/ weil etliche Kriegsknecht in Thuͤringen auß Noth geſtreyfft/ vnd auff jhre Geldervnd Abdanckung/ die erſt erfolgen ſolten/ nur warteten.
Zu deme auch Churfuͤrſt Moritz ehiſt ſich bey jhm ſelbſt wuͤrde ein ſtellen.
Derſelb verſand Wolff Koͤbern vnd Leonhard Badenhorn nach Trient/ begehrt ein formliches Geleyth/ daß der Bapſt die Biſchoffe jhres Eyds entließ/ vnd nicht Richter wer/ welches die Baͤpſtiſche Legaten gar nicht wolten zugeben/ was auch die Kaͤyſeriſchen einwenden moͤgen/ auch mit Vermeldung anderer Mittel/ ſo die Noth wuͤrde an die Hand legen.
Das Geleyth wurd endlich abgefaßt/ darinn funden die Saͤchſiſchen vier Maͤngel/ ſo den Bohemen auff dem Baſeleriſchen Concilio verſtattet worden:
Votum deciſivum:
Die Heil.
Schrifft/ den Gebrauch der alten Kirchen/ die Concilien, vnd deren ſchrifftmaͤſſige Außlaͤger zu Richtern: die Vbung jhrer Religion in jhren Haͤuſern: keine Schmach jhrer Lehr anzuthun.
Zu deme auch in gemeldter Freyheit der Bapſt vnd das Collegium der Cardinaͤl außgelaſſen.
Wurd aber beſchloſſen/ nichts zu aͤndern.
Vmb dieſe Zeit kam Koͤnig Ferdinand in den Bann/ weil ſeine Leuth/ Georgium Martinuccium, Biſchoff zu Waradin/ vnd Cardinal/ ein Moͤnch St. Baſilij Ordens/ in Siebenbuͤrgen/ der nicht Farb gehalten/ ſondern zu den Tuͤrcken Zuflucht genommen/ vmbgebracht; es wurd aber der Bann/ bald auffgeloͤſet/ vnd blieb uͤber den Thaͤtern allein:
Von deß Muͤnchs Schatz wolte niemand wiſſen/ der ſonſten in Verbleibung eines Teſtaments der Baͤpſtiſchen Cammer verfallen ſeyn ſolte.
Vnd weil Ambroſius Ciconia auß dem Ertzſtifft Trier den 7. Februarij zu Trient gepredigt, die Ketzer weren das Vnkrant/ gab es ſchier Auffruhr/ als ſolte ſeine Meynung dahin gangen ſeyn/ man muͤſte den Ketzern kein Glauben halten:
Doch zog der Ertz-Biſchoff von Trier nach Hauß/ dieſes vnnd ſeiner Geſundheit wegen/ aber fuͤrnemblich weil er ein Verſtand mit den Frantzoſen hatte; gab vor/ es geſchehe mit deß Kaͤyſers Willen/ den er doch zu Ynßbruck nicht angeſprochen/ vnd ein andern weggenommen.
Churfürſt Moritz ſchrieb an ſeine Geſandten/ er ruͤſtete ſich/ zum Kaͤyſer in Perſon zu reiſen; ſie aber machten ſich heimblich von Trient nach Hauß/ in deme die Wirtembergiſche vnd Straßburgiſche Theologi ankommen/ jhre Bekantnuß uͤber geben/ vnd weil ſolche nicht vorkam/ auff begehren die Copeyen gedruckt außgeben/ welches jhnen vor ein ſtraffwuͤrdigen Freffel außgelegt worden.
Alſo nam Maͤyntz vnd Coͤllen auch Abſcheid; vnnd legt ſich Churfuͤrſt Moritz mit dem jungen Landgraffen den 1. Aprill vor Augſpurg/ die ſich nach dreyen Tagen an jhn ergeben/ welches man den 6. dieſes zu Trient in kundſchafft bracht/ darumb das Vffbott in gantz Tyroll ergangen/ den Paß zu Ynßbruck zu verwahren:
Deßwegen dann der Bapſt erlaubt well die Vaͤtter nach vnd nach ſich auß dem Staub vnd auß der Gefahr machten/ daß man das Concilium einſtelle/ biß auff ein andere Zeit.
Aber der Bapſt thaͤt den Legaten ein ernſtlichen Verweiß/ daß ſie die geſchloſſene Decreten zur execution befohlen/ vnd jhme vorgegriffen/ eh er ſie beſtaͤttiget: daruͤber die Proteſtirenden ſich verwunderten warumb der Bapſt ſie ohn Erkantnuß verdamme/ oder nichts laſſe zur Erkantnuß kommen:
was man jhrer oder auch deß Concilij beduͤrffe/ wann von jhm alles komme.
Der Koͤnig in Franckreich kam mit einer groſſen Macht an die Maaſe/ nennete ſich ein Beſchirmer der Teutſchen Freyheit/ klagt ſehr uͤber den Kaͤyſer/ vnd erobert Thul/ Verdun/ vnd Metz/ nicht eben mit ſonderlichem Gewalt: ruckt vor Straßburg/ die jhn abwieſen/ vnd herunter nach Hagenaw/ zog uͤber Zweybruͤcken wieder zuruͤck/ weil die Fuͤrſten/ auch Hertzog Moritz ſelbſt jhn darumb erſuchten; vnd dann/ weil der von Raſſem auß den Niederlanden jhm war eingefallen; neben Erbietung aller Freund- vnd Nachbarſchafft.
Es fuͤhrte aber Hertzog Johann Albert von Mecklenburg auch ſeinen Hauffen: vnd ſonderlich Marggraff Albert von Brandenburg ein voͤlliges Heer wieder die Staͤtte/ Vlm vnd Nuͤrnberg/ wie auch wieder die Biſchoffe von Bamberg/ Wuͤrtzburg vnd Maͤyntz:
vnd ob ſchon der Fried geſchloſſen/ achtet er es nicht/ nam Wormbß vnd Speyer/ auch Trier ein/ erpreßt viel Geld/ vnd muſt vnverꝛichter Sach von Franckfurt abziehen.
Wiewohl nun die Proteſtirenden mit den Waffen die Oberhand hatten/ vnderließ gleichwol Churfuͤrſt Moritz nicht/ mit Koͤnig Ferdinand freundlich zu handeln/ vnd jhn in ſeinem Land zu beſuchen: auch begehrte er anders nicht/ dann daß ſein Schweher der Landgraff loß gelaſſen/ den Teutſchen jhre Freyheit geſtattet/ vnd der Religion-Friede bewilligt würde.
Ohnangeſehen aber die Proteſtirende mit jhrem Kriegsvolck fortruckten/ vnd der Kaͤyſer zu keinem Wiederſtand geruͤſt war/ jedoch ließ er ſich beduͤncken/ er haͤtte Teutſchland noch vnder ſeinem Joch/ vnd wolte ſich der Herꝛſchung/ deren er ſich angemaßt/ nicht begeben/ wie wol Koͤnig Ferdinand/ mit welchem Churfuͤrſt Moritz lang vnd viel gehandelt hatte/ ſich gen Ynßbruck verfuͤgt/ ſeinen Bruder den Kaͤyſer zu einem Vertrag zu bewegen.
Dieweil aber die Proteſtirenden die jenige Voͤlcker/ ſo der Kaͤyſer vnter wehrenden Tractaten vnd Stillſtand zwiſchen Koͤnig Ferdinand vnd den Fuͤrſten geſchlagen/ vnd deren biß in drey tauſend gefangen bekommen/ wieder an ſich gezogen/ auch die Ehrenberger Clauß/ den Schluͤſſel der Laͤnder auff beyden Seythen erobert/ vnd nun gegen dem Gebuͤrg giengen/ vnd der Stat: Ynßbruck naheten/ wurd der Kaͤyſer mit ſeinem Hoffgeſind gezwungen/ bey eyteler Nacht davon zu fliehen/ da die gantze Gegend von Windliechtern geſchienen/ vnd die zarte weiſſe Stieffel bey vielen Hoͤfflingen in den engen vnd tieffen Wegen ein andere Form vnd Farb angenommen.
Als nun der Kaͤyſer ein ſtuͤck Wegs durch das Trientiſche Gebuͤrg gereißt/ hat er ſich naher Villach gewendet/ welche Statt in Kaͤrnden/ an der Venediger Graͤntzen liegt/ mit ſolchem ſchrecken/ daß er auch daſelbſt nicht vermeint ſicher zu ſeyn/ weil die Venetianer etliche Voͤlcker daherumb auff die Graͤntzen gelegt/ ohnangeſehen jhr Geſandter jhn verſichert/ ſolch Volck ſolte auff allen Nothfall zu ſeinen Dienſten ſeyn.
Eh er von Ynßbruck gar uͤberkam/ erließ er Hertzog Johann Friederichen auß Sachſen/ geweſenen Churfuͤrſten/ auff freyem Feld/ damit Churfuͤrſt Moritz nicht das Lob haͤtte ſeiner Entledigung/ welches dann auch dem Gefangenen lieber geweſen/ auff daß er nicht ſeines gleichen/ oder ſeinem heimtuͤckiſchen Mißgoͤnner/ ſondern einem ſehr groſſen Herꝛn zu dancken haͤtte.
Wenig Stund/ nach dem der Kaͤyſer auß Ynßbruck gewichen/ kam Churfuͤrſt Morltz dahin in der Nacht/ pluͤnderte alles was deß Kaͤyſers/ vnd ſeines Hoffgeſindes war/ ſchont Koͤnig Ferdinands vnd der Burger.
Als nun die Proteſtirenden ſahen/ daß dieſe Flucht jhnen zum Vortheil dienete/ lieſſen ſie noch ein ander Schreibenaußgehen/ in welchem ſie zu erkennen gaben/ daß ſie die Waffen der Religion halben/ vnd zur Rettung der teutſchen Freyheit an die Hand genommen haͤtten: wie hingegen die Feinde der Warheit kein andern Zweck genommen/ dann wie ſie Gottſelige Lehrer vnterdrucken/ die Baͤpſtiſche Jrꝛthumb wiederumb einfuͤhren/ vnd die Jugend in denſelben heran wachſen lieſſen.
Sie hatten einen Theil gemeldter Lehrer ins Gefaͤngnuß geworffen/ die andere gezwungen zu ſchweren/ auß dem Land zu ziehen/ vnd nicht wieder zu kommen.
Ob nun wol ſolcher Eyd/ als Vngoͤttlich/ ſie nicht verbinde/ ſo wolten ſie doch dieſelbe alle hiemit zu jhrer vorigen Stelle wieder beruffen haben/ vnd befehlen jhnen wiederumb zu lehren nach der Augſpurgiſchen Confeſſion: damit auch niemand ſie verlaͤſtern moͤge/ ſolten ſie hiemit jhres geleyſten Eydes frey vnd ledig geſprochen ſeyn.
Als man nun jmmer vom Frieden handelte/ iſt derſelbe endlich geſchloſſen/ vnd im anfang deß Monats Auguſti zu Paſſaw ein Vertrag uͤber alle ſtrittige Sachen gemacht worden.
Was die Religion belangt/ iſt abgeredt/ daß jnnerhalb ſechs Monaten ein Reichstag ſich hielte/ darauff zu berathſchlagen/ auff was weiſe der Zwieſpalt in der Religion am fuͤglichſtẽ beyzulegen vñ zu vergleichen/ es were durch ein allgemein vnd National Concilium, oder durch ein Geſpraͤch/ oder durch eine allgemeine Reichsverſamblung: daß auff gemeldtem Reichstag ein gleiche Anzahl Gottſeliger friedliebender vnnd fuͤrſichtiger Maͤnner von beyden Partheyen erwehlet wuͤrden/ der Sachen nach zudencken/ vnd fuͤgliche Vorſchlaͤge zu thun.
Mitlerweil ſolle weder der Kaͤyſer/ noch ſonſt jemand/ keinen der Religion halben wider ſein Gewiſſen oder Willen zwingen/ es ſey mit Gewalt/ oder Schein deß Rechtens/ denſelben verunehren oder beſchweren/ ſondern einen jeden in Ruhe vnd Frieden laſſen.
Deßgleichen ſollen die Fuͤrſten/ ſo der Augſpurgiſchen Religion zugethan ſind/ den Geiſtlichen oder Weltlichen/ ſo ſich zu der alten Religion bekennen/ keine Beſchwerung anthun/ ſondern ſie jhre Guͤter/ Herꝛſchafften/ Gerechtigkeiten/ Privilegien vnd Ceremonien ruhiglich genieſſen laſſen.
Das Cammergericht ſolle einem jeden ohn Anſehung der Religion Recht ſprechen/ vnd ſollen die von der Augſpurgiſchen Confeſſion jhre Anzahl Aſſeſſorum, ſo viel jhnen gebuͤhrt/ dabey haben moͤgen:
Den Aſſeſſoren vnd Partheyen ſolle frey ſtehen/ zu ſchweren/ entweder bey GOTT vnd allen Heyligen/ oder bey GOTT vnd ſeinem Evangelio.
Wann auch ſchon kein Mittel ſolte gefunden werden/ eine Vergleichung in der Religion zu machen/ ſolle doch dieſer Fried vnd Einigkeit jmmer kraͤfftig bleiben/ vnd feſtiglich gehalten werden.
Alſo wurde das Interim, ſo gleichwol in wenig Orthen eingefuͤhrt geweſen/ zu nicht.
Nach beſchehenem Vertrag iſt Landgraff Philips/ (der vor zweyen Jahren durch feine Diener ſich vnterſtanden/ auß der Verhafftung zu Mechlen in Niederland zu entgehen/ aber ſeine Diener dadurch in Straff/ vnd ſich ſelbſt in engeren Bezirck gebracht) krafft deſſelbigen/ loß gelaſſen/ vnd alle Beſchwerung wieder den Kaͤyſer auffgehoben.
Alſo berufften die Staͤtte jhre Prediger vnd Lehrer der Augſpurgiſchen Confeſſion wie der/ vnd beſtelleten jhre Kirchen vnd Schulen/ ſampt der Vbung jhrer Religion wie zuvor.
Vnd wiewol man gemeynt/ daß wegen der Verbann- vnd Verfolgung/ ſo vor dieſem wieder ermeldte Prediger vnd Lehrer ergangen/ ſie vertilget/ vnd jhrer wenig übrig weren/ die ſich vnter dem Schutz der Fuͤrſten verborgen haͤtten/ ſind ſie doch bald gleichſamb wieder lebendig worden/ vnd haben ſich jhrer ſo viel finden laſſen/ daß man alle Oerther damit verſehen koͤnnen.
Vnd hie hatte ſich der Kaͤyſer uͤber die gantze Welt zu beklagẽ:
Vber den Pabſt/ daß er ſo vngern zu Fortſetzung deß Concilij zu bringen geweſen/ vnd die Jtaliaͤniſche Huͤlff zur Vnzeit zuruͤck gezogen/ auch den Frantzoſen wieder jhn auffgereitzt/ nur damit im Concilio nichts wiedriges vorgienge.
Vber den Frantzoſen/ der jhm im Weg ſtuͤnde/ die Ketzer zu dempffen/ ja mit denſelben Bündnuß machte/ ſie in ſeinen Schutz zu nehmen.
Vber den Roͤm. Koͤnig/ ſeinen leiblichen Bruder/ der mit den Proteſtirenden leichte/ vnd durch die Finger ſahe/ damit die Kaͤyſerliche Cron an dem Hauß Oeſterꝛeich hafften bliebe.
Vber das Concilium, welches den Proteſtirenden kein Gehoͤr wollen geben/ ſondern wieder ſie Donner/ Blitz vnd Hagel außgeſchlagen/ vnd ſolche Extremiteten dardurch verurſacht haͤtte.
Vber Churfuͤrſt Moritzen/ deme er das Churfuͤrſtenthumb verliehen/ vnd die Belaͤgerung Magdeburg anvertrawt/ vnd demnach jetzunder nach Scepter vnd Cron griffe.
Vber alle Proteſtirenden/ daß er jhrentwegen ſo groſſe Muͤhe gethan/ jhnen ſo viel nachgeben/ vnd vmb jhrentwillen den Bapſt jhm abguͤnſtig gemacht.
Vber die Cleriſey in Teutſchland/ daß das Spiel durch ſie angegangen/ vnd ſie entwededer gar ſtill ſeſſen/ oder doch wol mit ſeinen Feinden vnter dem Huͤtlein ſpielten.
Vber den von Alba/ der jhm allzeit zu hitzigen Haͤndeln gerathen/ vnd dadurch gantz Teutſchland abwendig gemacht.
Vber ſich ſelbſt/ daß er dem Roͤm.
Stuhl zuvor ſich vnterworffen/ vnd die Execution uͤbernommen/ durch ſein eygene Gefahr vor einen andern gewonnen/ vnd nicht nur keinen Danck davon getragen/ ſondern nie kein groͤſſern Feind gehabt/ als den Pabſt:
Ja daß er viel beſſer ſolte gethan haben/ wann er die Teutſchen an jhrer Freyheit/ vnd den Frantzoſen in ſeinem Land vnbekuͤmmert gelaſſen/ vnd ſein gantze Macht in die Barbarey geſetzt/ oder von ſeinem Bruder das Koͤnigreich Hungarn erhandelt haͤtte/ auß welchem er gegen dem Tuͤrcken Thaten zu thun/ Fug vnd Anlaß haben koͤnnen.
Hingegen klagte auch Jedermann uͤber den Kaͤyſer/ daß er ſelbſt zu ſeinem Oberſten Lazar Schwenden einsmahls geſprochen/ ich hab an keinem Orth danck verdient; ich will ſie Gott befehlen.
Nun hatte der Kaͤyſer das erſte mahl das Concilium, den Religionsſtreit in Teutſchland abzuhelffen/ erlangt vnd zuſammen gebracht: vnd als daſſelbe getrennet geweſen/ das andere mahl auß einer andern Vrſach wiederzuſammen gebracht/ daß er vermeynte durch das Mittel der Religion gantz Teutſchland vnter ſein Joch zu bringen/ das Kaͤyſerthumb erblich zu machen/ ſeinen Sohn zum Erben einzuſetzen/ ſeine Macht weit uͤber die Chriſtenheit auß zubreiten/ vnd eine Monarchy anzurichten/ die alle andere/ ſo nach der Roͤmiſchen geweſen/ auch Caroli Magni Reich uͤbertreffen ſolte:
Zu welchem allein der Sieg/ den er erhalten/ nicht gnugſamb war/ auch koͤnten es die newe Kriegswerbungen nicht zu wegen bringen:
Derentwegen er die Teutſchen mit der Religion/ die Fuͤrſten aber mit allerley Practicken zu zaͤumen/ vnd alſo jhm ein ewigen Namen zu machen gaͤntzlich entſchloſſen war.
Vnd diß war die erſte Vrſach/ vmb welcher willen er bey Pabſt Iulio, vmb die zweyte Verſamblung deß Concilij ſo inſtaͤndig angehalten/ vnd die drey Geiſtliche Churfuͤrſten/ in der Perſon nach Trient zu ziehen/ vnd die Proteſtirendẽ/ bey welchen er am meiſtẽ vermoͤchte/ jhre Theologos dahin abzuordnen/ bey nahe gezwungen.
Jn dem nun das Concilium angeſtellt/ vnd gehalten wurd/ vnd durch ſolchen Anſchlag alle Fuͤrſten der Chriſtenheit in ein Mißverſtand wieder den Kaͤyſer geriethen/ fand ſich in ſeinem eygenen Hauß ein Wiederſacher.
Dann ob man wohl dafuͤr hielte/ Koͤnig Ferdinand haͤtte ſo viel eingewilligt/ daß er zugleich mit dem Kaͤyſer das Reich verwalten/ vnd ſie beyde/ wie vor zeiten Marcus vnd Lucius/ deren Exempel Diocletianus vnd andere mehr nachgefolgt/ mit gleicher Macht vnd authoritet demſelben vorſtehen/ vnd alles dahin richten ſolten/ damit Philippus, Caroli Sohn/ zum Roͤm.
Koͤnig erwehlt würde/ vnd jhnen beyden ſuccediren moͤchte:
wie dann ſolches zu erhalten die Koͤnigin in Hungarn/ beyder Schweſter/ ſich zum hoͤchſten bemuͤhet/ vnd allen Fleiß angewandt hat/ Koͤnig Ferdinand darzu zu bewegẽ/ die weil es zu Erhoͤhung jhres Hauſes trefflich dienete:
Jedoch gab Maximilianus ſeinem Herꝛn Vatter/ Ferdinando, viel einen beſſern Rath/ daß er anfieng die Augen auffzuthun.
Als nun der Kaͤyſer dieſem Werck ein Anfang zu machen gedachte/ vnd zu dem End ſeinen Sohn im Jahr 1551. auff den Reichstag gen Augſpurg erfordern laſſen/ damit er den Churfuͤrſtẽ bekand würde/ vñ Koͤnig Ferdinand ſich abſentirt hatte; kam hochgedachte Koͤnigin auff denſelben Reichstag/ die Bruͤder wieder miteinander zu vereinigen.
Maximilianus beſorgte ſich ſein Vatter als ein ſanfftguͤtiger Herꝛ/ moͤchte ſich bereden laſſen/ darumb verließ er das Koͤnigreich Hiſpanten/ welches er in deß Kaͤyſers Nahmen als ein Statthalter regiert/ vbergab ſeinen Gewalt ſeiner Gemahlin deß Kaͤyſers Tochter/ vnd kam in aller Eyl in Teutſchland: durch deſſen Anreitzung blieb Koͤnig Ferdinand in ſeinem Vorhaben beſtaͤndig/ wolte in deß Kaͤyſers Fuͤrſchlaͤge nicht einwilligen/ vnd wurd der Kaͤyſer mit leeren Worten abgeſpeiſet.
Dannenhero der Kaͤyſer den Muth fallen ließ/ vnd ſchickt ſeinen Sohn wieder in Spanien/ ſintemahlen er kein Hoffnung hatte/ daß Maximilianus ſeinen Willen darein geben wuͤrde.
Darauff folgete dieſer oberzehlteletzte Krieg/ da der Kaͤyſer zu einem Vertrag gezwungen worden.
Weil er dann alle Hoffnung der ſucceſſion ſeines Sohns verlohren/ ließ er auch ſein Intent, die alte Religion in Teutſchland wieder auff zurichten/ ſincken:
Vnd ob er wol noch viel Jahrlang geregieret/ auff kein Concilium mehr gedacht.
Der ſechſte Diſcurß.
Wie Marggraff Albert den getroffenen Frieden nicht angenommen: geſchlagen vnd Landfluͤchtig worden/ auch nach Hertztzog Moritzen geſtorben.
Wie deß Pabſts Hoheit ſich wieder erhoben.
Zween Paͤbſte ſterben.
Auff dem Reichstag zu Augſpurg/ wird der teutſche Fried geſchloſſen.
Der aber dem Pabſt gar nicht wollen gefallen.
NVn ſchien es ja/ Teutſchland ſolte Fried haben/ nach dem die Fürſten mit dem Kaͤyſer vertragen/ vnd die Gefangene auff freyen Fuß geſtellt worden.
Churfuͤrſt Moritz thaͤt wohl/ ließ ſeine Voͤlcker ein Zug in Hungarn wieder den Tuͤrcken thun/ welche den Stillſtand deßwegen deren Enden gebrochen/ weil der Kaͤyſer der Afrer Statt/ vor Zeiten Leptis genant/ in Barbarey eingenommen: darumb vberwaͤltigten ſie in Hungarn die Staͤtte Temißwar/ Luppen vnd Zolnock: die Chriſten hielten ſich wie Helden in Erlaw; vnd weil Koͤnig Ferdinand auch nicht allerdings getrawte/ jmmer Schaden einnahm/ oder doch mit Verluſt ſiegete/ macht er Fried mit Soliman/ vnd verſprach jhm Jaͤhrlich dreiſſig tauſend Ducaten an Tribut zu lieffern.
Viel anderſt macht es Marggraff Albert; der ließ ſich an keinen Vertrag binden/ den die Fuͤrſten mit den Staͤtten machten/ plagt Francken-Necker-Maͤyn-Rhein-Saar- vnd Moſelſtrom.
Hingegen brachte der Kaͤyſer eine Macht zuſamm/ verfolgte den Marggraffen/ vernichtet den Vertrag/ den er den Biſchoffen ſeine Schulden zu bezahlen/ vnd jhm baar Gelt zu geben/ mit Gewalt hatte abgetrungen:
zog von Straßburg durch das Elſaß herunter/ vnd belagert Metz:
Vnd weil er den Marggraffen/ ſo im Luͤtzelburgerland ſchwebete/ nicht anderſt kunte auff ſeine Seite bringen/ beſtaͤttigt er den Vergleich den er eben juͤngſt verworffen hatte; erlegt jhm Sold/ vnd ſahe durch die Finger/ wie er hernach mit den Biſchoffen vmbgegangen/ als er Schweinfort vnd Bamberg überwaͤltigte.
Jedermann hatte uͤber den Marggraffen zu klagen/ ſo erklaͤrte ſich der Kaͤyſer/ wegen der einmahl auffgehobenen/ vnd dann wieder beſtaͤttigten Vertraͤgen/ vnd weil er vnverrichter Sachen vor Metz/ nach dem jhm Peſt vnd Froſt den dritten Theil ſeine Voͤlcker auffgerieben/ weichen muͤſſen; vnd doch dem Marggraffen nicht gern zu viel thun wollen/ gab er ſeinen Kriegsvoͤlckern an den Frantzoͤſiſchen Graͤntzen Arbeit/ vnnd lieſſe ſich die Teutſchen ein ander die Haar außrauffen.
Dann die Biſchoffe rufften vmb Huͤlff an/ die Cammer zu Speyer/ die beyden Hertzogen in Sachſen vnd Braunſchweig/ die Nuͤrnberger vnd Koͤnig Ferdinanden.
Vnd weil eben Hertzog Ernſt/ von Philippo/ Hertzog Henrichen Sohn uͤberzogen worden/ ließ er Marggraff Alberten vmb Huͤlff erſuchen.
Vnd hie geſchah ein groſſe vnd grimmige Schlacht bey Siverßhuſen/ da Churfuͤrſt Moritz zwar obgeſieget/ vier tauſend Reuter auff der Mahlſtatt erlegt/ vnnd ſechtzig vier Fahnen davon getragen/ aber ein toͤdliche Wund empfangen/ die jhn nach dreyen Tagen/ im zwey vnd dreiſſigſten Jahr ſeines Alters auffgeopffert.
Auch fielen damahſen Philips vnd Carlen von Braunſchweig/ Friederich von Lünenburg/ vnnd vierzehen Graffen/ Marggraff Albert war ſchachmatt/ entwiche nach Hannover/ gedachte ſich wieder zu raͤchen/ konte aber kein voͤlligen Zug mehr anſtellen/ hatte auch in den kleinen Scharmuͤtzlen wenig Glück/ muſte leiden/ daß Henrich von Braunſchweig/ vnd Koͤnig Ferdinand jhm all ſein Land entwendet/ der Kaͤyſer jhn in die Acht gethan; vnd doch endlich ſo viel verguͤnſtigt/ daß er auff teutſchen Boden/ zu ſeinen Freunden reiſen/ vnd ſich in der Stille halten moͤgen/ wie er dann eben zu der Zeit/ als man jhn mit allen ſeinen Wiederſachern vertragen wollen/ den achten Jenner/ Anno 1557. zu Pfortzheim/ bey ſeinem Schwager/ Marggraff Carlen von Baden im fuͤnff vnnd dreiſſigſten Jahr ſeines Alters geſtorben/ in gegenwart Doctor Jacob Heerbrands/ der jhm auch ein gutes Zeugnuß nachgeſagt.
Wegen deß verſchobenen Concilii wurd nichts mehr gehandelt/ als daß der Pabſt ein gute Anzahl Cardinaͤl verordnet/ die einige Reformations-Artickel ſolten auffſetzen; welche aber wegen groſſer Anzahl nur deſto mehr zanckten/ vnd einander auffhielten biß endlich gar nichts darauß worden.
Als aber der Pabſt ſahe/ dz die Hoheit vnd reputation deß Roͤm.
Stuhls bey den ſeinigen abnam/ weil Teutſchland ſich alſo abgeſondert hatte; tratt er in die Fußſtapffen deß Pabſts Eugenij, deß Vierdten deß Nahmeus/ der ſeine reputation, ſo jhm das Concilium zu Baſel ſehr geſchmaͤhlert/ durch den Schein etlicher ankommenden Griechen vnd Armenier erhielte:
Wie auch Papſts Pauli II. welcher als er ſahe/ daß die Strittigkeiten vnd Jrꝛungen/ ſo zwiſchen dem Kaͤyſer vnd Jhm/ wegen Verſetzung deß Concilij gen Bononien erwachſen/ jhn bey allen Voͤlckern gravirten/ einen genant Stephanum, als Patriarchen deß groſſen Armenten/ ſampt einem Ertzbiſchoffe/ vnd zween Biſchoffen/ mit vielen Ceremonien empfinge; weilſie gen Rom kommen waren/ daß ſie jhn/ als einen Statthalter Chriſti/ vnd allgemeinen Lehrmeiſter der Kirchen erkennen/ vnd jhm ſchuldige Pflicht leyſten ſolten.
Dieſer beyden Exempel nun folgte Pabſt Julius nach/ vnnd empfing offentlich mit groſſem Pracht/ einen mit Nahmen Simon Sultakam, welcher ſich vor einen Patriarchen aller Voͤlcker außgab/ die zwiſchen dem Fluß Euphrat vnd Jndien wohnen/ von denen er nacher Rom geſand worden/ die Confirmation von dem Pabſt/ als Nachfolgern Petri/ vnd Chriſti Statthaltern zu erlangen.
Der Pabſt machte jhn zum Biſchoff/ gab jhm das Pallium Patriarchale mit eygenen Haͤnden im Conſiſtorio, vnd ſchickt jhn alſo wieder nach Hauß/ damit die Kirchen in ſeinem Abweſen kein Schaden erlitten/ vnd ordnet jhm etliche Geiſtliche zu/ die der Syriſchen Spraach kuͤndig waren.
Daher entſtund/ daß man nicht allein zu Rom/ ſondern auch durch gantz Jtalien von nichts anderſt/ als von der vnaußſprechlichen Zahl der Chriſten/ ſo in jenen Laͤndern wohnen/ vnd wie die Apoſtoliſche Kirch ſich ſo weit vnd breit außſtreckte/ diſcurriren thaͤte.
Jnſonderheit redete man viel von einer groſſen anzahl Kirchen in der Statt Mazal/ ſo die alte Statt Aſſur am Fluß Tiger ſeyn ſoll; vnd lege gegen uͤber/ nicht weit davom die Statt Ninive/ ſo wegen deß Propheten Jona/ vnd feinen Bußpredigten bekundt iſt.
Seine Iuriſdiction erſtreckt ſich uͤber Babylonien/ Tauris vnd Arbela/ welcher Orth wegen der Schlacht zwiſchen Dario vnd Alexandro auß Macedonien beruͤhmbt iſt ſampt vielen andern Landſchafften in Aſſyrien vñ Perſien.
Auß der H. Schrifft befunden ſich die alte Nahmen der Staͤtte/ als.
Ecbatana; vnd auß andern Authorn, Seleucia vnd Niſibis.
Man erzehlte/ wie dieſer von allen Biſchoffen erwehlt/ vnd vmb Confirmation zum Bapſt geſchickt/ auch mit ſiebentzig Perſonen biß naher Jeruſalem; von dannen mit dreyen/ deren einer geſtorben/ der ander auff dem Wege kranck worden/ der dritte mit namen Calefi zu Rom ankommen/ begleytetwer.
Dieſes alles wurd gedruckt/ vnd mit groſſer Begierd geleſen.
Der Pabſtempfieng noch einen andern/ mit nahmen Murderius Aſsyrius Iacobita; ſo von dem Patriarchen zu Antiochien geſchickt worden/ dem Apoſtoliſchen Stuhl die gebuͤhrliche Ehr vnd Gehorſam zu erzeigen/ vnd ſich zu der Roͤm.
Kirchen offentlich zu bekennen: aber der gemeine Mann/ ſo ſchon durch den vorigen gnugſam erſaͤttigt war/ bekuͤmmert ſich wenig vber dieſen zweyten.
Dieſer Ehrerbietung vnd Gehorſamb/ ſo allein zum Schein geſchahe/ folgte eine andere/ die thaͤtlich vnd ſehr hoch war/ vnd das verlohrne in Teutſchland vberfluͤſſig wiederumb einbrachte.
Dann Koͤnig Eduard/ ſtarb ſeines Alters im ſechzehenden Jahr/ Anno 1553. den 6. Junij: vnd hatte auff zehen Tag vor ſeinem Ableiben mit Bewilligung ſeiner Raͤthe/ ein Teſtament gemacht/ in welchemer zu erkennen gab/ daß/ vermoͤg der Reichs-Conſtitutionen/ bey jhm ſtuͤnde/ ein Succeſsorem im Koͤnigreich zu nennen: Schloß demnach ſeine beyde Schweſtern/ Marien vnd.
Eliſabethen auß/ wegen zweiffelhaffter Geburth; wie auch alle ſeines Vattern aͤlteren Schweſter/ Koͤnigin Margrethen Anverwandten/ als frembde/ vnd im Koͤnigreich nicht gebohren.
Setzte demnach zur Koͤnigin ein/ die nechſtfolgende Johanna von Suffolck/ Fraw Marien/ weiland Koͤnigin in Franckreich Encklein/ vnd ſeines Vatters Henrici VIII. juͤngſter Schweſter Tochter/ ohngeacht Koͤnig Henrich in ſeinem Teſtament Marien vnd Eliſabethen jhm Eduardo nachgeſetzt hatte/ weil ſolches nur ſein vnvogtbare Jahr koͤnte binden Ob nun wol Johanna zu Londen fuͤr eine Koͤnigin außgeruffen worden/ hat jedoch Maria/ nach dem ſie ſich im Nortfolck/ weil es ein Paß nach Franckreich/ ſich auff allen Nothfall zu ſalviren/ begeben/ den Koͤniglichen Tittel gefuͤhrt/ vnd Krafft deß Teſtaments in die Regierung getretten/ die Johanna ſampt allem Anhang gefaͤnglich angenommen/ vnd in offentlichem angeſchlagenem Edict, ſich zu jhrer Voraͤltern Religion bekent.
Darumb der Pabſt den Cardinaͤl Polum, ſo Koͤniglichen Gebluͤts/ in das Koͤnigreich geſond/ ob er ſchon/ durch trieb der Abtruͤnnigen auß dem Land verbannt war.
Dieſer ließ durch ſeinen ſubſtitut Comendon alles erforſchen/ vnd im Parlament die Eheſcheydung Hcnrici VIII. als vnguͤltig caſſiren.
Die Koͤnigin war viertzig Jahr alt/ vnd ſolte heyrathen/ Polum oder Coroneum, von der weiſſen vnd rothen Roſen/ in gleichem Grad verwand/ oder Philippum, Kaͤyſer Caroli Sohn: welchen ſie den beyden Vettern vorgezogen/ ſonderlich als der Kaͤyſer den Polum bald mit Gewalt/ bald vnderdem Schein/ ein Frieden zwiſchen jhm vnd dem Frantzoſen zu treffen/ auffhielt/ daß er nicht eh von Bruͤſſel verꝛeiſen koͤnnen/ biß alles beſchloſſen geweſen.
Die Roͤm.
Religion/ Spraach vnd Prieſter wurden den vierdten Mertz 1554. wieder eingefuͤhret durch ein Edict.
Doch wolte die Ritterſchafft den Primat der Kirchen dem Pabſt nicht geſtatten/ aber vergeblich.
Der Heyrath ward vollnzogen auff S. Jacobs Tag/ vnd Printz Philips genant Koͤnig von Naples.
Gewiß iſt/ daß in demſelbigen Jahr hundert vnd ſechs vnd ſiebentzig vornehme Perſohnen/ eine groſſe Anzahl deß gemeinen Volcks zu geſchweigen/ wegen der Religion verbrand worden; darumb vnter andern Iohannes à Laſko ein edler Pollack/ weil er in Dennemarck kein Platz funden/ ein Theil ſeiner Leut in Oſtfrießland geſetzt/ mit den übrigen zu Franckfurt am Maͤyn (dahin auch die Flaͤmiſchen vnd Wahlen wegen obiger Vrſach/ auß den Niederlanden haͤußlich gezogen) Freyheit erlangt.
Das brennen/ wie auch das Vrtheil vber die außgegrabene Toden/ mißfiel vielen in- vnd auſſerhalb Engelland/ in dem es andere lobten/ als ein Raach vber den H. Thomas/ den Henricus VIII. hinrichten laſſen.
Andere aber verglichen das Weſen mit dem/ was Stephanus VI.
vnd Sergius III. gegen dem Leichnamb Formoſi vorgenommen vnnd vollnzogen.
Jtem alſo gieng es auch in Franckreich/ doch mit einem Flecken/ daß der Koͤnigin Dianæ Valentinæ aller Ketzer Guͤter verfallen waren.
Mit groſſem Verwundern vernahm man auch/ daß die new Reformirten wegen der Religion Blut vergoſſen.
Dann Michael Servetus von Arꝛagonien/ auß einem Artzt/ ein Theologus, wurd/ weil er Pauli Samoſateni, vnd Marcelli Ancyrani alte Jrꝛthumb wieder auff die Bahn gebracht/ daß nemblich das Wort Gottes nicht ſelbſtaͤndig/ vnd derowegen Chriſtus nur ein bloſſer Menſch ſey/ mit Rath der Kirchendiener zu Zuͤrich/ Bern vnd Schaffhauſen/ zu Genff zum Tod verdambt/ vnd exequirt:
Daruͤber Iohannes Calvinus, die Beſchuͤldigung abzulehnen/ ein Apologi laſſen außgehen; in welcher er behauptet/ daß einer Obrigkeit wohl erlaubt ſey/ die Ketzer am Leben zu ſtraffen.
Welche Lehr/ nach dem ſie in vngleichen Verſtand gezogen/ vñ entweder eng oder weit geſpañet/ auch der Nam eines Ketzers verſtanden vnd außgelegt wird/ denen/ ſo ſie zuvor nuͤtzlich geweſen/ wohl kan bißweilen ſchaͤdlich werden.
Koͤnig Ferdinand wolte ſeinen Vnderthanen den Kelch nicht erlauben; vnd weil er ein Catechiſmum oder kurtze Vnderweiſung durch fromme Theologos zwar abfaſſen/ vnd ſeinen Vnderthanen anbefehlen/ aber zuvorderſt zu Rom nicht hatte cenſuriren laſſen/ erweckt er Vnwillen:
Vnd weil kein Menſch von dem Concilio Anregung thaͤt/ ließ es auch der Roͤm.
Hoff ſeyn.
Das Jahr hatte der Kaͤyſer ein groſſen Reichs-Tag nach Augſpurg außgeſchrieben/ vnd alle Fuͤrſten ermahnt/ in Perſon zu erſcheinen; darwieder ſich Hertzog Auguſtus/ ſo ſeinem Bruder/ Churfuͤrſt Moritzen auß Sachſen in der Regierung gefolgt/ entſchuldigte/ der Vortrag war/ von dem Religionsweſen/ vom Land-Frieden vnd vom Tuͤrcken: welches die Proteſtirenden vbel auff nahmen/ dieweil Koͤnig Ferdinand vber zwey hundert Prediger/ als vom Pabſt nicht geweyhet/ vnnd ſonſten verehlicht/ auß Boͤhmen vertrieben hatte.
Auch mißfiel es dem Pabſt/ weil das Concilium ſich alſo wieder regen wolte.
Doch ſtarb der Pabſt/ vnd kam Marcellus Ceruinus, Cardinal vom Heil.
Creutz den neundten Aprill zum Pabſthumb/ behielt ſein Nahm/ als der wegen ſo hoher Wuͤrden ſich doch nicht verkehren wolte.
Dann ſonſten pflegten die rauhe Namen der Teutſchen ſich in Romaniſche zu aͤndern/ gantz von Pabſt Hildebrands Zeit her; darbey anzudeuten/ daß der vorige Menſch auff ſein eygen Nutzen/ der veraͤnderte aber allein auff der Kirchen Nutzen dencken wuͤrde/ dieſer Pabſt war gantz einer andern Meynung/ als ſeine fuͤnff Vorfahren/ die ſich bereden laſſen/ die Reformation wer jhrer Paͤbſtlichen Hoheit verkleinerlich/ vnd eben deßwegen ein abſchewen daran gehabt:
er aber glaubte/ wann die Reformation vorgienge/ ſoll das Wortgezaͤnck von ſich ſelbſt fallen/ vnd dem vbrigen durch das Concilium leicht abzuhelffen ſeyn.
War auch geſinnt/ eine Bruͤderſchafft von hundert Perſonen zu ſtifften/ deren Haupt er ſelbſt/ ſie als Raͤhte vnd Geſandten gebrauchen koͤnte: ſtarb aber/ als er durch groſſe Muͤhe vnd Arbeit in Verꝛichtung der langen vnd ſchweren Ceremonien ſehr matt vnd ſchwach/ auch von dem Schlag uͤberfallen worden/ noch den letzten Tag deſſelben Monats/ im Jahr 1555.
Jhm ſuccedirt Johann Peter Caraffa, ſo ſich Paulum IV. nennen lieſſe; wieder der Spanier Danck/ weil jhm etwann am Spaniſchen Hoff ein Schimpff/ vnd dann wegen deß Ertz-Biſthumbs Naples ein abſchlaͤgige Antwort wiederfahren war.
Er befahl ſeinem Hoffmeiſter/ man ſolt jhn tractiren/ wie einem groſſen Fürſten gebuͤhre: ließ ſich mehr koͤſtlicher Croͤnen/ als je zuvor geſchehen:
gab dem Koͤnigreich Engelland auff der drey Abgeſandten kntendes Begehren/ die abſolution, vnd macht Jrꝛland zu einem Koͤnigreich/ ob ſchon Henricus VIII. jhme hierinn vorkommen:
Doch ſolte Koͤnigin Maria den Tittel von jhm/ der Macht haͤtte/ Koͤnige ein vnd abzuſetzen/ empfahen vnd tragen/ wegen Wiedereinraͤnmung der Geiſtlichen Güter hielt er/ ſonderlich an Engelland/ ſehr ſteiff an; vnd lencket ſich/ durch deß Cardinals in Lothringen Vnterꝛedung/ auff die Frantzoͤſiſche Parthey: War auch der Hoffnung/ weil Engelland ſich wieder vnder ſeinen Gehorſam begeben haͤtte/ es würde Teutſchland ſolchem Exempel auch ſolgen.
Zu Augſpurg gab es weitlaͤufftige Haͤndel: dann es haͤtten die Geiſtlichen lieber geſehen/ daß man daſelbſt gar nichts von der Religion gered haͤtte:
Gleichwohl kamen dieſe zween Fuͤrſchlaͤge zu beratſchlagen: durch was Mittel die Religion zu reformieren wer: vnd dann/ daß man einem jeden die Religion frey lieſſe.
Vnd lieſſen endlich nach vielem Gezanck ſich alle dieſes letzte gefallen/ dieweil ſie keine Artzney erdencken koͤnnen/ daß Vbel welches ſich noch regte vnnd wuͤtete/ außzurotten:
Hoffeten aber/ daß wann ſich die humores gelegt/ vnd die Strittigkeitẽ ſampt dem mißtrawen auffgehaben/ viel leichte vnd bequeme Wege ſich an die Hand geben wuͤrden: dazu dann ein guter Fried vonnoͤthen were: vnd daß man niemand wegen der Religion vberziehen ſolte/ ſondern einem jeden Fuͤrſten vnd Stand frey laſſen/ die Religion in ſeinem Gebieth/ nach ſeinem Wolgefallen anzuſtellen.
Als es nun an deme war/ daß der Schluß hievon ſolte gemacht werden/ iſt noch ein groͤſſer Streit entſtanden/ dieweil die von der Augſpurgiſchen Confeſſion wolten/ daß ein jeder jhre Religion/ ohne Abbruch ſeiner Ehren/ Stands vnd Herꝛligkeit ſolte moͤgen annehmen: hingegen die Catholiſche nicht zugeben wolten/ daß den Geiſtlichen ſolte erlaubt ſeyn/ jhre Religion zu aͤndern/ vnnd gleichwol in jhrem Stand zu bleiben; ſo aber ein Biſchoff/ oder Apt eine andere Religion annehme/ ſolte er ſich deſſelbigen Stands begeben.
Gleichfalls begehrten die Proteſtirende/ daß denen Staͤtten/ ſo vor ſieben Jahren das Interim angenommen haͤttẽ/ ſolte zugelaſſen werden/ ſich wiederumb zu der Augſpurgiſchen Confeſſion zu wenden.
Hieruͤber wurden beyderſeits Schrifften gewechſelt; jedoch gaben ſie endlich zu beyden Theilen etwas nach.
Die Geiſtliche giengen ein/ daß die Staͤtte die Religiõ jhres Gefallens anrichten moͤchten:
Hingegen lieſſen die Proteſtirende jhre Forderung/ was die Geiſtliche anlangt/ fallen/ vnd wurd der Abſcheid den 25. Septembr. alſo gemacht:
Daß demnach zu hinlegung deren in der Religion entſtandenen Strittigkeiten vonnoͤthen wer/ ein allgemein/ oder National-Concilium, ſolches aber wegen vieler Hindernuͤſſen nicht koͤnte verſamblet werden/ mitlerweil biß eine freundliche Einigkeit in der Religion moͤchte getroffen werdẽ/ der Kaͤyſer/ Koͤnig Ferdinand/ die Catholiſche Fuͤrſten vnd Staͤnd nicht ſolten der Augſpurgiſchen Confeſſion zugethane Fuͤrſten vnd Staͤnde zwingẽ/ jhre Religion zu verlaſſen/ oder die Ordnungen vnnd Ceremonien, die ſie in jhren Landſchafften vnd Gebieth eingefuͤhrt/ oder noch einfuͤhren moͤchten/ zu aͤndern: noch etwas jhnen zu Schmaach- vnd Vnehr fuͤrnehmen/ oder ſie an der freyen Vbung jhrer Religion hindern.
Deßgleichen ſolten fich die von der Augſpurgiſchen Confeſſion, gegen dem Kaͤyſer/ Koͤnig Ferdinand/ vnd andern Fuͤrſten vnd Staͤnden der alten Religion/ ſo wohl Geiſt als Weltlichen verhalten: vnnd ſolten auch dieſelbige in jhrem Gebieth ſolche Religion/ die jhnen gefaͤllig/ anrichten/ vnd eine andere verbiethen moͤgen.
Vnd ſo ein Geiſtlicher von der alten Religion abtretten würde/ ſoll daſſelbe jhm an ſeinen Ehren vnnachtheilig ſeyn; jedoch ſoll er alßbald ſeine Beneficien verlaſſen/ vnd ein anderer von denen/ welchen es von Rechtswegen gebuͤhret/ an ſeine Statt erwehlet werden.
Was aber die jenige Beneficien belangt/ ſo allbereit von den Proteſtirenden zu Kirchen vnd Schulen angewendet worden/ ſoll es mit denſelben ſein Verbleibens haben.
Es ſoll auch kein Geiſtlicher Gewalt oder Iuriſdiction wieder die/ ſo der Augſpurgiſchen Confeſſion zugethan/ geuͤbet/ ſonſten aber in ſeinem Gang/ wie vor altersher/ gelaſſen werden.
Als nun der Abſchied gemacht geweſen/ iſt noch ein newe difficultet vorgefallen/ welche auffzuheben Koͤnig Ferdinand/ krafft dero jhm von Kaͤyſ. Mayſt. gegebenen Vollmacht/ mit Bewilligung deß Geiſtlichen Stands erklaͤrt vnnd geordnet hat/ daß die Stifft/ Staͤtte vnd Gemeinden/ ſo einem Geiſtlichen Fuͤrſten vnterworffen/ vnd von vielen Jahren her der Augſpurgiſchen Confeſſion zugethan geweſen/ auch dero Ordnungen vnd Ceremonien angenommen/ vnd biß noch zu behalten haͤtten/ von jhren Geiſtlichen Oberherꝛn vnd Prælaten zu einiger Veraͤnderung nicht gedrungen/ ſondern biß zu kuͤnfftiger allgemeiner Chriſtlicher Vergleichung bey dem Exercitio jhrer Religion gelaſſen werden ſolten.
Als der Bapſt deß zu Augſpurg gemachten Abſchieds jnnen worden/ ward er ſehr erzoͤrnet/ vnd beſchwerte ſich deßwegen zum allerhoͤchſten gegen dem Kaͤyſerlichen Geſandten/ vnd dem Cardinal von Augſpurg/ daß ohn Vorwiſſen vnd Conſens deß Apoſtoliſchen Stuhls Koͤnig Ferdinand ſich in Religions.
Sachen ſo weit eingelaſſen:
Draͤwete zugleich/ daß er zu ſeiner Zeit den Kaͤyſer/ vnd gemeldten Koͤnig den Schimpff/ den ſie dem Apoſtoliſchen Stuhl bewieſen/ vnd deſſen es ſie gerewen wuͤrde/ wieder eindrencken wolte: vnnd vermahnte ſie/ ſolchem durch einen Wiederꝛuff vnd Caſſation deß jenigen/ ſo da waͤr bewilliget worden/ vorzukommen/ damit er nicht verurſacht wuͤrde/ beydes wieder die Lutherauer vnd jhre Goͤnner/ wie er jhm fuͤrgenommen haͤtte/ ernſtlich zu verfahren.
Wofern ſie ſolches wuͤrden thun wollen/ erboth er ſich zu aller Huͤlff mit Rath vnd That/ vnnd daß er allen Fuͤrſten in der Chriſtenheit bey Straff befehlen wolte/ jhnen mit aller jhrer Macht bey zuſpringen.
Er war mit der Antwort deß Geſandten nicht zu frieden/ da er jhm die Macht der Proteſtirenden/ den Krieg wieder den Kaͤyſer/ den ſie zu Ynßbruck bey nahe gefangen haͤtten/ vnd den Eyd/ den man jhnen geſchworen/ fuͤrhielte.
Dann was den Eyd anlangte/ ſagte der Bapſt/ erlieſſe er ſie deſſelben ja er beſehle jhnen/ daß ſie jhn nicht halten ſolten: im vbrigen muͤſte man nicht auff Menſchliche Mittel ſehen; vnd eben darumb wer der Kaͤyſer in ſolche Gefahr gerathen durch ſonderbare Schickung GOTTES/ dieweil er nicht alles/ was er zu thun ſchuldig/ vnd jhm muͤglich geweſen/ gethan/ damit er Teutſchland wieder zum Gehorſamb deß Apoſtoliſchen Stuhls braͤchte.
Derentwegen haͤtte jhn GOTT ein Zeichen ſeines Zorns ſehen laſſen/ vnd wuͤrde ins kuͤnfftig nach harter ſtraffen/ wann er jhm ſolches nicht eine Warnung ſeyn lieſſe:
Hingegen wann er vnverzagt/ vnd ohn allen weltlichen Reſpect, als ein rechtſchaffener Kriegsmann Chriſti ſtreiten würde/ koͤnte er allzeit obſiegen/ wie die Exempel der vorigen Zeit bezeugeten.
Es erinnerte ſich aber allhie der Kaͤyſerliche Geſandt bey ſich ſelbſt/ daß Savoranola Carolo VIII. dem Koͤnig in Franckreich Gottes Zorn/ vnd Verluſt aller eroberten Laͤnder in Jtalien eben deßwegen angekuͤndet/ wann er kein rechten Ernſt/ die gantze Kirch zu reformieren wuͤrde ſehen laͤſſen; ja ſolte mit groſſer Muͤhe ſeine Perſon koͤnnen durchſchlagen/ vnnd wieder uͤber das Gebuͤrg in Franckreich bringen koͤnnen: welches alles zwar alſo ergangen/ daß nemblich der Koͤnig im Kirchenweſen nichts angefangen/ weniger geaͤndert/ ſondern nur auff ſein politiſches Vorhaben/ das vorder vnd hinder Jtalien zufeſſeln/ vnd die Venetianer ſampt den Pabſt zu ſeinem Willen zu zwingen/ ein Abſehen gehabt: daß er auch einen vnverſehenen Bund der Jtaliaͤniſchen Staͤnde wieder ſich geſehen/ die jhm den Paß zu- vnd vber das Gebuͤrg verlegt/ da er ſich zwar durchgeſchlagen/ aber mit groſſem Schaden/ vnd Verluſt aller Ammunition/ ohne was die Schweitzer/ die deß Koͤnigs Zorn vnd Vngnad/ neben harter Abſtraffung/ durch Meuterey vnd Pluͤnderung eines nahmhafften Orths auff ſich gezogen/ an Geſchütz mit euſſerſter Arbeit/ nur jhren Ablaß vnd Gnad wieder zu erlangen/ durch faſt vnmuͤgliche Paͤß vnd Klippen/ weit beſſer/ als Pferd vnd Maul-Eſel oder Ochſen/ hingeſchleppt vnd darvon bracht haben.
So leicht laͤſt ſich ein Zufall auff die rechte vnd lincke Seit legen.
Ja es ſagten die Proteſtirenden gar/ dem Kaͤyſer wer ſolches wiederfahren/ wegen der gefaͤngenen Fuͤrſten/ dieweil das Woͤrtlein einige in das ander evvige werverkehrt/ vnd alſo wieder Abred gehandelt worden.
Einjeder ſtellt die Pfeiff nach ſeinem Sinn.
Das gemeine Geſchrey gieng/ der Pabſt wer zu dieſer ſcharffen Wiederꝛede: durch den Cardinal von Augſpurg/ dem dieſer Friede nicht gefiel/ der auch deßwegen proteſtirte, verꝛeytzt worden.
Der ſiebende Diſcurß.
Von deß Pabſts Humor vnd Vorhaben/ wegen deß teutſchen Friedens/ vnd Hindertreibung der Lutheriſchen Religion.
Wie der Pabſt mit den Spaniern in offentlichen Krieg gerahten.
Wie Carolus V. ſeine Hoheit uͤbergibt/ vnd ins Kloſter gehet.
Wie vbel es dem Pabſt mit den Spaniern ergangen.
Vnd der Vberwundene triumphieret.
Was er an dem Frantzoſen/ vnd dem newen Kaͤyſer getadelt:
Wie er auch ſampt etlichen hohen Haͤuptern geſtorben.
MAn kan auß deß Pabſts gantzem Thun vnd Laſſen/ fuͤrnehmlich aber auß ſeinen Reden abnehmen/ daß er hochmuͤtig/ vnd von groſſen Anſchlaͤgen geweſen/ jhm gaͤntzlich eingebildet/ er koͤnte durch ſein Autoritet allen Vnordnungen/ vnnd zwar ohne einiges Fuͤrſten Huͤlff abhelffen:
Wie dann er niemahls mit den Geſandten redete/ daß er vnterlaſſen haͤtte jhnen einzuplewen/ er wer uͤber alle Fuͤrſten/ vnd wolte nicht/ daß ſich jemand mit jhm gemein machte:
er koͤnte die Koͤnigreich veraͤndern: er wer deſſen Nachfolger/ der Koͤnige vnd Kaͤyſer abgeſetzt: erzehlte zum offtern/ daß er bey anfang ſeines Pontificats, ſeine Macht zu beweiſen/ Jrꝛland zum Koͤnigreich erhaben: gerieth auch ſo weit/ daß er im Conſiſtorio, vnd an der Taffel; in etlichen hitzigen Außfaͤllen offentlich in beyſeyn vieler Leuthe ſagen doͤrffen/ er wolte keinen Fuͤrſten zum Geſellen haben/ ſondern ſie muͤſten alle dieſem ſeinem Fuß/ mit welchem er zugleich auff den Boden tratt/ vnterworffen ſeyn:
wie dann ſolches billich wer/ vnd der/ ſo dieſe Kirch gebawet/ vnd jhn zu ſolcher Wuͤrdigkeit erhoben befohlen haͤtte.
Er pflegte auch zu ſagen/ eh ich mich weich finden laſſe/ wolte ich lieber ſterben/ alles laſſen zu Grund gehen/ vnd das Fewr an vier Enden der Welt anzuͤnden.
Vnd weil er von Natur keck/ verließ er ſich noch darneben auff ſeine Weißheit/ vnd das gute Gluͤck/ ſo er bißher in allen ſeinen Anſchlaͤgen gehabt hatte: darumb achtet er bey ſo hohem Gewalt alles leicht vnd gering.
Vnd hiebey herꝛſcheten in jhm vmd wechſelsweiſe/ zweyerley Humorn:
eins theils war er gewohnt in allen ſeinen Handlungen die Religion fuͤrzuwendẽ/ vnd ſich der Geiſtlichen authoritet zu gebrauchen: anders theils ließ er ſich regieren/ durch Carolum Caraffam, ſein Enckel/ welcher auß einem dapffern vnd geuͤbten Kriegsmaun ein Cardinal worden/ vnd denſelben Martialiſchen Geiſt nicht abgelegt hatte; Der hielt ſtets bey jhm an/ dz er jhm die weltliche Macht zu nutz gebrauchte/ weil ohne dieſe die Geiſtliche veracht vnd krafftloß ſtuͤnde/ wañ ſie aber beyſammen weren/ koͤnte man groſſe Ding außrichten: doch nam er jhm endlich fuͤr/ das Weltliche heimblich/ vnd das Geiſtliche offentlich zu treiben/ ſeine Anſchlaͤge nach Begebenheit einzuziehen/ oder fortzuſetzen.
Vnd zu dieſem Ende handelt er durch dieſen ſeinen Enckel mit dem Cardinal von Lothringen gantz heimblich von einer Buͤnydnuß mit dem Koͤnig in Franckreich/ vnd als dieſelbe bey nahe geſchloſſen/ zog der von Lothringen/ allen Verdacht zu meyden/ von Rom/ vnd erſetzt der von Tournon ſeine Stell/ der fuͤrnehmbſt Artickel ſelbiger Buͤndnuß war/ die Eroberung deß Koͤnigreichs Naples fuͤr den juͤngern Sohn deß Koͤnigs/ doch alſo daß dem Bapſt ein merckliches davon zu Theil wuͤrde: dieweil er vorgab/ ſeine Graͤntzen erſtreckten ſich biß an die Statt St. German, vnd den Fluß Gariglian, jenſeit aber deß Apenniniſchen Gebuͤrgs weit vber Benevento, biß an den Fluß Peſcara:
ohn was ſonſten fuͤr deß Bapſts Vortheil/ wieder die Ketzer war abgeredt worden.
Daneben hielte der Bapſt fuͤr noͤthig/ etliche Cardinaͤl die vnverzagte Gemuͤth haben/ jhm Fuß hielten/ vnd ſich in ſchweren Sachen gebrauchen lieſſen/ zu machen:
Vnd hievon giengen ſchon allerley Rede/ ehe etwas zu Werck kommen.
Deßwegen die Cardinaͤl ſich beſchwerten/ daß er den geſchwornen Articulu zuwieder handelen ſolte: ſonderlich aber hatten die Kaͤyſeriſche/ in Betrachtung der Perſonen/ die fuͤrgeſchlagen wurden jhnen fuͤrgenommen/ ſich darwieder zu ſetzen.
Als nun der Bapſt den 20. Decembr. in das Conſiſtorium kommen/ vnd ſich niedergeſetzt/ zeigt er alßbald an/ daß er niemand Au lientz geben wolte/ weil er mehr wichtigere Sachen vor zutragen haͤtte.
Demnach nun Jedermann merckte/ daß er newe Cardinaͤl wehlen wolte/ trate der Cardinal von St. Jacob vor den Stuhl/ vnd wolte reden.
Der Bapſt wieſe ihn ab/ vnd weil er nicht ablaſſen wolte/ gab er jhm ein Stoß auff die Bruſt/ vnd jagt jhn von ſich.
Da nun Jedermann niedergeſeſſen/ hub der Bapſt an/ vnd beklagte ſich hefftig vber die/ ſo da außgeben/ daß jhm wegen deß im Conclavi geleyſteten Eyds nicht erlaubt wer/ mehr dann vier Cardinaͤl zu machen: ſolches ſey nichts anders/ als daß man die Baͤpſtiſche authoritet, welche doch gantz frey vnd vngemeſſen/ binden wolte.
Diß ſey ein Glaubens Artickel/ daß der Bapſt nicht koͤnne verbunden werden/ viel weniger ſich ſelbſt verbinden: wer anders ſagte/ der wer ein Schwetzer: vnd wolte er die jenige/ ſo in ſolchem Wahn bißhero geſtorben/ abſolvieren, dieweil er dafuͤr hielte/ daß derſelbige nicht auß Halßſtarꝛigkeit geſchloſſen: Wo aber ins kuͤnfftigejemand wieder ſeine Macht/ die jhm von GOTT gegeben were/ reden wuͤrde/ wolte er jhn der Inquiſition vberantwortẽ.
Weiter ſo ſagte er/ er wolte Cardinaͤl machen/ ohn einige Wiederꝛede: dann er bedoͤrffte Leuth zu ſeinem Dienſt.
Sie aber koͤnte er nicht gebrauchen/ dieweil ſie ſelbſt factiones vnter ſich haͤtten.
Vnd wer billich das verſtaͤndige/ Gotttsfoͤrchtige vnnd gelehrte Leut befuͤrdert/ vnd zur Reformation der Kirchen/ ſonderlich aber zum Concilio gezwungen wuͤrden:
es ſey nunmehr Zeit/ daß man mit Ernſt daran gedencken ſolte; wie er daſſelbe mit erſter Gelegenheit proponieren wolte.
Jetzund aber ſey er geſinnet/ jhnen etliche/ ſo zu Cardinaͤlen zu machen/ vorzuſchlagen/ dieweil ſolches nicht laͤnger koͤnte verſchoben werden: Sie ſolten allein berathſchlagen/ was der Kirchen nutz- vnd dienlich ſey:
dann der Schluß ſtuͤnde eben bey jhm allein.
Er nente ſieben Perſohnen/ vnter welchen nur einer jhm verwanth/ vnd einer auß ſeinem Orden/ nemblich der Theatiner; die uͤbrige waren ſehr beruͤhmbte Maͤnner/ theils wegen jhrer Kunſt vnd Geſchickligkeit/ theils wegen Erfahrung der politiſchen Hooffhaͤndel.
Vnter welchen war Iohannes Groperus von Coͤlln/ derwegen hohen Alters/ vnd befoͤrchteten Neydes/ ſo hohe Ehr/ nach welcher viel Fuͤrſtliche Perſohnen ſtrebten/ mit danck abgeſchlagen.
Vber diß/ verordnet der Bapſt 24. Cardinaͤl/ 45. Prælaten/ vnd andere fuͤrnehme Maͤnner/ biß auff 150. die Kirchen Sachen wegen der Reformation zu berathſchlagen/ nicht daß er eines andern Vnderꝛicht beduͤrfftig/ ſondern jhr Gutachten auch einzuholen:
er wolte ſeinen Hoff purgieren/ vnd dann den Fuͤrſten auch anzeigen/ wobey es jhnen fehle.
Dieſe Verſamblung zerfiel in dreyerley Meynungen:
Man koͤnte vnd ſolte in Verleyhung der Pfruͤnden/ vnd bey diſpenſationen Geld nehmen:
man ſolte vnd koͤnte es gar nicht thun:
man koͤnte vnd ſolte es mit Maaß thun.
Vnd hie wurd der Bapſt gar auß der Wiege geworffen.
Dann die Oeſterꝛeichiſche Landſchafften/ nachdem ſie den zu Augſpurg gemachten Abſcheyd/ vnd ſonderlich die beygefügte Erklaͤrung Koͤnigs Ferdinand/ den Staͤtten vnnd Edelen/ ſo Geiſtlichen Fuͤrſten vnterworffen/ zum beſten geſchehen/ hatten ſich Hoffnung gemacht/ ſie koͤnten die Freyheit der Religion auch erhalten.
Nahmen derowegen jhrer Schantz in acht/ als Koͤnig Ferdinand ein Landtag zu Wien hielt/ damit er eine Stewr wieder den Tuͤrcken/ ſo jhn bekriegte/ von ſeinen Vnderthanen erheben moͤchte/ vnd hielten bey jhm an/ daß er jhnen gleich den andern der Augſpurgiſchen Confeſſion Verwandtẽ Staͤnden/ die Vbung der Religion vergoͤnnen vnd zulaſſen wolte: mit Erjnnerung/ daß der Tuͤrck ein Geiſſel Gottes uͤber die/ ſo das Wort hinderten.
Erbothen ſich im uͤbrigen/ Leib/ Gut vnd Blut bey dem Koͤnig auff zuſetzen.
Die Antwort war/ daß er wegen der Kirchen ſolches nicht geſtatten koͤnte: daß die Weltliche Fuͤrſten eine oder die andere Religion annehmen/ vnd einführen koͤnten: darumb moͤchten ſie mit jhm bey der alten Religion bleiben/ oder jhre Guͤter verkauffen/ vnd auß dem Lande ziehen.
Doch wolt er jhnen den Kelch/ biß auff nechſten Reichstag/ vnd nichts weiters erlauben.
Jngleichem begehrten die Baͤyrn/ die Predigt/ der Prieſter Ehr/ die beyderley Geſtalten im Abendmahl/ vnd das Fleiſch eſſen/ oder wolten keine Tuͤrckenſtewer erlegen.
Der Hertzog erlaubt/ nach ſeines Schwehers deß Koͤnigs Exempel/ den Kelch/ vnd das Fleiſch eſſen nur auff den Nothfall.
Aber nach dem Friederich Churfuͤrſt zu Heydelberg geſtorben vnd ſeines Bruders Sohn Otto Henrich die Regierung angetretten/ der ſich laͤngſt zu der Augſpurgiſchen Confeſſion bekant hatte/ vnd etwan deßwegen leyden muͤſſen/ wurd die Meß/ ſampt allen Roͤmiſchen Ceremonien in der Pfaltz abgeſchafft.
Ein Polniſcher Geſandter begehrte dieſe fuͤnff Stuͤck/ die Meß in der Mutter Spraach/ die beyderley Geſtalten im Abendmahl/ der Prieſter Ehe/ Abſchaffung der Annaten/ vnd ein National-Concilium.
Welches der Bapſt mit groſſer Vngedult angehoͤrt/ auch beantwort/ vnd ein General-Concilium zu Rom im Lateran angedeutet/ welches dann keinen Verzug leyden kuͤnte/ weil Bohem/ Preuſſen/ Teutſchland/ vnd jetzt Pohlen in Gefahr ſtuͤnden/ der Koͤnig in Franckreich den Zehenden von den Geiſtlichen einforderte/ vnnd Spanien wieder ſein Verbott den halben vnd vierdten Theil der zuvor verguͤnſtigten Guͤter mit Gewalt zu erpreſſen jmmer fortführe.
Er hieſſe den Kaͤyſer ein Ketzer/ der gleich anfangs der Newerung in Teutſchland favoriſierer haͤtte/ den Heil.
Stuhl zu vnterdrucken/ vnd ſich zu einem Herꝛn der Statt Rom/ vnd vber gaͤntz Jtalien zu machen/ vnd Paulum III. in Forcht gehalten; gegen jhm aber wuͤrde es nicht alſo gelingen.
Auß Hoͤffligkeit wolte er wegen deß Concilij Latcranenſis die Potentaten erſuchen/ doch muͤſten ſie ſich vnderwerffen/ vnd ſolte er nur mit ſeinen Leuthen allein daſſelbe halten.
Jn deme kam die Zeitung voni Cardinal Polo, es wer den 5. Febr. Anno 1556. zwiſchen Spanien vnd Franckreich ein Anſtand auff fuͤnff Jahr geſchloſſen: daruͤber der Pabſt ſehr erſchrocken/ wie auch der Cardinal Caraff Jener/ weil dieſe Vereynigung jhn moͤchte in die Schrancken bringen; dieſer/ weiln er ſeinen Haß gegen den Spaniern in Vereuſſerung deß Koͤnigreichs Napels bey ſo hohem Alter deß Pabſts nicht wuͤrde koͤnnen außlaſſen.
Doch nam ſich der Pabſt alles guts vnnd beliebens an/ wann ſie nur ein ewigen Frieden machten/ damit er mit dem Reformations-Weſen vngehindert fortfahren/ vnd zuvorderſt an ſeinem eygenen Hoff anfangen koͤnte.
Er beſchwert ſich bey Franckreich/ daß durch dieſen Anſtand jhr Buͤndnuß nicht auffgehoben/ doch durchloͤchert wer: der Koͤnig ſolte nicht auff deß Pabſts hohes Alter ſehen/ weil er ſo viel Cardinaͤl gedaͤchte zu machen/ daß die Frantzoͤſiſche faction im Conclavi allzeit prædominieren koͤnte; ließ jhm auch die Abſolution ertheilen/ von dem Eyd/ durch welchen der Koͤnig den Anſtand geſchworen hatte: vnd als der Cardinal von Lothringen/ ſampt ſeinem Bruder/ an dieſem Karn ſchoben/ wuͤrd der Koͤnig bewegt/ den Krieg/ auch wieder der Fuͤrſten deß Gebluͤts/ vnnd aller anderer anſehnlichen Raͤthe Gutachten/ wieder anzufangen.
Darauff ließ der Pabſt den Geſandten/ ſo befehlcht war langſamb zu eylen/ vnd nur bey zwo Tagreiſen vom Kaͤyſer angelangt/ von Maſtricht wieder zuruͤck/ vnd zwar nach Franckreich ziehen; zur gewiſſen Anzeig ſeines Vnwillens/ vnd noch mehr/ als er der Colomneſer altes vñ newes Verbrechen wieder den Heil.
Stuhl vnd jhn ſelbſt im Conſiſtorio der laͤnge nach erzehlt/ vnd Aſcanium excommuniciert, Marcum Antonium aber aller Wuͤrden vnnd Ehren entſetzt/ mit angehengten Cenſuren gegen die jenige/ ſo jhnen Beyſtand/ oder einige Huͤlff thuͤn wuͤrden.
Dieſer letzte begab ſich nach Naples/ vnd ſtreyffte auff ſeine vorige Guͤter.
Darumb der Pabſt dem Fiſcal befohlen/ die Sach vorzutragen/ welches auch ſolcher Geſtalt geſchehen/ demnach J. H. Marcum Antonium Columnam, wegen allerhand Miſſethaten excommuniciert, vnd ſeine Guͤter eingezogen/ ja auch bey ebenmaͤſſiger Straff einem jeden/ welches Stands der ſeyn moͤchte/ verbotten haͤtte/ jhme Huͤlff vnd Beyſtand zu leyſten: vnd aber Weltkuͤndig daß der Kaͤyſer/ vnd ſein Sohn der Koͤnig/ jhm mit Reuterey/ Fußvolck vnd Gelt bey geſprungen/ als weren dieſelbe in ſolche Pœn gefallen/ vnd jhre Lehen apert worden.
Derentwegen bittend/ daß J. H. die Erklaͤrung daruͤber ergehen/ vnd zur Execution Anordnung machen lieſſe.
Der Bapſt uͤbergab es den Cardinaͤln zu berathſchlagen.
Vnd da wurd die Reformation, ſampt dem Concilio hingelegt/ aber Spieß vnnd Stangen an die Hand genommen.
Vnd weil er auß Verdacht viel fuͤrnehme Maͤnner im Caſtell verſchloſſen hielte/ beſchwert ſich der von Alba/ daß in der Statt Rom/ die auß dem Koͤnigreich Naples Verbante auff gehalten/ daß ſo vornehme Leute vnd Geſandten angegriffen/ vnd ins Gefaͤngnuß geworffen/ daß ſeines Koͤnigs Brieff geoͤffnet/ vnnd ſonſten allerley Schmaach vnd Schaden jhm zugefuͤgt worden:
Vnd wo jhre H. in ſolchem allem beharꝛen/ vnd ſolche Injurien continuiren ſolte/ wuͤrde der Koͤnig zu Erhaltung ſeiner Reputation, vnd vermoͤg aller Voͤlcker Rechten/ weniger nicht thun koͤnnen/ als daß er ſolche Vnbilligkeit abwenden muͤſte.
Der Bapſt antwortete/ er wer ein freyer Fürſt/ vnd vber alle andere geſetzt/ der nicht verbunden ſey/ jemands ſeines thuns vnd laſſens Rechenſchafft zu geben/ ob er wol ſolche von allen andern Fuͤrſten fordern koͤnte.
Vnd weil der Bapſt mit ſeinen Kriegsverfaſſungen fortfuhr/ proteſtirt der von Alba nochmahlen/ wann J. H. den Krieg begehrt/ thaͤte er denſelben hiermit ankuͤnden/ vnd wolte alſobald anfangen/ wie er dann den 4. September gantz Campanien vberzogen: vnd als er ſich der Statt Rom naͤherte/ verurſacht er groſſen Schrecken.
Doch ruͤſtet ſich der Bapſt/ thaͤt alle gute Ordnung/ zwang die Geiſtliche von allerley Stand vnd qualiteten, Erd in Butten auff der Achſel zu tragen/ vnd Bollwercke zu machen.
Vnter andern Orthen bedurffte deß befeſtigens die Pforte del popolo, da ſich die Via Flaminia endete/ vnd eine Kirch vnſer lieben Frawen ſtehet/ ſo mit groſſer Andacht beſucht wird: die wolte der Bapſt zu ſolchem Zweck eingeriſſen haben/ wann nicht der von Alba verheiſſen vnd geſchworen/ vmb keiner Vrſachen willen ſich deren zu bedienen.
Jn dieſem Jahr zog Kaͤyſer Carl auß Flandern/ nach dem er vorlaͤngſt ſeinem Sohn Philippo die Koͤnigreiche vnd Landen/ ſeinem Bruder Ferdinand aber das Kaͤyſerthumb juͤngſt uͤbergeben hatte/ vnd fuhr vber in Spanien/ da er als ein Privat-Perſon in einer Einſame zu leben willens.
Welches dann allerhand Reden verurſachte; vnd dannenher eine Vergleichung machte zwiſchen einem Fuͤrſten/ der von Kind auff in den groſſen Geſchaͤfften vnd Anſchlaͤgen der Welt geübet worden/ vnd im fuͤnfftzigſten Jahr ſeines Alters entſchloſſen war/ die Welt zu verlaſſen/ GOTT dem HEEREN allein zu dienen/ auß einem Großmaͤchtigſten Fuͤrſten/ zu einem ſchlechten vnd armen Moͤnch worden: vnd dann zwiſchen einem andern/ der vor Zeiten das Biſchoffliche Ampt verlaſſen/ damit er im Kloſter ſich verſtecken moͤchte; Nunmehr aber in ſeinem achtzigſten Jahr Bapſt worden/ vnd allem Stoltz/ Hochmuth vnd Gepraͤng ergeben/ auch jhme vorgenommen/ durch gantz Europam Krieg anzuzuͤnden.
Es hat Kaͤyſer Carl viel vnd ſchwere Krieg gefuͤhrt/ mehr jhm ſelbſten/ vnd den ſeinigen/ als dem Reich zum beſten.
Jn dem erſten Zug in Barbarey erwarb er groß Gut vnnd Ehr; in dem andern erlitte er groſſen Schaden.
Er hatt den Frantzoſen vnd den Bapſt gefangen bekommen/ vnnd beyden mit Nutzen verſchonet:
Die zween teutſche Fuͤrſten deßgleichen/ vnd viel Geſchuͤtz vnd Baarſchafft davon getragen.
Vielleicht dem Tuͤrcken auch koͤnnen ein Kropffſtoß bey Wien vnnd in Hungarn verſetzen:
Meyland vnd Flandern an ſich gezogen/ vnd ſeinem Bruder die Bohemen zu rechten Vnderthanen gemacht.
Was aber die Chriſtenheit/ vnd ſonderlich Teutſchland betrifft/ iſt groſſer Schad vnder ſeiner Regierung empfangen worden.
Dann Rhodiß/ vnd ein guten theils Hungarn nam der Tuͤrck hin; Preuſſen vnd Lieffland riffen ſich vom Reich/ vnd haͤngten ſich an Polen:
So zwackt der Frantzoß Thul/ Verdun vnd Metz vom Reich ab/ vnd blieb Maͤyland vnter dem Nahmen eines Reich-Lehens an Spanien hafften.
Vnd ob er ſchon ſein beſtes wieder die Lutheraner gethan/ wurd jhm doch vom Roͤmiſchen Stuhl beygemeſſen/ er haͤtte das Vbel in der Blut ſollen vnd koͤnnen verderben vnd zurück treiben.
Er ſtarb in S.
Juſten Clauſe/ vnter S. Hieronymi Orden/ Anno 1558. den 21. Sept. im neun vnd fuͤnfftzigſten Jahr ſeines Alters.
An ſeinem ordentlichen Kaͤyſerlichen Hoff befanden ſich gemeiniglich biß in ſiebentzig Prieſter/ ſechtzehen Raͤthe/ neun Secretarien/ acht Helffer/ fuͤnfftzehen Kleyderwarter/ fuͤnff innere Thorhuͤter/ ſie benzehen Cammerdiener/ zween Fackeltraͤger/ dreytzehen Doctorn vnd Apothecker/ ſieben Hoffmeiſter/ ſieben euſſere Thorhuͤter/ ſiebentzehen Quartiermeiſter/ dreytzehen Koͤche/ acht Brodwarter/ vier Weinſchencken/ drey Beſchlieſſer/ zween Kuͤchenmeiſter/ drey Silberknecht/ ſieben vnd dreiſſig Laſttraͤger/ ſechs vnd dreiſſig Jaͤger/ vier Herolden/ zwoͤlff Trompetter/ ein Heerpancker/ vier Lauteniſten/ achtzehen Kuͤnſtler vnnd Waffenſchmied/ neun vnd dreiſſig Edelknaben/ zwey vnd zwantzig Spaniſche/ achtzehen Jtaliaͤniſche/ fünff vnnd zwantzig Teutſche der fuͤrnehmbſten Edelleuth/ hundert reſige Knecht/ vier vnd zwantzig Reſidenten/ vier vnd dreiſſig Verwalter frembder Haͤndel.
Drey Wochen vor ſeinem Tod/ als er ſeiner Mutter Sel.
Jahrs Begaͤngnuß thaͤt/ kam jhm ein newer Eyffer in Sinn/ ſein eygen Leichbegaͤngnuß noch im Leben zu verꝛichten: welches Iohannes Regula, ſein Beichtvatter vor vnerhoͤrt/ doch loͤblich gehalten.
Alſo wurd in der Kirchen ein Grab auffgerichtet/ die Kertzen angeſteckt/ die Diener in der Traur vmb das Grab geſtellt/ vnd das Todenlied von den Moͤnchen geſungen.
Endlich kam Carolus vnter dem weinenden Hauffen auch heran zu dem Meßprieſter/ reicht jhm die brennende Kertz/ hub ſeine Augen gen Himmel/ vnd ſprach:
GOTT/ der du Leben vnd Tod in deiner Hand haſt/ ich bitte dich/ daß/ wie der Prieſter diß Opffer-Kertz von mir nimpt/ du dir auch alſo meine Seel zu trewen Haͤnden/ wann es nach deinem Willen ſeyn mag/ in deinen Schoß vnd Arm gnaͤdiglich auff- vnd annehmeſt.
Hierauff kniet er nieder/ vnd ward gleichſamb begraben oder beygeſetzt/ vom gantzen Vmbſtand klaͤglich beweinet: Geſchehen den 30. Tag Auguſti.
Jn deſſen gieng es ſehr vbel in Jtalien/ da der von Alba jmmer fortruckte; vnd ob ſchon der Hertzog von Guyſe mit einem ſchoͤnen Volck dem Bapſt zum beſten/ vnd den Krieg in Bemont zu ziehen/ war uͤber das Gebuͤrg gangen/ richtet er doch nichts auß/ ſondern klagte/ er finde weder Proviſion, noch andere Notturfft/ wie man ſeinem Koͤnig verſprochen haͤtte:
Vnd da der Frantzoß in einem Haupttreffen bey St.
Quintin vnten gelegen/ dz der beſte Adel erſchlagen oder gefangen wurd/ muſte der von Guyſe eylends zuruͤck/ ob jhm ſchon der Bapſt kein Abſcheid geben wollen/ vnd dem Vatterland zu Hülff vnd Rettung kommen.
Derowegen legt ſich der von Alba zu end deß Auguſt. vor Rom/ vnd haͤtte die Statt wohl einnehmen koͤnnen/ wie jhm dann der Abzug zur Verkleinerung gereichte; doch gab er offentlich vor/ er haͤtte beſorgt/ wann er Rom pluͤndern laſſen/ ſein Volck wuͤrde ſich trennen vnd verlauffen/ zu Entbloͤſſung deß Koͤnigreichs; in geheimb aber/ / daß er nicht wiſſen koͤnnen/ wie ſein Koͤnig ſolches auffgenommen haͤtte.
Nach deme nun dieſer Krieg ein Jahr gewaͤret/ folgte endlich den 14. Septembr. ein Vertrag zwiſchen dem Hertzogen von Alba/ vnd dem Caraffa, der Bapſt wolte im geringſten nicht/ daß weder der Columna, noch jemand von ſeinen Vnderthanen darin begriffen/ viel weniger daß einiges Orts der Kaͤyſeriſchen/ ſo er ins Gefaͤngnuß gelegt/ als wann er daran zu viel gethan/ gedacht wuͤrde:
ſondern blieb beſtaͤndig dabey/ daß der Hertzog von Alba perſoͤnlich zu Rom erſcheinen/ jhme eine Abbitt thun/ vnd die Abſolution empfangen ſolte; vnd ſagt außdruͤcklichẽ/ eh er von dieſer Schuldigkeit ein Fadẽ breit weichen/ er viel eher die gantze Welt zu truͤmmern gehen wolte laſſen:
es gienge ja nicht ſeine/ ſondern Chriſti Ehr an/ deme er nichts begeben/ noch einig Nachtheil zuziehen koͤnte.
Auff dieſe Weiſe beneben Reſtitution der eingenommenen Oerther/ ward aller Streit auffgehaben.
Dieſer Krieg war kaum geendet/ da kamen dem Bapſt newe Beſchwernüſſen vor.
Dann auß Franckreich vernam er Zeitung/ daß den 5. September bey Nacht in Pariß zwey hundert Perſonen/ ſich in einem Hauß/ das Abendmal zu halten/ verſamblet: ſolches von dem gemeinen Poͤbel verkundſchafft/ das Hauß eroͤffnet/ ein Theil entflohen/ die Weiber aber vnd ſchwaͤchſten ergriffen/ derſelben ſieben verbrent/ vnd der uͤbrige Theil zu gleichmaͤſſiger Execution, biß man jhre Mitthaͤter erfahren/ auffenthalten worden.
Vnnd daß der Koͤnig auff der Schweitzer Vorbitt/ deren Huͤlff er ſonderlich damahlen/ wieder den Koͤnig in Spanien vonnoͤthen/ befohlen/ mit der Milte gegen jhnen zu verfahren.
Hieruͤber erzuͤrnt ſich der Bapſt befftig/ klagt es dem Conſiſtorio, es wer kein wunder/ daß dieſem Koͤnig alles Vornehmen ſo gar übel außſchluͤge/ weil er mehr auff der Ketzer Huͤlff/ als auff Gottes Beyſtand ſehe.
Vnd hatte in Vergeß geſtellt/ welcher geſtalt in ſeinen Kriegen/ als die Cardinaͤl bey der Inquiſition ſich beſchwerten/ daß die Proteſtirende Grawbuͤndner/ ſo auff ſeinen Sold zu Beſchuͤtzung der Statt Rom geworben/ Kirchen vnd Bilder hoͤchlichen verachteten/ vnd jhnen groß Schmaach anthaͤten/ er ſie die Cardinaͤl geſtrafft/ vnd geſprochen:
die Grawbuͤndner weren Engel/ von GOTT zu Schutz vnd Schirm ſeiner vnnd der Kirchen geſand:
Er lebte der gewiſſen Hoffnung/ ſie wuͤrden ſich bekehren.
Dahero man ſiehet/ wie vngleich man von ſeinen eygenen/ vnd frembden Handlungen zu vertheilen pflege.
Er tadelt auch am Koͤnig in Franckreich/ daß er alle Biſchoffe vnd Pfarꝛer bey Verliehrung aller jhrer Einkommen/ in jhren Kirchen zu reſidieren; vnd dann zu Erhaltung fuͤnff tauſend Mann/ eine extraordinari Geldſtewr/ beneben den ordentlichen Zehenden zu geben vnd zu contribuirn angehalten.
Vnd war abermal vergeſſen/ daß eben dieſe Klag jhm fuͤrkommen/ als er ſich der Frantzoͤſiſchen Voͤlcker bediente/ vnd eben deßwegen keine Red darvon wolte haben:
Vnd hieauff wolt er ſein Anſehen groß machen/ in dem er ſeine Blutsverwandten abſetzte/ vnd jhre Guͤter einzog/ als haͤtten ſie an allem Vnheyl ſchuld.
Macht auch eine ſehr ſcharpffe Conſtitution, die er den Mawrbrecher wieder alle Ketzereyen nennete/ vnd wolte die Inquiſition mit Macht durchfuͤhren.
Daß nun Carolus V. das Kaͤyſerthumb ſeinem Bruder/ Koͤnig Ferdinand abgetretten/ vnd Ferdinand die Cron gewoͤhnlicher Weiß empfangen/ macht den Bapſt gantz grimmig/ weil er vorgab/ daß gleich wie die Beſtaͤttigung/ die durch den Bapſt geſchicht/ einen zum Kaͤyſer mache/ alſo wann einer das Kaͤyſerthumb auffkuͤndigte/ muͤſte ſolches fuͤr jhm geſchehen/ vnd auff ſolchen Fall ſtehe es bey jhm/ einen Kaͤyſer nach ſeinem Gefallen zu wehlen: zohe an/ daß die Churfuͤrſten durch die Gnad/ die jhnen von den Baͤpſten verliehen worden/ Macht haͤtten einen Kaͤyſer zu erwehlen/ wann der vorige geſtorben were/ nicht aber wann einer das Kaͤyſerthumb auffkuͤndigte vnd ablegte.
Dann alßdann gebuͤhrte die Wahl dem Roͤm. Stuhl/ in maſſen alle andere digniteten, welche reſignirt wuͤrden/ vnd von demſelbigen herꝛuͤhrten/ jhm wieder zufielen.
Derentwegen dann die Reſignation Kaͤyſern Carlen nichtig/ vnd die Macht einen newen Kaͤyſer zu erwehlen jhm heimbgefallen: auch wer er entſchloſſen/ Koͤnig Ferdinand vor keinen Kaͤyſer zu erkennen.
Ferdinand nam ſich deſſen nicht an/ ſondern befahl ſeinem Geſandten/ Martino Guſmanno, die Auffkuͤndigung vnd Annehmung deß Kaͤyſerthumbs dem Bapſt neben aller Ehrerbietung vnnd Gehorſamb anzuzeigen/ der wurd vor die Cardinaͤl gewieſen/ die jhm andeuteten; was vorgangen/ were vnkraͤfftig/ der Keyſer lebte noch/ zumahl zu Franckfort dem Actui die Ketzer beygewohnt/ darauff muͤſte Ferdinand verzeyhen/ ſo ſolte uͤber drey Monaten auff vollkommener Macht jhn der Bapſt zu einem Roͤm.
Kayſer annehmen/ vnd die Auffkuͤndigung auß Gnaden bekraͤfftigen.
Vnd in Verbleibung deſſen/ wolte er nichts mehr davon hoͤren/ vnd alßdann ſelbſt ein Kaͤyſer erwehlen: von welcher Meynung jhn auch Philippi Geſandten nicht bringen koͤnnen.
Guſman wurd befehlt zu proteſtiren, wie er auch thaͤte/ vnd zog davon.
Vnd hie war der Plack neben das Loch geſetzt:
Jn Teutſchland ward die Freyhett der Religion durch einen Reichs-Abſcheid zu gelaſſen:
man trieb an einem Concilio; Spanien vnd Franckreich vereynigten ſich zu Camerich/ einmütiglich nach einem Concilio zu trachten.
Doch war es den Koͤnigen nicht vmb den Bapſt zu thun/ ſondern vmb jhre Landſchafften/ da ſich die newe Religion vermehrte/ vnnd weder mit Schwert noch Fewer dempffen lieſſe.
Vmb dieſe Zeit/ im acht vnd neun vnd fuͤnfftzigſten Jahr hat es ſonderliche Todsfaͤlle gegeben.
Chriſtianus III. Koͤnig in Dennemarck geſeegnet dieſe Welt.
Vor jhm war Maria/ Koͤnigin in Engelland/ wie auch Polus der Cardinal/ vnd Johann Gropper/ zum groͤſſern Hauffen gangen: vnd hernach Chriſtianus II. in ſeiner Verhafftung/ darin er ſieben vnd zwantzig Jahr zugebracht.
Auch ſtarb Henricus II. Koͤnig in Franckreich/ auff ſeinen Hochzeit- Tag/ als der Graff Mongommeri ein Speer gegen jhm muͤſſen brechen/ vnd ein Splitter in das Aug/ durch das Hirn dem Koͤnig in das Haupt gegangen/ deßgleichen auch der Venetianer Hertzog Priulius, der Kaͤyſer Carolus V. vnd der Bapſt Paulus IV. vber deſſen Tod der Poͤbel die Inquiſitions-Gefaͤngnuß auffgebrochen/ deß Bapſts Marmelſteinen Bild drey Tag lang verhoͤhnt/ vnd der Caraffen Wapen auß der Statt geſchafft.
Auch ſtarb Otto Henrich/ Churfuͤrſt vnd Pfaltzgraff am Rhein.
Eleonora, Koͤnigs Franciſci in Franckreich nachgelaſſene Wittib in Spanien/ Maria/ Caroli V. Schweſter/ Fuͤrſt Georg/ Graff zu Wuͤrtenberg/ Fuͤrſt Wilhelm/ Graff zu Henneberg/ muſten auch an den Reyhen/ vnd andern Platz machen.
Vnd hie wartete Jedermann auff ſonderliche groſſe Veraͤnderungen/ welche aber auſſerhalb deß Kriegsweſen an den Graͤntzen verblieben.
Der achte Diſcurß.
Was nach getroffenem Fried noch dahinden geblieben.
Der Paſſawiſche Vertrag/ auß H. Chriſtophori Lehenmans außgangenen actis publicis de pace Religionis.
SO haben wir dann bißher vernommen/ wie das Fewer in Teutſchland auffgangen; vnd wie die Blaßbaͤlge der zaͤnckiſchen Gelaͤhrten es auffgetrieben zu hoher Lohe/ daß ein/ ja zween vnd drey Kriege darauß entſtanden: biß alles durch ein Reichs-Abſcheid vergliechen/ der Fried wiederbracht/ vnd das Fewr gedempffet worden.
Es iſt aber nicht gantz außgeloͤſcht vergangen/ ſondern vnter der Aſchen verdeckt gelegen.
Darumb iſt noch uͤbrig/ daß wir auch erlernen/ auff welchem Fundament der Fried beſtehe/ wer Mangel an demſelben gefunden/ vnnd das Fewr wieder vnter der Aſche herfür gezogen/ vnd dieſen letzten Brand verurſacht habe; vnd dann fuͤrnemblich wer dem Religions-Frieden den rechten Verſtand geben/ vnnd da die Partheyen daruͤber ſtreiten/ Richter ſeyn ſolle.
Es laut aber der Paſſawiſche Vertrag alſo:
Wir Ferdinand bekennen/ als vns hievor zeitlich vnd in mehr Wege angelangt/ welcher maſſen ſich im H. Reich Teutſcher Nation, hin- vnd wieder allerhand Kriegsgewerb/ Ruͤſtung vnd Empoͤhrung erzeigen/ vnnd an deß Hochgebohrnen Philipſen/ Landgraffen zu Heſſen/ ꝛc. Cuſtodien vnd Verhafftung/ jhr fuͤrnehmbſte Vrſach ſchoͤpffen vnd nehmen ſollen/ haben wir auß angebohrner Begierd/ Trew/ Lieb vnd Neygung/ ſo wir zum H. Reich/ auch allen vnd jeden deſſelben Staͤnden vnd Gliedern/ vnd ſonderlich zu Erhaltung vñ Befoͤrderung gemeiner Wolfahrt/ Ruhe/ Friedens vnd Eynigkeit/ auch zu Abſtattung vnd Verhuͤtung Chriſtliches Blutvergieſſens/ verderbung der vnſchuldigen/ vnd Verheerung deß Vatterlands billig vnd willig tragen/ die Roͤm. Kaͤyſerl. Mayt. Vnſern lieben Brudern vnd Herꝛn/ Bruͤderlich/ freundlich vnnd bittlich erſucht/ vns bemelts Landgraffen Erledigung/ vnd anderer anhaͤngigen Sachen halben/ ſo zu Krieg vnd Empoͤhrung Vrſach geben moͤchten/ guͤtlicher Handlung zu goͤnnen/ vnd zu geſtatten; ſolches auch von Jhrer L. vnd Kaͤyſerl. Mayſt. Bruͤderlich erlangt.
Darauff dann wir/ ſampt dem Durchleucht.
Fuͤrſten/ Herꝛn Maximilian, Koͤnig in Boͤhmen/ etc.
Vnſerm freundlichen lieben Sohne; vnd die Hochgebohrnen/ Moritz Hertzog zu Sachſen/ etc. vnnd Albrecht Hertzog zu Baͤyern/ etc.
Vnſere liebe Oheim/ Chuͤrfuͤrſt vnd Soͤhne/ zu nechſt verſchienen Oſter Feſt/ in vnſer Statt Lintz zuſammen kommen/ vns hieruͤber freundlich vnd vertraͤwlich vnterꝛedet/ vnd nach allerhand verloffener Rathſchlagung/ Vn derhandlung/ auch fleiſſiger Bewegung dieſer hochwichtigen Sachen/ bey Vns vnd Jhrer Liebden fuͤr nutz vnd nothwendig angeſehen vnd bedacht/ ein andere fuͤrderſame Zuſammenkunfft benantlich auff den 26.
May nechſthin/ hieher gegen Paſſaw fuͤrzunehmen/ vnd zu ſtellen/ deß gleichen hie nach beſtimpte Churfuͤrſten vnd Fuͤrſten/ als Mit Vnderhaͤndler/ auch hiezu zu beſchreiben/ ſo mit vnd neben vns/ ſich ferner guͤtlicher Handlung vnderfahen/ vnd vermittelſt Goͤttlicher Gnaden/ den fuͤrgefallenen Beſchwerungen/ Jrꝛungen vnd Gebrechen/ gaͤntzlich vnnd endlich abhelffen moͤchten.
Demnach haben Wir/ vnd gemeldter Churfuͤrſt zu Sachſen/ etc.
Vns auff obbeſtimpte Zeit allhero verfuͤgt/ vnd ſind der anderẽ 5. Churfuͤrſten/ hienach bemelte Geſandten/ nemblich von deß Ertz-Biſchoffs zu Maͤyntz/ Daniel Brendl von Homburg/ Thumbherꝛ daſelbſt/ Chriſtoff Matthias/ der Rechten Licentiat, Cantzlar/ vnd Peter Echter.
Vnd deß Ertz-Biſchoffs zu Coͤlln/ Henrich Saltzburtz/ vnd Frantz Burckhard/ beyde Doctoren.
Von deß Ertzbiſchoffs zu Trier/ Johann von der Leyen/ Oberſter Archidiacon daſelbſt/ Philips Freyherꝛ zu Weinnenberg vnd Beyelſtein/ Landhoffmeiſter/ vnd Felix Hornung/ Doctor, Cantzlar.
Von Pfaltzgraff Friederichs/ Ludwig Graff zu Stollberg/ Koͤnigſtein vnd Rutſchefort/ Johann von Dienheim Amptmann zu Creutzenach/ Melchior Drechſel Doctor, vnd Johann Koͤmit.
Von Marggraff Joachims wegen/ Adam Trotte/ Marſchalck/ Chriſtoff von der Straſſe/ Timotheus Jung/ vnd Lambert Diſtelmeyer/ alle drey Doctorn.
Auch die Ehrwuͤrdigen/ Hochgebohrnen/ Ernſt/ Ertzbiſchoff zu Saltzburg/ ꝛc. Moritz zu Eychſtatt/ vnd Wolffgang zu Paſſaw Biſchoffen/ vnd Albert Pfaltzgraff bey Rhein/ Hertzog in ober vnd nieder Baͤyern/ perſoͤnlich.
Vnd dann von deß Biſchoffs zu Wuͤrtzburg/ Henrich Graff zu Caſtel/ Thumbherꝛ daſelbſt/ vnd Hanß Zobel.
Von Johanſen/ Marggraffen zu Brandenburg/ ꝛc. Adrian Albin Doctor, Cantzlar/ Andreas Zech Doctor, vnd Barthel von Mandelßloe.
Von Henrichs deß Juͤngern/ Hertzogs zu Braunſchweig/ Veit Grunner.
Von Wilhelmen Hertzogs zu Guͤlich/ Willhelm Kettler/ Willhelm von Newenhoff/ genant Ley/ Hoffmeiſter/ Dieterich von Scheppſtatt/ vnd Carle Horß/ Doctor.
Von Philipſen zu Pommern/ Jacob Zitzewitz/ Doctor vnd Cantzlar.
Vnd von Chriſtophen/ Hertzogen zu Wittenberg wegen/ Hanß Dieterich von Pleinningen/ Ober Vogt zu Stuttgarten/ Ludwig von Frawenburg/ Ober Vogt zu Lauffen/ Hanß Henrich Heklin/ vnd Caſpar Beer/ beyde Doctorn, auch bey Vns allhie erſchienen/ mit welchen/ als neben Vns fuͤrgenommen vnd beſchriebenen Vnterhaͤndlern/ Wir die Sachen fuͤr die Hand genommen/ auch anfangs von bemeldtem Churfuͤrſten zu Sachſen/ ſeiner Liebden vnd derſelben Miteinigungs- Verwandten/ Begehren vnd Beſchwerungen/ in zweyen vnderſchiedlichen Schrifften empfangen/ vnd folgends mit hohem Fleiß erwogen/ vnd den Sachen zum getrewlichſten nachgedacht/ wie die zu guͤtlicher Vergleichung gebracht/ vnd die vorſtehend hochſchaͤdlich Kriegsempoͤhrung abgeſtellt/ ſondern beſtaͤndiger Fried/ Ruhe vnd Einigkeit/ im Heil.
Reich Teutſcher Nation, wieder auffgericht/ vnd erhalten werden moͤchte; Vnd alſo letztlich/ nach viel vnd lang gepflogener ſchrifftlichen vnd muͤndlichen Vnterhandlung/ hiernach folgende Mittel/ Puncten vnd Artickel/ auff der Roͤm. Kaͤyſerl. Mayſt. Wohlgefallen/ auch deß Churfuͤrſten zu Sachſen halben/ auff ſeiner Liebden/ Miteynigungs Verwandten Bewilligung vnd Ratification endlich abgeredt/ bethaydigt vnd vergleicht.
Erſtlich ſoll der Churfuͤrſt zu Sachſen/ vnd S. L.
Mit-Verwandte/ Kriegs- Fuͤrſten vnd Staͤnde/ ſo dieſen Vertrag annehmen/ von allem jhrem thaͤtlichen Fuͤrnehmen/ vnd gegenwaͤrtiger Kriegs Vbung gaͤntzlich abſtehen/ vnd jhr geſamblet Kriegsvolck auff den 11. oder 12. Auguſt. ſchierſt allenthalben vrlauben/ zertrennen vnd verlauffen/ oder Vns Koͤnig Ferdinanden/ auff vnſer Begehren vnd Beſoldung/ erfolgen laſſen/ auch nach aller Mügligkeit/ vnd daß darin kein Gefaͤhrligkeit geſpuͤhrt werde/ darob ſeyn/ vnd verfuͤgen/ daß Jhr Kriegsvolck ohne ferner Beſchaͤdigung der Kaͤyſerl. Mayſt. vnd Vnſerer/ auch Churfürſten/ Fuͤrſten/ Staͤnde vnd Staͤtte deß Heil.
Reichs/ jhren Abzug nehmen/ vnd getrennt werden/ vnd alſo ſich der Roͤm. Kaͤyſ. Mayſt. vnd deß H. Reichs Gehorſame verhalten/ vnd darin bleiben; auch die Staͤnde/ Staͤtte vnd andere/ die ſie biß anhero uͤberzogen vnd belaͤgert/ oder ſonſt jhnen beypflichtig gemacht/ derſelben jhrer Pflicht/ Anhang vnd Buͤndnuß durch ein offen Patent/ allhie begriffener Copey gleichlautend/ ledig zehlen/ wie ſie dann auch auff ſolche Patent/ vnd in krafft diß Vertrags derſelben ledig ſeyn ſollen.
Es ſoll auch Landgraff Philips zu Heſſen/ mitlerweile die zu Hall in Sachſen auffgerichte Capitulation, auſſerhalb der jenigen Artickel/ ſo hievor ſchon verꝛicht vnd vollzogen/ auch auſſerhalb deß Puncten/ Caſſel belangende/ von newem ratificieren vnd vnverbruͤchlich halten/ auch ſein erfolgte Verhafftung vnd Auffhaltung nicht ahnden/ aͤffern oder rechen/ ſondern gegen der Kaͤyſ. M.
Vns/ vnd dem H. Reich/ als ein gehorſamer Fuͤrſt/ ſich die Tag ſeines Lebens erzeigen/ vnd ſich deß alles gegen der K. M. in gebuͤhrender/ vnd allhie begriffener Form/ genugſamb obligieren vnd verſchreiben; ſolches auch bey ſeinen Soͤhnen vnd Landſchafft gleichfalls zu halten/ vnd ſich von newem zu verſchreiben/ endlich verfuͤgen vnd verſchaffen.
Deßgleichen beyde Churfuͤrſtẽ/ Sachſen vnd Brandenburg/ auch Hertzog Wolffgang Pfaltzgraff/ etc.
Jhr vorgegebene obligationes gleicher Weiß auch wieder ernewern/ vnnd obbeſtimbte Verſchreibungen auff den 6. Auguſt. ſchierſt/ der Durchleuchtigen Fuͤrſtin/ Fraw Maria zu Hungarn vnd Bohem/ Koͤnigin Wittib/ Vnſerer freundlichen lieben Schweſter/ oder derſelben Præſidenten zu Mecheln uͤberantworten.
Dargegen ſoll gedachter Landgraff ſeiner Cuſtodien gaͤntzlich entledigt/ vnd auff obangeſetzten 11. oder 12. Auguſti gegen Rheinfelß/ ohne Entgelt/ auff freyen Fuß/ in ſein ſichere Gewarſam geſtellt werdẽ.
Darnebẽ ſoll auch K. M. jhr Kriegsvolck/ was deſſen wieder dieſe Staͤnde an mancherley Ortẽ verſamblet/ wieder jetztermelte Staͤnde/ ſo dieſen Vertrag annehmẽ/ in keinen Weg gebrauchẽ/ noch auff denſelbigen liegen laſſen.
Es ſoll auch die Kaͤyſerl. Mayſt. den Landgraffen bey fuͤrgenommener Befeſtigung zu Caſſel gnaͤdiglichen bleiben laſſen/ deß gleichen mit der Execution, der in wehrender Cuſtodien geſprochenen Naſſawiſchen Vrtheilen/ allenthalben ſtill geſtanden werden/ biß nach Erledigung deß Landgraffen guͤtliche Handlung zwiſchen den Partheyen fuͤrgenommen vnnd gepflogen werden moͤge; Vnd im Fall da die Guͤtligkeit entſtünde/ daß dem Landgraffen ſo viel ſichs gebührt/ zugelaſſen werde/ was von Zeugen/ briefflichen Vrkunden/ vnd anderer Notturfft/ bißhero auß Mangel der Advocaten oder in waͤrender Cuſtodien nicht eingebracht/ nachmahls einzubringen/ vnd alßdann durch die Churfuͤrſten/ ſo viel dieſen Sachen anverwanth/ ſelbſt oder jhre Raͤthe/ vnd dann durch noch ſechs vnpartheyiſche Fuͤrſten deß Reichs/ (deren jede Parthey fuͤnffe der Kaͤyſerlichen Mayſt. jnnerhalb eines Monats/ nach deß Landgraffen Erledigung) benennen vnd fuͤrſchlagen/ vnd Jhre Kaͤyſerl. Mayſt. auß jedes theils benandten/ drey Fuͤrſten erwehlen/ vnd vnder den ſechſen/ zum wenigſten drey Weltliche ſeyn/ die in eygenen Perſonen/ oder auch Jhre darzu verordnete Raͤthe/ als Kaͤyſerliche Commiſſarien, die wiederobberuͤhrte geſprochene Vrtheil vnd Execution, angezogene gravamina vnd exceptionen, gebuͤhrlich erſehen.
Vnd ob die Handlungen/ welche die Zeit der Land graff in der Cuſtodia geweſen/ fuͤr vnd eingebracht/ reaſſumiert, die ergangene Vrtheil vnd Proceſß, auch dieſelben eingebrachte gravamina vnd exceptionen, vnd die noch fuͤrzuwenden/ ſuſpendirt werden ſolten/ erkennen werde/ was recht ſey/ daß auch ſolche guͤtliche Handlung vnd Erkaͤntnuß/ jnnerhalb zweyen Jahren/ auffs laͤngſt nach Beſchluß vnd dato dieſes Vertrags/ gewißlich verꝛicht vnd vollzogen.
Aber alle andere Puncten vnd Artickeln von gemeldtem Churfuͤrſten zu Sachſen/ vnd Wilhellnen Landgraffen zu Heſſen wegenangezogen vnd fuͤrkommen/ biß zu Erledigung der andern uͤbergebenen gemeinen Beſchwerungen eingeſtellt vnd verſchoben werden.
Deßgleichen der Adminiſtrator teutſches Ordens/ auch Hertzog Henrich zu Braunſchweig vnd andere/ ſo den Landgraffen deß vergaͤngenen Schmalkaldiſchen Kriegs halben in Anſpruch genommen/ oder noch zu haben vermeynen/ darmit auch biß zur Erledigung der obvermeldten Beſchwerungen ſtill ſtehen.
Auch die angezogene newe gravamina, ſo in deß Landgraffen waͤrender Cuſtodia, am Kaͤyſerl. Cammergerichte/ oder ſonſt wieder jhn fuͤrgenommen ſeyn moͤchten/ ſampt derſelben exceptionen, durch die Chur- vnd Fuͤrſten/ ſo dieſer Sachen Vnderhaͤndler geweſen/ auff nechſten Reichs Tag gebuͤhrlich erſehen/ vnd gedachter Landgraff darin nothurfftiglich gehoͤrt/ auch daruͤber was billich vnd recht erkent/ vnd mitlerzeit am Kaͤyſ. Cammergericht ſtill geſtanden werden ſolte.
Was denn folgends die andere Artickel/ ſo bey dieſer Friedenshandlung vom Churfuͤrſten zu Sachſen vnd ſeinen Mitverwandten angeregt/ als erſtlich Religion, Fried vnd Recht betrifft/ ſoll die Kaͤyſerl. Mayſt. dem gnaͤdigen Erbiechen/ ſo juͤngſt zu Lintz von Jhr: Mayſt. wegen/ nach Jnhalt der dazumahl gegebenen Antwort geſchehen/ getrewlich nachſetzen/ auch jnnerhalb eines halben Jahrs einen gemeinen Reichs Tag halten/ darauff nochmahls auff was Wege/ als nemblich eines General oder National Concilij, oder Colloquij, oder gemeiner Reichs Verſamblung/ dem Zwieſpalt der Religion abzuhelffen/ vnd dieſelb zu Chriſtlicher Vergleichung zu bringen/ gehandelt/ vnnd alſo ſolche Einigkeit der Religion/ durch alle Staͤnde deß Heil. Roͤm. Reichs ſampt Jhr.
Maͤyſt. ordentlichem Zuthun/ ſoll befoͤrdert werden.
Es ſoll auch Zuvorbereitung ſolcher Vergleichung bald anfangs ſolches Reichs Tags ein Außſchuß/ von etlichen ſchiedlichen verſtaͤndigen Leuthen/ beyderſeits vnd Religionen, in gleicher Anzahl geordnet werden/ mit befehl zu berathſchlagen/ welcher maſſen ſolche Vergleichung am fuͤglichſten moͤchte fuͤrgenommen werden; doch den Churfuͤrſten ſonſt deß Außſchuß halben/ an Jhrer Hoheit vn vorgreifflich.
Vnd mitlerzeit weder die Kaͤyſerl. Mayſt. Wir/ noch Churfürſten/ Fuͤrſten vnd Staͤnde deß Heil.
Reichs/ keinen Stand der Augſpurgiſchen Confeſſion verwand/ der Religion halben mit der That/ gewaltiger Weiß/ oder in andere Wege/ wieder ſein Conſcientz vnd Willendringen/ oder derhalben uͤberziehen/ beſchaͤdigen/ durch Mandar oder einiger anderer geſtalt beſchweren oder verachten/ ſondern bey ſolcher ſeiner Religion vnd Glauben/ ruhiglich vnd friedlich bleiben laſſen.
Es ſollen auch die jetzigen Kriegsuͤbung/ auch alle andere Staͤnde der Augſpurgiſchen Confeſſion Verwandten/ die andern deß Heil.
Reichs Staͤnde/ ſo deralten Religion anhaͤngig/ Geiſtlich oder Weltlich/ gleicher geſtalt jhrer Religion, Kirchen Gebraͤuche Ordnung vnd Ceremonien, auch jhrer Haab/ Güter/ liegend vnd fahrend/ Landen/ Leuten/ Renthen/ Zinſen/ ober vnnd meder Gerechtigkeiten halben/ vnbeſchwert/ vnd ſie derſelben friedlich vnd ruhiglich genieſſen laſſen; auch mit der That oder ſonſt/ in vngutem/ gegen denſelbigen nichts fuͤrnehmen/ ſondern in alle Weg/ nach laut vnd Außweiſung vnſerer vnd deß Reichs Rechten/ Ordnungen/ Abſchied/ vnd auffgerichten Land- Frieden/ jeder ſich gegen dem andern an gebuͤhrenden ordentlichen Rechten; alles bey Vermeydung der Pœn/ in juͤngſt ernewertem Landfriedẽ begriffen/ begnuͤgen laſſen.
Was dann auff ſolchem Reichs Tag durch gemeine Staͤnde/ ſampt Jhr. Mayſt. ordentlichem Zuthun/ beſchloſſen vnd verabſchiedet/ das ſoll hernach alſo ſtracks vnd feſtiglich gehalten/ auch darwieder mit nichte gehandelt werden.
Vnd ſoll auch alles das/ ſo mehrgemeldtem Friedenſtand zu wieder ſeyn/ oder verſtanden werden moͤchte/ demſelbigen nicht benehmen/ derogiren noch abbrechen/ vnd ſolches alſo von der Kaͤyſ. Mayt. Vns/ auch Churfuͤrſten/ Fuͤrſten vnd Staͤnden reſpectivè, genugſamb vnnd nothuͤrfftiglich/ in krafft dieſes Vertrags verſichere ſeyn/ auch dem Kaͤyſerl. Cammergericht vnd Beyſitzern/ obgemeldter Friedenſtand zu erkennen gegeben/ vnd bey jhren Pflichten befohlen werden/ ſich demſelbigen Friedenſtand gemaͤß zu halten vnd zu erzeigen/ auch den anruffenden Partheyen/ darauff/ vngeachtet welcher Religion die ſeyn/ gebuͤhrliche notthurfftige Huͤlffe deß Rechten mit zutheilen; auch ſonderlich die Form der Beyſitzer/ vnd anderer Perſonen vnd Partheyen Eyds/ zu GOTT vnd den Heyligen/ oder zu GOTT vnd auff das H. Evangelion zu ſchweren/ denen ſo ſchweren ſollen/ hinfortan frey gelaſſen werde.
So viel aber die Vergleichung der Stimmen/ auch Reichs-vnpartheyiſch Recht zu erhalten/ deß gleichen præſentation der Beyſitzer/ vnd andere Artickel/ Friedens vnd Rechtens betrifft/ iſt in dieſer Handlung bedacht worden/ da etwas beſchwerlichs oder bedencklichs ſich in der Cammergerichts-Ordnung wolte erꝛegen/ die weil ſolche Ordnung mit gemeiner Staͤnde Bewilligung/ in gemeiner Reichs Verſamblung auffgericht vnd beſchloſſen/ daß/ die beſtaͤndiglich nicht/ dann wiederumb durch die Kaͤyſ. Mayſt. vnd gemeine Staͤnde/ in gemein/ oder aber ſo viel es die Gelegenheit erleyden mag/ den ordentlichen Weg der Viſitation gemeldtes Cammergerichts/ oder ſonſt moͤge geaͤndert vnd erledigt werden.
Da dann Wir/ ſampt der Churfuͤrſten Geſandten/ erſcheinenden Fuͤrſten/ vnd der Aabweſendẽ Bottſchafften/ vrbietig vnd willig ſeynd/ alle vermuͤgliche Foͤrderung zu erzeigen/ damit in Religions-Sachen kein Theil ſich deß Vberſtimmens für dem andern zu befahren/ auch Partheyligkeit verhuͤtet/ vnd die Verwandten der Augſpurgiſchen Confeſſion am Kaͤyſerlichen Cammergericht nicht außgeſchloſſen/ deßgleichen auch andere Beſchwerungen/ wo einige befundenwuͤrden/ der Billigkeit nach abgewendet/ vnd diß alles auff nechſtem Reichs Tag abgehandelt werde.
Haben auch Wir/ ſampt den Churfuͤrſtlichen Geſandten/ erſcheinenden Fuͤrſten/ vnd der Abweſenden Bottſchafften/ bey der Kaͤyſerl. Mayſt. freundlich vnd vnderthaͤniglich angeſucht vnd geberen/ daß Jhr. Kaͤyſ. Mayſt. die nothwendigſte Puncten/ vnd darunter den Artickel die præſentation belangend/ vnd daß die Verwandten der Augſpurgiſchen Confeſſion, am Kaͤyſerlichen Cammergericht/ wie oblaut/ nicht außgeſchloſſen werden/ auß Vollkommenheit Jh. K. M.
Gewalts/ zu Befoͤrderung vnd Erhaltung Friedens vnd Eynigkeit im Reich/ alßbald jmmer muͤglich/ erledigen wolten.
Die angezogene Beſchwerden/ ſo der Teutſchen Nation Freyheiten zu wieder/ eingeriſſen ſeyn ſollẽ/ in deß Churfuͤrſten zu Sachſen uͤbergebenẽ Artickeln vnd neben Schrifft begriffen/ betreffend/ weren Wir/ ſampt der Churfuͤrſten/ Geſandten/ vnd der Abweſende Bottſchafften/ gantz wohl geneigt vnd vnbeſchwere geweſen/ darinnen/ vnd was ferner denſelben anhaͤngig ſeyn moͤchte/ alßbald durch vnderſchiedlich/ guͤtliche Handlung fuͤrzunehmen.
Nachdem Wir aber auff der Kaͤyſ. Mayt. zu dieſer Handlung abgefertigte Raͤthen Bericht ſo viel vermercket/ daß Jhr. Kaͤyſerl. Mayſt. ſolcher Beſchwerden bıß anher zu gutem Theil gar kein wiſſen empfangen/ vnd alſo ſie die Raͤthe darauff nicht abfertigen moͤgen; zu deme/ daß auch dieſe Beſchwerden/ ſo weitlaͤufftig/ groß vnd hochwichtig/ aber die Zeit zu gegenwertigem Tage angeſetzet/ gantz kurtz; vnnd dann auch dem Churfuͤrſten zu Sachſen vnd ſeinen Mit Verwandten/ darzwiſchen vnd biß den Sachen nach Notthurfft abgeholffen/ jhr Kriegsvolck zu erhalten/ nicht allein uͤbermaͤſſigen Koſten gebehren/ ſondern den Oberkeiten hin vnd wieder/ auch den armen Vnderthanen zu mercklichem Nachtheil vnd Schaden gelangen wuͤrde.
Demnach ſoll die Erledigung angeregter Beſchwerungen auff den Reichs Tag ſchierſt zu halten/ oder auff ein andere Verſamblung deß Reichs dißmal verlegt/ vnd eingeſtellt/ vnd die Lintziſche Bewilligung/ auch der Kaͤyſ. Mayſt. Raͤthe allhie vertroͤſten/ nemblich daß der Kaͤyſ. Mayſt. Hoff Rath/ ſo deß Heil.
Reichs vnd der Staͤnde gemeine oder ſonderbahre Sachen berathſchlagen vnnd erledigen/ alſo ſtattlich mit Teutſchen Raͤthen beſetzet/ auch die teutſche Sachen durch Teutſche gehandelt werden/ daß darob maͤnniglichen ein billiges Genuͤgen tragen vnd haben/ daß auch Kaͤyſ. Mayſt. der Teutſchen Nation, vnd jhres geliebten Vatterlandes/ wohlhergebrachte Libertet vnnd Freyheit/ nicht allein nicht zu ſchmaͤhlern oder zu ſchwaͤchen/ ſondern auch nach Jhrem Vermoͤgen zu erhalten/ zum hoͤchſten geneigt ſeyn/ dieſer Zeit allenthalben zu danck angenommen worden.
Vnd damit der Churfuͤrſt zu Sachſen vnnd ſeine Mitverwandten ſich nicht zu beſorgen/ daß dieſe Handlung erſitzen/ vnd nicht zu gebuͤhrlichem fuͤrderlichen Ende gelangen moͤchte/ ſo ſollen Wir/ auch obgedachter Vnſer geliebter Sohn/ Koͤnig Maximilian, Churfuͤrſten/ Fuͤrſten vnd Staͤnde deß H. Reichs die angebrachte Beſchwerungen für handen nehmen/ Jhrer Kaͤyſ- Mayſt. fuͤr tragen/ vnd darauff befoͤrdern/ dieſelbigen/ ſo viel der Billigkeit nachgegruͤndet gefunden/ auch angeſehen/ wie ſich gebuͤhret/ die Guͤlden Bulla/ vnd andere deß Reichs-Ordnungen/ vnd alle loͤbliche Herkommen/ der Teutſchen Nation, zu guter Erledigung zu bringen/ vnd dann auch die übrige Beſchwerungen/ ſo die Kaͤyſerl Mayſt. nicht betreffen/ ſondern durch ſonderbare Staͤnde vnd Glieder deß Heil.
Reichs/ andern zugefuͤgt werden/ oder was auch die Staͤnde ſelbſt vntereinander/ es belange denn die Form vnnd Maaß gemeiner Berathſchlagungen vnd Handlungen oder anders/ halten moͤchten/ gleicher Geſtalt/ doch mit Jhr.
Kayſerl Mayſt. als deß Oberhaupts/ Rath vnd Zuthun/ auch alſo wie oblaut/ zu anfang deß nechſtkuͤnfftigen Reichs-Tags fuͤrnehmen vnd erledigen.
Vnd iſt die Kaͤyſ. Mayſt. deß gnaͤdigen vnd mildten erbietens/ was Jhr. Mayſt. ſelbſt inſonderheit betreffen mag/ ſich in demſelben/ auß gnaͤdigem guten Willen/ dermaſſen zu erzeigen vnnd zu halten/ daß gemeine Staͤnde augenſcheinlich ſpuͤhren ſollen/ daß Jhr. Majeſt. zum hoͤchſten begehrt/ alle Sachen nach der Gebuͤhr zu richten/ auch den gemeinen Nutz jhrem eygenen bey weitem vorzuſetzen/ vnd alle Sachen dergeſtalt fuͤrzunehmen/ daß alle Staͤnde ſich deſſelben/ der Billigkeit nach/ gantz wohl ſollen haben zu erſaͤttigen.
Ferner als auff den Artickel/ den Koͤnig von Franckreich beruͤhrend/ auß ſeiner Oratorn gethanen Werbung vermerckt/ daß darin etliche Mittel vnd Puncten deß gemeinen Friedens/ vnd dann andere ſeine Privat-Sachen angezogen werden; vnd aber die Puncten vnd Sachen deß gemeinen Friedens Teutſcher Nation, allein die Roͤm. Kaͤyſerl. Mayſt. Vns/ auch Churfuͤrſten/ Fuͤrſten vnd Staͤnde deß Reichs/ vnd ſonſt niemands belangende/ auch dieſe gegenwaͤrtige Verſamblung/ gleich eben von wegen befoͤrderung vnd erhaltung gemeines Friedens/ auch Erledigung der fuͤrſtehendẽ angezogenen Beſchwerdẽ/ fuͤrgenommen; ſo wird derhalben einiger andern Handlung von vnnoͤthen ſeyn.
Was aber deß Koͤnigs in Franckreich Privat-Sachen betrifft/ mag der Churfuͤrſt zu Sachſen/ vermoͤg deß Lintziſchen Abſchieds/ von gedachtem Koͤnig/ oder ſeinem Oratore, wo das hievor nicht geſchehen/ noch mahlen vernehmen/ was beruͤhrter Koͤnig von wegen ſeiner Privat-Sachen an die Kaͤyſerl. Mayſt. zuſprechen/ zu begehren/ oder zu fordern/ vnd dieſelbige Begehr vnd Forderungen alßdann vns zuſtellen/ damit die fuͤrter durch Vns/ an die Kaͤyſ. Mayſt. gelangen/ vnd Sie ſich ferner darauff jhres Gemuͤths vnd Willens erklaͤren moͤchte.
Belangend die jenige/ ſo verſchienenes Kriegs halben in der Kaͤyſerl. Mayt. Acht vnd Vngnad kommen/ vnnd dieſer jetzige Kriegsruͤſtung verwandt vnd zugethan ſeyn/ haben Wir/ ſampt der Churfuͤrſten Geſandten/ erſcheinenden Fuͤrſten/ vnd der abweſenden Bottſchafften/ bey der Roͤm. Kaͤyſ. Mayſt. an aller getrewen/ freundlichen vnd vnderthaͤnigen Befoͤrderung nichts abgehen laſſen/ auch letztlich erhalten/ daß Graff Albrecht von Manßfeld ſampt ſeinen Soͤhnen/ der Rheingraff/ Graff Chriſtoff von Altenburg/ Hanß Henrich von Heydeck/ Friederich von Reiffenberg/ Georg von Reckenroth/ Sebaſtian Schertle/ deßgleichen andere/ ſo deſſelben Kriegshalben in Vngnade/ vnnd von jhren Landen/ Leuten vnd Guͤtern kommen/ als Hertzog Ott Henrich Pfaltz graff/ Fuͤrſt Wolff von Anhalt/ deß gleichen die Braunſchweigiſche Herꝛn vnd Junckern/ vnd gemeiniglich alle vnd jede andere/ hohes vnd niedrigen Standes/ bekant vnd vnbekant/ ſo deß vergangenen Kriegs in Vngnad kommen/ vnd noch ſeyn/ vnd jetzigem Krieg ſich anhaͤngig gemacht/ von der Kaͤyſerl. Mayſt. außgeſoͤhnt/ auß Sorgen gelaſſen/ auch wieder zu Gnaden vnd Hulden auffgenommen werden/ auch in krafft dieſes Vertrags außgeſoͤhnet ſeyn ſollen; doch daß ſie ſich hinfuͤran gegen der Kaͤyſ. Mayſt. vnd dem Heil.
Reich gebuͤhrliches ſchuldigen.
Gehorſambs erzeigen vnd halten/ auch wieder Jhr.
Kaͤyſerl Mayſt. Vns/ vnd das Reich nicht dienen ſollen/ biß zu Erledigũg deß Artickels/ ſo derhalben den gemeinẽ Beſchwerungen eingeleibt/ bey welcher Erledigung es auch folgends bleiben/ vnd darnach gehalten werden ſoll.
Daß auch die jenige/ ſo/ wie oblaut/ außgeſoͤhnt/ vnd begnadet worden/ vnd dieſer Zeit auſſerhalb deß Reichs Teutſcher Nation, in Franckreich/ oder andern Orthen ſeyn/ vnd wieder Kaͤyſerl. Mayſt. dienen/ ſich jnnerhalb ſechs Wochen/ den nechſten noch dato deß Vertrags zu erklaͤren/ vnd gleich von derſelben Zeit an wieder die Kaͤyſerl. Mayſt. vnnd die Staͤnde deß Reichs ferner nicht zu dienen/ nach ſich gebrauchen zu laſſen/ auch folgends auffs laͤngſte in zweyen Monaten/ den nechſten darnach/ ſich wieder herauß in Teutſchland zu verfügen/ ſchuldig; oder dieſer Außſoͤhnung vnd Begnadigung/ nicht faͤhig ſeyn ſollen.
Vnd nachdem in ſchwebender Kriegs Vbung allerley thaͤtliche Newerungen vnd Sachenfuͤrgangen/ auch etliche Churfuͤrſten/ Fuͤrſten/ Staͤnde vnd Staͤtte/ jhrer Guͤter entwerdet vnd beſchaͤdigt worden; ſo ſollen dieſe Kriegsverwandte Fuͤrſten/ alle in dieſem Krieg eingezogene vnd eroberte Herꝛſchafften/ Staͤtte/ Flecken/ Land/ Leut vnd Guͤter/ denen Staͤnden/ ſo ſie zuvor zugeſtanden/ wiederumb folgen laſſen/ vnd/ wie obgemeldt/ jhrer Pflicht vnd Anhangs/ damit ſie dieſelben jhnen beypflichtig gemacht/ ledig zehlen.
Doch daß die Reichs- Staͤtte bey jhren alten Privilegien vnd Freyheiten gelaſſen werden.
Dargegen haben die Kaͤyſerl. Mayſt. vmb gemeines Friedens/ vnd Verhuͤtung weiteres Schadens willen/ alle vnd jede Zuſpruͤch vnd Forderungen/ ſo die beſchaͤdigte Staͤnd vnd Staͤtte/ oder auch ſonderbare Perſonẽ/ wieder die Kriegsverwandten Fuͤrſten/ vnd die jhren; vnd hinwieder derſelben Verwandten/ gegen andern Staͤnden der erlittenen vnd zugefuͤgten Schaden halben/ zu haben vermeynen/ auß Jhr. Kaͤyſerl. Mayſt. Macht Vollkommenheit/ gaͤntzlich auffgehebt: vnd woͤllen aber Jhr. Kaͤyſerl. Mayſt. neben Vns vnnd andern Staͤnden deß Reichs/ auff ſolche billige Mittel vnd Wege bedacht ſeyn/ damit die beſchaͤdigten Staͤnde vnd Staͤtte der beſchwerlichen Schaͤden vnd Verheerung/ ſo ſie vnd jhre Vuderthanen erlitten/ ohn dieſer Kriegsverwandten Staͤnde Zuthun/ Beſchwerung vnnd Schaden ergetzt/ vnnd mit allen Gnaden bedacht; auch alſo alle Vrſachen zu kuͤnfftiger Weiterung abgeſchnitten/ vnd beſtaͤndiger Fried erhalten werde.
Als auch Hertzog Ott Henrichen/ Pfaltzgraffen/ ꝛc. halben fuͤrkommen/ vnd durch ſeinen Geſandten ſuppliciert vnd gebetten worden/ Jhne bey der Roͤmiſchen Kaͤyſerl. Mayſt. zu befoͤrdern/ haben Wir/ ſampt der Churfuͤrſten Geſandten/ erſcheinenden Fuͤrſten/ vnd der Abweſenden Bottſchafften/ bey hochgedachter Kaͤyſerl. Mayſt. alle getrewe Fuͤrwendung gethan/ vnd erhalten/ daß Er/ vnd ſeine Landſchafft/ bey dem Fuͤrſtenthumb Newburg/ vnd ſeiner Zugehoͤrung gelaſſen werde/ vnd bleiben moͤge.
Daß auch die Churfuͤrſten/ Fuͤrſten/ Staͤnde vnd Staͤtte/ ſo dieſer jetzigen Kriegs Vbung verwandt/ die ſeyen Feldmarſchalck/ Rittmeiſter/ Oberſte/ Befehlchsleut/ oder ſonſt in gemein alle Kriegsleut/ wie die Nahmen haben moͤchten/ ſampt allen denen/ ſo jhnen darin oder darunder anhaͤngig/ oder beypflichtig worden/ hohes vnd niedern Stands/ benant vnd vnbenaͤnt/ auß Sorgen gelaſſen/ vnd wieder zu Gnaden an- vnd auffgenommen/ vnd dieſe vorgenommene Kriegs Vbung/ vnd alles was ſich darin einiger Geſtalt verlauffen/ gegen jhnen; deßgleichen auch ſie gegen andern/ weder ſaͤmptlich noch ſonderlich/ in- oder auſſerhalb Rechtens/ heimblich oder offenbar/ in Vngnaden oder Argen gedacht/ geandet/ oder geaͤffert werden ſollen; doch daß ſie ſich hinwieder gegen der Kaͤyſerl. Mayſt. vnd das Heil.
Reich gebührlichen ſchuldigen Gehorſambs erzeigen vnd halten.
Es ſoll auch Graff Rheinhard von Solms auff gebuͤhrliche Verſicherung; deßgleichen auch alle andere/ ſo von allen Theilen gefangen/ oder verſtrickt/ jhrer Gefaͤngnuß/ Verſtrickung oder Verhafftung/ auff obbeſtimbten 11. oder 12. Auguſt. ohne Entgeltnuß/ auch erledigt vnd bemüſſigt worden.
Da auch Marggraff Albrecht zu Brandenburg/ gleicher geſtalt/ von ſeiner Kriegs Vbung abzuſtehen/ vnd in der obbenanten Zeit ſein Kriegsvolck vrlauben vnd dieſen Vertrag ſeines theils annehmen vnd bewilligen/ auch mitlerweil den friedlichen Anſtandt halten/ vnd durch ſich vnd ſein Kriegsvolck niemand weiter beſchaͤdigen vnd beſchweren wuͤrde/ ſo ſoll er darin auch begriffen ſeyn.
So viel dann obbemeldter Braunſchweigiſcher Junckern begehrte Reſtitution jhrer Haͤuſer vnd Güter/ deren ſie durch Henrichen den Juͤngern Hertzogen zu Braunſchweig/ ꝛc. entſetzt; auch Schuldforderungen belangend/ ſoll die Kaͤyſ. Mayſt. gedachten Hertzogen/ zu Verhuͤtung allerhand mehrer Weiterung vñ Beſchwerung/ ſo hierauß folgen moͤchte; auch ſonderlich zu Befoͤrderung/ Ruhe vnd Eynigkeit im H. Reiche/ vnd vmb gemeines Friedens vnd Nutzens willen/ beyde Chuͤrfuͤrſten zu Sachſen vnnd zu Brandenburg/ auch Marggraff Hanß zu Brandenburg/ vnd Hertzog Philipſen zu Pommern/ zu Jhr. Kaͤyſerl. Mayſt. Commiſſarien verordnen/ vnd jhnen auß Jhr. Kaͤyſerl. Mayſt. Macht/ Vollkommenheit/ alle Vollmacht/ Befehl vnd Gewalt geben vnd aufflegen/ die Partheyen auffs allerfoͤrderlichſt/ ſo es geſeyn mag/ an gelegene Mahlſtatt zu erfordern/ ſie in allen jhren Gebrechen/ obbeſtimpte Reſtitution, auch Schuldſachen vnd Forderungen betreffende/ nachmahls ſummarien, notthuͤrfftiglich zu verhoͤren/ vnd folgends allen muͤglichen vnd euſſerſten Fleiß fuͤrwenden/ ſie in der Guͤte zu vertragen; wo ſie auch befinden/ daß Hertzog Henrich den Junckern/ Vermoͤg ſeiner vnwiederleglichen Brieff vnd Siegel/ etwas zu thun ſchuldig/ alßdann Jhn hierin zur Billigkeit zu verweiſen.
Jm Fall aber/ da je die guͤtliche Vergleichung/ bey einem oder beyden Theilen entſtuͤnde/ alßdann im Nahmen Jhr. Kaͤyſerl. Mayſt die Braunſchweigiſche Junckern/ jhrer entwehnten Haͤuſer vnd Guͤter alßbald wuͤrcklich zu reſtituiren, einſetzen/ vnd darin zu ſchuͤtzen vnd zu ſchirmen/ auch ſolche guͤtliche Vereinigung oder wuͤrckliche Reſtitution, auffs laͤngſt jnnerhalb dreyen Monaten/ den nechſten nach Beſchluß vnd dato deß Vertrags/ gewißlich zu verꝛichten vnd zu vollziehen; doch mit Vorbehaltung jedem Theil ſeiner Sprüch vnd Forderungen/ ſo ſie zu vnd gegen einander haben moͤchten/ dieſelben alßdann nach erfolgter Reſtitution, an Orthen vnd Enden zu ſuchen/ vnd außzufuͤhren/ wie ſichs gebuͤhrt vnd recht iſt.
Es ſollen auch die Kaͤyſerl. Mayſt.
Wir/ vnd die erforderten Churfuͤrſten/ Fuͤrſten/ obbemeldte Commiſſarien, bey dem/ ſo ſie zu Folge ſolcher Commiſſion handeln werden/ ſo viel ſich gemeinem Landfrieden vnd Reichs Ordnung nach/ zu thun gebuͤhret/ gnaͤdiglich vnd freundlich ſchützen/ ſchirmen vnd handhaben helffen.
Darneben ſoll die Kaͤyſerl. Mayſt. zum fuͤrderlichſten/ ein ernſtlich Mandat/ bey Pœn der Acht/ an Hertzog Henrichen außgehen laſſen/ die Braunſchweigiſche Herꝛn vnd Junckern/ an jhrem Leib/ Haab vnd Guͤtern/ auch inſonderheit ihrem Gehoͤltze/ biß zu ſolcher der Kaͤyſerlichen Commiſſarien endlichen Verhoͤr/-Vergleichung oder Reſtitution, nicht zu beſchweren/ noch jhre Hoͤltzer zu verwuͤſten.
Gleicher geſtalt ſollen die Kaͤyſerl. Majeſtaͤt obbemeldten vier Chur- vnd Fuͤrſten/ als Jhr. Mayſt. Commiſſarien, aufflegen vnd befehlen/ Hertzog Henrichen/ vnd beyde Staͤtte/ Braunſchweig vnd Goßlar/ in jhren Spruͤchen vnd Forderungen/ gegen einander/ auch zu der Guͤte notthuͤrfftiglich zu verhoͤren/ vnd der Billigkeit nach zu vergleichen/ auch Jhrer Kaͤyſerl. Mayſt. ernſtlich Mandat vnd Inhibitum, bey Pœn der Acht/ an Hertzog Henrichen vnnd beyde Staͤtte alßbald außgehen laſſen/ Jhr fuͤrgenommen oder fuͤrhabend Kriegesruͤſtung abzuſchaffen/ vnd ſich aller thaͤtlichen Handlung gaͤntzlich zu enthalren/ ſondern ſich gemeldter/ Kaͤyſerl. Commiſſarien billiger Handlung vnd Weiſung begnuͤgen zu laſſen/ oder ſonſt Jhre Spruͤche vnd Forderung anders nicht/ als mit ordentlichen vnd Rechten/ vermoͤge deß Reichs Ordnung/ gegen einan er zu ſuchen/ außzufuͤhren.
Solches alles vnd jedes/ ſo obbeſchrieben/ vnd in einem jeden Artickel nahmhafftig gemacht/ vnd die Kaͤyſerl. Mayſt. anruͤhret/ ſollen ſie in Krafft Jhrer Ratification daruͤber verfertigt/ bey Jhrer Kaͤyſerlichen Wuͤrden vnnd Worten/ fuͤr ſich vnd Jhre Nachkommen/ ſtaͤt vnd vnverbruͤchlich vnd auffrichtig halten vnd vollziehen/ dem ſtracks vnd vnverweigerlich nachkommen vnd geleben/ vnd daruͤber jetzt vnd kuͤnfftiglich/ weder auß Vollkommenheit/ oder vnter einigem andern Schein/ wie der Nahmen haben moͤchte/ nichts fuͤrnehmen/ handeln oder außgehen laſſen/ noch jemand andern von jhrentwegen zu thun geſtatten/ vnangeſehen aller anderer auffgerichten Abſcheid/ ſo viel die dieſer Vergleichung in etwas zu wieder/ oder abbruͤchig ſeyn moͤchten/ auch alle Staͤnd deß Heiligen Reichs/ ſampt vnd inſonderheit bey dieſem Vertrag/ Friede- Stand/ vnd andern Artickeln obbegriffen/ handhaben/ ſchuͤtzen vnd ſchirmen.
Vnd ob einer oder mehr Staͤnde/ einen oder mehr anderer einiger geſtalt/ vnter was geſuchtem oder fuͤrgewandtem Schein das geſchehe/ darwieder bedrangen/ uͤberziehen/ beleydigen oder beſchweren wuͤrde (welches ſich doch keines Weges zu verſehen) den oder denſebigen ſollen die Kaͤyſerl. Mayſt. mit vnd neben dem andern Theil/ dem ſo ſolche Gedraͤngnuß zugefuͤgt oder bedrohet wuͤrden/ mit Jhrer Kaͤyſerlichen Huͤlff/ Rath/ Fuͤrſchub/ Fuͤrderung vnd wuͤrcklichem Beyſtand/ wie Jhr Kaͤyſerl. Mayſt. Ampt nach/ gebuͤhret/ huͤlfflich erſcheinen/ vnd ſolche Beſchwerung abwenden.
Vnd Wir/ der Churfuͤrſt zu Sachſen/ Hertzog Ott Henrich Pfaltzgraff/ Hertzog Hanß Albrecht zu Meckelnburg/ vnd Landgraff Wilhelm zu Heſſen/ etc. bekennen auch offentlich/ daß alle vnd jede obgeſchriebene Puncten vnd Artickeln/ ſo mit Vnſerem guten Wiſſen vnd Willen ſind fuͤrgenommen/ abgehandelt vnd beſchloſſen/ willigen vnvd verſprechen auch fuͤr Vns ſaͤmptlich vnd ſonderlich/ Vnſere Erben vnd Nachkommen/ auch alle die jenigen/ ſo Vns in dieſer Kriegs- Vbung zugethan vnd verwand geweſen/ oder noch ſeyn moͤchten/ vnd dieſen Vertrag annehmen/ dieſelbigen Artickel ſampt vnd ſonderlich/ in Krafft dieſes Brieffs/ bey Vnſern Fuͤrſtlichen Ehren vnd Wuͤrden/ in rechten guten Trewen/ vñ im Wort der Wahrheit/ ſo viel einen jeden betrifft oder treffen mag/ wahr/ ſtaͤt/ veſt/ auffrichtig vnd vnverbruͤchlich zu halten vnd zu vollziehen/ vnd dem getreulich vnd vnverweigerlich nachzukommen vñ zu geleben/ vnd darwieder keinen Stand in dieſem Vertrag begriffen/ oder der denſelbigen hernachmals annehmen/ bewilligen vnd eingehen wuͤrde/ vnter was geſuchtem Schein das geſchehen moͤchte/ mit der That/ oder ſonſt einiger Geſtalt/ heimblich oder offentlich/ durch Vns ſelbſt/ oder andere von vnſertwegen beſchweren/ vberziehen/ dringen/ belaydigen/ oder betruͤben/ ſondern denen/ oder die dieſen Vertrag halten/ vnd demſelbigen nach kommen vnd geleben werden/ wieder die/ ſo beruͤhrten Vertrag nicht halten/ oder demſelben zugegen etwas handeln/ fuͤrnehmen oder vnderſtehen/ oder einigen Stand/ ſo in dieſem Vertrag begriffen/ oder denſelben hernachmals auch bewilligen/ vnd ſich mit gleicher Verpflichtung darin begeben/ mit thaͤtlicher Handlung/ oder ſonſt vergewaltigen/ vberziehen/ bedrangen/ belaͤſtigen/ beſchaͤdigen/ oder einige Beſchwerung zufuͤgen wuͤrde/ Vnſere getrewe Huͤlff/ Rath vnd Beyſtand/ in Krafft deß zuvor auffgerichten gemeinen Landfriedens Reichs Ordnungen/ vnd dieſes Vertrags vnd Frieden Stands/ ſaͤmptlich vnd ſonderlich thun vnd leyſten/ auch Vns daran nichts/ was dargegen erdacht oder auffgerichtet were/ oder kuͤnfftiglich werden/ vnd Vns hierin entheben oder zu ſtatten kommen moͤchte/ jrꝛen oder hindern laſſen.
Dann Wir alleſaͤmptlich/ vnd ein jeder inſonderheit/ vnd alles das jenig/ ſo dieſem Vertrag zu wieder iſt/ oder verſtanden/ wie das Nahmenhaben/ vnd inſonderheit außgedeutet werden moͤchte/ welches Wir auch vor außdruͤcklich ſpecificiert, geacht haben wollen/ keines Wegs gebrauchen/ ſondern daſſelbig alles zu dem Effect, vernichtiget vnd auffgehaben ſeyn ſollen/ wie wir auch daſſelbe hiemit alſo auffheben vnd vernichtigen/ auch was deſſelbigen hiemit in Krafft dieſer Schrifft/ ſo fern vnd weit es dieſem Vertrag vnd gegenwaͤrtiger Verpflichtung zu wider ſeyn/ oder einiger Weiſe verſtanden werden moͤchten/ in beſter beſtaͤndigſter Form/ gaͤntzlich vergeben vnd verziehen haben wollen.
Darmit auch hierin ſo viel deſto weniger auff einigem Theil zu zweifflen/ oder einiger Mißverſtand einreiſſen moͤchte/ ſo wollen Wir Koͤnig Ferdinand/ ꝛc. vnd Koͤnig Maximilian, &c. vnd dann die hochgedachte Geiſtliche vnd Weltliche Chur- vnd Fuͤrſten/ als durch die allerſeits dieſe Sach/ obberuͤhrter geſtalt abgehandelt/ vnd dermaſſen erklaͤrt vnd bewilligt haben/ nemblich beyde Koͤnige fuͤr Vns/ Vnſere Erben vnd Nachkommen/ Sie aber die Geiſtliche Chur- vnd Fuͤrſten/ mit Rath vnd Bewilligung jhrer Thumb Capitel/ vnd die Weltliche Chur- vnd Fuͤrſten/ allbereit vor ſich/ Jhre Erben vnd Nachkommen/ Vnwiederꝛufflich/ daß Wir vnd Sie/ ſolche Handlung nicht allein fuͤr Vns ſelbſt/ Vnſere vnd Jhre Erben vnd Nachkommen/ auch Vnſer Koͤnigreich/ Ertz- vnd Stiffte/ auch Land/ Leut/ Vnderthanen/ Diener vnd Verwandten/ ſo viel Vns vnd dieſelben allerſeiths betrifft/ alſo halten/ vnd darwieder in keinerley Wege handlen wollen/ ſondern auch/ wo einiger Theil wieder dieſe endliche Vergleichung (als doch nicht zu verhoffen) jetzt oder kuͤnfftiglich handlen/ vnd den andern Theil/ mit thaͤtlicher oder beſchwerlicher Handlung/ die geſchehe offentlich oder heimblich/ beſchweren/ vergewaltigen oder bedrangen wuͤrde/ vnd auff Erinnerung/ davon nicht abſtehen wolte/ daß Wir vnd Sie/ auch Vnſere vnd Jhre Nachkommen/ alßdann dem andern Theil/ ſo wider dieſe Vergleichung vnd Vertrag beſchwert/ bevortheilt/ vberzogen/ oder ſonſt belaydigt wuͤrde/ vnd fuͤr Vns vnd Sie/ oder Vnſerer oder Jhrer Nachkommen/ Einſag vnd billige Weiſung leiden koͤnte/ gegen dem andern Theil/ ſo das/ wie obgemeldt/ nicht dulden/ ſondern mit thaͤtlicher Handlung fortfahren wolte/ nicht allein keinen Rath/ Huͤlff oder Beyſtand leyſten/ ſondern auch den andern Theil/ ſo/ wie gemeldt/ Einſag vnd Weiſunge leiden vnd annehmen wolte/ wieder den andern/ in Krafft deß hievor auffgerichten gemeinen Land Friedens/ Reichs Ordnungen/ vnd dieſes Vertrags vnd Frieden Stands/ Huͤlff vnd Beyſtand leyſten wollen.
Doch ſoll in alle obgemeldte Wege der Theil/ ſo vermeynen wolte/ daß dieſer Frieden- Stand durch jemands anders verbrochen/ oder dem zu wieder gehandelt/ mit thaͤtlicher Handlung gegen denſelben nichts fuͤrnehmen/ ſondern zuvor die Sach an Vns/ auch die Churfuͤrſten/ vnd Fuͤrſten/ als Vnderhaͤndler/ gelangen laſſen/ welche alßbald darauff guͤtliche Handlung fuͤrnehmen/ vnd daruͤber Erkantnuß thun/ vnd was durch Vns/ vnd dieſelbigen alſo verglichen oder erkand/ den ſollen beyde Theil/ ohne alle Weigerung geleben vnd nachkommen; Vnd im Fall da es nicht geſchehe/ alßdann die Huͤlff vnd Beyſtand/ wie hieroben allenthalben gemeldt/ geleyſtet werden.
Vnd damit der Verwandnuß vnd Pflicht halben/ damit die obbemeldte Vnderhaͤndler der Kaͤyſerlichen Majeſtaͤt zugethan/ ſolches ſo viel deſto vngeſcheuhter geſchehen moͤchte/ ſo ſollen ſie beruͤhrts Falls ſolcher Pflicht vnd Verwandnuß von der Kaͤyſerl. Mayſt. erlaſſen ſeyn/ alſo/ daß ſie vngeſcheuht derſelben ob dieſer Vergleichung halten/ vnd gegen dem Theil/ ſo demſelben zu wieder/ wie obgemeldt/ handelte/ dem andern Theil vnverhindert Beyſtand leyſten moͤgen vnnd ſollen; darumb die Kaͤyſerliche Majeſtat Sie auch in keinen Vngnaden verdencken noch ſolches zu Miß fallen von Jhnen vermercken ſollen.
Wann nun der Churfuͤrſt zu Sachſen fuͤr ſich ſelbſt/ vnd ſeine Miteinigungs-Verwandten/ ſolche beſtimbte Capitulation in allen vnd jeden Jhren Puncten vnd Artickeln gutwillig angenommen/ auch zu halten vnd zu vollziehen zugeſagt/ vnd dann die Roͤmiſche Kaͤyſerliche Majeſtaͤt/ dem Heiligen Reich Teutſcher Nation, jhrem geliebten Vatterland/ zu Gut/ Nutz vnd Wohlfarth/ die auch gnaͤdiglich bewilligt vnd ratificiert, Jnhalt vnd Vermoͤg Jhrer Kaͤyſerlichen Mayſt. daruͤber verfertigter Ratification, So ſeynd demnach deß alles/ zu wahrem vnd feſtem Vrkund/ hieruͤber drey Vertrags-Brieff/ gleichlauts/ auffgericht vnd verfertigt/ vnd mit Vnſer/ Koͤnig Ferdinanden/ vnd beyder Churfuͤrſten zu Maͤyntz/ vnd Pfaltzgraffen Friederichs/ deßgleichen deß Ertz Biſchoffs zu Saltzburg/ vnd Hertzog Albrechts in Baͤyern/ vnd Jhrer Liebden/ vnd der andern Chur- vnd Fuͤrſten/ als Vnderhaͤndler wegen; vnd dann deß Churfuͤrſten zu Sachſen/ vnd Landgraff Wilhelms in Heſſen/ fuͤr ſich vnd alle Jhre Einigungs-Verwandten eygenen Haͤnden vnderſchrieben/ vnd anhangenden Jnſiegeln beſieglet/ vnd der eine Vertrags-Brieff der Roͤmiſchen Kaͤyſerlichen Majeſtaͤt/ der ander gemeinen Staͤnden/ vnnd der dritte bemeldten Churfuͤrſten zu Sachſen vnnd ſeinen Mit Verwandten zugeſtellet worden.
Geſchehen zu Paſſaw den ſechszehenden Tag deß Monats Julij nach CHRJSTJ Vnſers lieben HERREN Geburth/ im fuͤnfftzehenhundert vnd zwey vnnd fuͤnfftzigſten/ Vnſerer Reiche/ deß Roͤmiſchen im zwey vnd zwantzigſten/ vnnd der andern im ſechs vnnd zwantzigſten Jahren.
Der neundte Diſcurß.
Wie die Proteſtirende die Freyſtellung der Religion beharꝛlich geſuchet; vnd auß was Gruͤnden.
Wie Koͤnig Ferdinand druͤber geſprochen.
Vrtheil von Jhm vnd dem Kaͤyſer.
DJeſe Declaration haͤtte vermeyntlich alle Mißhelligkeiten ſollen auffheben/ vnd eine beſtaͤndige Außlegung deß Paſſawiſchen Vertrags ſeyn vnnd bleiben.
Es haben aber die Proteſtirenden wegen Freylaſſung der Religion dieſen Poſten verharꝛlich begehrt/ an ſeinem bequemen Orth dem Religion-Frieden einzuleiben:
Da aber einiger oder mehr Chur-Fuͤrſten oder Staͤnde/ zwiſchen hie vñ endlicher Vergleichung der altẽ Religion vnd Augſpurg.
Confeſſion/ wie man ſie beyderſeits neñet/ anhaͤngig wuͤrde/ ſo ſollen die jenige/ ſo zu der alten Religion tretten/ deß genieſſen vnd faͤhig ſeyn/ was von denen Staͤnden der alten Religion in dieſer Conſtitution geſetzt; vnd die jenige/ ſo zu der Augſpurgiſchen Confeſſion tretten/ hinwieder alles vnd jedes deſſen faͤhig ſeyn vnd genieſſen/ was von denen/ ſo zuvor die Augſpurgiſche Confeſſion gehabt/ vnd Veraͤnderung in der Religion fuͤrgenommen haben/ in dieſer Conſtitution geſetzt vnd gemeldt iſt.
Nachdem aber die Geiſtliche Fuͤrſten vnd Staͤnde ſich obgeſetzten Artickels ſo hoch beſchweren/ wolten nun Kaͤyſerl. vnd Koͤnigl. Mayſt. Chur-Fuͤrſten vnd Staͤnde deß Heil.
Reichs nachgemeldten Artickel/ in das ander Theil der Cammergerichts-Ordnung ſetzen vnd inſinuiren laſſen/ ſo weren die Augſpurgiſche Confeſſions-Verwandten/ vmb Erlangung willen Eynigkeit/ Frieden vnd Ruhe/ nicht vngeneigt/ obgemeldten Artickel der Freyſtellung fallen zu laſſen; im Fall aber daß folgender Artickel in der Cammergerichts Ordnung nicht ſolte geſetzt werden/ ſo wiſſen der Augſpurgiſchen Confeſſion-Verwandten in das jenig/ ſo dem Artickel der Freyſtellung zu wieder/ nicht zu willigen/ noch denſelben fallen zu laſſen.
Der Artickel aber/ den ſie begehrten loco conveniente dem Cammergericht inſerirt zu werden iſt dieſer: Nachdem auch aber von wegen der Geiſtlichen Iuriſdiction, in frembden/ vnd der Weltlichen Chur-Fuͤrſten vnd Staͤnde/ Fuͤrſtenthuͤmben vnd Oberkeiten/ ſich bißher allerhand Rechtfertigung/ Streit/ Turbation vnd Jrꝛung erhalten/ auch kuͤnfftiglich begeben vnd zutragen moͤchten/ darauß dann allerhand Weiterung zu befahren; ſo haben die Roͤm. Kaͤyſerl. Mayſt. auch Chur-Fuͤrſten vnd Staͤnde deß H. Reichs/ Geiſtlich vnd Weltlich ſich vergliechen/ daß ſolche hievor fuͤrgefallene/ vnd kuͤnfftige Streit vnd Jrꝛungen/ die Geiſtliche Iuriſdiction in frembden/ vnd der Weltlichen Staͤnden Fuͤrſtenthuͤmben vnd Oberkeiten/ vnd was deren von Rechtswegen anhangt/ kein Stand dem andern/ in- oder auſſerhalb Rechtens/ biß zu endlicher friedlicher Vergleichung der Religion, zu Erhaltnuß eines beſtaͤndigen Friedens/ nicht beſprechen noch anfechten/ auch dem Cammergericht angekuͤndigt vnd auff erlegt werden/ dieſer Iuriſdiction halben/ in verſchienen vnd zukuͤnfftigen Faͤllen/ keine Proceß, Citationes, Mandata oder Executiones, im Reich zu erkennen/ decernieren/ noch den Staͤnden aufferlegen/ ſondern dieſem Fall deß Cammergerichts Iuriſdiction, biß zu mehr gemeldter endlicher Vergleichung der Religion, eingeſtellt vnnd ſuſpendirt ſeyn vnnd bleiben.
Es fuͤhrten aber die Augſpurgiſche Confeſſion Verwandten wegen Freyſtellung der Religion dieſe Gruͤnde: Erſtlich/ ſetzen ſie/ ſeynd omnes Promiſſiones Dei, tam Veteris, quàm novi Teſtamenti, dadurch alle Menſchen das ewige Leben vnd die Seligkeit bekommen/ univerſales: Derhalben ſo ſollen vnd wollen Wir dieſelbigen nicht particulares machen/ vnd keinem Menſchen den Himmel zuſchlieſſen oder ſperꝛen/ damit Wir nicht am Juͤngſten Tag in das erſchreckliche Vrtheil Chriſti fallen/ vnd hoͤren muͤſſen/ Væ vobis, qui clauditis januas regni cœlorum ante homines: vos non introibitis, & alios non intrare ſinitis.
Zum andern/ ſo iſt kein Vnglaͤubiger/ Jud/ Tuͤrck oder Heyd/ welcher anderſt Vernũfft/ vnd einen geringen Eyffer hat ſeiner Religion/ nicht wolte/ daß er alle Menſchen moͤcht zu ſich ziehen/ vnd ſeiner Religion anhaͤngig machen/ ꝛc.
Wie viel mehr ſollen Wir/ ſo rechte Chriſten ſeyn wollen/ (denen GOTT der Allmaͤchtig/ bey Verliehrung jhrer Seelen Seligkeit ſolches befohlẽ/) auß Chriſtlicher Liebe darzu geneigt ſeyn/ vnd dieſe Freyſtellung/ ſo reciprocè auff beyde Religionen geſetzt iſt/ nicht weigern oder abſchlagen/ ſondern hierin dem Exempel St. Paulus deß H. Apoſtels verfolgen/ in ſeiner Epiſtel/ factus ſum anima, ut omnes Chriſto lucrifacerem.
Zum Dritten/ wiewol Wir mit gleicher Schrifft/ Decretis Patrum & Conciliorum, ſacris legibus & Canonibus wiſſen klaͤrlich darzuthun vnd zu beweiſen/ daß die Staͤnd/ ſo ſich der alten Religion nennen/ in viel Weg der Chriſtlichen Religionen vnd Kirchen-Guͤtern/ (non ſine ſummâ contumeliâ Dei, tum quoque jacturâ Eccleſiæ Chriſti, & periculo multarum animarum) mißbraucht/ welches Wir allein zur Notthurfft der Sachen/ vnd citra injuriam cujuſcunque woͤllen geſagt haben.
So haben Wir jedoch vmb geliebtes Friedens willen/ in dieſer Conſtitution gewilliget/ daß Sie bey Jhren Kirchen Gebrauchen/ Ordnungen/ Ceremonien/ Haab/ Guͤtern/ liegend vnd fahrend/ Landen/ Leuten/ Herꝛſchafften/ Oberkeiten/ Herꝛligkeiten/ Gerechtigkeiten (darunder dann auch die Election vnd Adminiſtration begriffen) Renthen/ Zinſen/ Zehenden/ biß zu Chriſtlicher vnd friedlicher Vergleichung der Religion, ruhiglich bleiben vnnd gelaſſen werden ſollen.
Zum Vierdten/ haben ſie aber an dieſer Proviſion einigen Mangel oder Zweiffel; da ſeynd Wir vnſers Theils vnbeſchwert/ dieſen Artickel-beſſer zu erklaͤren/ jedoch daß an der Subſtantz nichts geaͤndert werde.
Zum fuͤnfften/ ſo wiſſen Wir folgenden Artickel/ im maſſen die Geiſtlichen denſelben geſtellt/ nicht zu bewilligen; nemblich daß wer von den Geiſtlichen zu dieſer Religion trette/ von Stunden an de jure & facto, ſolte von officio & beneficio entſetzt ſeyn/ vnd alſo/ demſelben nach dieſer Fried/ vnd deſſelben Execution, im Fall wieder denſelben gebraucht werden.
Dann demnach werden die Chur- Fuͤrſten vnd Staͤnde der Augſpurgiſchen Confeſſion/ Krafft dieſes der Geiſtlichen Artickels obligirt vnd verbunden/ wieder beruͤhrten jhres Chriſtlichen Glaubens genoſſen/ zu Verfolgung vnd Vnterdruͤckung jhrer Confeſſion vnd Religion, Zuzug vnd Huͤlff zu thun:
Solches aber were wieder GOTT/ Jhr Gewiſſen/ vnd bey aller Welt zum allerhoͤchſten Jhnen nachtheilig vnd Verweißlich.
Darzu vnd zum ſechſten/ ſo derſelbe Chriſtlich Artickel in dieſen Frieden ſolt inſerirt werden/ vnd beſtehen; das were das hoͤchſte præjudicium, diß theils Religion cum infamia, nicht allein der Perſohnen/ ſondern viel mehr principali cauſæ, dieſes Theils Chriſtlichen Glaubens vnd Confeſſion.
Zum ſiebenden/ nachdem Wir aber bericht ſeyn/ daß die Geiſtlichen in Fuͤrſorg ſtehen/ die hohe deß Reichs vnd andere Stifft moͤchten mit der Zeit prophaniert/ vnd in Weltliche Herꝛſchafften verwandelt werden/ welches Vnſer Gemuͤth vnd Meynung nie geweſen/ ſondern vielmehr je vnd allweg/ auch noch dahin geſehen vnd gearbeitet haben/ daß dieſe vnd alle andere Geiſtliche Guͤter/ auß dem langwierigen Mißbrauch/ ad primam Fundationem, vnd zu jhrem rechten Chriſtlichen Gebrauch wieder moͤchten gebracht vnd reguliert werden/ vnd ewig bey der Chriſtlichen Kirchen bleiben.
So ſeynd Wir zu mehrer Befeſtigung ſolcher Vnſer Chriſtlichen Meynung vnd Ableynung alles Verdachts vnbeſchwert/ Vns mit den Staͤnden der alten Religion zu vergleichen/ vnd vngefaͤhrlich nachfolgends lauts ein Artickel bey dieſer Conſtitution ſetzen zu laſſen:
Es ſollen auch die hohen deß Reichs/ Ertz- vnd andere Stifft/ wann darin die Religion veraͤndert wird/ zu keiner Weltlichen Herꝛſchafft vnd Erbſchafft gewandt/ ſondern wie zuvor vnd noch gemeldt iſt/ nach eines jeden Ertz Biſchoffs/ Biſchoffs oder Prælaten Abſterben oder Reſignation, bey Jhren Electionen, Adminiſtration vnd Guͤtern gelaſſen/ vnd von dieſem Artickel in Vergleichung der ſpaltigen Religion ferner gehandelt vnd geſchloſſen werden; doch den Weltlichen Staͤnden in Jhrer Hoheit vnd Herkommen vnvergreifflich.
Eben dieſe motiven trugen Sie auch Jhr. Koͤnigl. Mayſt vor/ mit dieſem Anhang:
Da aber dieſe Vnſere Chriſtliche vnd guthertzige Meynung vnd Vnderꝛicht/ bey Vnſern Herꝛn vnd Freunden/ der Chur vnd Fuͤrſtlichen Raͤthen vnd Bottſchafften der alten Religion abermahls nicht ſolt ſtatt finden/ daß Wir Vns jedoch zu Jhren Ehrwuͤrden/ G. vnd Gunſten keines Wegs wollen verſehen/ dieweil dann ohne daß die Staͤnde der alten Religion, bevorab die Geiſtlichen/ mit vielen vn Chriſtlichen ſonderlichen beſchwerlichen vnnd vntraͤglichen Eyden vnd Pflichten/ Statuten, Geſetzen/ Regeln/ Traditionen vnd Mißbraͤuchen/ durch Verhaͤngnuß deß Allmaͤchtigẽ beladen; ſo muͤſſẽ Wir letztlich nach laſſen vnd geſtatten/ daß ſie ſich deſſelbigen Artickels vndereinander/ auſſerhalb dieſer Conſtitution vergleichen/ vnd nach Jhrem Willen vnd Wohlgefallen/ ſo hoch vnd feſt ſie wollen/ verbinden.
Wir aber der Augſpurgiſchen Confesſion, ſollen vnd wollen auß allen oberzehlten Vrſachen/ dieſen Artickel in die gemeine Conſtitution deß Religion-Friedens zu ſetzen/ nicht bewilligen/ noch viel weniger Vns verpflichten/ denſelbigen zu exequieren vnd zu handhaben: dann Wir haben ohne das fuͤr Vns/ als bloͤde ſchwache Chriſten/ viel taͤglicher Suͤnden gegen GOTT/ mit Vnſerem Gebett/ Vatter Vnſer/ abzubetten; derowegen es ohne Noth iſt/ Vns mit frembden Suͤnden fuͤrſetzlich zu beladen.
Sie begehrten aber auch/ daß die Anſee vnd andere Staͤtte/ ſampt der Ritterſchafft in gleichem Vertrag vnd Recht neben jhnen ſtuͤnden vnd gelaſſen wuͤrden/ welches nicht allerdings wol auffgenommen worden.
Bey ſo geſtalten Sachen kam von Koͤn. M. nachfolgende reſolution: die Roͤmiſch/ zu Hungarn vnd Boͤhem Koͤn. Mayſt. Vnſer allergnaͤdigſter Herꝛ/ hat gnaͤdiglich angehoͤrt vnd vernommen/ der Churfurſtl.
Raͤthe/ gegenwaͤrtigen Fuͤrſten vnd Staͤnden/ vnd der Abweſenden Raͤthen vnd Bottſchafften ſchrifftlich bedencken/ welches Sie auff Jhr.
Koͤn. M. gethane Propoſition, von wegen deß gemeinen Friedens in Religion vnnd andern Sachen/ ſampt den daneben eygentlichen beſchehenen erbiethen/ daß ſie ſich mit Berathſchlagung der uͤbrigen Artickel/ den Land Frieden/ vnnd deſſelben Execution vnd Handhabe/ vnd anders belangend/ ſo viel moͤglich/ auch befoͤrdern wollen.
Vnd befinden Jhr.
Koͤn. Mayſt. darauß/ daß die Churfuͤrſtliche Raͤthe/ auch die erſcheinenden Fuͤrſten vnd Staͤnde/ vnnd der Abweſenden Raͤthe vnd Geſandten/ dieſen Puncten ſtattlich fuͤr Hand genommen/ bedacht vnd gehandelt/ aber doch ſich nicht allerdings vergleichen moͤgen.
Dieweil nun uͤber vorige deß Heil.
Reichs Abſchied.
Ordnungen/ vnd außgekuͤndten Kaͤyſerl. Landfrieden gemeine Staͤnd fuͤr nutz vnd gut angeſehen/ daß der Religion vnd anderer Sachen halben/ ein gemeiner Fried abzureden vnd zu vergleichen ſey.
Vnd aber zu Auffrichtung vnd langwieriger Erhaltung ſolches gemeinen Friedens Jhre Koͤnigl. Mayſt. ermeſſens/ dieſe zwey Stuͤck fuͤrnehmblich dienen/ vnd forderſam ſeyn moͤgen/ nemblich daß zum erſten in Vergleichung vnnd Abred der Conſtitution ſolches gemeinen Friedens/ fuͤrnemblich die Billigkeit fuͤr augen gehalten/ vnd kein Theil dem andern zu viel wieder die Billigkeit vnd ſein alt Herkommen/ vnd habende Recht vnd Gerechtigkeit/ zu uͤberlaͤngen oder zu beſchweren begehren; vnd zum andern/ daß die Conſtitution vnd Satzung mit vnverdunckelten klaren Worten vergriffen/ vnd alſo verfertigt vnd auffgerichtet wuͤrde/ daß die/ ſo zu Vnfried Neigung tragen/ derſelben Wort vnd Meynung/ auff vngleichen frembden Verſtand fuͤglich nicht wohl zwingen/ vnd zu Jhrem vnruhigen Vorhaben/ eben auß der Schrifft/ die vmb Fried vnd Ruhe willen fuͤrgenommen/ gleich das Wiederſpiel/ nemblich gemeine Vnruhe vnnd Vnfried anrichten koͤndten; So haben Jhr. Koͤnigl. Mayſt. demnach obberuͤhrte gemeiner Staͤnde uͤbergeben ſchrifftlich Bedencken/ ſtattlich bewogen/ vnd geben Jhnen/ darauff in Krafft der Roͤmiſ. Kaͤyſerl. Mayſt. Vnſers allergnaͤdigſten Herꝛens gegebenen Vollmacht vnd Heimbſtellung/ dieſe freundliche vnd gnaͤdige Reſolution.
Erſtlich laſſen die Roͤmiſche Koͤnigl. Mayſt. Jhro gnaͤdiglich wolgefallen/ das Friedgebott/ wie es im erſten Artickel beruͤhrts ſchrifftlichen Bedenckens geſtellt.
Dergleichen laſſen es Jhr. Koͤnigl. Mayſt. bey dem andern Artickel anfahend/ vnd damit ſolcher Fried/ etc. auch gnaͤdiglich bleiben/ doch mit dieſer Beſcheydenheit/ daß zu gebuͤhrender Erlaͤuterung der diſpoſition alſo lautend:
ſo ſollen die Kaͤyſerl. vnd Koͤnigl. Mayſt. auch Chuc-Fuͤrſten vnd Staͤnde deß Heil.
Reichs/ keinen Stand von wegen der Augſpurgiſchen Confesſion vnd derſelbigen Lehr/ etc. nach den Worten (keinen Stand) hinzu geſetzt werden/ dieſe Wort (deß Reichs) damit dieſe Propoſition, wie ſie auch ohne zweiffel von gemeinen Staͤnden nicht anderſt gemeint/ auff die Staͤnde/ ſo dem Heil.
Reich ohne Mittel vnterworffen/ allein verſtanden werden/ vnd darauß Wir verurſacht werden/ daß jrgend eines Reichs Stands vnderworffener Vnderthan/ vmb deß willen/ daß er fuͤr deſſelben Lands Stand erkent wuͤrde/ Jhre Vrſach ſchoͤpffen/ vnder dem Schein der Augſpurgiſchen Confesſion ſeinem Herꝛn ſich zu wiederſetzen; vnnd dann erſt diſputirt muͤſte werden/ ob dieſe Wort allein von den Reichs-Staͤnden zu verſtehen ſeyen/ oder auch auff andere Staͤnd/ ſo den Reichs-Staͤnden zugehoͤrig vnnd vnderworffen ſeyen/ gezogen moͤge werden.
Dann ja Koͤniglicher Majeſtaͤt bedencken fuͤr billich/ vnd allem friedlichen Weſen nutz vnnd nothwendig/ daß die Conſtitution wie auch oblaut/ klar vnd lauter gemacht werde/ vnd das/ ſo außdrucklich nicht bewilliget/ durch diſputirliche Wort vnd Meynung nicht hinein komm/ damit mehrer Zanck/ Weiterung vnd Vnruhe verhuͤtet bleiben
Daß aber durch der Augſpurgiſchen Confesſion Verwandten Staͤnde/ Raͤthe vnd Bottſchafften bedacht worden/ jetztbemeldten Artickel anzuhencken ſeyn/ daß er dieſem Fried auch begriffen ſeyn ſollen/ die von der Ritterſchafft/ Anſee vnd andere Staͤtte/ allermaſſen vnd geſtalt/ wie andere Staͤnde: darob haben die Roͤmiſche Koͤnigliche Mayſt. etwas Verwunderung empfangen.
Dann dieweil Jhr. Koͤnigl. Mayſt. bißher nicht fuͤrbracht worden/ daß die Ritterſchafft noch auch die See vnd andere Staͤtte/ durch ſich ſelbſt/ oder Jhre vollmaͤchtige Gewalthaber/ ſolches geſucht haben/ ſo koͤnnen auch der vnnd anderer Vrſachen halben/ Jhre Koͤnigliche Majeſtaͤt nicht fuͤr gut achten/ jhren thalben in dieſer Conſtitution ſolche Verordnung zu thun/ vnnd vmb ſo viel deſto weniger/ dieweil die deß Friedshalben/ zwiſchen Jhrer Koͤniglichen Majeſtaͤt vnd wegen hochgedachter Kaͤyſerlichen Mayſt. vnd den Churfuͤrſten vnd Staͤnden deß H. Reichs/ ſo auff dieſen Reichs Tag beſchrieben/ gehandelt vnd geſchloſſen ſoll werden/ vnd nicht viel erhoͤrt worden daß anderer halb/ die nicht beſchrieben/ auch nicht Reichs-Staͤnde ſeyn/ dergleichen Satzung oder Ordnungen gemacht/ oder zu machen von den Reichs-Staͤnden geſucht ſeyen; ſo wuͤrden auch auß ſolcher Einziehung allerley Vnglimpff vnd Beſchwerden erfolgen moͤgen.
Dann erſtlich ſo viel die in gemeinangezogen Ritterſchafft betrifft/ ſo bedencken Jhr.
Koͤn. Mayſt. daß ſolch Wort entweder auff die freye Ritterſchafft/ ſo niemands andern/ dann Roͤm.
Kaͤyſern vnd Koͤnigen vnderworffen; oder auff die Ritterſchafft/ ſo andern Reichs-Staͤnden/ als Landſaſſen zugehoͤrig/ verſtanden werden muͤſſe.
Nun will ſich aber nicht gebuͤhren/ der freyen Ritterſchafft halben/ auff einem Reichs Tag/ wie anderer Reichs-Staͤnde halb/ Satzung oder Ordnung zu machen/ in Betrachtung/ daß Sie nach Jhren habenden Freyheiten/ vnnd Jhren loͤblichen alten Herkommen nach/ allein Roͤm.
Kaͤyſer vnd Koͤn. vnderworffen; vnd daß ſolches nicht allein hochbemeldter Kaͤyſerl vnd Jhrer Koͤnigl. Mayſt. an Jhren habenden Hohheiten vnd Oberkeiten zu Schmaͤhlerung/ ſondern auch derſelben Ritterſchafft zu Abkuͤrtzung Jhrer Freyheiten/ vnd altem Herkommen gelangen wolte.
Dann ob Jhnen ſchon erſtlich ohne Jhr Begehr vnd Vorwiſſen etwas das Jhnen allein/ oder Jhnen etlichen wohl annehmlich/ ſtatuiert vnd verordnet wuͤrde/ ſo haͤtten ſie doch wohl zu ermeſſen/ daß kuͤnfftiglich auch geſetzt vnd verordnet werden moͤchte/ das Jhnen vnd Jhren Kindern beſchwerlich were/ und das alßdann geſagt wuͤrde/ wie ſie annehmliche Sachen ohn Jhr wiſſen gemacht/ genehm gehalten/ alſo ſolten ſie auch die beſchwerlichen/ ſo auch Jhrenthalben vnverhoͤrt außgangen/ gedulden.
Darauß vernuͤnfftiglich zu erachten/ daß mit Begehrung obberuͤhrts Anhangs den freyen Ritterſchafften gar nicht gedienet/ vnd wo Jhr. Koͤnigl. Mayſt. darin willigeten/ daß ſolcher Anhang von gedachten Ritterſchafften ehe mit Beſchwerden wieder fochten/ dann zu danck angenommen wuͤrde.
Dieweil dann deme alſo/ vnd ſonſt offenbar/ wann die freyen Ritterſchafften gegen der Kaͤyſerl Mayt. vnd Jhr. Koͤnigl. Mayſt. deß Religion, oder Prophan-Friedenshalb/ Beſchwerung haben/ daß Sie der halb bey Jhren Mayſt. wie in andern Jhren obligen gebraͤuchlich/ vnd von alter Herkommen/ wol ſelbſt anzuſuchen/ vnd herwieder auch Jhr. Kaͤyſ. vnd Koͤnigl. Mayſt. ſich gegen Jhnen/ als Pflantzer vnd Handhaber deß Adels/ mit allen gebuͤhrenden Vaͤtterlichen Gnaden zu erzeigen wiſſen werden/ ſo bedarff es Jhrenthalben ſolches Anhangs vnd Vermeldung gar nicht/ wolten aber vnter obberuͤhrtem Wort Ritterſchafft die Landſaſſen vom Adel/ ſo Chur- vnd Fuͤrſten/ oder andern Staͤnden mit der Landſaͤſſerey zu gehoͤrig/ verſtanden werden; ſo wiſſen ſich der Augſpurgiſchen Confeſſion Verwandten Staͤnden Raͤthe vnnd Bottſchafften ſelbſt zu erinnern/ daß dieſelbe noch andere Vnderthanen/ weder durch dieſen Anhang oder Vermeldung/ auch einigen andern Weg/ wieder Jhre ordentliche Lands fuͤrſten vnd Obrigkeiten/ geſtaͤrckt/ noch verthaͤdigt werden ſollen; wie dann ſolches in vorigen deß H. Reichs Rechten vnd Ordnungen verſehen/ vnd in angeregtem uͤbergebenem Bedencken hernach/ im Artickel/ anhebende/ Es ſoll auch kein Stand den andern/ noch deſſelben Vnderthan/ etc. guter maſſen fuͤrſehen/ vnd auß dieſen vnd andern mehr bewegenden billigen Vrſachen/ ſonderlich von wegen Erhaltung mehrern vnd beſſern Friedens vnd Eynigkeit/ zwiſchen den Lands Fuͤrſten vnd Obrigkeiten/ vnd Jhren Landſaſſen vnd Vnderthanen/ koͤndte Jh. Koͤn. Mayſt. nicht bewilligen/ daß dieſer Anhang der Ritterſchafft halb in dieſe Conſtitution komme.
Dann ſo viel ſolcher Anhang vnd Bedencken/ die Anſee vnd andere Staͤtte belangend/ befinden Jhr. Koͤnigl. Mayſt. daß derſelbig/ deren Anſee vnd anderer Staͤtte halben/ die ohne Mittel dem H. Reich vnderworffen ſeyn/ gar uͤber fluͤſſig iſt angeſehen/ daß dieſelbe billich/ wie andere Frey vnd Reichs Staͤtt gehalten ſollen werden; ſo viel der aber die Anſee vnd andere Staͤtte/ die der Roͤmiſchen Kaͤyſ- oder Jhr Koͤnigl. Mayſt. ſonſt vnd anderſt/ dann als Roͤm.
Kaͤyſer vnd Koͤnigen/ vnd dann auch andern Chur Fuͤrſten vnd Staͤnden deß Heil.
Reichs vnderworffen ſeyn/ beruͤhren thut/ haben ſich bemeldter Staͤnd Raͤthe vnd Bottſchafften ſelbſt vernuͤnfftiglich zu berichten/ daß es eben die Meynung hat/ wie jetzo von den Ritterſchafften/ ſo in eines Reichs Stands Landſaſſerey gehoͤrig/ angezeigt iſt.
Vnd dieweil recht vnd billich iſt/ daß einem jeden das ſeinig ohn entzogen/ vnd ohne Jrꝛung gelaſſen werde/ wie ſich Friedliebenden geziemer vnd wol anſtehet/ vnd dann zu gemeinem Fried vnd Ruhe wenig dienſtlich ſeyn wuͤrde/ wo ſich der Augſpurgiſchen Confeſſion Verwandte Staͤnd Raͤthe vnd Bottſchafften/ an dem/ daß Jhre Herꝛen vnd derſelben Vnderthanen biß zu Chriſtenlicher Vergleichung/ bey Jhrer Confeſſions-Religion gelaſſen wuͤrden/ nicht begnuͤgen laſſen/ ſondern wolten noch daruͤber auch der Catholiſchen vnd alten Religions Staͤnd/ Jhrer Anſee vnd anderer Staͤtt halben/ Ordnung vnd Maß fuͤrſchreiben/ wobey ſie dieſelben der Religion halb bleiben laſſen ſollen; Vnd aber Jhre Herꝛn vnd Obern/ Jhrer Anſee vnd anderer Staͤtte halben/ von den Staͤnden der alten Religion in ſolchem verſchonet werden:
So geſinnen vnd begehren Jhr Koͤnigl. Mayſt. gantz gnaͤdiglich/ daß die bemeldten der Augſpurgiſchen Confeſſion Verwandten Staͤnd Raͤthe vnd Bottſchafften/ ſolches Jhres ſonderbaren Bedenckens guͤtlich abſtehen/ vnd die andern zu ſolcher groſſen Vngelegenheit vnd Beſchwerung zu dringen/ ferner nicht begehren/ ſondern ſich begnuͤgen laſſen/ daß der alten Religion Staͤnde/ Jhrer Vnderthanen halben/ das Recht vnd authoritet auch gegen Jhren Vnderthanen haben vnd gebrauchen/ daß Sie der Augſpurgiſchen Confeſſion Verwandten Staͤnden gegen derſelben Vnderthanen bißher zu geſehen/ vnd noch vnverhindert zulaſſen/ wie dann von Jhren Herꝛn vnnd Obern ſelbſt kein anders in vorigen dieſen Sachen halb gehaltenen dieſer Reichs Taͤgen vnd andern Zuſammenkuͤnfften geſtritten noch erhalten vnd von Jhnen/ als Jhren Raͤthen vnd Bottſchafften/ billich jetzo auch nicht ferner begehrt werden-ſolle.
Jhr. Roͤmiſ. Kaͤyſerl. Mayſt. haben ferner auch nach der laͤnge verſtanden vnd erwogen/ was die drey Ertz Biſchoffe vnd Churfuͤrſten/ vnd Vnſer alten Chriſtlichen Religion Verwandten Fuͤrſten vnd Staͤnd fuͤr ein beſonder bedencken/ obgehoͤrten Verſicul deß Religion Friedens zuzuſetzen/ im Verſicul, anhebend/ doch ſollen hierin die Biſchoffen/ etc. fuͤr nutz vnnd gut angeſehen vnd begehrt haben; vnd koͤnten Jhr. Koͤnigl. Mayſt. nach ſtattlicher Erwegung nicht befinden/ daß daſſelbig Bedencken der Augſpurgiſchen Confeſſion anhaͤngigen Staͤnden vnd Jhren Vnderthanen/ von allem dem/ deß ſie Jhrer Religion vnnd Confeſſion halben bißher in Gebrauch vnd Nieſſung geweſen/ ichtzit auch im wenigſten benehme oder entziehe/ ſondern daß es allein/ vnnd dennoch nicht nach dem ſchaͤrpffſten ſetze vnd ordne/ wie es der Stifft/ Prælaturen, vnd anderer Geiſtlichen Pfruͤnden vnnd Beneficien halben gehalten werden ſolle/ wann derſelben Jnhaber vnd Verwalter/ jhrem Beruff zu wieder/ jhren einmahl beliebten angenommenen Geiſtlichen Stand/ vnd alte Religion verlaſſen/ vnd davon abtretten/ damit dieſelben Prælaturen vnd Beneficia, demnach bey dem Gebrauch vnnd Weſen erhalten werden/ darzu ſie geſtifftet; welcher letzten Willen zu brechen abſcheulich were/ dem allmaͤchtigen GOTT zu Lob vnd Ehr geſtifft vnd verordnet/ vnd dabey ſich laut Geiſtlicher vnnd Weltlichen Rechten/ ſonderlich auch vermoͤg deß H. Reichs Ordnung/ Abſchied/ Land Fried vñ juͤngſten Paſſawiſchen Abſchieds ruhig gelaſſen/ vnd mit der That oder in vngutem gegen jhnen nichts gehandelt/ noch fuͤrgenommen werden ſoll.
Dieweil nun die jetzt angeregte vorige Conſtitutionen vnnd Ordnungen/ ſonderlich die letzten/ vnnd der Paſſawiſche Vertrag ſelbſt/ dermaſſen auffgericht ſind/ daß die Staͤnde der Augſpurgiſchen Confeſſion, die andern deß H. Reichs Staͤnde/ ſo der alten Religion anhaͤngig/ Geiſtlich vnd Weltlich/ bey jhrer Religion, Kirchen Gebraͤuch/ Ordnung vnd Ceremonien, auch jhrer Haab vnd Guͤter/ liegend vnd fahrend/ Landen/ Leuten/ Renthen/ Zinß/ Guͤlten/ Ober- vnd Gerechtigkeiten halben/ vnbeſchwert/ vnd ſie derſelben friedlich vnd ruhiglich gebrauchen vnd genieſſen laſſen ſollen; So koͤndten Jhr.
Koͤn. Mayſt. nit ermeſſen/ mit was Fug oder Billigkeit den Geiſtlichen der angeregt vorbehaltlich Anhang zu weigern ſeye/ dieweil er allein dahin gericht iſt/ daß ſie die Stifft/ Prælaturen vnd Beneficia, vnd der halb jhnen zugehoͤrig Ober- vnd Gerechtigkeiten/ friedlich vnd ruhig brauchen/ genieſſen vnd erhalten moͤgen: welches aber wo ſie ſich dieſes Artickels verzeyhen vnd begeben muͤſſen/ nicht ſeyn koͤnte.
Dann dadurch wuͤrde alßdann geſchloſſen wollen werden/ wann jhr einer von ſeinem Geiſtlichẽ Stand/ vnd der alten Religion abtretten; daß er dannoch der Stifft Prælatur, Beneficia, Adminiſtration, die Jhm als einem Geiſtlichen vorgebuͤhrt/ jetzo vngeachtet/ daß er ſich derſelben ſelbſt entſetzt vnd vnfaͤhig gemacht haͤtte/ nicht deſto weniger genieſſen vnd behalten ſoll moͤgen/ vnd daß ſich die andern Geiſtlichen gegen jhme ſolcher ſeiner Abtrettung halb/ jhrer habenden Obrigkeit vnd Gerechtigkeit/ gar nicht gebrauchen ſolten.
Darauß auch erfolgen wuͤrde/ daß ſie das jenig/ ſo ſie vnder oder bey jhnen zugenieſſen haͤtten/ mit ſchlechtem Fried vnd Ruhe gebrauchen moͤchten/ welches den angezogenen Rechten/ Reichs Ordnungen vnd Abſchieden/ ja auch dem gleich hernachfolgenden Artickel/ anhebend/ es ſollen auch/ ꝛc. geſtracks zu wieder/ vnd zu Erhaltung deß geliebten Friedens gar nicht foͤrderlich were.
Dieweil nun aber billich/ daß die Stifft/ Prælaturn vnd Beneficia, durch die regiert vnd verwaltet werden/ die Layen der Stifftung vnd Stiffter willen/ darzu qualificiert ſeyen/ vnd von ſolchen Stifften/ Prælaturn vnd Beneficien, auch nicht laͤnger vnderhalten/ vnd dabey geduldet werden.
Dann ſo lang ſie dermaſſen qualificiert bleiben/ vnd wo ſie davon abtretten/ vnd anderſt handeln/ dann wie es die Stifftungen vermoͤgen/ vnd das Geiſtl. Recht von jhnen erfordert; daß alßdann den andern Geiſtlichen vnbenommen ſey/ ſich jhrer gebuͤhrenden Obrigkeit vnd Gerechtigkeit/ ſonderlich mit Außſchlieſſung vnnd Abſchaffung gemeldter Perſonen/ auch mit rechtmaͤſſiger Verſehung jhrer Stifft/ Prælatur, vnd Beneficij halb/ zu gebrauchen/ denn einer ſolchen Perſon Verbrechen/ Jhro ſelbſt allein/ vnd nicht der von Jhr beſeſſenen Stifft/ Prælatur oder Beneficien, zu Schaden vnd Nachtheil kaͤme; demnach achten Jh. Koͤn. M. gantz billich ſeyn/ daß zu Erhaltung der Geiſtl. langhergebrachten Ober-vñ Gerechtigkeiten: vmb Verhuͤtung allerley Vnfrieds vnd Weiterung/ die ſonſt in viel Wege darauß erfolgen moͤchten/ der obberuͤhrte Anhang/ wie er begehrt worden/ in dieſen gemeinen Frieden verleibt werde/ ſoll anderſt dieſer Fried den Geiſtlichen auch zu Fried vnd Ruhe/ vnd nicht zu endlicher Verdruͤckung vnd Außrentung dirigirt vnd angericht werden.
Vnd demnach vermahnen Jhr.
Koͤn. M. der Augſpurgiſchen Confeſſion anhaͤngigen Staͤnden/ Raͤth vnd Geſandten gnaͤdiglich/ daß ſie ſolche Einleibung laͤnger nicht wiederfechten/ ſondern als jhren Herꝛn vnd Obern/ in allweg ohnabbruͤchig/ vnd den Staͤnden der alten Religion, fuͤrnemblich aber den Geiſtlichen nothwendig/ guͤtlich bewilligen wollen/ vnd hierin zu Gemuͤth fuͤhren/ daß ſich uͤbel fuͤge/ den Altglaͤubigen vnnd Geiſtlichen ein ſolch beſchwerlich Ding aberhalten wollen/ vngeachtet/ daß die Altglaͤubigen/ mit ſolcher jhrer der Augſpurgiſchen Confeſſion-Verwandten verſchonen/ vñ jhnen kein Maaß noch Ordnũg geben/ wie ſie mit denen/ von jhren eingezogenen Stifften/ Kloͤſter vnd Pfruͤnden/ die in dem Paſſawiſchen Vertrag/ vnder dem Frieden nicht begriffen worden/ vnd mit derſelben Beſitzer oder Verwalter/ auch andern jhren Prædicanten vnd Kirchendienern handeln/ wañ ſich dieſelben ſolcher jhrer Verwaltung vñ Empter vnfaͤhig machen; dann wie jhnen beſchwerlich fallen wuͤrde/ wo die Altglaͤubigen zu verordnen begehrten/ daß ſie dieſelben/ vnangeſehen/ daß ſie von jhrer Confeſſions Religion abfielen/ vnnd darwieder lehrten/ dannoch behalten muͤſten.
Alſo vnnd noch viel beſchwerlicher wuͤrde es auch den Altglaͤubigen vnnd jhren Geiſtl. ſeyn/ dz fuͤr die abgefallenen bey den Stifften/ Prælaturen oder Pfruͤnden/ vñ derſelben Verwaltung bleiben laſſen/ vnd gedulden muͤſten/ ohnangeſehen/ dz ſie jhr Religion vnd Gottesdienſt verachten vnd wiederfechten; darauß nichts andets/ dañ Zanck/ Wiederwillen vnd ſchaͤdliche Weiterung erfolgen moͤchten: welches im Grund nicht ein Weg zu Erhaltung Friedens/ ſondern viel mehr zu Erhaltung vnd mehrerem Vnfrieden/ ſeyn wuͤrde.
Alßdann ferner der Artickel Es ſollen auch/ etc. in ſich haltet/ das Fried- Gebott/ wie es der Augſpurgiſchen Confeſſion Verwandte Staͤnde gegen andern deß H. Reichs Staͤnden halten ſollen/ in ſeinem Eingang/ nach Benennung der Augſpurgiſchen Confeſſion Verwandten Staͤnde/ dieſe Wort geſetzt/ auch ſonſt alle andere Staͤnd/ da iſt Jhrer Koͤnigl. Mayſt. gnaͤdigs bedencken/ daß ſolche Wort/ auch ſonſt alle andere Staͤnd/ außgelaſſen werden/ damit in Krafft derſelben nicht mag geſagt werden/ daß dieſer gemeine Fried nicht allein zwiſchen Jh. Mayſt. vnd der Altglaͤubigen/ auch der Augſpurgiſchen Confesſion Verwandten Staͤnden auffgericht ſeye/ ſondern auch noch zwiſchen allen andern Staͤnden bethaydigt were/ darunder ſich folgends Sacramentirer/ Wiedertaͤuffer vnd andere/ in viel Weg verworffene vnd verbottene Secten/ auch fuͤr befriedet angeben moͤchten/ welches aber nicht ſeyn ſoll/ vnd freylich keines theils Meynung iſt.
Dieweil auch in ſolchem Artickel nicht außdruckentlich geſetzt/ weß ſich der Augſpurgiſchen Confesſion Verwandte Staͤnde gegen der Hochged. Kaͤyſ. vnd Jh. Koͤn. Mayt. halten ſollen/ vnnd aber im ober Artickel/ anfahend/ vnd damit ſolcher Fried/ ꝛc. lautbar außgedruckt wuͤrde/ was die Kaͤyſ vnd Koͤn Mayſt. auch Chur Fuͤrſten/ ꝛc. der alten Religion gegen der Augſpurgiſchen Confesſion Verwandten Staͤnden thun vnd laſſen ſollen/ ſo erfordert Jhr Koͤn. M.
Bedencken auch die Billigkeit/ daß Jh. M. halben/ Jhr auch neben andern Altglaͤubigen meldung beſchehe/ oder in jetzt angezeigtem obgeſetzten Artickel Jh. Mayſt. auch mit gedacht werde.
Vnd nach dem ſolcher Artickel auch zu ende allein mit dieſer Verpœnug/ nemblich alles bey Pœn in dem auffgerichten Land-Frieden beſchloſſen wuͤrde; ſo achtet Jhre Koͤnigliche Majeſtaͤt/ daß daſelbſt auch die Verpœnung alſo geſetzt werde/ alles bey Fuͤrſtlichen Ehren/ wahren Worten/ vnd Pœnen deß Landfriedens.
Oder daß bey dem obberuͤhrten Artickel/ ſo Kaͤyſ. vnd Koͤn. Mayſt. vnd der altglaͤubigen Verſprechung dieſes Frieds halben begreifft/ die Wort bey Kaͤyſerlichen vnd Koͤnigl. Wuͤrden/ Fuͤrſtl. Ehren/ vnnd wahren Worten/ auch außgelaſſen werden/ damit hierin/ die gebuͤhrend Gleichheit gehalten werde.
Die uͤbrigen Artickel laſſen Jh. Koͤn. Mayſt. Jhr gnaͤdiglich gefallen/ biß auff den Verſicul, anfahend/ wo aber die Kaͤyſ. vnd Koͤnigl. Mayſt. etc. welchen Artickel Jh. Koͤnigl. Mayſt. Vnderthanen/ von wegen allerley ſonderbaren Freyheiten vnnd Herkommen/ Jhrer Mayſt. vnderſchiedlicher Land Vnderthanen nicht bewilligen koͤndten/ ſondern ſehen fuͤr beſſer an/ daß derſelb gar außgelaſſen werde.
Belangend/ daß dieſer Fried/ laut deß Artickels/ vnd nach dem ein Vergleichung/ etc. biß zu endlicher Vergleichung der ſtrittigen Religion wehren ſoll/ daran ſeyn Jh. Koͤnigl. Mayſt. an ſtatt der Kaͤyſ. Mayſt. vnd fuͤr ſich ſelbſt/ gnaͤdiglich wol zu frieden; vnnd achten ſolche Meynung mit dieſes Artickels Worten/ biß auff den Verſicul, wo dann ſolche Vergleichung/ etc. der Gebuͤhr vnd Billigkeit nach/ gnugſamb vnd klar geſetzt ſeyn.
Aber die Wort/ wo dann ſolche Vergleichung/ vnnd andere darauß folgende Worte achten Jhr. Koͤnigl. Mayſt. auß zulaſſen; in Betrachtung daß dieſelben zu keiner Vergleichung in der Religion, ſondern einem oder dem andern Theil/ oder etlichen zaͤnckiſchen vnd friedhaͤſſigen Staͤnden von beyden Theilen/ allein zu mehrer Halßſtarꝛigkeit/ vnd zu Erhaltung der an Seel/ Leib vnd Gut ſchaͤdlichen Trennung/ vnd Spaltung dienſtlich ſeyn wuͤrde/ vnd darzu Vrſach geben moͤchten/ daß ſie ſich vmb ſo viel deſto weniger durch Colloquia, National-Verſamblung/ oder auch durch den Weg eines General Concilij weiſen laſſen wuͤrden.
Alßdann auch wiſſentlich/ daß in vielen Frey- vnd Reichs Staͤtten/ die berde Religionen, nemblich vnſer alte Catholiſche Religion, vnd der Augſpurgiſchen Confeſſion Verwandten Religion etlich Jahr her im Gang vnd Gebrauch geweſen/ vnd noch/ ſo bedencken Jhr. Koͤnigl. Mayſt. nutz vnd nothwendig ſeyn/ daß jhrenthalben auch in dieſem gemeinen Fried/ ſolche Verordnung beſchehe/ daß hinfuͤhro/ wie bißher Geiſtlich vnd Weltlichs Stands Perſonen in ſolchen Frey- vnd Reichs Staͤtten/ neben einander friedlich vnd ruhig bleiben vnd wohnen/ vnd kein Theil deß andern Theils Religion, Kirchen Gebraͤuch vnd Ceremonien abzuthun/ oder zu verdrucken vnderſtehen ſolle; alles bey Pœn deß Landfriedens.
Solches wuͤrde Jh. Koͤnigl. Mayſt. erachtens nicht allein von wegen Erhaltung alles Buͤrgerlichen/ ruhigen vnnd friedlichen Weſens; rathſamb vnd thuͤnlich/ ſondern auch nach geſtalt der Buͤrgerſchafft vnd Einwohner der Frey- vnd Reichs Staͤtt/ billich vnd gleichmaͤſſig ſeyn: in Betrachtung/ daß die Buͤrgerſchafft in den Frey- vnd Reichs Staͤtten alle zugleich/ vnd ohne Mittel/ den Roͤm.
Kaͤyſern vnd Koͤnigen/ vnd dem Heil. Reich/ ſo wohl als andere mehrere Staͤnd vnderworffen; vnnd ſo nun andere Reichs Staͤnde die alte Religion oder Augſpurgiſche Confesſion zu halten frey ſeyn wollen/ ſo mag ſolches den Buͤrgern der Frey- vnd Reichs Staͤtt auch nicht wohl verſagt werden: vnnd wuͤrde nicht wenig beſchwerlich ſeyn/ daß der weniger Theil in einiger Frey- oder Reichsſtatt ſich durch der mehrern Theils Stimmẽ im Rath oder Gemein/ von ſeiner jetzo habenden alten Religion vnd Kirchen Gebraͤuchen/ zu der Augſpurgiſchen Confesſion, oder herwiederumb von ſolcher Conſesſion vnd jhren Kirchen- Gebraͤuchen/ zu der alten Religion tringen muͤſte laſſen/ dieweil doch Gleich uͤber ſeines Gleichen keinen Gewalt hat/ ſonderlich in ſolchen hohen wichtigen Sachen deß Glaubens vnd der Religion:
vnd wo die Buͤrgerſchafften gar/ oder zum theil der Religion halb/ einiger Obrigkeit folgen/ vnd ſich weiſen ſollen laſſen/ daß ſie niemand anderm billiger folgen ſollen/ als jhrer rechten ordentlichen Obrigkeit/ der obgedachten Kaͤyſerl. Mayſt. welche hievor auch auß bewegenden Vrſachen/ bey etlichen Staͤnden/ obbemeldte beyde Religionen neben einander halten zu laſſen/ bewilliget vnd zugelaſſen/ welches auch nachmahls ohne Beſchwerung vnd Zerꝛuͤttung Frieden vnd Eynigkeit vnder den Buͤrgerſchafften nicht anderſt angeſtellt werden mag.
Das alles wollen Jhr. Koͤnigl. Mayſt. den Chur Fuͤrſtlichen Raͤthen/ erſcheinenden Fuͤrſten vnnd Staͤnden/ vnd der Abweſenden Geſandten Raͤthe vnd Bottſchafften zu Erinnerung Jhres gnaͤdigen Willen vnd Gemuͤths/ vnd von wegen fruchtbarer Auffrichtung/ vnd Erhaltung deß gemeinen beſtaͤndigen Friedens/ ohnangezeigt nicht laſſen/ vnd ſeynd derſelben mit aller Freundſchafft vnd Gnaden wohl geneigt/ etc.
Zu verwundern/ daß Koͤnig Ferdinand ſo gar gelind gangen/ vnd eben deſſen beſchwerte ſich der Bapſt/ dann Carolus war ſo fern lebendig Tod/ vnd in Teutſchland nicht mehr zu achten/ nach dem Er auß Jnßbruck fluͤchtig/ vnd von Metz ſiegloß abgezogen.
Zu mahl auch Jedermann ſich der Sonnen Auffgang erfrewet/ vnd ſolte es nur der tirelierende Lerch ſeyn; aber wenig die Sonn anbeten/ wann ſie hinder den Berg gehet/ vnd ſich verbergen thut.
Carolus hatte gelernet/ was Teutſchland vor Macht koͤndte auff bringen/ wann es nur ein Haupt haͤtte; wol wiſſend/ daß der Staͤnde Trennung Jhm den Sieg entgegen getragen/ darumb er auch die zween gefangene Loͤwen nicht konte ohn ſonderliche Gefahr ledig laſſen.
So hoͤrt Er ſein Bruder/ den Koͤnig Ferdinand wol gehen/ wie leiſe Er/ auff ſammete Pantoffeln getretten.
Koͤnig Ferdinand hatte zwar den Bohemen eines angemacht/ mehr mit Gluͤck/ dann auß Tugend/ vnd beſorglich ſich bey einen angeerbten/ vnd erſt uͤberꝛauſchten Koͤnigreich eines Auffſtands/ ſo wolt gantz Hungarn ſtuͤcksweiß dahin fahren/ vnd die Oeſterꝛeichiſche Laͤnder nach ſich ziehen/ darumb gedachte Er Freunde zu machen/ die Jhm in Noͤthen auſſer allem Zweiffel ſolten beyſpringen/ wann nur das einige wegen der Religion ſie nicht abwendig machte.
Vnd eben deßwegen hatte er den Roͤmiſ. Stuhl zu foͤrchten.
Doch wuͤrde ein Geiſtlicher/ der ſo viel Ablaß predigen laſſen/ auch den guten Vorſatz erwegen/ vnd die ſchaͤrpffe ſincken laſſen/ wann die Noth einen rauhen Weg zeigt/ vnd durch viel Kruͤmbden zu dem Zweck geleitet.
Vnd galte hie nicht viel/ was ein Bruder dem andern thun ſolte; weil Ferdinand alles trewlich bißher vernichtet/ auſſerhalb der Colluſion mit den Proteſtirenden/ damit die Kaͤyſerliche Hoheit nicht in dem Hauß Burgund hafften bliebe/ ſondern dem Ertz-Hertzogthumb Oeſterꝛeich gewiedmet wuͤrde.
Der zehende Diſcurß.
Conſtitution deß Religion-Friedens/ Gravamina wegen deß Reichs- Hoff Raths.
Von deſſen Vrſprung vnd Stifftung: auch von dem Fuͤrſten Recht.
ALs man nun zu Augſpurg wegen deß Geiſtlichen Vorbehalts ſich nicht vergleichen koͤnnen/ wie viel auch Erinnerungen/ Erklaͤrungen/ vnd ſchrifftwechſelens jmmer geſchehen/ vnd beyde Partheyen auff den extremis beharꝛeten/ ob ſchon Koͤnig Ferdinand allein euſſerſten Fleiß angewendet/ ein Mittel zu treffen/ damit beyderley zu frieden ſeyn koͤnten/ iſt endlich dieſer Schluß vnd Abſchied erfolgt:
Wir Ferdinand/ etc.
Dieweil auff allen vor dreiſſig vnd mehr Jahren gehaltenen Reichs Taͤgen/ vnd etlichen mehr Particular- Verſamblungen/ von einem gemeinen beharꝛlichen vnd beſtaͤndigen Frieden zwiſchen deß Heil.
Reichs Staͤnden/ der ſtrittigen Religion halben/ auffzurichten/ vielfaͤltig gehandelt/ gerathſchlagt/ vnd etliche mahl Friedſtaͤnde auffgerichtet worden/ welche aber zu Erhaltung deß Friedens niemahls genugſamb geweſen/ ſondern deren vnangeſehen die Staͤnde deß Reichs fuͤr vnd fuͤr in wiedern Willen vnd Mißvertrawen gegen einander ſtehen blieben/ darauß nicht geringer Vnrath ſein Vrſprung erlangt.
Woher dann in waͤhrender Spaltung der Religion ein ergaͤntzte Tractation vnd Handlung deß Friedens in beyder der Religion, vnd Prophan- oder weltlichen Sachen nicht vorgenommen wird/ vnd in alle Wege dieſer Artickel dahin gearbeitet vnd vergliechen/ damit beyderſeits Religionen hernach zu vermelden/ wiſſen moͤchten/ was einer ſich zu dem andern endlich zu verſehen/ daß die Staͤnd vnd Vnderthanen ſich beſtaͤndiger vnd gewiſſer Sicherheit nicht zu getroͤſten/ ſondern fuͤr vnd fuͤr ein jeder in vntraͤglicher Gefahr zweiffentlich ſtehen muͤſt.
Solche nachdenckliche Vnſicherheit auffzuheben/ der Staͤnden vnd Vnderthanen Gemuͤther wiederumb in Ruhe vnnd Vertrawen gegen einander zu ſtellen/ die Teutſche Nation, vnſer geliebtts Vatterland/ fuͤr endlicher Zertrennung vnd Vndergang zu verhuͤten/ haben Wir Vns mit der Chur-Fuͤrſten Raͤthen vnd Geordneten/ erſcheinenden Fuͤrſten vnd Staͤnden/ der Abweſenden Bottſchafften vnd Geſandten/ vnd ſie hinwiederumb ſich mit Vns vereinigt vnd vergliechen.
Setzen demnach/ ordnen/ wollen vnd gebiethen/ daß hinfuͤhro niemands/ was Wuͤrden/ Stands oder Weſens der ſey/ vmb keinerley Vrſachen willen/ wie die Namen haben moͤchten/ auch in was geſuchtem Schein das geſchehe/ den andern befehden/ bekriegen/ berauben/ fahen/ uͤberziehen/ belaͤgern/ auch darzu fuͤr ſich ſelbſt/ oder jemands andern von ſeinet wegen nicht dienen/ noch einig Schloß/ Statt/ Marck/ Befeſtigung/ Doͤrffer/ Hoͤfe/ vnd Weyler/ abſteigen/ oder ohn deß andern Willen/ mit gewaltiger That frevendlich einnehmen/ oder gefaͤhrlich mit Brand/ oder in andere Wege beſchaͤdigen/ noch jemands ſolchen Thaͤtern/ Rath/ Huͤlff/ vnd in kein andere weiß Beyſtand oder Vorſchub thun/ auch ſie wiſſentlich vnd gefaͤhrlich nicht beherbergen/ behauſen/ aͤtzen/ traͤncken/ enthalten oder gedulden/ ſondern ein jeder den andern mit rechter Freundſchafft vnd Chriſtlicher Lieb meynen/ auch kein Stand noch Glied deß Heiligen Reichs dem andern/ ſo an gebuͤhrenden Orthen Recht leyden mag/ den freyen Zugang der Proviant, Nahrung/ Gewerb/ Renth/ Guͤlt vnd Einkommen abſtricken noch auffhalten/ ſondern in alle wege die Kaͤyſerl. Mayſt. vnd Wir/ alle Staͤnde/ vnd hinwiederumb die Staͤnde/ die Kaͤyſ. Mayſt. Vns/ auch ein Stand den andern/ bey dieſen nachfolgenden Religions, auch gemeinen Conſtitutiones deß auffgerichten Landfriedens alles Jnhalts bleiben laſſen ſollen.
Vnd damit ſolcher Fried/ auch der Religion halben/ wie auß hiebevor bemeldten vnd angezogenen Vrſachen/ die hohe Notturfft deß Heil.
Reichs Teutſcher Nation erfordert/ deſto beſtaͤndiger zwiſchen der Roͤm. Kaͤyſerl. Mayſt. Vns/ auch Chur-Fuͤrſten vnd Staͤnden deß H. Reichs Teutſcher Nation, angeſtellt vnd erhalten werden moͤchten:
So ſollen die Kaͤyſerl. Mayſt. Wir/ auch Chur- Fuͤrſten/ Fuͤrſten vnd Staͤnde deß Heil.
Reichs keinen Stand deß Reichs/ von wegen der Augſpurgiſchen Confeſſion, vnd derſelbigen Lehr/ Religion vnd Glaubens halben/ mit der That/ gewaltiger weiß uͤberziehen/ beſchaͤdigen/ vergewaltigẽ/ oder in andere weg wider ſein Conſcientz, Wiſſen vnd Willen/ von dieſer Angſpurgiſchen Confesſions Religion, Glauben/ Kirchen Gebraͤuchen/ Ordnungen vnd Ceremonien, ſo Sie auffgericht/ oder nochmals auffrichten moͤchten/ in jhren Fuͤrſtenthuͤmben/ Landen vnd Herꝛſchafften/ tringen, oder durch Mandat/ oder in einiger anderer Geſtalt/ beſchweren oder verachten/ ſondern bey ſolcher Religion, Glauben/ Kirchen Gebraͤuchen/ Ordnungen vnd Ceremonien, auch jhren Haab/ Guͤtern/ liegend vnd fahrende/ Land/ Leuten/ Herꝛſchafften/ Obrigkeiten/ Herꝛlichkeiten vnd Gerechtigkeiten/ ruhiglich vnd friedlich bleiben laſſen:
Vnd ſoll die ſtrittige Religion nicht anderſt/ dann durch Chriſtliche/ freundliche/ friedliche Mittel vnd Wege/ zu einhelligem Chriſtlichem Verſtand vnd Vergleichung gebracht werden/ alles bey Kaͤyſerlichen vnd Koͤniglichen Wuͤrden/ Fuͤrſtlichen Ehren/ wahren Worten/ vnd Pœn deß Landfriedens/ etc.
Dagegen ſollen die Staͤnde/ ſo der Augſpurgiſchen Confeſſion verwandt/ die Roͤm. Kaͤyſ. Mayſt. Vns/ vnd Churfuͤrſten/ Fuͤrſten/ vnd andere deß H. Reichs Staͤnde der alten Religion anhaͤngig/ Geiſtliche oder Weltliche/ ſampt vnd mit Jhren Capitteln/ vnd andern geiſtlichs Stands/ auch vngeacht/ ob vnd wohin Sie Jhre Reſidentzen verꝛuͤckt oder gewendet haͤtten/ (doch daß es mit Beſtellung der Miniſterien gehalten werde/ wie hierinnen davon ein ſonderlicher Artickel geſetzt) gleicher geſtalt bey Jhrer Religion, Glauben/ Kirchen Gebraͤuchen/ Ordnungen vnd Ceremonien, auch Jhren Haab/ Guͤtern/ liegend vnd fahrend/ Landen/ Leuten/ Herꝛſchafften/ Obrigkeiten/ Herꝛligkeiten vnd Gerechtigkeiten/ Reathen/ Zinſen/ Zehenden/ vnbeſchwert/ etc. bleiben/ vnd Sie derſelbigen friedlich ruhiglich gebrauchen/ genieſſen/ vnweygerlich folgen laſſen/ vnd getrewlichen darzu verholffen ſeyn/ auch mit der That/ oder ſonſt in Vngutem gegen denſelbigen nichts vornehmen/ ſondern in alle Wege/ nach laut vnd Außweiſung deß H. Reichs Rechten/ Ordnungen/ Abſchieden/ vnd auffgerichtem Landfrieden/ jeder ſich gegen dem andern an gebührenden ordentlichen Rechten begnuͤgen laſſen/ alles bey Fuͤrſtlichen Ehren/ wahren Worten/ vnd Vermeydung der Pœn, in dem auffgerichten Landsfrieden begriffen.
Doch ſollen alle andere/ ſo obgemeldten/ beyden Religionen nicht anhaͤngig/ in dieſem Frieden nicht gemeint/ ſondern gaͤntzlich außgeſchloſſen ſeyn.
Vnd nachdem bey Vergleichung dieſes Friedens Streit vorgefallen/ wo der Geiſtlichen einer oder mehr/ von der alten Religion abtretten wuͤrden/ wie es der von Jhnen biß dahin beſeſſenen/ vnd eingehabten Ertz Biſthumb/ Biſthumb/ Prælaturen vnd Beneficien halben/ gehalten werden ſoll/ welcher ſich aber beyder Religionen Staͤnde nicht haben vergleichen koͤnnen:
Demnach haben Wir in Krafft hochgedachter Roͤm. Kaͤyſerl. Mayſt. Vns gegebenen Vollmacht/ vnd Heimbſtellung erklaͤrt vnd geſetzt/ thun auch ſolches hiemit wiſſentlich/ alſo/ wo ein Ertz Biſchoff/ Biſchoff/ Prælat, oder ein anderer Geiſtliches Stands/ von Vnſer alten Religion abtrettẽ wuͤrde/ dz derſelbig ſein Ertz Biſthumb/ Biſthumb/ Prælatur, vnd andere Beneficia, auch damit alle Frucht vnd Einkommen/ ſo er davon gehabt/ alſobald/ ohne einige Wiederung vnd Verzug/ jedoch ſeinen Ehren ohnnachtheilig/ verlaſſen/ auch den Capitteln/ vnd denen es von gemeinen Rechten oder der Kirchen vnd Stifft Gewonheiten/ zugehoͤrt/ ein Perſon der alten Religion verwandt/ zu wehlen vnd zu ordnen zugelaſſen ſeyn/ welche auch ſampt der Geiſtlichen Capitteln vnd andern Kirchen/ beyder Kirchen vnd Stifft Fundationen, Election, Præſentation, Confirmation, alten Herkommen/ Gerechtigkeiten vnd Guͤtern/ liegend vnd fahrend/ vnverhindert vnd friedlich gelaſſen werden ſollen/ jedoch kuͤnfftiger/ Chriſtlicher/ freundlicher vnd endlicher Vergleichung der Religion vnvergreifflich.
Dieweil aber etliche Staͤnde/ vnd derſelbigen Vorfahren/ etliche Stifft/ Kloͤſter vnd andere Geiſtliche Guͤter eingezogen/ vnnd dieſelbigen zu Kirchen/ Schulen/ milden vnd andern Sachen angewendet/ ſo ſollen auch ſolche eingezogene Guͤter/ welche den jenigen/ ſo dem Reich/ vnmittelbar vnderworffen/ vnd Reichs Staͤnde ſeynd/ nicht zugehoͤren/ vnd deren Poſſeſſion die Geiſtlichen zur Zeit deß Paſſawiſchen Vertrags oder ſeithero nicht gehabt/ in dieſem Frieden- Stand mit begriffen/ vnnd bey der Verordnung/ wie es ein jeder Stand mit obberuͤhrten eingezogenen/ vnnd allbereit verwendeten Guͤtern gemacht/ gelaſſen werden/ vnnd dieſelbige Staͤnde derenthalben weder inn- noch auſſerhalb Rechtens/ zu Erhaltung eines beſtaͤndigen Friedens/ nicht beſprochen/ noch angefochten werden.
Derohalben befehlen vnd gebiethen Wir hiemit/ vnd in Krafft dieſes Abſchieds den Kaͤyſ. Mayſt. Cammer Richtern vnd Beyſitzern/ daß ſie dieſer angezogener vnd verwendeter Guͤter halben/ kein Citation, Mandat, vnd Proceß erkennen vnd decernieren ſollen.
Damit auch obberuͤhrte beyderſeits Religions-Verwandten/ ſo viel mehr in beſtaͤndigem Frieden vnd guter Zuverſicht/ mit vnnd bey einander ſitzen vnd bleiben moͤgen/ ſo viel die Geiſtliche Iuriſdiction (doch den Geiſtlichen/ Churfuͤrſten/ Fuͤrſten vnd Staͤnden/ Collegien, Cloͤſtern vnd Ordens Leuthen an jhren Renthen Guͤlten/ Zinß vnd Zehnden/ weltlichen Lehenſchafften/ auch andern Rechten vnd Gerechtigkeiten/ wie obſteht/ vnvergriffen) wider der Augſpurgiſchen Confeſſion Religion, Glauben/ Beſtellung/ vnd Miniſterien, Kirchen Gebraͤuchen/ Ordnungen vnd Ceremonien, ſo ſie auffgericht/ oder auffrichten moͤchten/ biß zu endlicher Vergleichung der Religion nicht exercirt, gebraucht oder geuͤbt werden/ ſondern derſelbigen Religion, Glauben/ Kirchen Gebraͤuch/ Ordnungen/ Ceremonien, vnd Beſtellung der Miniſterien, wie hiebevor nachfolgends ein beſonder Artickel geſetzt/ jhren Gang gelaſſen/ vnd kein Hindernuß oder Eintrag dardurch beſchehen/ vnd alſo hierauff/ wie obgemeldt/ biß zu endlicher Chriſtlicher Vergleichung der Religion, die Geiſtliche Iuriſdiction ruhen/ eingeſtellt vnd ſuſpendirt ſeyn vnd bleiben.
Aber in andern Sachen vnd Faͤllen der Augſpurgiſchen Confeſſion, Religion, Glauben/ Kirchen Gebraͤuchen/ Ordnungen vnd Ceremonien, vnd Beſtellung der Miniſterien nicht anlangend/ ſoll vnd mag die Geiſtliche Iuriſdiction durch die Ertz Biſchoffe/ Biſchoffe/ vnd andere Prælaten, die deren Exercitium an einem jeden Orth hergebracht/ vnd ſie in deren Vbung/ Gebrauch vnd Poſieſſion ſeynd/ hinfuͤr wie bißher vnverhindert exercieret, geübet vnd gebraucht werden.
Als auch den Staͤnden der alten Religion verwand/ alle Jhre zuſtaͤndige Rent/ Guͤlt/ Zinß vnd Zehenden/ wie oblaut/ folgen ſollen; ſo ſoll doch einem jeden/ vnder dem die Renth/ Zinß/ Guͤlt/ Zehenden/ oder Guͤter gelegen; an denſelbigen Guͤtern/ ſein weltliche Obrigkeit/ Recht vnd Gerechtigkeit/ ſo er von anfang dieſes Streits in der Religion daran gehabt/ vnd im Brauch geweſen/ fuͤrbehalten/ vnd dadurch denſelbigen nichts benommen ſeyn; vnd ſollen dannoch von ſolchem obgenandten Guͤtern die notthuͤrfftige Miniſteria der Kirchen/ Pfarꝛen vnd Schulen/ auch die Allmoſen vnd Hoſpitalia die ſie vormahls beſtellt/ vñ zu beſtellen ſchuldig/ von ſolchen obgemeldten Guͤtern/ wie ſolche Miniſteria der Kirchen vnd Schulen vormahls beſtellt/ auch nochmahls beſtellt vnd verſehen werden/ vngeacht wz Religion die ſeynd.
Vnd ob ſolcher Beſtellung halben Zwietracht vnd Mißverſtand vorfielen/ ſo ſollen ſich die Partheyen etlicher Scheyds- Perſonen (deren jeder Theil eine oder zwo zu benennen; vnd daß ſich dieſelbigen nicht vergleichen koͤnten/ einen vnpartheyiſchen Obmann zu erwehlen/ der nach mals mit jhnen denn zuſetzen/ die Sach zu entſcheyden) vergleichen/ die nach ſummariſcher Verhoͤrung beyder Theil/ in ſechs Monaten erkennen/ was vnd wie viel zu Vnderhaltung obgemeldter Miniſterien vnd Stuͤck/ gegeben werden ſoll; doch daß die jenigen/ ſo der Vnderhaltung halben der Miniſterien angefochten werden/ ehe vnd dann dieſer guͤtlicher Außtrag oder Beſcheyd der Endſchieds- Perſonen/ vnd auff den Fall/ ob mans/ erfolgt/ deß Jhren/ ſo ſie in Poſſeſſion ſind/ nicht entſetzt/ oder auch arꝛeſtiert/ noch auffgehalten werden.
Deſto weniger aber nicht/ ſo ſollen doch mitlerweil die jenigen/ ſo/ wie obgemeldt/ denen der Renthen Guͤlte/ Zinß/ Zehenden/ vnd Guͤter/ davon von alters hero die Miniſteria der/ Kirchen verſehen worden/ vnd die ſolch onus auff Jhnen gehabt/ zu ſtehen/ biß zu Außtrag der Sachen/ was ſie von alters hero ſolchen Miniſterien gegeben haben/ auch ferner entrichten.
Es ſoll auch keine Stand den andern/ noch deſſelben Vnderthanen zu ſeiner Religion tringen/ abepracticiren, oder wieder Jhre Obrigkeit in Pflicht vnd Schirm nehmen/ noch verthaͤdigen/ in keine Wege/ vnd ſoll hiemit den jenigen/ ſo hiebevor von alters Schutz vnd Schirm Herꝛn anzunehmen gehabt/ hiedurch nichts benommen/ vnd dieſelbige nicht gemeinet ſeyn.
Wo aber Vnſere/ auch der Churfuͤrſten/ Fuͤrſten vnd Staͤnden Vnderthanen der alten Religion, oder Augſpurgiſchen Confesſion anhaͤngig/ von ſolcher Jhrer Religion wegen/ auß Vnſern/ auch der Churfuͤrſten/ Fuͤrſten vnd Staͤnden deß Heil.
Reichs Landen/ Fuͤrſtenthuͤmben/ Staͤtten oder Flecken/ mit Jhren Weib vnd Kindern/ an andere Orth ziehen/ vnd ſich nieder thun wolten; denen ſoll ſolcher Ab- vnd Zuzug/ nach Verkauffung Jhrer Haab vnd Guͤter/ gegen zimblichen billigem Abtrag der Leibeygenſchafft vnd Nachſtewr/ wie es eines jeden Orts von alters her uͤblich herbracht vnd gehalten worden iſt/ vnverhindert menniglichs/ zugelaſſen vnd bewilligt/ auch an Jhren Ehren vnnd Pflichten allerdings vnentgolten ſeynd.
Doch ſoll den Obrigkeiten an Jhren Gerechtigkeiten/ vnd herkommender Leibeygenhalben/ dieſelbigen ledig zu zehlen/ oder nicht/ hiedurch nichts abgebrochen oder benommen ſeyn.
Vnd nachdem in Vergleichung der Religion vnd Glaubens Sachen durch ziembliche vnd gebuͤhrliche Wege geſucht werden ſoll/ vnd aber ohne beſtaͤndigen Frieden zu Chriſtlicher/ freundlicher Vergleichung der Religion nicht wohl zu kommen; So haben Wir auch der Churfuͤrſten Raͤth/ an ſtatt der Churfuͤrſten/ erſcheinende Fuͤrſten/ Staͤnde/ vnd der Abweſenden Bottſchafften vnd Geſandten/ Geiſtlich vnd Weltliche/ dieſen Fried Stand/ von geliebtes Friedens wegen/ das hochſchaͤdlich Mißvertrawen im Reich auffzuheben/ vnd dieſe loͤbliche Nation vor endlichem vorſtehendem Vndergang zu verhuͤten/ vnd damit man deſto ehe zu Chriſtlicher freundlicher vnd endlicher Vergleichung der ſpaltigen Religion kommen moͤge/ bewilliget/ ſolchen Frieden in allen obgeſchriebenen Artickeln/ biß zu Chriſtlicher/ freundlicher vnd endlicher Vergleichung der Religion, vnd Glaubens Sachen/ ſtaͤtt/ feſt/ vnd vnverbruͤchlich zu halten/ vnd demſelben trewlich nachzukommen.
Wo dann ſolche Vergleichung durch die Wege deß General Concilij, National Verſamblung/ Colloquien, oder Reichs Handlungen nicht erfolgen wuͤrde/ ſoll alßdann nichts deſto weniger dieſer Friedſtand in allen oberzehlten Puncten vnd Artickeln bey Kraͤfften/ biß zu endlicher Vergleichung der Religion vnd Glaubens Sachen/ ſtehen vnd bleiben; vnd ſoll alſo hie mit obberuͤhrter Geſtalt/ vnd ſonſt in alle andere Wege/ ein beſtaͤndiger/ beharꝛlicher/ vnbedingter/ fuͤr vnſer ewigwaͤhrender Frieden auffgericht vnd beſchloſſen ſeyn vnd bleiben.
Vnd in ſolchem Frieden ſollen die freye Ritterſchafft/ welche ohne Mittel der Kaͤyſerl. Mayſt. vnd Vns vnderworffen/ auch begriffen ſeyn/ alſo vnd dergeſtalt/ daß Sie obbemeldter beyder Religion halben/ auch von niemand vergewaltigt/ betraͤngt noch beſchwert ſollen werden.
Nach dem aber in vielen Frey- vnd Reichs Staͤtten die beyde Religionen, nemblich vnſer alte Religion, vnd der Augſpurgiſchen Confeſſion Verwandten Religion, ein Zeit hero im Gang vnd Gebrauch geweſen/ ſo ſollen die hinfuͤhro auch alſo bleiben/ vnd in ſolchen Staͤtten gehalten werden/ auch derſelben Frey- vnd Reichs Staͤtt Buͤrger/ vnd andere Jnwohner geiſtlichs vnd weltlichs Stands/ friedlich vnd ruhig/ bey vnd neben einander wohnen/ vnd kein Theil deß andern Religion, Kirchen Gebraͤuche oder Ceremonien abzuthun/ oder jhn davon zu tringen/ vnderſtehen/ ſondern jeder Theil den andern/ laut dieſes Friedens/ bey ſolcher ſeiner Religion.
Glauben/ Kirchen Gebraͤuchen/ Ordnungen/ vnd Ceremonien, auch ſeinen Haab vnd Guͤtern/ vnd allen andern/ wie oben bey der Religion Reichs Staͤnd halben verordnet vnd geſetzt worden/ ruhiglich vnd friedlich bleiben laſſen.
Vnd ſoll alles/ dzin hievorigen Reichs Abſchieden/ Ordnungẽ/ oder ſonſt begriffen vnd verſehẽ/ ſo dieſem Fried Stand in allem ſeinem Begriff/ Artickeln vñ Puncten zu wieder ſeyn oder verſtanden werden moͤchte/ demſelbigen nichts/ benehmen/ derogieren, noch abbrechen; auch dagegen keine declaration, oder etwas anders/ ſo denſelbigen verhindern/ oder veraͤndern moͤcht/ nicht gegeben/ erlangt/ oder angenommen würde/ dannoch von Vnwuͤrden vnd Vnkraͤfften ſeyn/ vnd darauff weder in-noch auſſer Rechtens/ nichts gehandelt oder geſprochen werden.
Solches vnd jedes/ ſo obbeſchrieben/ vnd in einem jeden Artickel nahmhafftig gemacht/ vnd die Kaͤyſ. Mayſt. vnd Vns anruͤhret/ ſollen vnd wollen Jhre Liebd. vnd Kaͤyſ. Mayſt. vnd Wir/ bey Jhren Kaͤyſerlichen vnd Vnſern Koͤniglichen Wuͤrden vnd Worten/ fuͤr Vns vnd Vnſere Nachkommen/ ſtaͤtt/ feſt/ vnverbruͤchlich vnd auffrichtig halten vnd vollnziehen/ dem ſtracks vnd vnweygerlich nachkommen vnd geleben/ vnd daruͤber jetzo oder kuͤnfftiglich/ weder auß Vollkommenheit/ oder vnder einigem andern Schein/ wie der Nahmen haben moͤcht/ nicht vornehmen/ handeln oder außgehen laſſen/ noch jemand anders von Jhrer Liebden vnd Kaͤyſ. Mayſt. vnd vnſertwegen zu thun geſtatten.
Vnd Wir/ die verordnete der Churfuͤrſten Raͤthe/ an ſtatt Jhrer Churfuͤrſtlichen Gnaden/ auch fuͤr Jhre Nachkommen vnd Erben; Wir die erſcheinende Fuͤrſten/ Prælaten, Graffen vnd Herꝛn/ vnd deß H. Reichs Frey- vnd Reichs Staͤtten/ Geſandte/ Bottſchafften vnd Gewalthaber/ an ſtatt vnd von wegen vnſerer Herꝛſchafften vnd Obern/ auch fuͤr Jhre Nachkommen vnd Erben/ willigen vnd verſprechen bey Fuͤrſtlichen Ehren vnd Wuͤrden/ in rechten guten Trewen/ vnd im Wort der Warheit/ auch bey Trewen vnd Glauben/ ſo viel ein jeden betrifft/ oder betreffen mag/ wie allenthalben obſtehet/ ſtaͤtt feſt/ auffrichtig vnd vnverbruͤchlich zu halten/ vnd dem getrewlich/ vnd vnweygerlich nachzukommen vnd zu leben/ etc.
Ferner verpflichten vnd verbinden Wir Vns zu allen Theilen/ daß die Kaͤyſerl. Mayſt.
Wir vnd kein Stand den andern/ mit was geſuchtem Schein das geſchehen moͤchte/ mit der That/ oder ſonſt einiger Geſtalt/ heimblich oder offentlich/ durch Vns ſelbſt oder andere/ von vnſert wegen beſchweren/ uͤber ziehen/ vergewaltigen/ bekriegen/ dringen/ beleydigen oder betruͤben ſollen oder wollen; vnd ſo auch einig Theil oder Stand wider ſolchen auffgerichten Frieden/ den andern/ als doch nicht ſeyn ſoll/ jetzt oder kuͤnfftig/ mit thaͤtlicher Handlung/ die geſchehe heimblich oder offentlich/ vergewaͤltigen/ oder betraͤngen wuͤrde/ daß die Kaͤyſerl. Mayſt.
Wir/ vnd Sie/ auch Vnſere vnd Jhre Nachkommen vnd Erben alßdann nicht allein den Vergewaͤltigern/ oder ſo thaͤtliche Handlung vorgenommen oder vornehme/ keinen Rath/ Huͤlff oder Beyſtand leyſten/ ſondern auch dem andern Theil oder Stand/ ſo wieder dieſen Frieden vergewaltigt/ uͤberzogen/ oder bekrieget wuͤrde/ wieder den Vergewaͤltiger/ oder der ſich thaͤtlicher Handlung vndernimbt/ Huͤlff vñ Beyſtand leyſten ſollen vnd wollen; alles getrewlich/ vnd ohngefaͤhrlich/ etc.
Wir befehlen vnd gebiethen auch hiemit/ vnnd in Krafft dieſes Vnſers Reichs Abſchieds/ dem Kaͤyſerlichen Cammerꝛichter vnd Beyſitzern/ daß ſie ſich dieſem Fried Stand gemaͤß halten vnd erzeygen/ auch den anruffenden Partheyen darauff/ vngeacht/ welcher obgemeldten Religion die ſeyen/ gebührliche vnd notthuͤrfftige Huͤlff deß Rechtens mittheilen/ vnd wieder ſolches alles kein Citation, Mandat vnd Proceß erkennen vnd decernieren ſolle.
Als nun dem gemeinen Weſen nicht beſſer koͤnnen geholffen werden/ vnd Koͤnig Ferdinand ſich euſſerſtens Thuns bemuͤhet/ alle Staͤnde zur genuͤge in Wohlſtand vnd Sicherheit zu ſetzen/ dem nach dem Gewiſſen/ vnd der Vbung deß Glaubens verſichert/ war noch uͤbrig/ daß man auch wegen etlicher Beſchwerligkeiten/ ſo die Proteſtirenden wieder den Reichs Hoff Rath zu haben vermeynten/ Handlung pflegte/ zumahl anfangs/ bey Stillſtand der Waffen/ vnd erſten Handlung ſolches biß auff den nechſten Reichs Tag außgeſetzt/ vnd hoͤchlich verſprochen worden.
Vnd war das General-Gravamen uͤber Jhrer Mayſt. Hoff Rath/ ſo deß H. Reichs/ vnnd der Staͤnd gemeine Sachen zu berathſchlagen/ vnd zu erledigen hatten.
Woher aber der Hoff Rath komme/ iſt zu wiſſen/ daß nicht allein die Hiſtorien/ ſondern auch die Reichs-Acta, Archiven vnd Abſchied/ wie auch die vhralte beſtaͤndige Obſervantz glaubhafft/ vnd nach aller Notthurfft auß bezeugen/ daß die Teutſche Roͤmiſche Kaͤyſer mit deß Heil.
Reichs Staͤnden vnd Glieder/ vnd dieſe hingegen mit den Roͤmiſchen Kaͤyſern reciprocè vnd obligatoriè von altershero/ einer gewiſſen Form/ Maaß vnd Ordnung/ wie diß Regiment vnd Iuſtitia deß Reichs vnder den Staͤnden zu fuͤhren ſeye/ vergliechen; darbey auch verabſchiedet worden/ daß darvon/ ohne gemeines Zuthun/ Belieben vnd Willen/ ſo wohl der Kaͤyſerl. Mayſt. als der Staͤnd/ nicht gewiechen werden ſolle.
Jnſonderheit aber haben Chur-Fuͤrſten vnd Staͤnd von vhralten Zeiten die Freyheit herbracht/ daß Sie entweder vor Jhre Außtraͤgen/ oder nach Beſchaffenheit der Sachen/ vor einem Kaͤyſer zu Recht gefordert worden:
doch der Geſtalt/ daß die Roͤmiſche Kaͤyſer bißweilen auff den Reichs Verſamblungen/ welche Sie ſolennes Curias genant/ bißweilen aber an Jhrem Kaͤyſerlichen Cammer-Gericht/ oder (wie es im Reichs-Abſchied Anno 1467. genant wird) am Kaͤyſerlichen Hoff Gericht/ entweder ſelbſten in Perſon/ oder doch an deren ſtatt ein vornehmer Chur- oder Fuͤrſt/ als Richter vnd Directorpręſidirt:
Deme auch noch andere anſehnliche Fuͤrſten vnd Staͤnd/ als Beyſitzer/ vnd Pares Curiæ beygewohnt; vnd ſolche Iudicia zu Zeiten zu Lintz/ oder Wien/ je bißweilen auch zur Newſtatt/ Mecheln/ Regenſpurg/ Nuͤrnberg/ Speyer/ Vlm/ vnd andern Orthen im Reich/ wie es die Gelegenheit am beſten erleyden moͤgen/ gehalten worden.
Dann ein ſolche Gerichts-Stell allbereit vnder Henrico IV. im ſchwang geweſen/ genandt das Fuͤrſten-Recht.
Darumb die Sachſen mit dem Kaͤyſer ſolcher Geſtalt geſchloſſen vnd den Frieden vor genehm gehalten/ wann er jnnerhalb eines Jahrs Hertzog Otten/ der Baͤyern wiederbegehrte/ nach dem Fuͤrſten Recht/ ein genuͤgen thaͤte/ wie die Herueldiſche Teutſche Chronick bezeugt.
Vnd als Sie die Sachſen hernach vnden gelegen/ erbiethen ſie ſich/ dem Kaͤyſer nach aller deß Reichs Fuͤrſten Recht/ zu genuͤgen/ alles deſſen/ das er ſich beklagte/ abſtattung zu layſten.
Da Jhnen der Kaͤyſer geantwortet: Er wolte vnd ſolte über einen ſo wichtigen Handel nicht ſprechen/ biß die Fuͤrſten deß Reichs beyſammen weren:
Vnd weil er die Fuͤrſten mit Jhren Kriegs-Leuten noch Gerſtingur beſcheyden/ ſolten ſie wann je gewiſſe Rew bey Jhnen/ daſelbſt erſcheinen/ vnd was die Fuͤrſten vor oder wieder Sie ſprechen wuͤrden/ annehmen.
Eben alſo hat Friederich mit dem rothen Barth/ die Sachſen vnd Oeſterreicher wegen deß Baͤyerlands entſcheyden/ da Er auß Rath der Fuͤrſten/ dem Sachſen das Baͤyerland/ vnd dem Oeſterꝛeicher den Tittel eines Hertzogen gegeben/ wie Nauclerus ſagt.
Vnd beſchreibts Aventinus weitlaͤufftig; als bey ſelbigen Tractaten das Laͤndle ob der Enß von Baͤyern abgeriſſen worden.
Vnd als Henrich der Loͤw den Marckt zu Bergen/ nach Muͤnchen verlegt/ haben die Fürſten deß Hoffraths/ vff begehren/ druͤbergeſprochen/ es ſey ein Frewel vnd Gewatt/ den der Kaͤyſer nicht ſolte dulden.
Alſo wurd Kaͤyſer Rudolff mit Koͤnig Ottakern vertragen/ daß gemeldter Koͤnig vorgenehm halten ſolte/ was der Kaͤyſer vnd der Fuͤrſten-Rath wegen Oeſterꝛeich/ Steyr vnnd Kaͤrndten ſprechen wuͤrden:
Wie dann auch auß dem Fuͤrſten Rath der beyden Hertzogen auß Baͤyern alles hernach iſt geſchlichtet worden.
Daß zwar auff dem angeſtellten Reichs Tag zu Augſpurg die Hertzogen auß Baͤyrn/ geſampt erſchienen/ vnd begehret/ Jhnen die Oeſterꝛeichiſche Lande zu Lehen zu verleyhen/ etc.
Es ſeynd aber Jhnen ſolches der Vrſachen willen abgeſchlagen/ daß auß Oeſterꝛeich eine Bottſchafft/ gleich damahln auch/ auff dem Reichs-Tag erſchienen/ mit gehorſamen Anruffen vnd Bitt/ Jhnen Albertum zu Jhrem ordentlichen Herꝛn zu geben/ welche gute Affection, Chur- vnd Fuͤrſten zu gemuͤth gefaſſet/ vnd Alberto vor Baͤyern die Lande verliehen/ wie dann damahlen durch die Reichs Fuͤrſten verabſchiedet worden/ daß ob ſchon Oeſterꝛeich/ Steyer/ Kaͤrndten/ der Hertzogen auß Baͤyern Vor Eltern abgenommen worden/ ſolche Lande Alberto deß Kaͤyſers Rudolffs Sohn/ vnnd Mannharden dem Graffen zu Tirol/ zugehoͤren/ vnd zu verleyhen ſeyen.
Alſo ſagt Goldaſt/ hab Kaͤyſer Adolff wegen der Juſulen im Rhein/ auß gemeinen Rath der Fuͤrſten ein Vrtheil geben.
Alſo hielt Carolus IV. Gericht zu Speyer/ vnd hatte an ſeiner Seythen die Chur Fuͤrſten/ Maͤyntz/ Coͤllen/ vnd Pfaltz.
Alſo iſt der Kaͤyſer mit allen Chur- Fuͤrſten/ mit gemeinem rath einmuͤtig zu rath worden/ als Pfaltz vnd Baͤyern ſtrittig waren/ vnd uͤberein kommen/ daß Pfaltzgraff ruprecht der Elteſte/ vor Pfaltzgraff ruprecht dem Jüngern/ zu allen Chur Fuͤrſtlichen Berathſchlagungen/ als ein Churfuͤrſt zuzulaſſen ſeye.
Eben alſo iſt Kaͤyſer Sigmund zu Coſtnitz zu Gericht geſeſſen/ vnd bey Jhm etwa viel ſeiner/ vnd deß reichs/ geiſtlicher vnd weltlicher Fuͤrſten/ nicht nur wegen obgemeldter ſtrittigkeit/ ſondern auch wegen deß newen Zolls vnd Schantze am rhein/ daruͤber der Ertz Biſchoff zu Coͤlln wieder den Hertzogen zu Beyern geklaget.
Vnd alſo ſchreibt Kaͤyſer Sigmund an den Churfuͤrſten zu Maͤyntz/ bey Lundorpen/ wegen Nieder- Baͤyern: Demnach Wir trefflich beladen/ vnd der Entſcheydung nicht wohl moͤgen außwarten/ vnd nemblich auch darumb/ daß Vns nicht gebuͤhret/ nach dem Wir auch vermeinen recht zu denſelben Lande zu haben/ vnnd in Vnſerer eygenen Sache nicht wohl richter geſeyn moͤgen/ vnnd die Sache deß Heiligen reichs treffliche Lehen anruͤhret/ haben Wir Fuͤrſten/ Graffen vnnd Raͤthe darumb gehabt/ vnnd meinen/ daß billich ſey/ daß die Sache von deß Heiligen Reichs Maunen außgetragen werde/ darumb begehren Wir von deiner Liebde/ vnnd gebiethen dir/ etc. daß du andere deine Mit- Chur Fuͤrſten/ zu einem Tag vnnd Statt/ die deiner Liebde beduͤncken/ wird beſenden/ etc. vnd alle/ die Recht zum Niederland meynen zu haben/ denſelben Tag vnd Statt zu kuͤnden/ vnd darauff heiſchen wolleſt/ daß Jedermann kaͤme/ oder ſeine maͤchtige Bottſchafft fende mit ſeinem Rechten/ das er vor dir/ vnd andern Churfuͤrſten/ vnd Fuͤrſten/ die deß Reichs Mann ſind/ meyne zu genieſſen/ vñ dieſen Schlag hielt er auch uͤber der Chur-Pfaltz ſeines Vattern gegebenen Außſchlag zu behauptẽ vnd zu beſtaͤttigen/ als ſo wol die Geiſt-dann Weltliche Chur Fuͤrſten deß H. Roͤm. Reichs Rath vnd Beyfall gegeben: nicht weniger/ als Marggraff Friederich auß Meiſſen/ vnd Erich Hertzog zu Lawenburg/ uͤber der Chur in Sachſen ſich zweyten.
Ja Kaͤyſer Friederich ſchreibt an Hertzog Ludwigen in Baͤyern/ der es mit ſeinem eygenen Sohn zu thun hatte: Wir wollen die Sache mit ſampt Vnſern/ vnd deß Reichs Chur-Fuͤrſten/ vnd andern Fuͤrſten vor Vns nehmen/ vnd euch zu beyderſeyts mit der Freundſchafft/ oder mit dem Rechten entſcheyden.
Das letzte Exempel find ſich bey Kaͤyſer Maximilian, der ſelbſt vom Krieg abgelaſſen/ vnd andern Fuͤrſten dergleichen zuthun anbefohlen/ als Anno 1504. der Pfaltzgraff vnd die Baͤyer Fuͤrſten uͤber Hertzog Georgen Verlaſſenſchafft zu Feld lagen/ biß auff dem allernechſten Reichs Tag von demſelben gantzen Streit erkandt vnd beſchloſſen wurde/ ſagt Gerhard von Roo.
Es wurd auch ſolch Gericht etwann verſchoben/ wie Lundorp bey dem Jahr 1448. den Kaͤyſer einfuͤhrt:
Jſt geſchoben vnd erſtreckt/ gebrechen halb Vnſer/ vnd deß Reichs Fuͤrſten/ deren Wir zu dieſen Zeiten/ bequemlich bey Vns nicht gehaben moͤgen.
Vnd konte von niemand anders/ als von Fuͤrſten beſetzt werden:
Dañ als der wiederſpenſtige Hertzog Henrich ein Argwohn geſchoͤpfft/ man wolte Jhn vor die Vnderꝛichter ziehen/ weil er eben citirt war/ auff den Gerichts Tag deß Koͤniglichen Cammergerichts zu erſcheinen/ ſchrieb Jhm der Kaͤyſer:
Jſt Vnſer Meynung nicht geweſen/ vnd noch Vnſer Meynung nicht/ daß ſolch Recht in Vnſerm Cammer Gericht/ das Wir mit niedern Perſohnen als von Fuͤrſten/ vmb Sachen/ die Vnſer/ vnd deß Reichs Fuͤrſten Ehr/ Leib oder Lehen nicht berühren/ beſetzen; zwiſchen euch ſoll oder ſolte außgetragen werden/ ſondern allein vor Vnſer Mayſt. vnnd Vnſeren vnd deß Reichs Fuͤrſten/ die Wir zu Vns ſetzen werden.
Jtem/ es wiſſe maͤnniglich/ daß Graffen/ Herꝛn/ Knecht vnd Staͤtte/ die mit den Chur Fuͤrſten vnd Fuͤrſten/ in ſeinem Hertzog Ludwigs Recht vermengt ſeyn/ vmb/ was ſein Ehr vnd Regalia beruͤhrt/ nicht zu ſprechen haben.
Vnd wurd der Spruch auff dieſe weiß abgefaßt/ wie bey Lundorpio in dem Jahr 1417. zu Coſtnitz zu ſehen.
Als Wir auff den Mittwochen zu Gericht ſaſſen/ vnd bey Vns aber/ Vnſer vnd deß Reichs Fuͤrſten/ vnd Wir/ die/ vmb Vrtheil vnd Recht hierin zu ſprechen/ mahneten/ da ſprach auß/ von Jhrer aller wegen/ der Ehrwuͤrdig/ Vlrich/ Biſchoff zu Vehrden/ ꝛc. zum Rechten alſo: Sintemahl/ etc. die Sach zu Außſpruͤchen kommen iſt/ beduͤncket meine Herꝛn/ als mich/ vnd ſprechen zum Rechten.
Jtem/ ſprechen Wir alle/ die hernach geſchrieben ſind zum Rechten; Vnnd dann diß vorgeſchrieben Vrtheil haben geſprochen/ der Ehrwuͤrdige Iohannes Biſchoff zu Riga, etc.
So haben Sie auch vor Vns im Gerichte offentlich bekandt/ daß der Ehrwuͤrdige Iohannes, Biſchoff zu Chure/ in dem vorgeſchriebenen Vrtheil vnd rechte/ eins mit Jhnen ſey/ vnd der auch alſo geſprochen/ vnd Jhn die außzuſprechen/ ſeine Vollmacht gegeben hat.
Vnd dieſelbe Vrtheil vnd recht ſind geſprochen/ vnd Wir vorgenandter Koͤnig Sigmund haben das vorgeſchrieben alles/ zu Vrkund dieſer Brieff/ verſiegelt/ mit Vnſerer Koͤniglichen Majeſtaͤt Jnſiegel.
Vnd dieſes war die vhralte Manier in dem roͤmiſchen Teutſchen reich von wichtigen Haͤndeln zu vrtheilen.
Der eylffte Diſcurß.
Wie das Cammer-Gericht anfangs angeordnet worden:
Wie die Fuͤrſten von Jhrem Recht etwas fallen laſſen:
Vnd dennoch ſich dem Cammer-Gericht nicht vnderwuͤrffig gemacht.
Was der Religions-Fried den Proteſtirenden gegeben.
Vom Geiſtlichen Vorbehalt; von den Paniers- Brieffen.
NAchdem ſich aber befunden/ daß man ſolcher Geſtalt kein gewiſſen beſtaͤndigen Orth zur Iuſtitien haben/ auch nicht bald vnd ſchlaͤunig zum Außtrag rechtens gelangen koͤnnen/ den Staͤnden auch ſehr beſchwerlich gefallen/ daß ſie Jhres rechtens halben dieſem Kaͤyſerlichen Gericht an ſo viel vnderſchiedliche vnd weit entlegene Orth im reich/ ja auch je biß weilen gar in die Oeſterꝛeichiſche Erblanden jedesmahls nach ziehen ſollen; haben ſie ſich deſſen endlichen auff dem Reichs Tag zu Nuͤrnberg im Jahr 1467. deßgleichen zu Franckfurt/ im Jahr 1486. beſchweret/ vnd damit ſo weit kommen/ daß die Staͤnd damahlen auff ein ſonderbare newe Verfaſſung eines Reichs-Gerichts bedacht geweſen.
Als es aber damahlen noch nicht allerdings zur richtigkeit gebracht werden koͤnnen/ iſt hernacher auff dem Koͤniglichen Tag zu bemeldtem Franckfurt im Jahr 1489.
bey Koͤnig Maximilian deßwegen abermahls Anmahnung beſchehen/ vnd dahin verabſchiedet worden/ damit niemand auß mangel rechtens/ oder Friedens im reich/ ſich der Huͤlff entziehen moͤge/ ſo ſoll die Koͤnigliche Majeſtaͤt vnverzogentlich bey der Kaͤyſerl. Mayſt. getrewen vnnd muͤglichen Fleiß ankehren/ daß ſein Kaͤyſerliche Gnad auff die Ordnung vnd Artickel/ auff vorgehalten Taͤgen zu Franckfurt vnd Nuͤrnberg/ auff das Kaͤyſerl. Cammer- Gericht begriffen/ vnd feiner Kaͤyſerl. Gnaden übergeben/ das Cammer Gericht mit Cammer-richter vnd Beyſitzern/ auch der Mahlſtatt vnd anderem/ laut derſelben Ordnung/ zwiſchen hier vnd Weyhenachten nechſt/ auffrichten/ vnd zum beſten ordnen vnd beſtellen wolten/ etc.
Nachdem dann die Erfahrung zu erkennen geben/ daß vorangeregt ſtaͤtige aͤnderung deß Orts/ in welchem das Cammer oder Hoff Gericht nach vnd nach gehalten worden/ der Proceß je mehr vnd mehr erlaͤngert/ vnnd keine eygentliche gewiſſe Stelle ſeyn koͤnnen; Jhre Mayſt. auch mit dem vielfaͤltigen in-vndauſſer Reichs abgelegenen gefaͤhrlichen Kriegs- vnd andern Geſchaͤfften/ welche zu damahliger vnruhiger Zeit ſich haͤuffig eraͤugt haben/ dermaſſen beladen geweſen/ daß Sie ſolcher Adminiſtration Iuſtitiæ nicht mehr in Perſohn abwarten koͤnnen; hat ſich Kaͤyſer Maximilian endlichen auff der Staͤnd ferner vnnachlaͤſſiges urgiren vnd begehren/ bey ſeinem erſten Reichs-Tag zu Wormbs/ im Jahr 1495. wie auch hernacher zu Augſpurg/ im Jahr 1500. deßgleichen in folgenden Reichs-Verſamblungen mit Chur Fuͤrſten vnd Staͤnden/ dero Cammer-Gerichts halben/ alſo vergliechen/ daß ſolches ſtaͤtig im Reich/ vnd in einem gewiſſen vnd beſtaͤndigen Orth durch Jhr. Mayſt. vnd die Staͤnde deß Reichs ſamentlich angeſtellt vnd gehalten/ da von auch nicht transferirt werden ſolle/ es geſchehe dann mit Rath/ Wiſſen vnd Belieben der Staͤnde.
Sintemal aber vor allen Dingen auch die Chur-Fuͤrſten/ Fuͤrſten vnd Staͤnd deß Reichs von alters hero/ in Krafft jhrer habenden Regalien, nicht allein jhre ordentliche Gericht in jhren Fürſtenthuͤmben/ Land vnd Staͤtten/ vor welchen Jhre Vnderthanen/ vnd zugehoͤrige zu recht ſtehen ſollen/ gehabt vnd noch haben/ ſondern auch noch mehrers vnd ſo weit eximiert geweſen/ daß auch in Jhrem Belieben geſtanden iſt/ vnder ſich ſelbſten ſonderliche gewillkuͤhrte Rechtliche Außtraͤg/ deren auff den heutigen Tag noch viel zu finden ſind/ zu machen/ vmb ſich deren/ oder aber in Mangel derſelben/ Jhrer vhralten befreyten Fuͤrſtlichen Außtraͤgen zu gebrauchen; vnd derwegen Zweiffelhafft geweſen/ ob es nachmahls bey ſolchem Fürſtlichen Herkommen zu laſſen/ oder aber die Sachen zu dieſem newen Cammer-Gericht/ als welches nicht allein in der Kaͤyſerlichen Mayſt. ſondern auch deß Reichs/ vnd aller Staͤnd Nahmen ſelbſten angeſtellt worden/ zu ziehen ſeyn ſollen.
So iſt damahlen in bemeldtem erſten Tag zu Wormbs Anno 1495. zwiſchen Kaͤyſer Maximiliano dem erſten dieſes Nahmens/ vnd den Staͤnden dahin verglichen vnd verabſchiedet/ auch hernacher im Jahr 1521. vnd 1555. abermahls beſtaͤttigt/ inſonderheit aber der Cammer- Gerichts Ordnung einverleibt worden/ daß eines jeden Stands angehoͤrige Vnderthanen/ in Jhren ordentlichen Gerichten; deßgleichen die Chur Fuͤrſten/ Fuͤrſten vnd Fuͤrſtmaͤſſigen/ bey Jhrer gewillkuͤhrten/ oder aber/ auff den Fall einer oder andere ſolche nicht haͤtte/ bey Jhren vhralten ohne das Priviligierten Fuͤrſtlichen Außtraͤgen/ vnd zwar dergeſtalt gelaſſen werden ſolten/ daß nemblich Churfuͤrſtẽ/ Fuͤrſten/ vnd Fuͤrſtmaͤſſige/ einander nit vor einem Roͤm.
Kaͤyſer/ oder deſſen Hoff-Raͤthen/ noch auch vor einem andern geringern Stand/ ſondern ob præcellentiam & dignitatem perſonæ, allein vor Jhres gleichen/ nemblich einem regierenden Churfuͤrſten/ Fuͤrſten vnd Fuͤrſtmaͤſſigen/ welchen der Klaͤger vnder den vier vorgeſchlagenen halb Geiſt- vnd halb Weltlichen erwehlen wird/ beklagen ſollen.
Jedoch aber/ vnd damit ein Kaͤyſer ſeiner Præeminentz vnd Superioritet ha ben nicht davon außgeſchloſſen/ noch pręterirt werde/ haben Jhre Mayſt. dieſen erwehlten Churfuͤrſten/ Fuͤrſten/ oder Fuͤrſtmaͤſſigen/ an Jhre Kaͤyſerliche Stell delegirt, vnd demſelben gewalt vnd vollkommene Commiſſion, als einem Koͤniglichen oder Kaͤyſerlichẽ Commiſſario, Krafft deſſelben Reichs- Abſchieds geben/ vnd nach Jnhalt derſelben Ordnung zu Procedieren befohlen; auch dabey noch ferner verabſchiedet/ da ein Churfuͤrſt/ Fuͤrſt/ oder Fuͤrſtmaͤſſiger nicht von ſeines gleichen/ ſondern von einem geringern/ nemblich einem Prælaten, Graffen/ Herꝛn/ oder andern rechtlich vorgenommen wuͤrde/ daß ſolches niederſtwo/ als vor Jhrer der Churfuͤrſten/ Fuͤrſten vnd Fuͤrſtmaͤſſigen ſelbſt eygenen Raͤthen geſchehen ſolle.
Bey welchen Außtraͤgen/ als einer ſonderbaren vhralten Exemtion, die Chur- vnd Fuͤrſten jederzeit ſtarck vnd ſteiff gehalten/ alſo daß im Jahr 1495. vnd 1500. als erſtlich von den Staͤnden das Cammer Gericht bewilliget vnd erwogen worden/ ſie ſolche Jhre Freyheit fleiſſig in acht genommen/ vnd darumb die Cammer Gerichts Inſtantz nicht in totum, ſondern mit gewiſſer Maaß/ vnd darzu nicht beſtaͤndig/ ſondern nur auff ein Zeit von Jahren eingangen/ alſo daß Sie in Jhren Erinnerungs-Schreiben an Kaͤyſer Maximilian Anno 1503. ſolche Jhre Fuͤrſtliche Freyheiten nachmahls hochangezogen/ vnd daß Sie ſich derſelben anderſt nicht/ als nur guter Meynung/ vnd allein nach laut der newen Ordnung/ vnnd weiter nichts begeben haben.
Nachdem aber auff dem hernach erfolgten Reichs Tag zu Wormbß im Jahr 1521. ſich begeben/ daß die Graffen/ Herꝛn/ Ritterſchafft vnd Staͤtte/ ſich dieſes Fuͤrſtlichen Außtrags/ als dadurch Sie nicht foͤrderlich recht erlangen koͤnten/ etwas hoch beſchweret/ vnd vmb ein foͤrderliches recht gebeten/ hingegen aber Chur- vnd Fuͤrſten ſich auß vorauffgerichter Ordnung außtraͤglichen rechtens/ vnnd Jhrer Chur- vnd Fuͤrſtlichen Freyheit zu begeben/ nicht vnbillich beſchwert; Als haben Sie endlich auß der Vrſachen/ damit Sie nicht darvor angeſehen werden/ ob truͤgen ſie deß rechtens ſchewe/ oder andere auffzuhalten begehrten/ ſich obangeregten jhres befreyten Fuͤrſtlichen rechtens noch ein mehrers vnd ſo viel begeben/ daß Sie noch acht vnderſchiedliche außtraͤgliche Wege/ vor welchen Sie von Graffen/ Herꝛn vnd ritterſchafft beklagt werden ſollen/ eingewilliget vnd zugelaſſen:
Jn maſſen ſolches vnnd obiges alles nicht allein in nachfolgenden vielen Reichs-Abſchieden vnd verbeſſerten Cammer Gerichts Ordnungen mit mehrerm Confirmiert vnnd Beſtaͤttigt/ ſondern auch noch dar zu weiter diſponiert worden/ wie/ vnd vor welchem richter hingegen Churfuͤrſten/ Fuͤrſten vnd Fuͤrſtmaͤſſige/ die Prælaten, Graffen/ Herꝛn/ vnd den Adel/ deßgleichen wie vnd wo die Prælaten, Graffen/ Herꝛen/ vnd ritterſchafft/ dem reich ohne Mittel vnderworffen/ einander ſelbſten zu recht mahnen vnd vornehmen ſollen.
Vnnd damit man noch mehr ſehen moͤge/ wie die Churfuͤrſten/ Fuͤrſten vnd Fuͤrſtmaͤſſigen ſich an Jhre alte herbrachte Außtraͤg ſo beſtaͤndig gehalten/ vnd davon ohne Jhren guten Willen vnd ſpecial Bewilligung niemals getrieben werden ſollen oder koͤnnen/ ſo weiſen die reichs-Acta de Anno 1548. nach aller Notthurfft auß/ vnd gibt es auch der Reichs-Abſchied/ ſampt der Cammer Gerichts Ordnung zu erkennen/ daß Kaͤyſer Carl in Sachen ſchlechte/ vnd nicht Land-Friedbruͤchige Spolia betreffend/ mit den hoͤhern Staͤnden ſonderbare Vnderhandlung pflegen muͤſſen/ biß Sie endlich Jhrer Majeſtaͤt zu ſonderbahren Ehren vnnd Gefallen ſich der Außtraͤg wie die in der Reichs- vnd Cammer-Gerichts-Ordnung jhrenthalben verſehen ſeynd/ allein in dieſen Sachen/ gemeine vnd ſchlechte Entſetzung belangend/ etlicher maſſen/ vnd auß billigem mitleyden der Entſetzten/ etwas eingezogen haben.
Auß welchem zu ſehen/ daß den Churfuͤrſten/ Fuͤrſten/ Fuͤrſtmaͤſſigen/ Prælaten, Graffen/ Herꝛen/ vnd Staͤtten/ vnd alſo allen Staͤnden deß reichs/ wie auch der ritterſchafft/ ſo dem reich ohne Mittel vnderworffen/ Jhre gewiſſe vnd beſtaͤndige Richter primæ inſtantiæ geordnet worden/ vor welchen Sie ordinariè vnd vor allen Dingen vnd ſonſten wieder Jhren Willen anderswo/ weder von dem Kaͤyſer/ noch den Cammer-Gericht/ rechtlich beſprochen/ oder beklagt werden koͤnnen oder ſollen.
Damit aber bey dieſem auffs new verfaßten Kaͤyſerlichen Cammer-Gericht maͤnniglich wiſſen moͤge/ wer vnd was fuͤr Sachen nach verallegirten Außtraͤge/ daſelbſt hin gehoͤrig ſeyn/ vnd wie weit die Staͤnde das Cammer-Gericht agnoſcirt haben/ als ſeynd die Faͤll alle/ in welchen ſich die Staͤnde Jhrer Außtrags Freyheiten gutwillig begeben/ vnd conſequenter ans Cammer-Gericht allein gewieſen worden/ vmb mehrer Gewißheit willen gleichfalls im andern Theil der Verordnung mit ſonderbarer ſorgfaͤltigkeit ſpecificiert, nemblich 1. Cauſæ fractæ pacis, wann der Land Fried gebrochen.
2. Cauſæ fiſcales, was zum Kaͤyſerlichen Fiſco vnd verwirckten Einkommen gehoͤrig.
3. Super conſtitutione Religionis, wann die Religion, vnd das Kirchen-Weſen zu beſtellen.
4. Litigioſæ poſſeſſionis, wann uͤber Land vnd Leuten ein Streit entſtuͤnde/ wer ſie beſetzen ſoll.
5. Pignorationum, was Pfandſchilling betrifft.
6. Mandatorum ſine Clauſula, wann ein Befehl ohne Vorbehalt abgeht.
7. Relaxationis ad effectum agendi, das einer auff freyen Fuß geſtellt wuͤrde/ ſeine Sachen zu verfolgen.
8. Legis diffamari, was Scheltwort betrifft/ ſo Ehrenrührig.
9. Wann die Iuſtitz verwaigert/ oder auff gezogen wird.
10.
Wann man die Sach hoͤher ſucht/ Appellationum, vnd endlich überhaupt/ daß alle vnd jede Perſonen vnd Sachen/ die der Kaͤyſerlichen Iuriſdiction ohne Mittel vnderworffen/ vnd durch ſondere Außtraͤge dieſer Ordnung/ oder anderer Privilegien, Freyheiten/ gewillkuͤhrte vnd rechtmaͤſſige Gewohnheiten nicht außgenommen ſeynd/ an dem Kaͤyſ. Cammer-Gericht fuͤrgenommen/ vnd gerechtfertiget werden ſollen.
Es iſt aber dieſe Cammer-Gerichts-Ordnung alſo beſchaffen/ daß Sie ſo wohl von den Staͤnden deß Reichs/ als auch der Kaͤyſerl. Mayſt. beſtellt/ die Aſſeſſores durch dieſelbe nach Außweiſung der Reichs-Ordnung præſentirt, vnd zu deſſen Vnderhaltung von jhnen ſamentlich contribuirt; von Jhrer Majeſtaͤt aber/ als dem hoͤchſten Haupt vnd Brunnquellen der Iuſtitien præſidirt, vnd in jhrem Nahmen vnd Jnſiegel alles expedirt wird: ſo gar/ daß es das Kaͤyſerliche Cammer-Gericht genent/ hiebevor auch allein von Jhrer Majeſtaͤt vnderhalten/ vnd alſo nunmehr nach den Außtraͤgen alle vnd jede Sachen zwiſchen den Staͤnden dahin gehoͤrig ſeynd/ die nicht ſpecialiter eximirt worden/ vnd iſt wohl zu mercken/ daß in beruͤhrter Cammer-Gerichts-Ordnung von derſelben Iuriſdiction ein einiger Fall gaͤntzlich eximirt, vnd der Kaͤyſerl. Mayſt. zu dijudiciren ſpecialiter (doch nach Verſtand deß herbrachten Fuͤrſten Rechtens) uͤbergeben worden: wann nemblich vmb Fuͤrſtenthumb/ Hertzogthumb/ Graff- oder Herꝛſchafften ſo vom Reich zu Lehen ruͤhren/ vnd einem Theil gaͤntzlich vnd endlich abgeſprochen werden ſollen/ Rechtfertigung entſtehen.
So wird auch neben dieſem verordnet/ daß die Land Friedbruͤchige Sachen nicht allein ob verſtandener maſſen am Cammer Gericht/ ſondern auch vor der Kaͤyſerl. Mayſt. mit dem Cammer-Gericht in dieſem einigen Puncten ein bekaͤntliche concurrentiam haben ſollen.
Vnd damit dieſe zwiſchen Jhrer Majeſtaͤt vnnd den Staͤnden mit gemeinem Rath Zuthun vnd Vergleichung ſo ordentlich diſtribuirte, vnderſchiedliche Inſtantzien zu ewigen Zeiten beſtaͤndig vnd vnabbruͤchig gehalten werden/ haben Jhre Mayſt. ſich mit den Staͤnden/ vnd Sie ſich hinwiederumb mit Jhrer Mayſt. dahin außdruckentlich verglichen vnd vereiniget/ daß ſolches alles/ als der Kaͤyſerl. Mayſt. vnd deß Reichs Recht vnd Ordnung/ hin fuͤhro beſtaͤndig gehalten/ vnnd dagegen alle andere hievor auffgerichten Ordnungen vnd Satzungen/ ſo dieſer Ordnung zu wider verſtanden werden moͤchten/ damit caſſirt vnd abgethan ſeyn; daß auch alle reſcripta, Commiſſiones, Advocationes, Iuſſiones vnd Befehl/ ſo darwider von der Kaͤyſerlichen Majeſt. oder andern/ wie das erdacht oder vorgenommen werden moͤchte/ außgehen wuͤrde/ an Vollziehung derſelben nicht jrꝛen noch verhindern ſollen.
Daher dann offenbar daß ein mercklicher Vnderſcheid zwiſchen den alten Lateiniſchen/ vnd jetzigen Teutſchen Kaͤyſern iſt/ vnd daß demnach ipſatotius reipublicæ Germanicæ forma nicht auß den Lateiniſchen Rechten/ oder Bartolo vnd Baldo, ſondern viel mehr auß deß Reichs uͤblichem Herkommen/ vnd dahero ruͤhrenden alten Verfaſſungen/ auß der Guͤlden Bull/ Kaͤyſer- vnd Koͤniglichen Capitulationes, deß Reichs Abſchieden/ vnd Conſtitutionibus zu nehmen; vnd daß ſo wohl deß Oberſten Haupts im Reich/ als deren Glieder compactata, juramenta, vnd gegeneinander verfaſte Ordnungen/ auch andere vnder den Staͤnden ſelbſten hergebrachte loͤbliche vnnd redliche Gewohnheiten vor allen Dingen in acht zu haben/ vnd ſolchen nach zu procedieren ſeyn will.
Darumb nicht wol zu glauben/ daß einiger Stand deß Reichs/ ob er auch ſchon einer oder der andern Religion zu gethan wer/ zu finden ſey der ſich ſolcher ſeiner/ von ſo langen Jahren auff ſich brachter anſehenlicher exemption, præeminentz vnd Freyheit/ welche andere frembde Nationen den hochloͤblichen Teutſchen Chur-Fuͤrſten vnd Staͤnden mißgoͤnnen/ begeben/ vnd dem gemeinen Lateiniſchen Rechte ſich ſimpliciter vnderwerffen wolte.
Vnd iſt nicht allein von der erſten Cammer-Gerichts- Ordnung an/ jederzeit gebotten geweſen/ der Staͤnd Vnderthanen von jhren ordentlichen Vnder-Gerichten/ es ſey gleich in Civil oder Criminal-Sachen/ nicht zu avociren, vnd dargegen keine Advocationes, Iuſſiones oder Befehl/ wie die erdacht werden moͤchten; ſondern es iſt auch von alters hero alſo obſerviert worden/ wie deſſen ein Exempel im Jahr 1472. vnd darbey inſonderheit ſo viel zu finden/ wie man vorgeben/ daß niemands gegen das Kaͤyſerlich/ als das oberſte weltliche Gericht befreyet ſeye/ ſondern daß auch ein Vnderthan daſelbſten beklagt werden koͤnne/ deme aber entgegen/ weiland Kaͤyſer Friederichs Cammer- Gericht/ welches damahlen Ertz Biſchoff Adolff/ Churfuͤrſt zu Maͤyntz/ neben andern Staͤnden/ zur Newſtatt an ſtatt Jhr. Mayſt. beſeſſen/ geſprochen/ von den beklagten cum cauſæ cognitione an den Burggraffen zu Gelnhauſen/ als ſeinen immediatum ſuperiorem remittirt.
Deßgleichen iſt auch zuvor im Jahr 1353. geſchehen/ da Carolus IV. das Kaͤyſerliche Hoff-Gericht mit etlichen Chur- Fuͤrſten vnd Staͤnden deß Reichs zu Speyer beſeſſen/ in welchem Graff Johann zu Spanheimb/ vngeachtet er zuvor durch das Kaͤyſerliche Hoff Gericht in die Acht erklaͤrt/ vnd die Anleytung/ wie damahlen braͤuchlich/ wieder Jhn allbereit ergangen geweſen/ nichts deſto weniger auff Pfaltzgraff Ruprechts/ als ſeines vnmittelbaren Richters abfordern/ mit der gantzen Sachen dahin gewieſen/ vnd darauff alles/ was am Kaͤyſerlichen Hoff-Gericht wieder Jhn vorgenommen/ wiederumb gaͤntzlich caſſirt, tod vnd ab zu ſeyn/ mit Vrtheil vnd recht geſprochen worden.
Vnd iſt in der Cammer Gerichts-Ordnung bey dem vierdten Außtrags- Mittel zu ſehen/ daß die Chur- vnd Fuͤrſten dem Kaͤyſerlichen Hoff wieder Jhre Außtraͤge ſo gar nichts einraͤumen wollen/ daß Sie auch fuͤr beſchwerlich geacht/ nur ein Commiſſarium, welchen der Klaͤger wider Sie bey der Kaͤyſerl. Mayſt. außbringen mag/ zuzulaſſen/ ohngeachtet Jhnen doch das beneficium appellationis von demſelben an das Kaͤyſ. Cammer-Gericht zu gebrauchen frey vnd bevor geweſen vnd noch iſt.
Dieweil dann die Chur-Fuͤrſten vnd Staͤnd/ die Cammer-Gerichts Iuriſdiction, daſelbſten Jhnen doch das beneficium appellationis & reviſionis bevor bleibt/ gegen jhre Außtraͤg ſo hoch difficultirt haben/ iſt am Tage/ daß Sie ſich jhrer Außtraͤg gegen dem Kaͤyſerlichen Hoff/ daſelbſten Sie weder appellation, noch reviſion haben koͤnnen/ zu Jhrem hoͤchſten Schaden nicht begeben/ vnd ſich dardurch aͤrger als die Bauren/ denen ſolche remedia zugelaſſen ſind/ nimmermehr begeben wollen:
Maſſen auch in keinen Actis kein Buchſtaben oder Zeugnuß deſſen zu finden.
Vnd ob wohl je bißweilen die Außtraͤg nicht Jedermann gefallen/ auch wol ſolchen zu wider/ Proceß bey den Kaͤyſern ad partem außbracht worden; ſo iſt jedoch bekandt daß im Jahr 1502. das gantze Chur- Fuͤrſtliche Collegium, als Churfuͤrſt Herman zu Coͤlln/ von der Statt Coͤlln an Kaͤyſer Maximilians-Hoff beklagt/ vnd mit Citationen vnd Mandaren angefochten worden/ ſich gantz ernſtlich opponiert, vnd Jhre Majeſtaͤt an die ordentliche Außtraͤg/ wie dieſelbe ſieben Jahr zuvor/ zu Wormbs vergliechen worden/ erinnert/ vnd den Churfuͤrſten zu Coͤlln mit ſolchen Proceſſen darwieder nicht zu beſchweren gebeten; dabey auch inſonderheit gemeldet/ daß ſolche deß Churfurſten zu Coͤlln Bitt ziemlich/ auch den Rechten vnnd der Billigkeit gemaͤß ſeye.
Ferners nun/ daß nach den gewillkuͤhrten vnd andern gepriviligirten Außtraͤgen/ die Perſonen vnd Sachen/ ſo der Kaͤyſerltchen Iuriſdiction ohne Mittel vnderworffen/ nicht an dem Kaͤyſerlichen Hoff/ ſondern vor dem Cammer Gericht rechtlichen eroͤrtert werden ſollen/ etc. das wird auß offt allegierter Rubrick vnnd diſpoſition der Cammer-Gerichts-Ordnung mit deutlichen Worten erwieſen/ da geordnet/ daß univerſaliter alle vnd jede Perſonen vnd Sachen die der Kaͤyſerlichen Iuriſdiction, ohne Mittel vnderworffen/ vnd durch ſondere Außtraͤge nicht außgenommen/ am Cammer-Gericht gerechtfertiget werden ſollen.
Welche Wort dann/ wie ein Befehl/ ein außdruͤckliche Nothwendigkeit aufferlegen/ vnd alle Wahl zwiſchen dem Hoff vnd der Cammer außſchlieſſen.
Dieweil dann die Staͤnd expreſſa diſpoſitione ans Cammer-Gericht gewieſen vnd darvon anderſt nicht eximirt vnd befreyt worden/ als allein durch die Außtraͤge/ ſo folgt/ daß alle vnd jede andere Sachen dahin gehoͤrig ſeyen.
Vnd ſolches geſchicht billig darumb/ dieweil die Kaͤyſerliche Cammer im Reichs-Abſchied Anno 1531. das hoͤchſte vnd letzte Gericht vnd Anno 1530. das Obriſt vnd letzte Gericht genennet wird/ welches nicht ſeyn koͤnte/ wofern ein andere Inſtantia ordinaria ſeu univerſalis concurrens am Kaͤyſerlichen Hoff ſeyn ſolte; ſondern er muͤſte nothwendig folgen/ daß der Hoff Rath nicht allein nur gleich oder concurrens, ſondern hoͤher/ vnd wol gar über die Kaͤyſerliche Cammer wer/ dieweil derſelbe die Cammer-Gerichts-Ordnung weniger dann nichts obſerviert, mit derſelben auch nichts zu ſchaffen haben/ noch an einige ordentliche Proceß der Reichs Abſcheide gebunden ſeyn/ viel weniger aber das beneficium Syndicatus velreviſionis, welchen doch das Cammer-Gericht vnderworffen iſt/ zulaſſen will.
So iſt auch bekand/ wie vnd vor welchem Richter alle Staͤnd deß Reichs beklagt werden ſollen/ nemblich ein jeder vor ſeinem Außtrag vnd hernacher laut der Ordnung/ am Cammer-Gericht zu Recht gefordert werden ſolle:
Bey welcher inſtantia diſpoſitiva deß Kaͤyſerlichen Hoffs ſo gar nicht mit einigem Buchſtaben meldung geſchicht/ daß auch Jhr. M. mehr nicht/ als allein ſolche Faͤll vnd Sachen gelaſſen vñ vorbehalten werden/ in welchen von Fuͤrſtenthuͤmb/ Graff- vnd Herꝛſchafften/ ſo vom Reich zu Lehen ruͤhren/ vnd einem Theil gaͤntzlich vnd endlich abgeſprochen werden ſollen/ geſtritten wird.
Damit es aber nicht das anſehen habe/ ob ſolte dieſe ſpecialis reſervatio ſeu exceptio à regulâ die Außtraͤgen oder dem Kaͤyſerlichen Cammer-Gericht in Jhrer Inſtantia ein Schaden oder Eintrag thun/ vñ etwan in conſequentiam univerſalis alicujus, ſeu ordinariè cognitionis aulicæ gezogen werden; ſo haben ſich die Staͤnd mit einer ſonderbahren daſelbſt angehefften clauſula ſalvatoria bey Zeiten verwahren wollen/ vnd mit Jhrer Mayſt. ſich expreßè dahin vergliechen/ daß dieſem vorgemeldten Lehens-Faͤllen reſervirte cognition ſonſten in andern der Cammer-Gerichts-Ordnung vnabbruͤchig ſeyn ſolle.
Darauß dann an ſich ſelbſten erhellet/ daß in denen Faͤllen/ welche nicht Fuͤrſtenthuͤmb/ Graff- oder Herꝛſchafften antreffen/ es in alle Weg bey der Ordnung/ vnd deren darin exprimirten Außtraͤgen/ vnd Cammer-Gerichts Iuriſdiction zulaſſen ſey.
Vnd eben darumb haben ſich auch die Churfuͤrſten/ Fürſten vnd Staͤnd/ bald nach Auffrichtung der Cammer-Gerichts-Ordnung/ wieder Kaͤyſer Maximilian den erſten dieſes Namens beſchwert/ dann als Jhre Mayſt. nicht allein im Jahr 1502. der verglichenen Cammer-Gerichts-Ordnung zu wider/ den Churfuͤrſten zu Coͤlln/ auff Anhalten der Statt Coͤlln/ citiren, ſondern auch hernacher Anno 1503. das Cammer-Gericht zu Regenſpurg nicht veranlaßter maſſen beſetzen vnd halten laſſen; haben Sie ſolches ſo wohl auff dem Collegial-Tag zu Wuͤrtzburg/ als auch von Maͤyntz auß/ einhellig widerſprochen; mit dem vorwenden/ daß ſolch abſonderlich Gericht den Staͤnden gantz beſchwerlich/ auch jhren Freyheiten vnd Herkommen abbrüchig vnnd nach theilig ſeye; darumben auch Seine Mayſt. auff die von Jhnen mit gewiſſer Maaß zuvor Anno 1495. vnnd 1500. bewilligt Cammer-Gerichts-Ordnung gewieſen.
Darauff dann ſolch abſonderlich Cammer Gericht ſtracks Anno 1505. gantz wieder abgeſtellt/ vnd hernacher Anno 1507. de novo, aber nicht wie zuvor/ nach deß Kaͤyſerlichen Hoffs gefallen/ ſondern nach Außweiſung der Cammer-Gerichts Ordnung/ mit den Staͤnden deß Reichs darzu deputirten raͤthen beſetzt vnd angeordnet/ auch hernacher jederzeit/ darbey alſo vngeaͤndert gelaſſen worden.
Vnd wann ſchon in Annis 1503. vnd 1504. etliche Vrtheil an bemeldtem abſonderlichen Cammer-Gericht ergangen ſeyn moͤchten/ ſo iſt es doch eben die Vrſach geweſen/ warumb die Staͤnd ſolches nothwendig ahnden/ vnd das Werck ad prima principia revocieren muͤſſen:
Vnd koͤnnen zwar die damahls publicirte Vrtheil wieder die jenige/ ſo Iuriſdictionem prolongirt haben/ dem reich vnd deſſen Staͤnden/ ſo ſich deren nicht theilhafftig gemacht/ zu einigem præjuditz nicht angezogen werden.
So hat nicht weniger auch hernacher der Kaͤyſerliche zu Nuͤrnberg angeordnete Rath/ welcher das Regiement genant worden/ die limites præſcriptos Oberheiten/ vnd ſich auch je bißweilen im Nahmen der Kaͤyſerlichen Mayſt. der Gerichtlichen Proceſſen zwiſchen den anſuchenden ſtreittenden Partheyen annehmen vnnd decidiren wollen:
Nachdem aber ſolches jhnen niemahls von den Staͤnden eingeraͤumbt/ ſondern vielmehr die Ordnung deß Cammer-Gerichts allerſeits vergliechen worden/ ſo haben ſich die Staͤnd ſolchem newen Kaͤyſerlichen Gericht opponirt, vnd auff die Ordnung referirt, iſt auch Anno 1524. verabſchiedet/ vnd abermahl befohlen worden/ daß Statthalter vnd Regiment alle Gerichtliche Proceß vnd Rechtfertigung fuͤr das Cammer Gericht vnd andere ordentliche Gericht weiſen ſollen: darbey es nicht allein abermahls beſtaͤndiglich verblieben/ ſondern es ſollen auch die Staͤnde jedes mahls auff ſolche Ordnung ſich beruffen/ vnd da derſelben vnd den Außtraͤgen zu wider icht was de novo einge fuͤhrt oder ſtatuirt werden wollen/ die Roͤm.
Kaͤyſer allwegen ſonderbare Handlung mit Jhnen pflegen/ vnd mit wiſſen dieſer hierinnen verfahren laſſen muͤſſen.
Wie dann inſonderheit in der Cammer-Gerichts-Ordnung/ vnder der Rubrick daß dem Cammer-Gericht ſein ſtarcker Lauff gelaſſen werden ſolle/ etc. gemeldet wird/ daß die Kaͤyſ. Mayſt. mit ſampt den Churfuͤrſten/ Fuͤrſten vnd Staͤnden das Cammer-Gericht verwilliget/ zugeben vnd zugelaſſen/ vnd alſo demſelben die Ordnung/ Macht vnd Gewalt/ nicht nur Jhrer Mayſt. allein/ in Krafft einer univerſal Iuriſdiction, ſondern viel mehr mit den Staͤnden ſamentlich geben vnd anbefohlen haben.
Darauß noch weiter zu ſchlieſſen/ da dieſe Commiſſion cumulativè zu verſtehen wer/ ſo muͤſte die Concurrentia nicht der Kaͤyſ. Mayſt. allein/ ſondern auch den Staͤnden/ als geſambten Concedentibus gehoͤren/ vnd ſolche vnder Jhnen nicht getrennet/ ſondern gemein ſeyn/ ja es koͤnt en Jh. Mayſt. ſolche Iuriſdictionem conceſſam à Camerâ avociren, vnd wieder an ſich nehmen/ welches aber angeregter diſpoſition, vnd denen uͤberall in ordinatione beygeſetzten ſo ſcharpffen clauſulis obligatorijs & derogatorijs, è diametro zuwider were/ auch von Jhrer Mayſt. bißhero nie begehrt worden.
Man weiß ſich gleichwol zu berichten/ daß bey kuͤrtzen Jahren hero Scribenten gefunden werden/ welche concurrentiam Aulæ cum Camerâ Imperiali pro regulâ gehalten haben/ dieweil aber dergleichen nuda & generalia problemata in Iure kein necesſariam illationem haben/ vnnd zumahl auch von Jhnen allein expriſco jure Romano Latino hergenommen; ſo will ſichs dannenhero ad faciem Reipublicæ Romanæ, wie ſolche zwiſchen den Teutſchen Kaͤyſern/ vnd den Staͤnden deß Reichs von alters herkommen/ vnd jhre ſonderbare hohe exemptiones vnd Reichs-Vertraͤg außweiſen/ ſehr übel concludiren laſſen: ſintemahl dergleichen Privat-Scribenten den juribus publicis mit jhren Scholaſticis ratiunculis nichts præjudicirn, viel weniger Reipublicæ noſtræ formam & fundamenta dardurch evertieren koͤnnen.
Wie dann vnder den Catholiſchen Staͤnden ſelbſt auch noch wohl zu finden/ die ſich biß dahero der Kaͤyſerlichen Hoff-Proceſſen nicht durchauß accommodiren wollen/ ſondern dargegen Schrifft- vnd Muͤndlich ſich geſetzt/ ja auch wol Jhre Notthurfft gegen den Referenten vorbehalten/ vnd ſolches der Kaͤyſerl. Mayſt. in Schrifften zu erkennen geben haben.
Es ſeynd aber ſolche vnd dergleichen in convenientien wider Jhrer Mayſt. Gefallen/ vnd wolten ſelbſt gern ſehen vnd haben/ daß man ſie einſtelle vnd vnderlaſſe; haben auch eben dieſer Maͤngel wegen den klagenden Staͤnden jederzeit Vertroͤſtung gethan/ daß Sie beſagten Hoff rath zu reformiren vnnd zu verbeſſern gaͤntzlich gemeint ſeyen; welches auch zuverſichtlich geſchehen were/ da man diß loͤbliche Intent ſo wohl zu befoͤrdern als zu verhindern beluͤſtiget geweſen.
Vnd hindert nicht/ daß die Staͤnde in jhren Mißhaͤlligkeiten den Kaͤyſerlichen Hoff implorirt, vnd vor ein Richter erkant vnd gebraucht; dem weder hiebevor/ noch dahero jemahls gewehrt/ noch vor vnrecht gehalten worden/ daß die Staͤnd im freyem jhrem Willen ſich deß Hoffs ſelbſten gebraucht vnd Iuriſdictionem je bißweilen prorogirt haben:
Welches auch wohl vor Anſtellung deß Cammer Gerichts geſchehẽ/ vnd hinfuͤhro nicht weniger niemands verwehrt ſeyn ſolle:
Daß aber die Staͤnde theils wieder Jhren Willen/ vnd vngeacht Jhrer eingewandten exceptionum declinatoriarum, Ja ſo vieler anſehenlicher biß dahero gethaner Interceſſionum; theils auch da Sie anders jhr recht in der einen Sachen nicht verliehren wollen/ in einer andern die Iuriſdiction, zu agnoſciren gezwungen/ vnd nach Hoff geladen/ vnd daſelbſt entweder mit einem vngewoͤhnlichen Commiſſario, vnd deſſen gefaͤhrlicher relation, oder einem vnformlichen vnd in viel Weg verdaͤchtigen Summariſchen Proceß, der Kaͤyſerlichen Mayſt. ſelbſt eygenen Decret vnd Befehl zu wieder/ beſchwert werden ſollen/ darüber hat man ſich bißhero ſo hoch beklagt:
Viel weniger aber koͤnnen ſich die Evangeliſche Staͤnde/ in Sachen den Religion-Frieden betreffend/ dem Hoff rath ſubmittieren.
Welchem Verdacht der Partheyligkeiten/ die Roͤmiſchen Kaͤyſer auch in andern Sachen vor alters entfliehen wollen/ alſo daß auch Carolus IV. in Beſitzung deß Kaͤyſerlichen Cammer-Gerichts/ auff Erinnerung der Staͤnd ſelbſten auffgeſtanden/ vnd den Stab einem andern uͤbergeben.
Vnd iſt ferner bekand/ daß die Kaͤyſerl. vnnd Koͤnigliche Mayſt. ſich mit der Chur Fuͤrſten vnd Staͤnden/ der genanten alten Religion conjungirt, vnd ſich ſamentlich vor eine Parthey dargeben; hingegen aber die Staͤnd der Augſpurgiſchen Confeſſion verwand/ als das ander Gegentheil verordnet/ vnd darauff verabſchiedet worden/ daß die Kaͤyſerl. vnd Koͤnigl. Mayſt. auch Chur Fuͤrſten/ Fuͤrſten vnd Staͤnd der genandten alten Religion keinen Stand von wegen der Augſpurgiſchen Confesſion, vnd derſelben Lehr; vnd hinwiederumb die Staͤnd/ ſo der Augſpurgiſchen Confeſſion verwand/ die Kaͤyſerl. vnd Koͤnigliche Mayſt. Chur Fuͤrſten/ Fuͤrſten/ vnd andere deß Heiligen reichs-Staͤnd der alten Religion anhaͤngig/ geiſt- vnd weltlich/ gleicher geſtalt mit der That nicht beſchaͤdigen/ noch vergewaltigen/ ſondern ein jeder Theil ſich gegen dem andern an gebuͤhrenden ordentlichen rechten begnuͤgen laſſen ſoll vnd will.
Sintemahl dann die Kaͤyſerl. Mayſtſich in dieſer diſpoſition ſelbſten zu dem einen Theil ſtellet/ vnd wieder den andern zum ordentlichen Rechten als ein Parthey erbeuth/ ſo hat maͤnniglich vnſchwer zu gedencken/ daß Jhr. Mayſt. nunmehr darinnen nicht ſelbſt wohl Richter ſeyn koͤnnen/ ſondern viel mehr ſelbſt Recht leyden wollen.
Es ſind aber der Beneficien/ ſo auß dem Religions Frieden denen Augſpurgiſchen Confeſſions-Verwandten heimb wachſen/ fuͤrnemblich dieſe:
Erſtlich daß Sie wegen der Religion nicht ſollen uͤberzogen werden/ darnach/ daß niemanden die Commercien geſperꝛet werden/ der nur Recht leyden vnd nehmen will.
Drittens/ daß die Paͤbſtiſche Staͤnd moͤgen zu den Augſpurgiſchen Confeſſion- Verwandien tretten/ vnd in jhren Landen/ da Sie ohnmittelbar dem Reich vnderworffen/ die Religion aͤndern:
Da dann der geiſtliche Vorbehalt ein ſehr groſſen Streit erꝛegt.
Dann als Anno 1555. der Religions-Fried ſich machten/ hat man ſich wegen der Beneficien ſo ein geiſtlicher Stand von der Roͤmiſchẽ Religion heruͤber tretten wolte/ nicht vergleichen koͤnnen.
Die Catholiſche wolten/ da ein Ertz Biſchoff/ Biſchoff/ Abt oder Prælat die Augſpurgiſche Confeſſion annehm/ haͤtte er auß Recht vnd Verwirckung/ ohn einige Erkaͤntnuß der Sach/ ſein Ertz-Biſthumb/ Biſthumb/ Abtey oder Pfruͤnde verlohren.
Darwieder ſetzten ſich die Proteſtierenden Staͤnde/ vnnd wolten ein ſolcher ſolte ſein Ertz- Biſthumb/ Biſthumb/ Abtey oder Pfründe behalten.
Endlich ließ der Kaͤyſer den Catholiſchen zu lieb/ ohne der Proteſtierenden Beyfall/ dem Religion- Frieden einverleiben/ daß in ſolchen Fall der Geiſtliche ſein Pfruͤnd ohn Nachtheil ſeiner Ehren im Stifft fahren laſſen; vnd ſetzt an ſtatt dieſer Wort ipſo jure & facto, abſque ullâ cauſæ cognitione, dieſe alßbald ohne einige Widerung vnd Verzug.
Die Proteſtierenden lieſſen ſich nicht daran genuͤgen/ ſondern haben offentlich/ muͤnd- vnd ſchrifftlich proteſticrt, bedinget vnd declariert, vnd vor GOTT dem allmaͤchtigen bezeuget/ daß ſie in ſolchen geiſtlichen Vorbehalt niemahls gewilliget/ vnd nochmahls jhres Gewiſſens halben nicht willigen koͤnnen oder wollen.
Vnd iſt dieſelbe Proteſtation hernach auff allen Reichs Taͤgen widerholt worden.
Seye citra Conſenſum der Chur Fuͤrſten/ Fuͤrſten vnd Staͤnde der Augſp.
Confeſſion, ja wieder jhren Willen in den Abſchied einverleibt; derhalben dieſer Vorbehalt alſo beſchaffen/ daß er die Staͤnde der Augſp.
Confeſſion nicht binden oder obligieren moͤgen; ſondern wieder auß dem Religions-Frieden zu diſpungieren vnnd auffzuheben/ weil er in denſelben abſq́ue par-tium conſenſu (wie ſie vorgebẽ) kommen ſey/ vnd daß nach Gelegenheit vnd Art einer Tractation vnd Vertrags/ darin der Religion-Fried auffgericht worden iſt/ niemand binden mag/ der ſeinen Willen darein nicht gegeben hat: Seye beweißlich/ daß bey Auffrichtung deß Paſſawiſchen Vertrags/ außtruͤcklich abgeredet/ vnd mit beyder Religions-Verwandten ſaͤmptlichen Bewilligung beſchloſſen worden iſt/ daß das jenige/ ſo in dem vorgeſchlagenen Religion-Frieden/ den einen oder andern Theil binden ſolte/ durch alle Staͤnde beyder Religionen, mit ordentlichem Zuthun der Kaͤyſerlichen Mayſt. abgeredt/ vnd beſchloſſen ſolte werden/ welcher Abred auch billich nachgeſetzt/ vnnd etwas wiederwaͤrtiges den Evangeliſchen Staͤnden zu Nachtheil verbindlich/ nicht verordnet haͤtte werden koͤnnen.
Seye alſo dieſer Punct keine diſpoſition deß Religion-Friedens/ vnd verobligiere vnd verbinde keinen Stand gegen den andern.
Da es vmb etwas zeitliches zu thun/ wolten ſie an ſich/ was zum Frieden dienlich/ nichts laſſen erwinden:
es treffe aber Gottes Ehr/ die ſeyen Sie zu befoͤrdern ſchuldig/ keinen Menſchen den Weg zur wahren Erkantnuͤß deß Worts Gottes/ dardurch die Seeligkeit zu erlangen/ durch Jhre Bewilligung/ oder einige Nachlaſſung/ ſo derhalben bey Jhnen ſtuͤnde/ nicht hindern vnd beſchlieſſen koͤnten vnd wolten/ alldieweil keine Creatur jemands die Erkantnuͤß deß H. Evangelij verbiethen/ ſondern ſeiner Allmacht/ einiger vnd vnwandelbarer Will iſt/ daß alle Menſchen ſeinen Sohn hoͤren ſollen/ vnd ſolches muͤſſen ſie nicht allein der geiſtlichen Perſonen ſelbſt/ ſondern auch Jhrer Vnderthanen halber bedencken.
Dann wo kein Biſchoff der Augſpurgiſchen Confesſion geduldet/ ſo koͤnte auch derſelbig/ vnd ſeine Vnderthanen/ der Lehr nicht berichtet vnnd vnderwieſen werden.
Were alſo Gewiſſens halben Jhnen vnverantwortlich/ ſo vielen Vnderthanen in Stifften geſeſſen/ den Weg zur Seeligkeit zu verſperꝛen.
Vnd wuͤrde Jhrer Chriſtlichen Religion nicht ein geringer Schimpff/ Makul/ vnd Verachtung auff gelegt vnd zugefuͤgt/ wann die jenigen/ ſo dieſelbe Religion annehmen/ vnd die Warheit deß Worts bekennen wuͤrden/ ſolten Jhrer Adminiſtration, Digniteten vnd Officien entſetzt/ vnd deß geiſtlichen Stands Nahmen nicht wuͤrdig ſeyn ſolten.
Seye auch dieſer Punct eine rechte determination der Religion ſelbſten/ dardurch die Augſpurgiſche Confeſſion fuͤr eine verdambte Sect- vnd Ketzeriſche Lehr/ deren ſich kein Geiſtlicher anhaͤngig machen moͤchte/ außgeſchrien vnd geſcholten wuͤrde.
Seye Jhr Gemuͤth nicht/ ſolcher Guͤter/ den Reichs Stifften zu Nachtheil von Abhanden/ oder in Zerꝛuͤttung/ oder prophanation bringen zu laſſen; ſondern viel mehr neben andern Reichs-Staͤnden daran zu ſeyn/ vnd darob zu halten/ vnd deßwegen einer ſondern diſpoſition vnd Verſehung ſich zu vergleichen/ daß die hohe/ Ertz- vnd andere Stifft/ wann darinnen die Religion geaͤndert wuͤrde/ zu keiner weltlichen Herꝛſchafft verwandt/ ſondern nach eines jeden Ertz-Biſchoffs/ Biſchoffs oder Prælaten Abſterben/ oder Reſignation, bey Jhren Electionen, Adminiſtrationen vnd Guͤtern gelaſſen werden ſolten.
Vnnd hierunder ſtecken die Biſthuͤmb Magdeburg/ Merßburg/ Halberſtatt/ ratzenburg vnd Vehrden/ ſagt Engelbrecht vnd Winter.
Vierdtens haben die Proteſtierenden erhalten/ daß die geiſtliche Obrigkeit gegen ſie muß inhalten: deme zu Folg auch die Paniß-Brieff oder Layenpfruͤnden bey jhnen nicht ſtatt finden.
Vnnd das ſind die Vorſchrifften vmb Layenpfruͤnden/ vnnd Præſentation-Schrifften eines Kaͤyſers/ auff ein Gottes Hauß/ vmb eine Pfruͤnde/ zu Kuͤchen vnd Keller/ einem alten Diener.
Dann dem Roͤmiſchen Kaͤyſer gebuͤhret/ vnd ſtehet auß altem loͤblichen Herkommen vnnd Gewohnheit zu/ auff einer jeden Prælatur oder Gotts Hauß deß Heiligen Reichs/ eine Perſon/ die Kaͤyſerl. Mayſt. gefaͤllig iſt/ zu præſentiren, damit einem eine Pfcuͤnde von Kuͤchen vnd Keller gegeben werde.
Als wenn ein Kaͤyſerlicher alter Trabant/ Hatſchier/ oder ein ander alter wohlverdienter Diener/ vom Kaͤyſer eine ſolche Vorſchrifft vmb Layenpfruͤnde/ oder ein Paniß-Brieff an eines Stiffts Abt/ Probſt/ Dechant/ Cloſter oder Stifft ſo von denſelben zu Lehen gehen/ außbringt/ vnd außgebetten hat/ in Vornehmung vnd Hoffnung in denſelben Cloͤſtern/ oder Stifften/ zu jhrer Erhaltung/ ein Pfrüund oder Leibgeding damit zu erlangen.
Kaͤyſer Rudolff ſchrieb alſo: dieweil auß alter vnd beſtaͤttigter langhergebrachter Gewohnheit/ der Kaͤyſer vnd Koͤnig/ auff Vns kommen iſt/ daß ein jeder Kirchen auff Vnſer Bitte ein Pfruͤnd hingeliehen werde; So bitten Wir dich/ daß du dieſem Clerike/ dem Heiligen Reich zu Ehren/ verſehung dieſer Pfruͤnd thun wolleſt/ ſolche Paniß-Brieff hat Biſchoff Melchior zu Wuͤrtzburg Anno 1548. auff Sontag Invocavit, per edictum der Geſtalt im Stifft Wuͤrtzburg verbotten/ daß ohne ſeinen Conſens vnd Verwilligung dieſelbigen beyden Stifften vnd Cloͤſtern/ keine Krafft haben ſollen.
Der fuͤnffte Nutzen iſt/ daß von den geiſtlichen Guͤtern vnd Einkommen/ die Miniſterien der Kirchen vnd Schulen zu erhalten ſeyn.
Vnd derſechſte/ daß die eingezogene Stifft vnd Guͤter den Proteſtierenden ohnangefochten bleiben.
Der zwoͤlffte Diſcurß.
Ob der Paſſawiſche Vertrag vnd Fried erzwungen/ vnd zu halten ſey?
Ob der Ayd/ ſo der Kirchen geſchicht/ dieſem Reichs-Abſchied zu wider ſey?
Ob eines vorigen Kaͤyſers Vertrag auch die Nachfahren am Reich binde?
Ob der Religions-Fried durch das Concilium zu Trient ſey auffgehoben?
DJeweil nun der Prophan- vnd Religions-Fried ſolcher Geſtalt in Teutſchland geſchloſſen/ daß der Pabſt zu Rom Jhn gantz verworffen/ der Cardinal vnd Biſchoff in gewiſſer Maaß/ wie auch die Proteſtierenden ſelbſt angehoͤrter Geſtalt nicht allerdings billigen wollen/ gab es allerhand Geſpraͤch vnd Nachgruͤblens:
Vnd zumahl/ ob man einen ſolchen Frieden/ der dem Kaͤyſer mit Gewalt wer abgedrungen worden/ zu halten auch ſchuldig ſey?
Etliche hielten dieſen Satz vor gewiß/ der Fried wer nicht auß Lieb/ ſondern auß Noth vnd Zwang geſchloſſen/ dieweil die Proteſtierenden zu Feld gezogen/ vnd vnder deß Churfuͤrſten in Sachſen Baner den Kaͤyſer angegriffen/ übereylt/ vnd auß Teutſchland vertrieben; zumahl Sie auch den Frantzoſen an ſich gehaͤngt/ vnd den Roͤmiſchen Koͤnig Ferdinand ſolcher Weiß geaͤngſtigt/ daß Er Jhnen muͤſſen verſprechen/ den zu Lintz uͤber Holtz geduͤnchten Fried auff dem nechſtfolgenden Reichs Tag zu beſtaͤttigen.
Wann aber Ariſtoteles ſchreibt/ ein geaͤngſtigter Mann verſpreche wahr vnd vnwahr/ boͤſes vnd gutes/ muͤglich vnd vnmuͤglich/ damit er nur auß gegenwaͤrtiger Noth entrinnen koͤnne:
Demnach es auch kein wunder/ wann die bevorſtehende Gefahr/ vnd beſorgter Verluſt uͤber die Gebuͤhr gejagt vnd getrieben worden.
Vnd wann die Kriegs-Knecht etwas auß den Kaͤyſerlichen Rechten hoͤren wolten/ wuͤrde man ſie berichten/ daß/ was durch Forcht oder Gewalt erpreſſet/ nicht verbindet/ vnd von ohnkraͤfften gehalten wird.
Dann wann Koͤnig Ferdinand/ oder Kaͤyſer Carln weren frey geweſen/ das iſt/ wann weder Gewalt noch Forcht Jhnen zugeſetzt haͤtte/ würden ſie nimmermehr ein ſolches eingangen haben; alſo daß auß Jhrem Gemuͤth/ weil Gewalt vnd Forcht dem guten Glauben oder der Auffrichtigkeit gantz zu wieder/ vnd die vernuͤnfftige Geſatz ſolchen uͤbereylten Leuten die voͤllige Reſtitution in Jhre Freyheit geſtatten/ kein ſolcher Vertrag abzunehmen were.
Es iſt aber noch ein ander harte Knoden auffzuloͤſen; Wie weltliche Fuͤrſten vnd Herꝛn ſich in geiſtliche Haͤndel mengen/ vnd ohne vorwiſſen deß Pabſts zu Rom/ oder der gewiſſens- Raͤthe/ der Kirchen zum hoͤchſten Nachtheil den Gewalt über die Seelen/ vnd den Nutzen von den gewidmeten Guͤtern doͤrffen entaͤuſſern/ vnd Jhre zeitliche Wolfarth/ oder recht zu ſagen/ jhrer Landen Sicherheit mit den Kirchen Guͤtern erkauffen?
Ambroſius ſolte bey ſolchen Zeiten wieder von den Toden aufferſtehen/ vnd den Kaͤyſern vnd Koͤnigen ſagen/ wann Sie von Gelt-Mitteln handeln/ nehmen Sie Jhre Schoͤſſer vnd Schaffner zu Rath; vnd bereden ſich mit dem Koch/ wegen eines ſonderlichen Geſchmacks der Speiſen; Jn Summa/ was Sie auch thun/ glauben Sie einem jeden Meiſter in ſeiner Kunſt/ allein in Geiſtlichen vnd Kirchen-Sachen begehren Sie keines Biſchoffs/ von dergleichen eygentlichen Sachen ſein Gutachten beyzutragen; da doch ein ſolcher dem Fuͤrſten weder zu lieb noch zu leyd/ wie ſonſten gebraͤuchlich/ ſondern nach dem Heiligen Wort GOTTES/ zu der ewigen ſeeligen Wohlfahrt rahte.
Vnd hie an dieſem Paß kompt Ulyſſis Minerva, pfetzet Vns an das Leplin deß lincken Ohres/ vnnd ſpricht gantz heimblich: Raiſon d’ Eſtat: darbey Wir es auch bewenden laſſen/ vnd gehen hinuͤber zu den andern/ die ſagen Vns/ es wer einem vnerſchrockenen vnd großmaͤchtigen Kaͤyſer zu nahe geredt/ daß Er ſich auß Forcht haͤtte dahin treiben laſſen; ſo ſeye zwar nicht ohne/ die Forchtuͤberfalle auch jederweilen den geharniſchten/ welches aber hie keinen Platz finde/ weil der Kaͤyſer die beyde Fürſten noch gefangen gehalten/ vnd das gantze Roͤmiſche Reich allem ſeinem wincken/ auſſerhalb Magdeburg vnd Bremen/ folgeten.
Vnd ob ſchon vielleicht etwas Kleinmuͤtigkeit mit vndergeloffen/ ſo beziehe ſich doch die Forcht nur auff vnrechtmaͤſſigen Gewalt/ weil ein jeder ſich ſeines Rechten/ ohn eines andern Schmaach/ ſonderlich aber die Obrigkeit bedienen kan.
Haͤtten nun die Staͤnde jhrem Fuͤrgeben nach/ von dem Kaͤyſer nichts anders begehrt/ als was GOTTES Geſetz außweißt/ vnd ſein Gebott erfordern/ daß man nemblich mit Jedermann Fried halte/ wer ja nichts vnbilliges geſchehen/ vnd keine Schmaach einigem Menſchen begegnet: das gemeine Beſten/ vnd deß Vatterlands Freyheit/ deren Verwalter nechſt nach dem Kaͤyſer die Churfuͤrſten ſind/ jetzunder zu geſchweigen.
Vnd wer wolte den Staͤnden/ die wegen deß gemeinen Land Friedens ſich vergliechen/ die Macht benehmen/ ohne Jedermanns Wiſſen oder Willen/ jhren Zuſtand beobachten/ jhre Wunden zulecken vnd zu verbinden/ ja Fried vnd Ruhe zu ſtifften?
Vnd wann man die hochbetheurliche Wort anſiehet/ ſagen die Bauren ins gemein/ den Ochſen bey den Hoͤrnern/ vnd den Mann bey den Worten.
Dieweil es dann heißt/ bey Kaͤyſerl. vnd Koͤnigl.
Würden/ Fuͤrſtlichen Ehren/ in rechtem gutem Trawen/ vnd wahren Worten/ daruͤber jetzt oder zukuͤnfftiglich auß Vnvollkommenheit/ oder vnter einigen Schein/ wie der Nahmen haben moͤcht/ nichts darwieder fuͤrzunehmen; ſo wer Trew vnd Glaub auß/ wann er in ſeiner Quell verloͤſchete.
Vnd hilfft auch nicht/ ob die Proteſtierende, oder auch Paͤbſtiſche haben werden oder nicht.
Vnd wird Jhre Paͤbſtl.
Heyl. ſelbſten andern geſtatten/ was Sie ſelbſt in noͤthen practicieren; vnd jederweilen ein halb Ey lieber davon tragen/ als vmb ein leere Schaal fechten.
Wann man nun eines ſo wohl als das ander erꝛegt/ find ſich/ daß zwar zu Paſſaw/ mitten vnder den Kriegs-übungen dieſer Fried geſchloſſen/ aber hernach aller erſt beſtaͤttigt worden/ da keine Gefahr einiger Kriegs-Macht mehr vorhanden/ vnd zwar von allen Staͤnden deß Heil.
Reichs/ mit angehaͤngter Pœn wieder die Verbrecher: Dergeſtaͤlt/ daß auch uͤber zwey vnd vier Jahr hernach alles von newem wiederholt vnd bekraͤfftiget worden.
Ja es koͤnte mancher gedencken/ der Pabſt haͤtte hierzu Vrſach gegeben/ in dem er ſo vngern zu dem Concilio gethan/ vnd alſo die Hoffnung zu gütlichem Vtrtrag gantz abgeſchnitten/ in dem Er fortgefahren/ vnd die Teutſchen noch nicht gehoͤret.
Vnd wann gleich etwas Gewalt oder Forcht mit vndergeloffen wer/ doch alles nachgehends beſtaͤttigt worden/ vnd zwar in ſolchen Dingen/ die der Proteſtierenden vorgeben nach/ Goͤttlich vnd Menſchlich das Gewiſſen vnd die Freyheit betreffen/ darzu man auch einen/ der ſich darwieder ſperꝛen wolte/ wohl noͤthigen moͤge.
Zu deme wer es dahin geſtanden/ ob man ein junerlichen Krieg uͤber Teutſchland lieber wollen ſehen/ vnd zu vngewiſſem Außſchlag fuͤhren/ als dieſen Vertrag eingehen.
Bleibt demnach die Freyheit vngezwungen/ wann auß zweyen Vbeln/ das eine wird erwehlet.
Vnd wird dieſer Fried zwar ein Religion-Fried genant/ geht aber das Geiſtliche nicht an/ Sintemahl jede Parthey das Geiſtliche vnbekuͤmmert behaͤlt/ vnd ſein Gewiſſen allerdings vnbeſchwert empfindet:
ſondern der Fried betrifft eygentlich das euſſere vnd weltliche/ darumb die Staͤnd auch kein Bedencken getragen/ denſelben ohn deß Pabſts zu Rom gut heiſſen zu ſchlieſſen vnd anzunehmen.
Vnd kan wohl gefragt werden/ ob die Kaͤyſerliche Capitulation, in welcher Er den Ayd dem Reich leyſtet/ bey dieſem Fried zu halten/ nicht den jenigen Ayd/ ſo Er dem Pabſt thut/ wann Er von Jhm wird beſtaͤttigt/ nemblich dem Roͤmiſ. Stuhl allen Gehorſamb zu layſten/ vnd die Roͤmiſ. Religion zu beſchuͤtzen vnd fortzur flantzen/ nicht zu wieder lauffe; oder wie beyde Ayde neben einander ſtehen koͤnnen.
Etliche ſprechen/ es koͤnne niemand zweyen Herꝛen dienen:
dann er werde den einen haſſen vnd den andern lieben/ dem einen anhangen vnd den andern verachten: alſo wer dem Pabſt zu Rom anhange/ koͤnne dieſen Frieden nicht vorgenehm halten.
So koͤnne auch die Paͤbſtiſche Hoheit vnnd der Roͤmiſchen Kirchen anſehen nicht anderſt behauptet werden/ als wann man die widrige Lehr/ die den Pabſt den Anti Chriſt nennet/ vnterdruͤcke/ Auch koͤnne der Pabſt den Kaͤyſer von dem Capitulations-Ayd loß zehlen/ dieweil derſelb ohne ſein Bewilligung/ Jhm vnd der Roͤmiſchen Kirchen zum Nachtheil geſchehen; demnach hab Er/ als Chriſti Statthalter Recht/ denſelben vor vnguͤltig zu ſchelten.
Andere meynen/ beyde Ayde moͤgen wohl beyſammen ſtehen/ gleich wie die beyde Religionen zugleich/ nicht nur in einem Land/ ſondern in einer Statt/ ja in einem Hauß ſich neben einander uͤben laſſen.
Dann da die verſcheydene Religionen die Ehe nicht trennen/ ſollen ſie weniger das politiſche Band/ da der Kaͤyſer das Haupt iſt/ auffloͤſen: wer auch ein nichtig Ding geweſen/ dieſen Abſchied von der Freyheit vnd dem Friede beyder Religionen zu faſſen/ wann man Jhn nicht halten koͤnte.
So ſoll der Ayd deß Gehorſambs gegen dem Pabſt vnnd der Roͤm.
Kirchen alſo verſtanden vnd berahmet werden/ ſo fern es dem Kaͤyſer/ der auff ſolche Bedingung erwehlt worden/ vnd darauff Er ſchon ein Ayd gethan/ wegen vnverfehrter Reichs-Abſchieden erlaubt iſt:
Sintemahl wider dem Pabſt zu Rom/ noch einigen andern Außlaͤnder gebuͤhrt/ ſolche/ damit ſie nichts zu ſchaffen/ zu vernichten.
Auch wolte man nicht glauben/ daß der Kaͤyſer/ im Fall es dieſe Meynung haͤtte/ daß ein Ayd den andern vmbſtieſſe/ vnnd ſie alſo neben einander nicht ſtehen koͤnten/ ein ſolch widerwaͤrtig Ding vnderfangen ſolte; vnd viel mehr den einen/ fuͤrnemblich den letzten/ weil er durch den erſten ſchon laͤngſt verbunden/ vnderlaſſen.
Doch moͤcht man ſagen/ der da verſpricht/ vnd ein Ayd thut/ die roͤmiſche Religion zu beſchuͤtzen vnd zu befoͤrdern/ ſich nichts eben verbindet/ die andern derſelben wegen zu vnterdrucken/ oder außzureuten; vnd bevorab/ daß ſchon zu vorderſt verſprochen wird/ der Augſpurgiſchen Confesſion kein Eintrag zu thun.
Alſo koͤnt er beyde Stuͤck behalten/ nemblich ſeine Religion befoͤrdern/ vnd die andere dulden.
Sintemahl die wahre Religion mit der Lehr vnd dem verbeſſerten Leben/ aber gar nicht durch Gewalt vnd Waffen befoͤrdert werde/ darumb auch ein ſolche/ die kein ander Fundament haͤtte/ von ſich ſelbſt muͤſte vergehen.
Vnd alſo bliebe an ſeinem Orth/ daß man zweyer widerwaͤrtigen Herꝛn/ dem Mammon/ der uͤber alles will gedient vnd geliebt ſeyn; Vnd dann GOTT der mit keiner Creatur theilen will/ nicht dienen koͤnne.
Hie aber werden die beyde Religionen nicht ſolcher Geſtalt wider einander geſetzt/ als nur wegen eines falſchen Wahn etlicher Romaniſten/ dieweil ſie dem Pabſt anhangen/ vor dieſem Fried ein abſchewen tragen/ als weren ſie nach Goͤttl. recht verbunden/ die andere Religion zu verfolgen/ vnd mit Gewalt zu vertreiben.
Vnd mag eine Religion die andere verſchreyen oder verdammen/ wie ſie will/ wann es nur bey Worten vnnd Schrifften bleibt/ weil man jhr auff gleiche Weiß begegnen kan/ damit die Wahrheit nur deſto heller herfuͤr leuchte/ welches in den ſtrittigen Sachen am beſten geſchicht; darumb Paulus ſeinem Timotheo befiehlt/ er ſoll ſtraffen/ bitten/ ſchelten in aller Gedult vnd Lehr:
Dann man doͤrffte nichts foͤrchten/ die Wahrheit werde dennoch herfuͤrbrechen vnnd oben ſchweben.
Vnd moͤcht einer oder der ander ſagen/ wegen looßzehlung deß Ayds/ daß der Ayd entweder zulaͤſſig vnd ehrlich ſey/ uͤber ſolchen Dingen; welche man nach Goͤttlichen vnd Menſchlichen recht zu halten ſchuldig.
Dann ein Ayd iſt eine Verſicherung/ ſo GOTT zum Zeugen anrufft/ vnd zur raach uͤber den falſchen Ayd.
Vnd ſcheint/ es finde bey demſelben keine looß zehlung/ die zu Verachtung Gottes gereicht/ einigen Platz: oder geſchicht der Ayd uͤber ein vnzulaͤſſig Ding/ bey welchen mehr Buß/ als Looßzehlung vonnoͤthen.
Dann in boͤſen Sachen ſoll man das Geluͤbd widerꝛuffen/ vnd was vnbilliger Weiß gelobt iſt/ nicht thun.
Muͤſte man derowegen zuvorderſt erkennen/ ob dieſer verſprochene Religions-Fried ein vnbillig oder boͤß Werck ſey.
Vnd hie ſagen die Proteſtirenden/ der Pabſt zu Rom moͤge nicht Richter ſeyn/ weil Er in dieſer Sach ſich zur Parthey gemacht/ vnd ſelbſt angeklagt werde.
Ob nun auch dieſer Vertrag die nachgehende Kaͤyſer binde/ ſprechen etliche Nein/ wann in dieſem Paß die gemeine Regel ſoll Platz finden/ daß niemand durch eines andern That verbunden werde/ da mit nicht einer dem andern ein vnbillige Bedingung auffbuͤrde.
Dann was einer gethan/ ſoll dem andern nicht ſchaden: Zumahl vor wahr wuͤrd gehalten/ daß der Vorfahr ſeinen Nachfahrn durch Vertrag vnd Verbuͤndnuß nicht verurtheilen koͤnne.
Vnd worzu nutzt/ daß einer verſpricht/ was ein ander thun ſoll vnd geben?
dann gleich wie alle Verbuͤndnuß auß dem zuſammengeſetzten Willen entſtehet/ alſo wird ſie auch nach erloſchenem Willen auffgehoben; wie dann bey einem ableibenden geſchicht/ welcher/ weil Er nicht mehr iſt/ keine qualiteten mehr hat.
Dann es erſtrecken nicht nur die Privilegien, ſondern auch die Vertraͤg vnd Buͤndnuſſen jhren Gewalt nicht uͤber deß Fuͤrſten Tod/ dannenhero die Fidenaten nach Romuli Tod den Roͤmern den Krieg angebotten/ vnd geſagt; Sie haͤtten mit Jhnen ferner keinen Bund.
Wie es auch die Lateiner nach Koͤnigs Anci Martij Tod/ mit welchem/ jhrer Sage nach/ vnd nicht mit den Roͤmern ſie ein Bund getroffen/ haben geſpielet.
Alſo ſagt Perſeus Koͤnig in Macedonten/ der Bund/ ſo die Roͤmer mit ſeinem Vatter getroffen/ gehe Jhn nicht an.
Es widerſprechen aber andere/ vnd geben vor/ deß abgeleibten That gereiche auff die Erben/ weil der Erbe deß abgeleibten Perſon repræſentiere vnd trage: zumahl auch einem jeden erlaubt ſey/ von ſeinem Eygenthumb/ wie es damit nach ſeinem Tod zu halten/ zu verordnen.
Vnd darin beſtehe eygentlich der Troſt wider den Tod/ wann der Will noch nach dem Tod vollzogen werde.
Vnd hie muͤſſe man nicht eben den Roͤmiſchen Kaͤyſer ſelbſt/ oder deſſelben Perſon/ ſondern das Reich ſelbſt/ daruͤber er zum Verwalter vnd Vormuͤnder geſetzt iſt/ betrachten/ daß Jhn dieſe Verbündnuß auch binde; alſo daß/ gleich wie bey Mangel der Perſon eines Kaͤyſers/ das Reich dennoch nicht vergehet/ ſondern bleibt; auch ſeine Verbuͤndnuß veſt vnnd kraͤfftig bleiben.
So weiſen auch dieſe Wort/ vor Vns vnd Vnſere Nachfahrn/ daß die Staͤnde dieſe Verbuͤndnuß auff die Nachkoͤmblinge wollen außgedoͤhnt haben:
Zumahl auch die Kaͤyſer auff ſolche Bedingung erwehlt vnnd angenommen werden/ als die nicht weniger/ dann jhre Vorfahren eines vnnd anders zu halten ſchuldig werden.
Nun ſcheint/ die rechte vnd fuͤrnembſte Vrſach/ warumb ein Nachfahr im Reich an die Verbuͤndnuſſen/ ſo ſeine Vorfahren getroffen/ gebunden ſey zu halten/ dieſe/ daß der erwehlte Kaͤyſer/ ehe er geſalbet wird/ mit abgefaßten Worten vor dem Ertz-Biſchoff vnd Churfuͤrſten zu Coͤlln/ den Ayd ablegt/ Er wolle die Geſatz vnd Reichs-Abſchied halten/ vnd dieſelben auff keinerley Weiſe verletzen.
Darumb ein ſolcher Ayd/ der jhm bey der freyen Wahl mit dieſer Bedingung wird vorgelegt vnd abgefordert/ an- vnd fuͤr ſich ſelbſt/ ein ſolche Verbuͤndnuß mit ſich zu fuͤhren/ genugſamb ſeyn.
Vnd da auch nicht ferner zu beobachten/ were ein ſolcher Ayd kraͤfftig uͤber alle vnd jede Nachfahren im Reich/ wegen ſolcher Verbuͤndnuſſen der Vorfahren; Vnd iſt nicht ohn/ es wird niemand durch ein frembde That verbunden; ſcheint aber/ dieſe That ſey deß Nachfahren ſelbſt/ weil Er auff ſolche Bedingung wird erwehlet/ daß Er das vorige halten/ vnd deßwegen ſich gegen den Staͤnden verbinde/ weſſen ſich ſeine Vorfahren bereit verbunden haben.
Vnd weil Er gehalten iſt/ vor der Salbung den Ayd/ daß er ſolches beobachten wolle/ zu thun/ iſt Er auch gehalten/ denſelben zu halten.
Dann in andern Faͤllen reden die Geſatz von eygenthuͤmblichen Guͤtern/ die nur von jhrem eygenen vnd directo domino verbunden koͤnnen werden/ vnd gar nicht von gemeinen Haͤndeln vnd Sachen/ ſo zur Verwaltung deß Fuͤrſtenthumbs oder der Obrigkeit gehoͤren; vnnd nicht anderſt verbinden/ als ein Erb/ der die Erbſchafft antritt/ ſich ſelbſten damit verbindet.
Aber doch ſcheinet/ die Buͤndnuſſen vnd Freundſchafften mit den Außlaͤndiſchen beziehen ſich nur auff die Perſon deſſen/ ſo ſich verbindet/ vnnd ſeines Sinnes oder Zuneigung weder Nachfolger/ noch Erben hat/ vnd wann der vorgeweſener Fuͤrſt allein ſich verbunden/ koͤnnen ſie den Nachfahren nicht binden/ es were dann/ daß Sie bey Antrettung der Regierung ſich auff ein newes verbunden:
Welches dann bey den Roͤmiſchen Kaͤyſern ſeinen geweißten vnd engberahmbten Wege hat.
Dann ſolcher Geſtalt legt der Erb den Schluͤſſel auff das Grab/ wann Er ſich nicht will verbinden laſſen/ vnd dieſe Wort fuͤr Vns vnd Vnſere Nachkommen nicht begehrt anzunehmen.
Noch finden ſich Leute/ die ſagen doͤrffen/ der Religions-Fried were durch das Tridentiniſche Concilium auffgehoben:
dann er ſey ja nicht anderſt erlaubt geweſen/ wie die Wort deß Außſchreibens lauten: Nachdem ſolcher Fried in allen obbeſchriebenen Artickeln/ biß zu Chriſtlicher/ freundlicher vnd endlicher Vergleichung wehren ſoll.
Da es dann nur eine Erlaubnuß/ koͤnne er nicht jmmer wehren/ ſondern ſoll ſeinen termin haben/ biß nemblich man von den ſtrittigen Puncten/ ſich berahte vnnd entſchlieſſe; Welches dann auff dem Tridentiniſchen Concilio, ſo deßwegen verſamblet worden/ geſchehen iſt: darumb dann der Religion-Fried ſein Endſchafft erꝛeicht hab.
Zumahl auch die Parthey ſelbſt/ ſo dieſen Frieden verſchafft vnnd getrieben/ nemblich die Proteſtierenden ſelbſt ſich wegen der ſtrittigen Puncten auff das Concilium beruffen; ſollen demnach billich ſich an deſſelben.
Vrtheil vnd Spruch halten; wuͤrden ſonſten erweiſen/ daß ſie jhre Sach von niemand wolten gerichtet leyden.
Dieſen wird geantwort/ es wer das Concilium zu Trient nicht ſolcher Geſtalt verſamblet/ noch auff ſolche Bedingungen verhandelt worden/ wie es begehrt/ vnd zu hinlegung der ſtrittigkeiten in der Religion in allen Weg noͤthig geweſen/ ſondern nach deß Pabſts zu Rom belieben/ ſeine Meynung nur zu beſtaͤttigen.
So habe auch dieſer allein Macht ein Concilium zu laden vnd zu beruffen/ der alle eingeladene vnnd beruffene vnter ſeiner Bottmaͤſſigkeit haͤlt:
Wann dann die Staͤnde deß H. Reichs dem Pabſt zu Rom gar kein Bottmaͤſſigkeit uͤber ſie geſtatten/ vnd fuͤrnemblichſt/ weil er angeklaget werde/ ſey wider die Billigkeit/ daß ein ſolcher das Concilium beſchrieben/ vnd demſelben als ein Richter vorſtehe.
Es ſolle ja niemand in eygener Sach richten/ oder andern/ wie ſie richten ſollen Geſatz vnd Ordnung fuͤrſchreiben/ ſondern ſich ſelbſt zum Vrtheil darſtellen vnnd ſubmittieren; gleich wie vor alters in dem Concilio zu Epheſen/ vnd in dem dritten zu Conſtantinopel geſchehen/ auff welchen die beyde Patriarchen oder Paͤbſte zu Conſtantinopel/ Neſtorius vnd Sergius, auch Cyrus von Alexandrien, vnd Honorius von Rom ſelbſt/ wegen deß Eutychiſchen Jrꝛthumbs verdampt worden: vnd noch juͤngſt Iohannes XXIII zu Coſtnitz/ vnd Eugenius IV. zu Baſel.
Dann es ſey der Pabſt was die Ketzerey belangt/ kein Richter/ ſondern ſolle ſelbſt von andern geurtheilt werden/ wie die vhralten Decreten etwan gelautet haben.
Nun werde allhie gehandelt/ vnd vorbracht/ wie der Pabſt zu Rom/ mit ſeiner Cleriſey die Kirch verderbt habe/ vnd wolle gleichwol ſelbſt vnd in der Perſon ſeiner Legaten, die Er Jhm durch Ayd vnd Pflicht verbunden/ Richter ſeyn/ vnd auß eygener Bewegung alles Ding beſchreiben vnd beſchlieſſen/ wie Pius IV. in deß Concilij Bull geſtehet.
Dannenher auch Bellarminus ſchreiben doͤrffen/ alle Concilien ſoll der Pabſt pruͤfen/ auff daß man dieſer gut heiſſet/ behalte; vnd die Er verwirfft nicht annehme.
Solches aber reyme ſich gar nicht auff ein freyes Concilium, ſondern ſey wider alle Billigkeit/ vnd wider der erſten Concilien Decreten vnnd Gewohnheiten/ nur deß Pabſts Tyranney in der Kirchen zu beſtaͤttigen/ erfunden worden: Alſo koͤnne auch keine Reformation, ſo dannenhero in der Kirchen entſtanden/ vorgehen.
Wann Wir dann erwegen/ daß das Edict von Religions-Frieden dieſe Bedingung mit dieſen Worten klar mache:
Wo dann ſolche Vergleichung durch die Wege deß General-Concilij, National-Verſamblung/ Colloquien oder Reichs-Handlungen nicht erfolgen wuͤrde/ ſoll alßdann nichts deſto weniger dieſer Fried Stand beſtehen vnd bleiben.
Daß nun keine Vereynigung uͤber den ſtrittigen Religions-Puncten erfolgt/ mag Vrſach ſeyn/ weil das Trientiſche Concilium ſeine Gerechtigkeiten nicht gehabt/ ſo wohl wegen deß Pabſts zu Rom/ der es verſamblet/ vnd als ein Richter regiert/ ſo doch ſelbſt eben Er der beklagte iſt; als auch wegen diß Orths/ ſo der anruffenden Parthey verdaͤchtig/ vnd vnſicher geweſen; Vnnd uͤber diß wegen der Manier/ ſo bey Eroͤrterung der Strittigkeiten gehalten worden:
Dahero es auch vor kein Oecumenicum Concilium zu nennen/ weil die Proteſtierenden nicht nur keine Stimm zu ſchlieſſen gehabt/ ſondern auch nicht einmahl gehoͤrt worden!
Alſo muſte das Edict in ſeinen Kraͤfften bleiben.
Dann ob ſchon verabſchiedet/ daß eine Religion die andere biß dahin dulde/ ſo ſey doch kein Vergleich/ auß beruͤhrten Vrſachen nicht geſchehen.
Ja es haben neben den Proteſtierenden noch viel gelehrte Leuth/ auch Koͤnige vnnd Fuͤrſten ſelbſt ſich beſchweret; daß ſie vom Concilio abgehalten worden; ſintemahl Petrus/ auff die Frag/ ob den newbekehrten Chriſten die Beſchneidung noͤthig wer/ nicht allein mit den andern Apoſteln/ ſondern mit der gantzen Kirch daruͤber zu berathſchlagen zuſammen kommen.
So hab ſich auch Petrus daſelbſt keines obern Gewalts angemaſſet/ weil die Apoſteln alle/ vnd neben jhnen die Elteſten/ zugleich mit deß Volcks gemeinem Beyfall geſchloſſen/ die Beſchneidung ſey zur Seeligkeit nicht noͤthig.
Gleich wie vnzehliche viel Exempel am Tage liegen/ da die Biſchoffe/ oder die Cleriſey nicht allein/ ſondern die Kaͤyſer/ Koͤnige/ Fuͤrſten/ gelehrte Maͤnner/ ſo entweder ein Ampt getragen/ oder ohne Ampt geweſen/ auff die Synodos beſchrieben/ gehoͤrt vnd zum Schluß gebraucht worden.
Zumahl auch das Paͤbſtiſche Recht außweiſet/ daß in Sachen die Religion betreffend/ die Cleriſey nicht allein/ ſondern auch die Layen ſich auff den Concilien finden ſollen/ dieweil kein wunder/ daß die Proteſtierenden jmmerzu uͤber das Concilium geklagt/ vnd ſich deme nicht vnderwerffen wollen/ weil es nicht der Kaͤyſer/ ſondern der Pabſt zu Rom/ jhr Widerpart gehalten.
Aber das allerfuͤrnehmbſte Fundament moͤchte daher genommen werden/ daß dieſer Religions-Fried fuͤrter gehalten/ vnd noch nie vnderbrochen worden.
Der dreyzehende Diſcurß.
Kaͤyſer Ferdinand verordnet den Hoff-Rath.
Die Proteſtierenden uͤberꝛeichen jhre Gravamina in Religions-Sachen.
NAchdem auff dem groſſen Reichs-Tag zu Augſpurg fuͤrnemblich wegen der Religion, dem Cammer-Gericht vnd Hoff-Rath/ dem Muͤntz-Weſen vnd der Tuͤrckenſtewr eiferig gehandelt/ vnd in Religions- Weſen alles/ biß auff den Geiſtlichen Vorbehalt/ deme die geiſtliche Guͤter anhaͤngig/ eroͤrtert vnd verabſchiedet/ theils auch verſchoben worden/ ſind noch vnderſchiedliche Reichs-Taͤge/ wegen deß Tuͤrcken Macht etwan ruͤck- oder fortſtellig vorgangen/ auff welchen der geiſtliche Vorbehalt jederzeit veſt vnd ernſtlich ſich gereget.
Dann wegen deß Reichs-Hoff-Raths ließ Kaͤyſer Ferdinand (nach dem ſein Herꝛ Bruder Carolus V. ſich auch deß Kaͤyſerthumbs abgethan) dieſe Ordnung vnd Inſtruction zu Augſpurg außgehen: Nachdem Wir vielfaͤltige beſchwerliche Obligen/ damit Wir von deß H. Reichs/ auch Vnſerer Koͤnigreiche vnd Erblaͤnder wegen beladen; deßgleichen auch die Gefaͤhrligkeit gegenwaͤrtiger Laͤuffte vnd Zeiten zu Gemuͤthe führen/ vnd bey Vns ſelbſt bewogen/ wie hoch vnd groß vonnoͤthen/ denſelben allenthalben ſtattlich auffzuwarten/ damit ſolch Obliegen vnd Lauff jederzeit nach dem Willen vnd Wohlgefallen deß Allmaͤchtigen/ auch fuͤrnemblich zu ſeinem Lob/ Ehr vnd Preiß/ vnd dann gemeiner Chriſtenheit/ dem H. reich/ Vnſern Koͤnigreichen/ Land vnd Leuten zu Gut/ Troſt vnd Wohlfarth geleytet/ gehandelt vnd verꝛichtet werden/ Jn maſſen Wir Vns deß von anfang Vnſerer Regierung/ vnd in Krafft Vnſers obliegenden Kaͤyſerlichen Ampts/ Vnſerm Vermoͤgen nach bißhero trewlich befliſſen/ Vns auch hinfuͤhro keine Muͤhe noch Arbeit daran bedawrn/ dieweil Wir Vns auß ſchickung deß Allmaͤchtigen/ vnd voriger Kaͤyſerlicher Majeſtaͤt/ Vnſers lieben Bruders vnd Herꝛen/ Bruͤderlicher Ceſſion vnd Reſignation, auch mit der Chur Fuͤrſten deß H. Reichs Vorwiſſen/ Bewilligung/ Rath/ vnd freundliches vnderthaͤniges Erſuchen vnd Bitte/ jetzt zu vollkommener Adminiſtration vnd Regierung deß H. Reichs erhoͤhet/ vnd gewürdiget worden.
Hierumb vnd damit Wir nun ſolch Vnſer Chriſtlich vnd Kaͤyſerlich Vorhaben ſo viel mehr in wirckung bringẽ/ vnd gemeiner Chriſtenheit/ auch Vnſern deß H. Reichs/ Vnſerer Koͤnigreich/ Land vnd Leut/ hohen ſchweren obliegenden Hauptſachen/ beruͤhmbter vnd fruchtbarlicher nachdencken/ vnd denſelbigen ſtattlich vor ſeyn/ vnd außwarten; vnd dañoch darneben maͤnniglichen/ ſo Vns vmb Huͤlff vnd Handhabung anſuchen/ ordentlichs/ auffrichts/ fuͤrderlichs vnd beſtaͤndigs Recht vnd Expedition mittheilen/ vnd deſſen verhelffen moͤchten:
So haben Wir biß anhero zu Befoͤrderung vnd Verrichtung der Iuſtitia, vnd Partheyen Sachen/ Vnſern Kaͤyſ. Hoff-Rath erhalten/ welchen Wir auch hinfür an gleicher Maſſen erhalten/ vnd der Notthurfft nach/ mit noch mehr anſehnlichen/ erbaren/ frommen/ geſchickten vnd gelaͤhrten Perſonen/ auß dem reich vnd Vnſern Nieder- vnd Ober-Oeſterꝛeichiſchẽ Landen erſetzen/ vnd alle Iuſtiti vnd Partheyen Haͤndel (auſſerhalb deren ſo Finantz Sachen/ vnd Vnſer Cammergut belangen) vorberuͤhrten Vnſern Hoff-rath zu erledigẽ/ remittiren vnd weiſen wollen:
doch wo ſolche Sachen fuͤrfielẽ/ die zugleich beruͤhrt Vnſer Cammergut/ vnd die Iuſtitien betreffen/ als da ſeynd cauſæ remiſſionis Actorum in Proceſſen, ſo durch Vnſere Cammer Procuratores angeſtellt wordẽ/ darin wollen Wir Vns/ wohin dieſelben zu weiſen ſeyn ſollẽ/ Maß vnd Ordnung zu geben vorbehalten haben.
Vnd damit ſolcher Vnſer Hoff rath/ jederzeit Vns zu ehren vnd reputation, anſehenlich gehalten werde/ ſo haben Wir zu deſſelben Hoff-raths Præſidenten fuͤrgenommen vnd verordnet/ den Wohlgebornen/ Vnſern vnd deß reichs Erb-Caͤmmerer/ vnd lieben getrewen/ Carln Graffen zu Zollern/ Vnſern Rath/ vnd wollen/ daß derſelb Vnſers Hoff-raths Vorgeher ſeyn/ vnd die Vmbfrag haben/ vnd an jeden Orth/ da Wir ein zeitlang Vnſer beharꝛlich Laͤger haben/ verordnung thun/ damit jederzeit zu haltung ſolches Vnſers Hoff-raths in Vnſern Herbergen/ oder ſo es der Zimmer halben nicht ſeyn kan/ an andern gelegenen nahenden Orthen/ darbey ein ehrlich Zimmer vnd Gemach verordnet/ vnd darin all fuͤrfall nd Iuſtiti vnd Partheyen Sachen gehandelt/ auch daſſelb Zimmer durch den Hoff raths Diener oder Thuͤrhuͤter (welcher ſein Aufſehen auff bemeldten Vnſern Præſidenten haben ſoll) verwahrt vnd ſauber gehalten werde.
Doch iſt Vnſer Will vnd Meynung/ wo Wir einen Fuͤrſten auff den Reichs Taͤgen/ in Vnſerem Reichs Hoffrath gebrauchen/ daß bemeldter Vnſers Hoff raths Præſident demſelben den Vorſitz/ vmb die Vmbfrag vnd Beſchluß im Hoff-Rath zu ſtehen vnd folgen laſſe/ die Zeit die er im rath ſelbſt zu gegen ſeyn wird.
Ob auch je bißweilen Vnſer Præſident, von Vnſerem Hoff reiſen/ vnd abweſend ſeyn wuͤrde/ wollen Wir allwege einen auß Vnſern Hoff-raͤthen fuͤrnehmen/ ſo die Zeit ſeines Abweſens in Vnſerem Hoff-rath vortrette.
Vnd ſollẽ Vnſere Hoff-raͤth alle/ Vnſerm Præſidenten, oder in Abweſẽſeinem Verwalter/ in Hoff-Raths-Sachen gehorſam ſeyn/ vñ auf erfordern allzeit gutwillig erſcheinẽ vnd ſich gebrauchen laſſen/ auch keiner über die angeſetzte Stund außbleiben/ welcher aber ſolches ohn Erlaubnuß thun/ vñ ſaͤumig ſeyn wuͤrde/ der ſoll von Vnſerm Præſidenten, oder ſeinem Verwalter derhalben angeſprochen/ auch von Jmhe die Vrſach ſeines Außbleibens vernom̃en werdẽ damit ferners Vnſer Notturft nach Einſehung beſchehen/ vnd gehandelt werden moͤge.
Ob auch einer oder mehr Vnſer Hoff-raͤthen anſuchen wuͤrden/ Jhnen ein zeitlang von Vnſerem Hoff zu ſeyn zu erlauben/ ſoll ſolches ohne Vorwiſſen Vnſers Præſidenten vñ der Cantzley nit beſchehen/ ſondern zuvor die Gelegenheit der Zeit/ auch die Anzahl gegenwaͤrtiger Raͤthe/ deßgleichen ob die Sachen/ ſo ſelbiger Zeit zu erledigen ſeynd/ ſolch der Hoff-raͤthen abreiſen/ erleyden muͤgen/ oder nit/ fleiſſig bedacht werden; doch daß nach altem Gebrauch den Raͤthen/ ſo beweibet/ acht; vnd den andern ſo lediges Stands/ 6. Wochẽ jedes Jahrs Jhren eygnen Sachẽ abzuwarten/ vñ zu verꝛeiſen vnbenommen ſeyn ſoll.
Alle vnd jede verſchloſſene vnd offene Schreiben/ Supplicationes, Brieff vnd dergleichen/ ſo an Vns geſtellt/ vnd Vns nicht zu vnſern Haͤnden uͤberantwortet werden; die ſoll vnnd mag Vnſer Vice-Cantzlar annehmen; die verſchloſſene/ ſo nechſt zu Vnſern eygenen Haͤnden ſtehen/ auffbrechen/ beſichtigen/ auch folgends die obermeldte alle/ nach Geſtalt vnnd Gelegenheit einer jeden Handlung/ entweder bey Vns/ in Vnſerm geheymen Rath anbringen/ oder aber in andere Vnſere verordnete deß Heil.
Reichs/ auch Hungariſche/ Bohemiſche vnd Oeſterꝛeichiſche Hoff- vnd Cammer-Raͤthe außtheilen.
Vnd wo die Supplicationes vnd andere Schrifften/ zu Vnſerer Secretarien Handen kommen/ ſollen ſie den Tag/ Monat vnd Jahrzahl jhres Empfangs alßbald darauff vorzeichnen.
Damit auch die Iuſtitien vnd Partheyen Sachen/ vnd zuvorderſt die armen Leute/ ſo Vns etwa auß Noth/ vnd zum theil auß Einfalt/ auß dem Reich/ vnd Vnſern Erblanden/ ferne Weg nachreiſen/ vmb ſo viel mehr befoͤrdert/ vnd vor langem auffhalten/ vnd beſchwerlichen Vnkoſten verhuͤtet/ auch Armuth halb/ Vnſer gebuͤhrlich Huͤlff/ Handhabung/ vnd Fuͤrderung niemand verzogen/ noch verlaͤngert werde/ ſo ordnen vnd wollen Wir/ daß Vnſere Hoff Raͤthe taͤglich zu morgens/ in jhr auß gezeigten Rath-Stuben ordinariè zuſammen kommen/ vnd die Sachen ſo jederzeit fuͤrfallen vñ fuͤrhanden ſeyn werden/ in Vnſerem Namen vnd an Vnſer ſtatt fuͤrnehmen/ vnd die nicht uͤbereylen/ ſondern ſtattlich/ vnd mit hoͤchſtem Fleiß hoͤren/ berathſchlagen vnd erledigen/ auch Vnſer Præſident, oder in ſeinem Abweſen/ ſein Verwalter die Vmbfrag haben.
Dieſelb Vmbfrag ſoll gewechſelt/ zwiſchen den Layſchen vnd gelaͤhrten Raͤthen/ je einen vmb den andern gehalten/ vnd mit der Frag der erſten Stimm/ in Sachen die Iuſtitien im H. Reich betreffend/ an den Gelaͤhrten; Aber in Staads-Lands- vnd ander Sachen an den Laͤyen angefangen werden; Jedoch ſoll Vnſer Præſident in demſelben nach Geſtalt vnd Gelegenheit der Sachen Lands-Art/ vnd voriger Relationen nicht befahret werden.
Vnſer Præſident ſoll auch daran ſeyn/ daß ein jeder auß Vnſern Raͤthen ſein Stimm anderſt nicht/ dann in ſeiner Ordnung gebe/ einem andern nicht fuͤrgreiffe/ noch in die Red falle/ ſondern ſich hierinnen aller gebuͤhrlicher Beſcheydenheit befleiſſe; Jedoch wo einer vermercken wird/ daß vorgebene Stimm von den andern nichtrecht verſtanden worden/ vnd ſich deßhalben erklaͤren; oder wo er auß denen Vrſachen/ ſo durch die nachſtimmende Raͤthe angezeiget/ ſein vorige Meynung aͤndern oder verbeſſern wolt/ das ſoll jhme mit kurtzen Worten zu thun vnbenommen ſeyn.
Deßgleichen ſoll auch Vnſer Præſident darob ſeyn/ daß vmb Abſchneidung willen aller uͤberfluͤſſiger Leng/ keiner auß Vnſern Raͤthen/ das jenig ſo verleſen/ oder durch einen andern Rath in ſeiner Stimm erzehlt/ wieder vnnottuͤrfftiger Weiß widerholet/ vnd repetirt werd/ ſondern ein jeder/ der nicht etwas fuͤrzubringen/ jhme mit kurtzen Worten eines andern Meynung gefallen laß.
Auff beſchehene Vmbfrag ſoll Vnſer Præſident beſchlieſſen/ vnd die mehrere Stimmen jhren Vorgang haben; Jedoch wo die Stimmen in ziemblicher Anzahl zertheilt/ vnnd Vnſer Præſident vermeicken will/ daß beyder oder mehrer theil Meynung mit ſtattlichen Vrſachen beſtaͤrcket/ ſo ſoll Er auſſerhalb Vnſers Fuͤrwiſſens nicht beſchlieſſen/ ſondern die Sachen mit kurtzer Erzehlung jedes Theils Gedencken/ zuvor an Vns gelangen laſſen/ vnd ſonſt gemeiniglich in allen Handlungen maͤnniglichen gleichs/ Goͤttlichs Rechtens oder Abſchieds/ auch fuͤrderlicher Abfertigung auß Vnſerm Hoff-Rath/ oder wo Noth/ bey Vns trewlich verhelffen/ alles nach ſeinem beſten Verſtand vnd Vermoͤgen:
Vnd damit ſolches vmb ſo viel beſſer beſchehe/ ordnen/ vnd wollen Wir/ daß hinführo die Supplicationes vnd andere Schrifften/ darinnen die Sachen/ ſo zu berathſchlagen/ ſtehen/ diſputiert, oder ſonſt außfuͤhrlich vnd hauptſachlich angezogen/ ſollen nach laͤng/ verſtaͤndlich geleſen/ vnd ſonderlich in Ableſung der Supplication, vnd ander Iuſtitien- Sachen/ guter fleiß gebraucht werden/ Alſo/ ob ſchon dieſelben vmb deſto fuͤrderlicher Richtigkeit willen/ einem oder mehr Gelehrten zuvor zu erſehen/ vnd Jhr raͤthlich gutbeduͤncken daruͤber zu verfaſſen zugeſtellt weren/ daß dieſelben nichts deſto weniger im Rath gar geleſen/ vnd abgehoͤret werden:
doch daß hierinnen die Conſilia oder informationes Iuris, ſo die Partheyen ſelbſt jhnen ſtellen laſſen/ außgeſcheyden:
dann mit Abhoͤrung derſelben wollen Wir Vnſern Hoff Rath nicht beladen/ ſondern bey dem bleiben laſſen/ daß Sie durch Vnſere gelehrte Raͤthe/ ſo viel die Notthurfft erfordert/ daheimb erſehen werden.
Es ſollen auch Vnſere Raͤthe/ bevorab die Gelehrten fuͤrnemblich/ in hochwichtigen/ vnd weitlaͤufftig diſputierten Handlungen/ vnder dem als man die Schrifften verlieſt/ die Principal-Puncten vnd motiven derſelben/ zu beſſerer Jhrer Gedaͤchtnuß bald im Rath in Jhre Memorial auffzuzeichnen gefaßt ſeyn.
Wo auch Vnſerer Raͤth einer oder mehr in gerichtlichen Sachen nach beſchehener Verleſung/ vmb beſſerers nachgedenckens willen/ dieſelben Schrifften Jhme anheimbs auff ein kurtze Zeit zu vergoͤnnen/ ſich baß darinnen zu erſeher/ oder wo vonnoͤthen/ darauff zu ſtudieren begehren wuͤrde:
das ſoll jhne Vnſer Præſident, nach ermeſſen/ vnd Gelegenheit der Sach/ doch in all Weg/ daß hierinnen kein vnnothwendiger Auffzug geſucht werde/ nicht abſchlagen.
Wo auch ſonſt etlich auß Vnſern Raͤthen mit jhren Stimmen auff die beſchehene Vmbfrag ſo bald nicht koͤnten gefaſt ſeyn/ ſondern Bedacht/ vngefaͤhrlich biß auff den andern Tag begehren wuͤrden/ das ſoll jhnen ſonderlich in wichtigen oder diſputierlichen Sachen/ auff die Maaß/ wie obſtehet/ gleicher Geſtalt durch Vnſern Præſidenten zugelaſſen werden; Vnd darauff ſollen die Rathſchlaͤge durch den Secretari gefaſt vnd dem Præſidenten vnd Raͤthen ehmahln die außgehen/ vnd ſo bald jmmer muͤglich/ fuͤrgeleſen/ vnd ſo ſie von jhnen approbieret/ alßdann erſt ingroſſiert/ vnd verfertigt werden; Wir ſetzen vnd ordnen auch/ daß alle Raths- Handlungen/ vnd ſonderlich auch/ wer diejenigen ſeyn/ denen man je zu Zeiten die Sachen zu vberſehen/ vnd zu repetieren befiehlt/ in rechter Geheimb gehalten/ vnd auſſer Vnſers Præſidenten vnd Secretarien, denen es befohlen/ durch die andern Vnſer Hoff-Raͤth den Partheyen/ die berathſchlagten Beſcheyd/ vnd Antworten/ nicht eroͤffnet werden ſollen/ Vnordnung vnd Verdacht zu verhuͤten.
Damit auch vmb ſo viel deſto beſſer im Gedaͤchtnuß behalten werde/ was jederzeit vnd in was Gegenwaͤrtigkeit gerathſchlaget vnd geſchloſſen worden/ ſo wollen Wir/ daß Vnſerer Secretarien jeder ein eygen Buch zu Verzeichnuß ſolcher Rathſchlaͤg allezeit bey Jhm im Rath habe/ vnd den Monat vnd Tag im anfange deß Raths erſtlich beſchreibe/ vnd darnach dem Præſidenten, oder Verwalter ſeines Ampts/ auch die Hoff-Raͤth/ ſo dabey ſeyn/ fleiſſig verzeichnen/ vnd darnach die rathſchlaͤge/ vnd Beſchluß/ ſo dieſelbige Raths Zeit beſchehen/ ordentlich nach einander ſetze.
Ob dann Vnſern Hoff-Raͤthen Sachen vnd Beſchwerungen fuͤrkommrn/ darinnen je zu Zeiten die Partheyen Jhr nechſt ordentlich Obrigkeit vnd Gericht/ auch Vnſer fuͤrgeſetzt Landes Fuͤrſtliche regierung uͤberſchritten vnd vmbgangen/ ſollen Vnſere Hoff-Raͤthe dieſelben Partheyen erſtlich fuͤr bemelt jhr ordentliche Oberkeiten/ Gericht oder regierung/ wohin ſie dann gehoͤren/ zu gebuͤhrenden expeditionen weiſen:
Es were dann/ daß/ ob Sachen vnd Beſchwerungen die ordentliche Oberkeiten/ Gericht oder Regierungen denſelben Jhrer Empter halbẽ ſelbſt beruͤhrten/ oder ſonſt bewegliche Vrſachen vorhanden weren/ die Sachen in Vnſerm Hoff-rath anzunehmen/ darauff ſollen vnd moͤgen Vnſere Hoff-raͤth nach Gelegenheit der Partheyen vnd Sachen/ wie es ſich gebuͤhret/ handlen vnd erledigen thun.
Wo auch in Vnſeren Hoff-Rath-Sachen fuͤrkaͤhmen/ darinnen ſich Vnſere Hoff Raͤth nicht vergleichen moͤchten/ oder die ſonſt an jhnen ſelbſt hochwichtig/ dapffer/ vnd anſehenlich weren/ daß Sie Erledigung bey Vns bedoͤrffen die ſollen Vns jederweil mit jhren verzeichneten rechtlichen Bedencken/ durch der Sachen Secretarien, in Gegenwaͤrtigkeit Vnſers Hoff-Raths Præſidenten, vnd etlicher Vnſer Hoff-raͤth ſonderlich/ die ſo der Sachen Referenten geweſen/ fuͤrbracht werden; darauff Wir folgends ſolche Sachen erledigen/ vnd nach Vnſerem Willen vnd Gefallen in andere Wege/ der Gebuͤhr nach zu geſchehen befehlen wollen.
Vnnd was Wir von Vns dann derowegen entſchloſſen/ das ſoll der Secretari in ſein Protocol vnd Rath-Buch ſchreiben/ auch hernach ſolches entſchluß die Raͤthe wiederumb berichten.
Was Sachen dann in vermeldten Vnſerm Hoff-Rath/ auch nach Vnſer Erledigung/ wie obſteht/ beſchloſſen/ darauff Brieff verfertiget werden/ ſollen ſolche Sachen der Secretari, ſolche Brieff/ wie oblautet/ mit hoͤchſtem zierlich/ vnd verſtaͤndlich copiern/ vnd ingroͤſſiern laſſen/ anch darob ſeyn/ daß die Hoff Cantzeley Schreiber/ denen Sie dieſelben zu ingroſſieren befehlen/ vnvorzugentlich fertigen.
Vnd inſonderheit meynen vnd wollen Wir/ daß die Beſchluß-Beſcheid vnnd Decreta Vnſerer Hoff-raͤthen alßbald nach Berathſchlagung einer jeden Supplication vnd Sachen verzeichnet vnd abgehoͤret werden/ damit folgends die Fertigung der Brieff/ oder mündlich Verabſcheyden der Partheyen deſto ordentlicher/ richtiger vnd gewiſſer erfolgen moͤge.
Es were dann/ daß je bey weilen Vnſerer Hoff- Raͤthen deliberation vnnd Rathſchlaͤgen ein ſtattliche Außfuͤhrung erforderten/ dieſelben von Vnſern Secretarien fuͤrderlich verfaſſet/ vnd vor weiterer Fertigung in nechſtfolgendem Hoff-Rath/ oder zum wenigſten Vnſerm Præſidenten, in Gegenwaͤrtigkeit zweyer oder dreyer Hoff-raͤth/ ſo bey ſelbigem rathſchlag geweſen/ abzuhoͤren fuͤrbracht werde.
Es ſollen auch Vnſere Secretari ſchuldig ſeyn/ jedes Morgens gedachten Vnſeren Præſidenten deß Hoff raths/ oder im Abweſen/ ſeinem Verwalter anzuzeigen/ was ein jeder fuͤr Sachen in den hoff-rath zu erledigen habe/ damit er derſelben ein Wiſſen empfahen/ vnd die genoͤthigſten am eheſten/ vnd da derſelben Zeit nicht genug/ Alßdann im Fall der Notthurfft auch Nachmittag wiederumb Vnſeren Hoff-raͤthen anſagen/ vnd alſo ohne langen Verzug alle Sachen zu gebuͤhrender Erledigung bringen moͤge.
Auch ſollen die Secretarien in allen Sachen/ ſo vormahls auch in dem hoff-rath geweſen/ ehe Sie dieſelben wiederumb in den rath bringen/ zuſammen ſuchen/ was in demſelben zuvor fuͤrkommen/ vnd verabſcheydet.
Es ſoll auch in Berathſchlagung der Haͤndel dieſe Ordnung gehalten/ daß allwege vnſere eygene Sachen/ wie billich/ vorgehen; darnach erſtlich die Sachen/ ſo keinen Verzug/ oder doch nicht wohl erleyden moͤgen folgends der Gefangenen/ Wittiben/ Waiſen vnd armen Leuthẽ/ auch alß dann andrer Partheyen Sachen/ je nach dem ein Perſon vor der anderngewuͤrdiget/ oder ein Sach vor der andern einkommen/ vor oder nach erlediget werden.
Vnd nachdem ſich auſſerhalb raths offtermahl zutraͤgt/ daß die Partheyen deren Sachen halben/ ſo ſie in vnſeren hoff rath fuͤrbringen wollen/ oder ſchon fuͤrbracht haben/ einen oder mehr vnſerer Raͤth ſchrifftlich oder muͤndlich erſuchen oder anſprechen/ ſo moͤgen dieſelben ſich gegen Jhnen in denſelben Sachen/ ſo zu erledigen ſtehen/ wohl mit gemeinen Worten ſolche Sachen zu der Billigkeit/ vnd zu dem/ dz Sie die Partheyen befuͤget zu Befoͤrdern erbiethen/ auch in den erledigten Sachen Sie vmb Beſcheyd vnd Antwort an vnſern Præſidenten, oder die Secretarien weiſen; vnd wo Beſcheyd jhnen den Partheyen ſchon geoͤffnet worden/ vnd ſie ſich derenſelben beſchwert zu ſeyn/ vermeynen wuͤrden/ ſie deß halben vn diſputirter Sachen jhr Notthurfft ordentlicher Weiß fuͤrzubringen vermahnẽ/ aber ſonſt jhnen in ſpecie jhre Stim̃ zu verſprechen/ oder jhnen/ welcher Geſtalt ſie ſupplicieren, oder jhre Sachen fürbringen ſollen/ zu rahten/ oder jhre Schrifften zu corrigieren, oder in den erledigten Sachen/ darinnen vielleicht den Partheyen widerwaͤrtige Beſcheyd beſchloſſen oder eroͤffnet weren/ ſich gegen derſelben fuͤr jhre Perſon mit Worten oder Geberden ſchew wollen zu machen/ oder vielleicht auch andere raͤth derhalben zu beſchuldigen; Auch hinwiederumb an Sachen/ da die Partheyen guten Beſcheyd erlangt haͤtten/ oder erlangen moͤchten/ ſich derſelben fuͤr jhre Perſon allein zu berühmen; das alles ſollen ſich vnſere raͤthe bey jhren Pflichten enthalten.
Vnd damit ſich Vnſere Hoff-Raͤthe keiner Vnwiſſenheit dieſer Vnſerer Ordnung zu entſchuldigen haben/ ſo ordnen vnd wollen Wir/ daß ein jeder auß Vnſeren Hoff-Raͤthen ein Abſchrifft nehme/ vnd bey ſich behalte; auch ſonſt ein Abſchrifft derſelben/ ſampt einem Exemplar der guͤlden Bull/ Vnſers Kaͤyſerlichen Landfriedens/ vnd anderer Reichs-Cammer-Gerichts vnd Policey- Ordnung/ auch der Concordaten Germanicæ Nationis, auff deß Hoff-Raths Tafel liegen/ damit Vnſerer Hoff-Rath jeder/ ſo offt es Jhme beliebet/ ſolche Ordnung leſen/ vnd ſich derſelben deſto beſſer erinnern moͤge.
So wollen Wir auch mit Gnaden bedacht ſeyn/ etliche andere Rechts-Buͤcher/ deren man in zweifelichen Handlungen nicht wohl entberen kan/ zu beſtellen/ vnd Vnſerem Kaͤyſerlichen Hoff nachführen zu laſſen.
Zum andern ſo wollen Wir auch/ daß alle Quatember-Zeit am Freytage dieſe Vnſere Ordnung/ durch Vnſerer Secretarien einen verleſen/ vnd von Vnſerm Præſidenten vnd Hoff-Raͤthen abgehoͤret werde/ damit ſie es vmb ſo viel mehr in der Gedaͤchtnuß behalten/ vnd ſich darnach zu richten/ vnd Vnſer/ vnd der Partheyen Sachen zu handlen vnd zu befuͤrdern wiſſen.
An dem allem beſchicht Vnſer ernſtlicher Will vnnd Meynung/ vnd Wir behalten Vns bevor/ obbeſchriebene Ordnung jederzeit/ Vnſerm gnaͤdigſten Anſehen/ Willen/ vnd Gefallen nach/ zu mindern vnd zu veraͤndern.
Geben in Vnſer/ vnd deß Reichs-Statt Augſpurg/ den 3. Tag Aprill/ Anno im 59. Vnſerer Reich deß roͤmiſchen im 29. vnd der andern im 33. &c.
Ferdinand Ad Mandatum Domini electi Imperatoris proprium.
Vt Seld. L. Kirhſchleger.
HJeher gehoͤrt ferner/ von Erſetzung deß Reichs-Hoff-Raths/ vnd derſelben Function, Abreiſen vnd Verhaltung: von Sachen in Reichs- Hoff-Rath gehoͤrig/ vnd Erkennung der Proeeß: von Außtheilung vnd Relation der Acten: von Handlung deß Reichs-Hoff-Raths: von der Cantzley/ auch von Agenten vnd Procuratorn, vnd jhren Handlungen bey Gericht: nemblich von Haltung ſolcher Ordnung/ ſintemahl zu jeden Zeiten viel klagens vnd ſchreibens/ bald auff allen Reichs-Tagen geweſen/ dann die Proteſtierenden ſich beklagt/ ſie werden dorthin gezogen/ da alles Partheyiſch hergehe/ ſonderlich wegen der Religion; hingegen die Romaniſten dieſen Schuld gegeben/ ſie wolten Recht weder nehmen noch leyden/ ſondern alles nach jhrem Willen haben.
Das gantze Weſen beſtehet auff dieſer beyden Schrifften/ vnnd deren darauff erfolgten Kaͤyſerlichen Reſolution.
Der Chur-Fuͤrſten vnnd Staͤnde der Augſpurgiſchen Confeſſion-Verwandten Gravamina, ſo ſie der Kaͤyſerlichen Majeſtaͤt am 12. May uͤbergeben/ lautet alſo: Allerdurchlaͤuchtigſter/ Großmaͤchtigſter/ Vnuͤberwindlichſter Roͤmiſcher Kaͤyſer/ Allergnaͤdigſter Herꝛ.
Wiewol Ewr. Roͤmiſ. Kaͤyſerl. Mayſt. Chur-Fuͤrſten/ Fuͤrſten vnd Staͤnde deß Heil.
Reichs in dem verſchienenen fuͤnff vnd fuͤnfftzigſten Jahr zu Augſpurg gehaltenem Reichs-Tag/ auß ſonderer Wolmeynung/ vnd friedliebendem Gemuͤth/ zu Erhaltung Eynigkeit in dem Reich Teutſcher Nation, einen allgemeinen jmmerwaͤhrenden Religion- Frieden auffgericht/ damit verhoffentlich geweſen/ es ſolte vermittelſt deſſelbigen allerley Vnrichtigkeiten vnd Beſchwerden zwiſchen den Staͤnden fuͤrkommen/ vnd abgeholffen worden ſeyn.
So haben doch die Augſpurgiſche Confeſſions- Verwandten nachmahls im Werck geſpuͤhret/ vnd erfahren/ daß angeregtem Religion-Frieden nicht allein von der andern Religion-Staͤnden zum theil nicht geliebt/ vnd ſtracks darwider gehandelt/ ſondern auch durch vngereimbte Deutungen vnd Außlegungen deſſelbigen ſie der Augſpurgiſchen Confesſion Zugethane/ hoͤchlichen beſchwert worden/ darauß dann allerley Widerwillen/ Mißvertrawen/ vnd Vngleichheit im Reich erfolget/ welches ermelte der Augſpurgiſchen Confeſſions-Verwandte Staͤnde verurſacht/ nachdenckens zu haben/ wie ſolchen Beſchwerden abgeholffen/ ermeldter Religions-Fried in richtigen klaren Verſtand gebracht/ auch alle Vnrichtigkeit fuͤrkommen/ vnd gaͤntzlich abgeſchafft werden moͤchten/ Vnd haben derowegen jhrer hohen Notthurfft nach/ nicht vnderlaſſen koͤnnen noch ſollen/ ſolche jhre obliegende Beſchwerden vnd Maͤngel/ auch friedliebende Bedencken Ewer Kaͤyſerlichen Majeſtaͤt in Vnderthaͤnigkeit anzubringen/ welches Ewr. Kaͤyſ. Mayſt. doch nicht dahin vermercken ſoll/ als wolten hiedurch der Augſpurgiſchen Confeſſions-Verwandte Staͤnd Vrſach ſuchen/ daß angeregter Religions-Frieden in ſeiner Subſtantz ſoll auffgehebt/ allerley Weitlaͤufftigkeit vnd Vnrichtigkeit/ zwiſchen den Staͤnden wieder eingefuͤhrt werden/ ſondern viel mehr es dahin achten/ vnd gnaͤdigſt vermercken/ daß ſie durch ſolch jhr anbringen anders nit gemeynt/ dann daß derſelbige Religion-Fried zu einem richtigen/ klaren vnd vnvergreifflichen Verſtand allerſeits gebracht/ vnd die vnziembliche Beſchwernuß/ ſo auß deſſelben Mißverſtand auch Mangel erfolgt/ gebührlicher Weiß abgeſchafft/ vnd zu allen Theilen/ zwiſchen den Staͤnden ein Gleichheit angerichtet vnd gehalten werden moͤchte.
Wie dann gemeldte Staͤnde ſich hiemit außdruͤcklich erklaͤrt haben wollen/ daß ſie von demſelbigen Religion- Frieden/ auch darvor auffgerichten Paſſawiſchen Vertrag/ ſo viel derſelbig einen jeden belangen thut/ vnd bewilliget worden/ abzuſtehen nicht willens/ auch bedacht ſeyn.
Vnnd ſolches jhr wohlmeinlich Bedencken Ewr. Kaͤyſerl. Mayſt. vnderſchiedlich zu erklaͤren/ ſo wiſſen ſich Ewr. Kaͤyſ. Mayſt. allergnaͤdigſt zu berichten/ wiewohl anfaͤnglich in obbemeldtem Religion-Frieden verſehen vnnd diſponiret, daß weder die Roͤm. Kaͤyſerl. Mayſt. noch ſonſt einiger Churfuͤrſt/ Fuͤrſt oder Stand deß Reichs/ keinen Stand deß Reichs von wegen der Augſpurgiſchen Confeſſions-Religion, Glauben/ Kirchen-Gebraͤuchen/ Ordnungen vnd Ceremonien, ſo ſie auffgerichtet/ oder nochmahls auffrichten moͤchten/ in jhren Chur- vnd Fuͤrſtenthuͤmben/ Landen/ Herꝛſchafften vnd Gebiethen/ tringen/ durch Mandaten, oder in einiger andern Geſtalt beſchweren oder verachten/ ſondern bey ſolcher Religion, Glauben/ Kirchen-Gebraͤuchen/ Ordnungen vnd Ceremonien, auch jhren Haab vnd Guͤtern/ liegend vnd fahrend/ Land/ Leuthen/ Herꝛſchafften/ Obrigkeiten/ Herꝛligkeiten vnd Gerechtigkeiten/ ruhiglich vnd friedlich bleiben laſſen ſollen.
So will doch dieſer Conſtitution, vnd deroſelben Verſtand/ in viel Weg zu wider gehandelt/ auch etwann mit der That fuͤrgenommen werden/ nemblich in dem/ als ſie die Augſpurgiſche Confeſſion-Verwandte Staͤnde jhre wahre Chriſtliche Religion in jhren Chur- vnd Fuͤrſtenthumben/ Landſchafften/ Obrigkeiten/ Herꝛſchafften vnd Gebiethen anzurichten/ auch die Prælaturen, Geiſtliche vnd andere Vnderthanen/ Landſaſſen vnd Staͤnde/ dergleichen Stifft/ Cloͤſter vnd Pfarꝛen/ ſo immediatè in jhren Land-Fuͤrſtlichen Obrigkeiten/ Iuriſdictionen, Herꝛſchafften/ Gebiethen vnd Territorio gelegen/ Chriſtlich zu reformieren ſich vnderſtehen; daß in ſolchem Chriſtlichen Werck allerley Hindernuß geſucht vnd eingewendet/ vnnd jhnen der Augſpurgiſchen Confeſſion-Verwandten Staͤnden/ nicht allein jhre Relgion in angeregten Stifften/ vnd Cloͤſtern anzuſtellen/ die Prælaten vnd Geiſtlichen zu reformieren, nicht geſtattet/ ſondern auch dieſelbige mit Außbringung vermeinter deß Kaͤyſerlichen Cammer- Gerichts Mandaten vnd Proceſſen hoͤchlichen beſchwert vnd vmbgetrieben.
Deßgleichen auch die Renten/ Zinß/ Zehenden vnd Guͤltẽ/ den Stifften vnd Cloͤſtern/ ſo in gedachten Chur- vnd Fuͤrſtenthumben/ Herꝛſchafften vnd Gebiethen liegen/ vnd allbereit reformiert, vnd zu jhrer Rellgion getretten/ von den Herꝛſchafften der andern Religion, vnder welchen ſolche Gefaͤll fallen/ geſperꝛet/ auffgehalten/ vnd zum oͤfftern gar nicht gefolget/ ſondern entzogen wollen werden.
Alles vnder dem Schein/ als ſolten die Prælaten geiſtliche Land-Staͤnde/ auch Stifft vnnd Cloͤſter nicht/ ſondern allein die weltliche Vnderthanen in angeregter Reformation gemeynt vnd begriffen ſeyn.
Wiewohl nun ſolcher Vmbſtand auffgerichtem Religion-Frieden ſtracks entgegen/ vnnd der Buchſtab viel andere Meynung mit ſich bringet/ auch als auffgemeldten Reichs-Tag bey dem Woͤrtlein Staͤnde Zweiffel vorgefallen/ ob darunter die Land-Staͤnde auch begriffen/ Ewr. Roͤm. Kaͤyſerl. Mayſt. deßgleichen auch alle andere Staͤnde der andern Religion expreßè ſich erklaͤrt/ laut damahliger Doclaration.
So werden doch ſolches vngeachtet/ der Augſpurg.
Confeſſion-Verwandten Staͤnde hieruͤber zum hoͤchſten beſchwert/ gefaͤhrt/ vnd vngebuͤhrlicher Weiß vmbgetrieben.
Alſo auch bey den Puncten der Beſtellung der Miniſterien vñ Vnderhaltung der Miniſtrorum, dieweil demſelbigen/ in maſſen dann im Religion-Frieden heylſamlich bedacht/ nicht würcklichen nachgeſetzt oder gelebt will werden/ begegnen den Staͤnden der Augſpurgiſchen Confeſſion hin vnd wider allerhand Beſchwernuſſen/ Eintrag vnd gefaͤhrliche Bedrohungen: Jnmaſſen ſolche E. K. M. in ſpecie wohl darzuthun/ vnd der Gegentheil durchauß/ ſich wohl ſelbſt zu berichten/ vnd zu erinnern wird wiſſẽ; Aber E. K. M. ſolcher weitlaͤufftigen Außfuͤhrung dieſer Zeit vnderthaͤnigſt zu uͤberheben/ So zweiffeln der Augſp.
Confeſſions-Verwandte Staͤnde gar nicht/ E. K. M. werde es zu allen theilen dahin richten/ wie es dann an jhm ſelbſt billich/ vnd der Verſtand ermeldtes Religions-Friedens mit ſich bringet/ auch von allen Staͤnden in der Tractation dahin gemeynt worden iſt/ vnd vor Auffrichtung deß Religion-Friedens/ allwegen der Augſpurgiſchen Confeſſion-Verwandte Staͤnde alſo geruhiglich gebraucht.
Deßgleichen ſich die geweſene Kaͤyſerl. Mayſt. im hievor zu Regenſpurg auffgerichten Land-Frieden deß ein vnd fuͤnfftzigſten Jahrs/ allergnaͤdigſt erklaͤret/ als einem jeglichen Stand deß Reichs/ mit ſeinen Prælaten, vnd geiſtlichen Stifften/ Cloͤſtern vnd Pfarꝛen/ etc. wie dieſelbig Nahmen baben moͤgen/ die dem Reich ohne Mittel nicht vnderworffen/ der Religion halben ein Chriſtlich Reformation der Augſpurgiſchen Confeſſion gemaͤß/ fuͤrzunehmen/ freyſtehen/ auch denſelben jhre Haab/ Guͤter/ liegend vnd fahrend/ Land/ Leuth/ Herꝛſchafften/ Obrigkeiten/ Herꝛligkeiten vnd Gerechtigkeiten/ Renth/ Zinß/ Zehend/ vnangeſehen/ wo dieſelbigen gefallen/ vnbeſchwert bleiben/ vnd ſie derſelbigen friedlich vnd geruhiglich gebrauchen/ genieſſen/ vnd vnweigerlich folgen laſſen wollen/ getrewlich darzu verholffen ſeyn ſolten.
Wie dann ingleichem dem Gegentheil hierin kein Verhindernuß geſchicht.
Wiewohl nun fuͤr das ander/ zu Erhaltung noch mehrers Fried vnd Eynigkeit/ auch guthertzigen Vertrawens zwiſchẽ den Staͤnden in ermeldtem Religion- Frieden heylſamblich vnd wol verſehen/ daß von wegẽ Anrichtung der Auſgpurg.
Confeſſions-Religion derſelben Staͤnde/ mit Mandaten vnd Proceſſen, oder in einige andere Geſtalt/ nicht beſchwert werden ſollen; So befinden ſich doch/ daß von wegen Anrichtung ſolcher Religion allerley beſchwerliche Mandaten vnd Proceß außgebracht vnd erlangt.
Wie dann Ewr. Kaͤyſerl. Mayſt. deſſen auff juͤngſt gehaltenem Reichs-Tag zu Regenſpurg/ auch vnderthaͤnigſt bericht worden.
Welche Proceß nicht allein von den Staͤnden deß Reichs/ ſondern auch von andern/ ſo nicht Reichs-Staͤnde/ oder auch dem Reich vnderworffen/ gegen den Staͤnden der Augſpurgiſchen Confeſſion wollen außgebracht/ vnd getrieben werden; Als da allbereit von vielen Staͤnden gemeldter Confeſſion vor etlich Jahren/ mit jhren Vnderworffenen vnd Jngeſeſſenen/ zum theil auch Spittaͤl/ Cloͤſtern/ Enderungen beſchehen/ dieſelbigen von deß Ordens-Leuthen/ durch Vertraͤge/ oder in andere Wege/ gaͤntzlich verlaſſen/ oder außgeſtorben/ auch von den Staͤnden zu andern Mitteln gebrauchen/ als Spittaͤlen verwendet worden; bey Verwendung ſolcher Cloͤſter billich/ wie hievor ruhig zulaſſen.
Daß dem nach die Provinciales, vnd dergleichen außlaͤndiſche Orden/ derowegen Proceß am Kaͤyſerlichen Cammer-Gericht/ auch rothweiltſchen Gericht ſuchen vnd außbringen/ die Staͤnde vnd Staͤtt damit zum hoͤchſten hin vnd wieder beſchweren vnd vmbtreiben.
Alſo auch zum dritten/ weil der Augſpurgiſchen Confeſſions-Verwandte Staͤnde/ in Staͤtten/ Doͤrffern vnd Flecken/ da ſie Gemeinſchafft mit den Geiſtlichen/ vnd andern haben/ der ends in Anrichtung jhrer Chriſtlichen Religion/ auch notthuͤrfftiger Vnderhaltung der Predicanten vnd Kirchendiener/ allerley Verhinderung geſchehẽ/ auß vermeintem Fuͤrgebẽ/ als ob in vielgemeldtem Religion- Frieden deßwegen nichts außtruͤcklichs diſponiert, vnd verſehen.
Wann dann ſolche Vngelegenheit vñ Weigerung zu Verletzung der Conſcientien, auch Nachtheil der Vnder thanen reichen thut/ ſo achten der Augſpurgiſchen Confeſſion- Verwandten Staͤnde/ je billich/ vnnd dem Religion-Frieden nicht vngemaͤß ſeyn/ daß in ſolchen Gemeinſchafften/ jedwederem Theil ſein Religion anzurichten bevorſtehen/ vnd die Miniſteria von gemeinen der enden Pfarꝛen/ vnd Kirchen- Gefaͤll utrinq́ue beſtellet/ vnderhalten werden ſolle.
Wie dann auch in dem Fall/ da zween Staͤnde deß Reichs der ein der Augſpurgiſchen Confeſſion, der ander aber der andern Religion in Gemeinſchafft ſitzen/ vnd doch einem dritten die Pfarꝛ zu verleyhen/ vnd zu verſehẽ gebuͤhret/ ebenmaͤſſige Gleichheit mit Beſtellung der Miniſterien vnd Vnderhaltung der Kirchendiener geſchehen/ vnd ſich billich kein Theil deſſelbigen in dieſen Faͤllen beſchweren ſoll/ damit die arme Vnderthanen/ mit nothwendiger heylſamer Seelſorg verſehen/ vnd alſo in dem die gemeine Chriſtenliche Wohlfarth der zeitlichen Iuriſdiction fuͤrgezogen/ vnd beyder der Obrigkeit vnd Vnderthanen Gewiſſen nicht bekuͤmmert werden.
Ertragen auch der Augſpurgiſchen Confeſſion-Verwandte Staͤnde nicht ein geringe Beſchwerd/ dieweil GOttes ernſtlicher Befehl iſt/ ſeinen geliebten Sohn/ vnſern einigen Heyland/ Erloͤſer vnd Seeligmacher JEſum Chriſtum zu hoͤren/ auch angeſehen/ quod fides ex auditu, &c.
Daß man vor der Zeit ſolchem entgegen an etlichen Orthen das heylig Evangelion Chriſti vnd Predigt zu hoͤren ernſtlich verbotten/ welches damahls zum hoͤchſten beſchwerlich/ vnd obwohl in obgedachtem Religion-Frieden der Vnderthanen halben außtrucklich verſehen/ daß denſelbigen/ ſo ſich zu vnſerer wahren Chriſtlichen Religion thun wollen/ ein freyer Zug vnd Abzug geſtattet/ auch jhr Haab vnnd Guͤter gefolget werden ſollen/ So iſt doch leyder am Tag/ daß an etlichen Orten dieſelbige nicht allein/ wie gemeldt/ mit ernſtlichen Mandaten/ in etlichen Fuͤrſtenthuͤmben/ Herꝛſchafften vnd Gebiethen/ von Beſuchung der Chriſtlichen Predigten/ vnd Bekantnuß deß allein ſeeligmachenden Gottes Worts abhalten/ ſondern auch uͤber das haͤrtiglich an Leib vnd Gut geſtraffet/ verjaget/ vertrieben/ jhrer Guͤter entſetzt vnnd beraubet werden/ dardurch endlichen ſie mit jhren Weib vnd Kindern in das Elend gerahten muͤſſen.
Viel beſchwerlicher iſt es zu hoͤren/ daß viel guthertziger Leuth vnd Chriſten der Augſpurgiſchen Confeſſion, Glauben vnd Lehr zugethan/ vnter dem Schein/ als ſolten ſie weder vnſerer/ noch der andern Religion anhaͤngig ſeyn/ gefaͤhrt/ verfolgt vnd beſchwert werden.
Vber ſolches alles ſo befinde ſich hin vnd wieder bey etlichen Staͤnden/ fuͤrnemblich aber Frey- vnd Reichs-Staͤtten vnd andern/ daß ob wohl die Obrigkeit vñ Gemeinde einhelliglich/ oder der mehrer theil deroſelben die Lehr deß Heil.
Evangelions/ vnd Anrichtung der Augſpurgiſchen Confeſſion mit allem Ernſt ſuchen/ die Collatur aber vnd Verſehung der Pfarꝛen andern geiſtliches Standes zugehoͤrig/ daß derowegen jhnen zum Theil die Anrichtung ſolcher Miniſterien gaͤntzlich abgeſtrickt/ zum theil aber dahin gezwungen werden/ da ſie der Predigt GOTTGS Worts/ auch rechten Gebrauch der hochwürdigen Sacramenten nicht gar beraubt ſeyn wollen/ daß ſie auff jhren ſelbſt eygenen Koſten ſolche Miniſteria beſtellet/ vnnd dannoch die Pfarꝛgefaͤll/ vnd was dem ſelbigen anhaͤngt/ auß jhrem Gebieth vnd Staͤtten/ den geiſtlichen Collatoribus folgen muͤſſen laſſen/ welches doch ſtracks dem Religions-Frieden/ auch Suſpenſion der geiſtlichen Iuriſdiction in der weltlichen Reichs-Staͤnde Obrigkeit zu wider.
Zu dem da dann an ſolchen Orthen die Chriſtliche Religion von den Gemeinden mit einhaͤlligem eintraͤchtigem Rath vnd Zuthun/ auß Chriſtlichem Eyfer begehrt vnd geſacht/ daß die etwann durch ſondere außbrachte Comminationes, vnd ſelbſt erdichte Außlegungen deß Religion Friedens mit der That abgehalten/ oder aber dahin gewieſen werden/ als ſolten ſie von dem Religion-Frieden außgeſchloſſen/ vnd alſo die Communiteten, in den Staͤtten nicht als Reichs Glieder vñ Membra, vnd von wegen der Religion ſchuldig ſeyn/ jhre Guͤter zu verkauffen/ vnd alſo auß den Staͤtten ziehen/ vnd dieſelbigen zu verlaſſen/ welches dann vnter ſolchen Communen nicht allein zu beſchwerlichem Wider- vnd Vnwillen ſondern auch emlich dahin reichet/ daß die Staͤtt gar oͤd gelaſſen/ vnd dem H. Reich nicht geringer Abgang zugefügt wird.
Derowegen die hohe vnvermeydliche Notthurfft erfordert/ hierinnen auch zeitliches vnd gebuͤhrliches Einſehens zu haben.
Dieweil dann/ allergnaͤdigſter Kaͤyſer/ obgemeldte/ dem Gewiſſen verletzliche vnd ſchaͤdliche Beſchwerden ſich im Reich Teutſcher Nation vnd den Staͤnden hin vnd wieder begeben vnd zutragen; Aber die Religion der Augſp.
Confeſſion an jhr ſelbſt frey vnd expreße in dem Frieden alſo begriffen/ daß von wegen vorgehend vnd künfftiger Anrichtung derſelbigen mit der Lehr/ Ceremonien, Kirchen-Gebraͤuchen vnd Ordnungen/ etc. kein Stand den andern verhindern/ Eintrag thun/ oder verkleinern ſoll; zu dem ſolcher Religions-Fried immediatè auff die Reichs-Staͤnde geſtellt/ mit der weiteren vnd ſonderbaren Erklaͤrung/ daß der Chur- vnd Fuͤrſten/ auch anderer weltlichen Herꝛſchafften vnd Obrigkeiten vnderworffene vnd hindergeſeſſene Land-Staͤnd/ deß Reichs Staͤnden in der Religion nachfolgen.
Deßgleichen der Geiſtlichen Iuriſdiction, in der weltlichen Chur- vnd Fuͤrſtenthumben/ Herꝛſchafften vnd Obrigkeiten ſuſpendirt; daß auch von wegen Anrichtung der Augſpurgiſchen Confeſſion kein Mandat an dem Kaͤyſerl. Cammer-Gericht erkandt werden ſollen.
Neben dem die Staͤnde der Augſpurgiſchen Confeſſion mit Reformation jhrer Cloͤſter/ Stifft vnnd hinderſeſſener Cleriſey/ in geruhiglichem Herkommen/ auch fuͤr dem auff gerichten Religion-Frieden/ geweſen/ vnd noch ſeyen; uͤber ſolches auch die geweſene Roͤmiſ- Kaͤyſ. Mayſt. vnſer allergnaͤdigſter Herꝛ/ ehe vnd mehrgemeldter beſtaͤndiger/ vnbedingter/ fuͤr vnd fuͤr ewig waͤhrender Friede auffgericht/ die davor auffgerichte Reichs/ vnd ſonderlichen den de Anno 41. zu Regenſpurg vergliechenen Abſchieds mit lautern runden Worten erklaͤrt/ in maſſen obangeregte Copey mitbringt.
Deßgleichen der Buchſtab deß in Anno 1555. allhie auffgerichten hochverpœnten Friedens/ an jhme ſelbſt lauter vnd klar.
Hinwieder auch/ da derſelbig angezogener maſſen diſputiert, vnd verſtanden werden ſolt/ vnwiderſprechlichen folgen muͤſt/ daß die Staͤnd der Augſpurgiſchen Confeſſion in Auffrichtung ſolches Religion-Friedens/ Jhrer wahren Chriſtlichen Confeſſion vnd Religion der Conſcientz vnd Gewiſſen/ zuvorderſt aber Gottes ewigen allein ſeeligmachenden Wors zu wider dieſe offentliche Schandmakul angethan; daß jhre Chriſtliche Religion nicht würdig/ die in jhren Chur- vnd Fuͤrſtenthumben/ auch Herꝛſchafften/ Obrigkeiten vnd Staͤtten/ auff den Cantzlen gepredigt/ vnd von den ordentlichen Deputierten, Kirchen-Gefaͤllen erhalten/ ſondern erſt mit newen ſubſidiis, vnd ſtipendiis die Miniſterien verſehen/ vnd die zuvor verordnete Gefaͤll/ andern auß jhren Fuͤrſtenthumben gefolgt werden muͤſten.
Zum andern dieweil die Geiſtlichen in den Chur- vnd Fuͤrſtenthumben/ auch andern weltlichen Obrigkeiten vnd Herꝛſchafften/ gemeiniglich den Geiſtlichen fuͤr jhre Perſon vnd certis juribus durchauß zugethan/ vnd alſo ratione jhrer Iurium darbey erhalten werden ſollen/ daß keinem weltlichen Stand zugelaſſen/ noch frey ſtuͤnde/ die Religion in ſeiner Obrigkeit/ weder bey den Cloͤſtern/ Stifftern Collegiis, Capitulis, da auch bey den wenigſten fuͤrnehmeſten zu reformieren oder anzurichten.
Darauß dann zum dritten erfolgte/ daß von den Staͤnden der Augſpurgiſchen Confeſſion, jhrer ſelbſt Gewiſſen vnd Confeſſion zu wider/ in jhren eygenen Fuͤrſtenthumben/ dem Pabſt kein beſſer Vormawr gemacht/ ſondern deſſelbigen darin zu ewigen Zeiten erhalten müſte werden.
Vnd dann zum Vierdten/ daß die auch vor ſich ſelbſten vnd dero Vnderthanen in dem zum hoͤchſten beſchweret/ daß ſie erſt mit newen Subfidiis Jhre Miniſteria beſtellen/ vnd demnach auß jhren Fuͤrſtenthumben/ Herꝛſchafften vnd Obrigkeiten/ die verordnete Kirchen-Gefaͤll/ die auch etwann von den guthertzigen Vnderthanen/ von jhrem Armuthlein/ laſſen muͤſſen.
Vber ſolches/ da der Religion-Fried/ wie er von etlichen diſputiert, vnd dahin verſtanden ſolt werden/ daß propter intermisſionem officiorum der Paͤbſtlichen Kirch/ auch die in weltlichen Fuͤrſtenthumben vnd Herꝛſchafften hinderſeſſene Prælaten, Stifft/ vnd Collegia transferiert, vnd an die Ende/ da ſie hin geſtifftet/ nicht mehr gefolget ſollen werden/ Aber das mehrertheil der Chur- vnd Fuͤrſtenthumben gemeiniglich auff die Land-Staͤnd/ darunter auch die Prælaturen fuͤrnemblich begriffen/ gewidmet; vnd dahero in Reichs-Beſchwerden deſto hoͤher belegt/ die Prælaten aber vnnd Stifft jhnen entzogen/ vnd andern geiſtlichen Staͤnden/ von wegen aͤnderung der Religion zugethan werden ſolten/ daß darauß anders nichts dañ endliche Zerꝛeiſſung aller Chur- vnd Fuͤrſtenthuͤmb/ auch vieler Obrigkeiten vnd Herꝛſchafften erfolgen/ vnd alſo alle Policey im Reich mit beſchwerlichem Vndergang deſſelbigen erfolgen müſte/ wie dann gemeldte vnd andere mehr vnerzehliche Beſchwerden/ Vnruhe/ Weiterung/ vnd endlich Zerꝛuͤttung weiter außgefuͤhrt vnd dargethan werden moͤchten.
So haben demnach die Staͤnde der Augſpurgiſchen Confesſion, mit gemeinem einhelligen Rath vnd Zuthun/ ſich aller obgemeldter fuͤrgeloffenen/ vnnd weiter beſorgender Gefahr vnnd Beſchwernuß miteinander Chriſtlichen vnnd vertrewlichen erinnert/ auch bey jhnen einhelliglich befunden/ obgemeldte vnnd darauß weitere gefaͤhrte Beſchwerde ein gemein Werck/ vnd ſolche Handlung ſeyn/ ſo jhrer aller wahren Chriſtlichen Religion vnnd Confesſion durchauß in ſpecie, vnnd in gemein/ betreffen thaͤte/ derhalben ſie ſich auch billich gemeinlichen zu beladen haͤtten/ auch beladen haben.
Vnd iſt derowegen an Ew. Roͤm. Kaͤyſ. Mayſt. jhr vnderthaͤnigſte Bitt/ die wolle obgemelte vnd gegenwertige publica vnd hoͤchſte Gravamina, auch allbereit außgebrachte Proceß, die beſchwerliche hin- vnd wieder außgangene Mandaten vnd Verhindernuſſen/ dadurch den Chriſten vnd Liebhaber deß Seeligmachenden Worts Gottes/ die Thuͤr zum Himmelreich verſchloſſen/ vnd Vrſach zu vnbilliger Verfolgung gegeben wird/ allergnaͤdigſt abſchaffen/ vnd fuͤrhin die gnaͤdigſte Fuͤrſehung vnnd Anſtellung thun/ daß dem Religion-Frieden zu wider/ mit der That noch ſonſten wie bißhero beſchehen/ nicht gehandelt/ in demſelben ſo ſchimpfflich vnd gefaͤhrlich gegruͤbelt vnd diſputiert, ſondern derſelb ſeinem rechten/ wahren vnd lautern Verſtand nach/ trucklich/ auffrecht/ vnd alſo von allen Theilen vollzogen vnd gehandhabt/ deßgleichen in obgemeldten fuͤrgefallenen Zweiffeln vnd dubijs, der hohen Notthurfft nach/ Gleichheit gehalten werde/ damit die Staͤnd vnd Glieder deß Heiligen Reichs/ als eines gemeinen Corporis vnſers allerliebſten Vatterlandes Teutſcher Nation, in mehrerm guthertzigen Vertrawen/ freundlicher auffrichtiger Eynigkeit/ deßgleichen beſtaͤndigem vnzweiffelichen Frieden/ ruhe vnd Sicherheit/ ſampt jhren Vnderthanen/ bey Ew. Roͤm. Kaͤyſerl. Mayſt. als jhrem von GOTT fuͤrgeſetzten Haupt/ vnd gnaͤdigſten Herꝛn/ deßgleichen jhrem geliebten Vatterland vnzertrent vnd beſtaͤndiglich bey einander bleiben vnd hinkommen moͤgen.
Solches gegen Ewr. Kaͤyſ. Mayſt. vnderthaͤnigſts/ vnd jhrem euſſerſten Vermoͤgen nach/ gehorſamblich zu verdienen/ erkennen ſich die Staͤnde mehr gemeldter Augſpurgiſchen Confeſſion nicht allein ſchuldig/ ſondern ſeynd es auch vnderthaͤnigſt geneigt.
Da auch Ewr. Kaͤyſ. Mayſt. in ſpecie obbemeldter Gravaminum, vnd andern/ ſo ſich nachmahlen erfinden/ vnd an Tag kommen moͤchten/ Bericht begehren/ ſo ſeynd beruͤhrte Staͤnde Ewr. Kaͤyſerl. Mayſt. dieſelbigen/ an welchem Orth/ vnd wem ſolche begegnen/ anzuzeigen/ vnderthaͤnigſt vrbiethig.
Actum Augſpurg den 11.
May/ Anno 59.
Ewr. Roͤm. Kaͤyſ. Mayſt. vnderthaͤnigſte/ Der abweſenden Chur-Fuͤrſten Geſandte/ die anweſende Fuͤrſten vnd der abweſenden Fuͤrſten/ vnd anderer der Augſpurgiſchen Confeſſion-zugethane Staͤnde/ Bottſchafften.
Vnd dieſes iſt das Haupt-Gravamen der Proteſtierenden:
was aber ſonſten in Particular-Sachen deßwegen vorkompt/ iſt nicht ſonderlich zu achten/ als wann ein gantzes Biſthumb wanckt/ vnd mit dem Biſchoff auff die andere Seit fallen will/ wie es dann bald hohe Exempel wird geben.
Der vierzehende Diſcurß.
Der Catholiſchen Chur-Fuͤrſten vnd Staͤnd Gravamina, wider die Confeſſioniſten uͤbergeben.
HJerauff antworten die von der alten Religion alſo: nachdem im verſchienen 55. Jahr/ auff vielfaͤltige vorhin gepflogene Handlung/ zu Auffhebung allerhand Wiederwillens vnd Mißtrawens/ vnd entgegen Pflantzung vnnd Erhaltung beſtaͤndiger Ruhe vnd Eynigkeit im H. Reich Teutſcher Nation, Vnſerem allgemeinen Vatterland; dann auch/ damit beyderſeits hernach benandter Religion vnd Confeſſion-Staͤnden deren Zugewandten/ Angehoͤrigen vnd Vnderthanen/ Geiſtlichen vnd Weltlichen/ ein jeder bey ſolcher ſeiner Religion vnd Confeſſion, deßgleichen jhren Haab/ Guͤtern/ Recht/ Oberherꝛlich- vnd Gerechtigkeiten ruhiglichen bleiben vnd gelaſſen wuͤrden/ zwiſchen damahls der Roͤm. Kaͤyſerl. vnd Koͤnigl. Mayſt. Churfuͤrſten/ Fuͤrſten vnd Staͤnden/ der alten wahren Chriſtlichen vnd Catholiſchen Religion an einem; ſo dann auch Churfuͤrſten/ Fuͤrſten vnd Staͤnden der Augſpurgiſchen Confeſſion ander theils/ ein gemeiner Fried auffgericht/ vnd beſchloſſen/ demſelben auch feſtiglichen nachzukommen/ vnd zu glauben/ von beyden Theilen bey Kaͤyſ. vnd Koͤnigl. Wuͤrden/ Fuͤrſtlichen Ehren/ wahren Worten/ vnd Pœn deß Land-Friedens verſprochen vnd zugeſagt; Jnmaſſen ſolches alles der Buchſtab/ vnd Jnhalt ſolches hochverſprochenen/ verpœnten/ bewilligten vnd publicierten Friedens/ weiter lauter vnd klaͤrlich außweißt.
Haben darauff Churfuͤrſten/ Fuͤrſten vnd Staͤnd gedachter alten Catholiſchen Religion ſich befoͤrderlich dahin befliſſen/ daß jhres Theils ſolchem gemeinen Frieden nichts zu wider gethan/ gehandelt/ noch auch dem andern Theil zu einiger Klag der Verbrechung halben/ vrſach gegeben werden moͤcht.
Entgegen auch ſich gaͤntzlich verſehen vnd getroͤſtet/ der ander Theil werde demſelben nicht weniger nachkommen ſeyn/ vmb ſich auff einigen vngegruͤndten Verſtand/ vnd eygene Deutung ſolches Friedens nicht fuͤhren/ ſondern vielmehr die Sachen dahin kommen laſſen/ damit maͤnniglichen eines ſolchen Friedens ſich erfrewen/ auch vnbetrangt vnd vnbeſchwert bleibẽn moͤgen.
Dieweil aber ermeldter Catholiſcher Theil ohnlaͤngſt/ nachdem ſolcher Fried einhelliglichen beſchloſſen/ inmittelſt/ vnnd was wieder ſolchen Frieden nicht allein/ in jhrer Chriſtlichen Catholiſchen Religion, Kirchen- Gebraͤuchen/ Ordnung/ Adminiſtration der Hochwuͤrdigen H. Sacramenten vielfaͤltig turbiert, davon abgetrungen/ vnd vergwaͤltiget; ſondern auch an jhren Kirchen/ Haab vnd Guͤtern ein merckliches entzogen/ vnd ſonſt in viel Artickeln ſolches Friedens jhnen wider deſſelbigen Buchſtaben/ allerhand Beſchwerlichs begegnet etc.
Vnnd ob gleich der Catholiſche Theil (vermoͤg deß ſonderbaren Befehls/ Cammer-Richtern vnd Beyſitzern/ in gemeldter Conſtitution deß Friedens aufferlegt/ daß ſie ſich ſolchem Friedſtand Gemaͤß halten/ vnd erzeigen/ auch den anruffenden Partheyen/ vngeacht/ welcher der beyder Religion ſie ſeyen/ gebuͤhrliche vnd nothwendige Huͤlffe deß Rechtens mittheilen ſolten) ſtets angeregter jhrer Betrangnuß/ vnd Beſchwerung halb/ bey dem Cammer-Gericht vmb nothwendig rechtlich Huͤlff angeſucht/ auch etwann von demſelbigen/ Mandata, Actiones, vnd andere Proceß außbracht/ jedoch ſolche Proceß vom andern Theil zu verhindern vnderſtanden/ die Gebuͤhr etwann abgeſchlagen/ vnd was Recht iſt/ verlaͤngert:
Vnd endlich nicht erfolgen will; darob dieſer Theil nicht anders zu gewarten/ dann daß demſelben ſolcher Fried mehr zu Verdruckung/ als zu gutem reichte vnd außgelegt werden wolle.
So ſeynd auß vnvermeydenlicher Notthurfft/ Churfuͤrſten/ Fuͤrſten vnd Staͤnde/ der alten wahren Catholiſchen Religion dahin verurſacht/ angeregte (eines Theils) jhrer Beſchwerden/ der Roͤm. Kaͤyſerl. Mayſt. Vnſerm allergnaͤdigſten Herꝛn/ vnd der allergnaͤdigſten Einſehen/ in Vnderthaͤnigkeit anzubringen.
Wollen aber durch ſolche Fuͤrbringung den alſo einhelliglichen beſchloſſen vnd publicierten Frieden uͤber dem klaren Buchſtaben nicht diſputierlich machen/ noch zu einigem vngleichen Verſtand oder Deutung ziehen/ ſondern hiemit offentlich ſich erklaͤrt/ bezeuget vnd proteſtirt haben/ daß ſie dadurch von ſolchem Frieden mit nichten ſich zu theilen/ ſondern nicht weniger als bißhero beſchehen/ vnd ſich wol gebuͤhret haͤtt/ auch hinfuͤhro denſelbigen zu halten/ vnd zu vollziehen gemeint.
Zu dem/ daß ſie in keinen vngewoͤhnlichen Verſtand oder Enderung ſolches Friedens bewilligen/ aber bey dieſem Buchſtaben/ vnd lauterem Verſtand belieben laſſen/ (auff welche Erklaͤrung dann deß Catholiſchẽ Theils/ allein ſolche Beſchwerung angezeigt werden/ ſo dem außtruͤcklichen Buchſtaben/ vnd lauterem Verſtand deß Religion-Friedens zu wider.)
Vnd anfaͤnglich wiewohl beruͤhrter Fried gleich zu Eingang außtruͤcklichen vermag/ daß ein jeder den andern mit rechter Freundſchafft/ vnd Chriſtlicher Liebe meynen/ den freyen Zugang der Proviand/ Nahrung/ Gewerb nicht abſtricken noch auffhalten; auch damit ſolcher Fried der ſpaltigen.
Religion halben/ deſto beſtaͤndiger angeſtellt/ vnd erhalten werden moͤg/ kein Theil den andern mit der That/ gewaltiger Weiß uͤberziehen/ beſchaͤdigen/ noch einiger anderer Geſtalt beſchweren oder verachten/ ſondern vielmehr/ ſo viel die alten wahren Catholiſchen Religions-Verwandten betrifft/ der ander Theil derſelben Staͤnden/ Geiſt- vnd Weltlich/ ſampt vnd mit jhren Capituln vnd andern geiſtliches Stands/ auch ohngeacht/ ob vnd wohin ſie jhre Reſidentz geruckt oder gewendet haͤtten/ bey jhrer Religion, Glauben/ Kirchen-Gebraͤuchen/ Ordnungen vnd Ceremonien, auch jhren Haab vnd Guͤtern/ liegend vnd fahrend/ Landen/ Leuthen/ Renthen/ Zinſen/ Zehenden/ ruhiglichen bleiben/ vnd deroſelben friedlichen gebrauchen/ genieſſen/ vnweigerlichen folgen laſſen/ vnd getrewlichen dazu verholffen ſeyn/ vnd ſonſt auſſerhalb vnguͤtlichem Fuͤrnehmen/ ein jeder gegen den andern an gebuͤhrenden ordentlichen Rechten/ ſich begnuͤgen laſſen ſoll.
So erfind ſich doch/ vnd iſt offentlich/ daß deß andern theils Reichs-Staͤnd/ nicht allein in dem/ das von privat, vnd an ſich ſelbſt wenig nuͤtzlichen Perſonen/ die alte Catholiſche Religion in gemein/ mit aller Vnguͤtlichkeit geſchwaͤcht wuͤrde/ zuſehen/ ſondern auch fuͤr ſich ſelbſten/ vnd vnder jhrem Nahmen/ ohne allen Grund/ derſelbigen allerhand vn Chriſtliche Heydniſche Makul anzuhencken vnd rſtanden/ vnd vngeſcheut in jhren Staͤtten vnd Truckereyen mehrfaͤltig zu gemeiner Auffruhr vnd Empoͤhrung im Heil. Reich dienliche Schrifften/ vnd Famos-Libellen/ darin dieſer Religion Staͤnd vñ Perſonen zum ſchmaͤhlichſten angetaſtet/ gedruckt/ verkaufft vnd ſpargiert worden.
Vber welche general, jedoch in Fundamento dem gemeinen Frieden widerliche Beſchwerungen dann in ſpecie wohl dargethan werden mag/ daß auch zu wuͤrcklicher vnnd mehrer Verachtung an etlichen Orthen vnd Flecken; da beyder Religion vnd Confeſſion Staͤnd in Gemeinſchafft ſitzen/ vnd die Obrigkeit in gemein haben/ die Confeſſions-Verwandten Staͤnde der Catholiſchen Vnderthanen/ von wegen jhrer Chriſtlichen Religion, von den fuͤrgebrachten gepflogenen Emptern/ vom Rath/ Gericht/ vnd andern Gemeinſchafften außſchlieſſen thun/ vnd darneben verbiethen/ mit jhnen kein Gewerb/ Verkauffung Brods/ Frucht/ vnd anders zu treiben/ noch auch in andern jhren Flecken kauffen oder verkauffen laſſen.
Deßgleichen auch/ da deß Catholiſchen theils/ Mann/ Fraw/ oder Jungfraw; zu der andern Religion heyrathen/ wird denſelben die Einſegnung/ auch etwann der Catholiſchen Kind-Tauff verweigert; oder aber/ da deß Catholiſchen Theils jemands zu der Kind-Tauff beruffen/ derſelbig darvon verworffen/ verhindert/ vnd verſpottet/ er gebe dann Handtrew von jhme/ daß er ſich zu jhrer Confesſion begeben wolle.
Darbey neben dann auch dieſes nicht allein zu Verachtung angeregter wahrer Catholiſchen Religion, ſondern viel mehr zu gaͤntzlicher Außreutung vnd Verdruckung derſelben gereichet; vnangeſehen die Confeſſions-Verwandte Staͤnd ſich wohl zu beſcheyden/ daß gemeiniglich alle Collegia.
Stifftung vnd Cloͤſter/ ſonderlich der Religion halben/ niemands anders/ dann jhren Ordinarien, vnd Biſchoffen/ oder aber immediatè dem Stuhl zu Rom vnderworffen/ vnd der Confeſſions-Verwandten ohne Mittel Vnderthanen nicht ſind/ ſondern zu Erhaltung ſolcher Collegien, Stifftung vñ Cloͤſter/ ſich etliche in jhrẽ Schutz vnd Tutel begeben/ auch etwañ mit dem geding jhrer Gelegenheit nach/ einen andern Schutz-Herꝛn anzunehmẽ; So habẽ doch etliche der Confesſions-Verwandten/ hohe auch wohl niedrige Staͤnd/ nach auffgerichtem Friedẽ/ in welchem kein ander Stifft/ Cloͤſter/ vñ geiſtliche Guͤter/ dañ die jenigen allein ſo vor dem Paſſawiſchen Vertrag eingezogen/ jhnẽ Confesſions-Verwandten Staͤnden/ alſo biß zu endlichem Vergleich/ bleiben zu laſſen nachgebẽ/ gleichwol noch mehr/ wo nicht eingenom̃en/ jedoch mit andern vnziemblichkeitẽ darin gehandelt/ oder aber der Ort/ ſo man ſolche Perſonẽ nit gantz vnd zumal außgejagt/ denſelbigẽ vngeſtuͤm̃e Amptleut vñ Pfleger auff gedrungẽ/ ſo der Cathol. Religiõ zu wider/ alles Muthwillens gegen ſolchen Perſonen gebaͤhren/ jhnen auch nit geſtattẽ/ vermoͤg der Stifftung oder Fundationẽ, zu Erhaltung derſelbigen/ newe vñ fernere Perſonẽ anzunehmẽ/ damit dieſe wahre Cathol. Religion der Orten gantz vnd zumahl extirpiert werde.
Vber dieſes dann auch da/ wie oblaut/ die Staͤnde der alten Religion, ſampt vnnd mit jhren Capituln/ etc. bey jhrer Catholiſchen Religion, altem Herkommen/ vnd Gerechtigkeiten gelaſſen werden ſollen/ dringen jedoch eines theils der Confesſions-Verwandten Staͤnde in etliche Thuͤmb- vnnd andere Capitul/ daß auff die erledigten Prælaturen vnd Beneficien, ſie jhrer wahren Religion vngemaͤß/ vnd nicht qualificierte Perſonen/ wider jhre Fundationes vnd Statuta, vnd bemeldt alt Herkommen auffnehmen ſollen/ welches nicht allein der Conſtitution deß Friedens zu wider/ ſondern auch zu aller vnfreundlicher Beywohnung gelangen muͤſte.
So wird den Catholiſchen Staͤnden/ ſampt vnd mit jhren Capituln/ vnd andern Geiſtlichs Stands/ ſo bemeldten den Confesſions-Verwandten zumahl weder mit Schutz/ oder in andere Wege nicht verwand/ ſondern frey/ eygenthuͤmbliche Guͤter/ Renth/ Zinß/ Zehend/ etc. in der Confesſions-Verwandten Obrigkeit haben/ das jhrige vmb kleinfuͤgige Vrſachen/ vnd da ſie vmb das doppel wohl geſeſſen ſeyn/ jhrer Vnverhoͤrt/ durch die Amptleuth vnd Befehlchhaber/ dero Gefallen vnd Bewegnuß nach/ arreſtiert vnd auffgehalten.
Wo dann auch die Catholiſche Staͤnd vnd Geiſtliche jhre Zehend vnd Einkommen in deß andern Theils Obrigkeit/ oder auff deſſen Flecken/ Doͤrffern vnd Hoͤfen/ mit rechtmaͤſſigem Titul an ſich bracht/ vnd haben auch dieſelbigen je vnd allwegen/ ruhiglichen vnd jhres beſten genoſſen.
Denſelben jhres Gefallens/ wie vor alters herkommen/ vmb ein benandte Wein- Frucht- oder Geldſumma/ verliehen/ verkaufft/ oder ſonſt in jhre gewoͤhnliche Kaͤſten/ Hauß/ Keller vnd Schewer führen laſſen; daran thun nunmehr der Confesſion-Verwandten Amptleut vñ Befehlchhaber alle Verhinderung/ verbiethen den Vnderthanen/ weder in Beſtaͤndnuß/ noch Kauffsweiß/ ſich mit den Zehenden/ vnd Eygenthumbs-Herꝛn/ einzulaſſen/ noch auch in Samblung/ Einbringung vnd Erlangung/ gegen gebuͤhrlicher Belohnung/ einig Hülff vnd Beyſtand zu thun; oder aber werden die geſamblete Zehend/ vnd andere Einkommen/ ohne rechtmaͤſſige Vrſach/ viel Jahr lang/ uͤber vielfaͤltig Anſuchen vnd Bitten hinderhalten vnd geſperꝛet/ auch etwann die Getrayd-Kaͤſten/ darauff ſie die eingeſamblete Zehend geſchuͤttet/ ſo in frembden Herꝛſchafften gelegen/ mit Gewalt auffgebrochen/ vnd das Getraͤyd in jhre Herꝛſchafften gefuͤhret/ vñ behaltẽ/ da ſonſt Krafft deß Religion-Friedens der ander dieſem der Catholiſchen Theil getrewlichen zu ſolchem allem verholffen zu ſeyn/ ſchuldig iſt.
Ferner als auch vmb geliebtes Friedens willen/ vnd zu beſtaͤndiger Vnderhaltung deſſelben/ der Conſtitution, in dem Verſicul anfahend: Dieweil aber etliche Staͤnd/ etc. mit begriffen/ wie es der Stifft/ Cloͤſter vnd anderer Geiſtlichen Guͤter halben/ ſo vor dem Paſſawiſchen Vertrag/ zu Kirchen/ Schulen/ milten vnd andern Sachen angewendt/ vnd dero Poſſesſion die Geiſtlichen Zeit deß Paſſawiſchen Vertrags/ vnd ſint gehabt/ gehalten werden.
Die andern aber ob ſie gleichwohl nicht Reichs-Staͤnd ſeynd/ denn zu Zeit deß Paſſawiſchen Vertrags/ vnd darnach in Verwaltung vnd Poſſesſion jhrer Stifft/ Cloͤſter/ Beneficien vñ Guͤter geweſen/ dabey Jnhalt deß Articuls gelaſſen werden ſollen.
Darwider wird nicht allein/ als oblaut/ mit etlichen loͤblichen Stifft vnd Cloͤſtern von den Confesſions-Verwandten gehandelt/ ſondern auch wo die loͤbliche Stifft- vnd Cloͤſter in der Catholiſchen Staͤnde Territorio jhre Reſidentz, vnd etwann denſelbigen Stifften/ Cloͤſtern oder Beneficien zugehoͤrige eygene Doͤrffer/ Hoͤfe vnd Guͤter/ in dero Confesſions-Verwandten Gebieth gelegen haben/ werden jhnen ſolche Doͤrffer/ Hoͤfe vnd Guͤter/ ohn einige Verurſachung/ mit Gewalt abgetrungen/ eingenommen/ vnd vorenthalten/ oder die Stifftungen dahin letztlich genoͤthiget/ ſich da vmb jhres Gefallens mit jhnen zu vertragen.
Zu dem/ wiewohl die Stifft/ Collegia vnd Cloͤſter/ ſo in der Confesſions-Verwandten Obrigkeit gelegen/ als fuͤr Lands-Staͤnd geachtet wollen werden/ auch etwann in gemeinen Anliegen der Land-Fuͤrſtenthuͤmb vnd Gebieth/ darin ſie gelegen/ jhre mitleydenliche Huͤlff leyſten/ aber doch gemeldter Confesſions- Verwandten Staͤnd dermaſſen nicht vnderworffen/ daß ſolche Stifft/ Collegia vnd Cloͤſter/ wider dieſen Frieden/ von der Stiffter Fundation gemaͤſer Adminiſtration/ vnd jhrer ordentlichen Wahl/ auch Annehmung der Perſonen/ in der abgehenden ſtatt/ nit beraubt/ noch entſetzt werden ſollen/ ſo vnderſtehẽ ſich doch vielbemelte Confesſions-Verwandten dieſe Stifft/ Collegia vnd Cloͤſter dieſes alles/ auch ferner der Guͤter/ die ſie nit allein von dẽ Fundatorn, ſondern den mehrern theil/ auch durch gut Haußhaltung der Vorfahren/ vnd jhr ſelbſt bekennen/ vnd darüber die Ordinarien locorũ, jhrer gebuͤhrlichen Confirmation, Inveſtitur, auch habenden weitern Gerechtigkeiten/ zu priviern/ wo auch davon gered werden ſolt welcher maſſen die Staͤnd beyder Religionen vnd Confesſion, durch Stifft/ Collegien, Cloͤſter vnd Beneficien, Guͤter vnd Gefaͤll einziehen/ wird ſich lauter befinden/ dz bey den Cathol. Staͤnden/ ſolche Guͤter den Fundationẽ gemaͤß angelegt/ vnd gebraucht werdẽ/ Aber die Staͤnde der Conf.
Verwandtẽ den wenigſten theil derſelbigẽ/ zu den Miniſt.
vnd Schulen gebrauchẽ/ vñ den uͤbꝛigen vñ groͤſſern Theil/ in jhren eygenen vnd weltlichen Nutz verwenden.
da auch der Buchſtab deß verabſchiedeten Friedens in dem Verſicul, anfahend/ damit auch obberuͤhrte/ etc. klar vnd außdruͤcklich genug geſetzt/ welcher maſſen der Geiſtlichen Iuriſdiction ſuſpendirt ſeyn ſolt: Nemblichen in den Faͤllen/ durch welche der Confesſions-Verwandten Lehr vnnd Kirchen-Ordnung verhindert werden moͤchten; Aber in andern Sachen vnnd Faͤllen die Geiſtliche Iuriſdiction durch die Ertz-Biſchoffe/ Biſchoffe vnd andere Prælaten, wie deren Exercitium an einem jeden Orth herbracht/ vnd ſie deren in Vbung/ Gebrauch vnd Poſſesſion hinfuͤhro/ wie bißhero vnverhindert exercirt, geuͤbet vnd gebrauchet werden ſolt.
So vnderſtehen der Confesſions-Verwandten doch einige geiſtliche Gericht vnd Conſiſtoria auffzurichten/ vnd alſo die Catholiſchen jhrer rechtmaͤſſigen Iuriſdiction, deren ſie zur Zeit deß auffgerichten Friedens noch in Poſſesſion geweſen/ zu entſetzen/ vnd darzu nicht allein/ jhrer eygenen Vnderthanen/ ſondern auch in den Gemeinſchafften/ vnd da etwann Catholiſche Staͤnd deß Lehens in totum directus Dominus, der Confesſions-Verwandten Staͤnd aber entweder Lehens oder Pfandsweiß/ gar oder zum theil utilis Dominus iſt/ die Vnderthanen von den Catholiſchen ordentlichen Conſiſtorijs abzuweiſen/ vnd an jhre newe auffgerichte Gericht zu zwingen/ ſo ſolches die Religion doch gar nicht angehet.
Dabeneben ob wohl der Kirchen Guͤter vnnd Diener bemeldter geiſtlichen Iuriſdiction allein vnderwuͤrffig/ auch ſonſten von Recht vnd Gewohnheit wegen aller Beſchwerden gefreyet/ auſſerhalb was jhnen von jhrer ordentlichen Obrigkeit/ dem Collatori oder Patrono von rechts vnd alt Herkommen wegen/ zu thun gebuͤhret; Zu dem/ wann auch etliche Geiſtliche/ ſo einem andern Geiſtlichen Reichs Stand immediatè vnderworffen/ auch niemahls kein andere Obrigkeit erkanthaben/ mit gefreyten Haͤuſern vnd Guͤtern in der Confesſions Verwandten Land ſitzen vnd wohnen/ jedoch von dero Gerichts Zwang eximiert vnd gefreyet/ aber jhren ordentlichen Obrigkeiten vnd derſelben Religion gemaͤß/ vnderworffen ſeyn; deſſen aber auch gemeinen Friedens ohnangeſehen/ benehmen ſich die Confesſions-Verwandte ſolche Kirchen-Guͤter/ Faͤlle/ Diener vnd Geiſtliche mit der That von der geiſtlichen Iuriſdiction außzuziehen/ darauß Land-Staͤnd zu machen/ vnd alſo folgends gleich andern Land-Staͤnden/ vnd vnzweiffelichen Vnderthanen/ ſolche gefreyte Kirchen-Guͤter/ Haͤuſer vnd Perſonẽ/ mit der Weltlichkeit/ auch Stewr/ Volck/ Schatzung/ vnd anders zu belegen/ alles auß dem Grund/ ob dieſe Kirchen- Guͤter/ Diener vnd Geiſtlichen Stands in jhrer Obrigkeit gelegen/ da doch ſolche res & perſonæ Eccleſiaſticæ von jhrem Gerichts-Zwang eximieret, vnd jhre Vnderthanen nicht ſeynd/ cum paria reputentur, eſſe exemptum, & eſſe extra territorium.
Auß ebenmaͤſſigen Vngrund/ vnd der Geiſtlichen Iuriſdiction vnd Gerechtigkeit/ ſo dißfalls auch nicht ſuſpendirt iſt/ zu Abbruch werden nicht allein die Ordinarijlocorum an Orten da es jhnen gebuͤhret/ ſondern auch in gemein die Catholiſche Staͤnd/ deren angehoͤrige Stifft vnd Zugewandte/ als Paſtores (denen hierin ein ſonder Auffſehen/ zu haben gebuͤhrt) von den Heyligen vnd Kirchenrechnungen uͤber alt Herkommen/ vñ alle Billigkeit außgeſchloſſen/ vnd ſolche Gefaͤlle durch der Confeſſions-Verwandten darzu Verordneten/ (ſo man an etlichen Orthen Gegenbereuter nennt) hin vnd wieder auffgehebt/ den Kirchen entzogen/ vnd an andere Orth verwendet/ dardurch dann die Kirchen vnd Gebaͤwe in ſchaͤdlichen Vnbaw gerathen/ vnd hernacher den Collatorn zu verſteigern aufferlegt werden wollen.
Gleichs als geſchicht auch mit den fundierten vnd geſtifften anniverſarijs præſentijs, vnd dergleichen Gefaͤlle.
Deßgleichen auch in etlichen Reichs-Staͤtten/ daſelbſten Thümb- vnd andere Stifft jhr eygene Pfarꝛen/ vnnd derſelben Verwaltung vnd patrocinia allein haben von derſelbigen Reichs-Staͤtte Befehlchshabern eygenes Gewalts/ der Kirchen vnd Heyligen Rechnungen vnd was der Vberſchuß ſeyn mag/ auffgehebt/ eingezogen/ vnd zu andern jhren den Collatoren vnbewuſte Sachen wider altes Herkommen angewendet worden.
So dann auch weiter in dem Artickel deß Friedens/ anfahend/ Als auch den Staͤnden/ etc. auß truͤcklichen vermeldt wird/ daß den Catholiſchen Religions-Verwandten alle jhre Renthen/ Zinß/ Zehenden vnd Guͤlten gefolgt ſollen werden/ vnd ſie von denſelben die Pfarꝛen/ Schulen/ Allmoſen vnd Hoſpitalia, die ſie vormahls zu beſtellen ſchuldig/ furthin beſtellen ſollen; mit dem ferneren Anhang/ ob ſolcher Beſtellung halb Zwieſpalt vnd Mißverſtand vorfiele/ weß Außtrags darunder beyde Theil ſich zu gebrauchen; vnd daß vor ſolchem Außtrag diejenigen/ ſo ſolcher Beſtellung vnd Vnderhaltung halben/ deren Miniſterien angefochten/ deß jhren/ ſo ſie in Poſſeß ſeyn/ nicht ſollen entſetzt/ oder auch arreſtiert, noch auffgehalten werden/ etc.
Vnd dann der alten Catholiſchen Religion, vnd jhre Angehoͤrige/ den Confesſions-Verwandten in deren eygenthuͤmblichen Flecken vnd Doͤrffern/ kein Ordnung der Religion, laut vielbemeldtes Friedens/ geben kunten/ Derowegen ſeit Publicierung deſſelbigen auch noch vrbiethig geweſen/ ſolche Pfarꝛen vnd Pfarꝛer/ vermoͤg angeregten Articuls/ zu beſtellen/ vnd zu vnderhalten; wie dann die Catholiſchen allbereit faſt durchauß der Vnderhaltung vnnd Beſtellung halben der Miniſterien, ſich mit den dargegebenen Predicanten vergliechen; So wollen die Obrigkeiten/ oder jhre verordnete Ampt- vnd Befehlchs-Leuth/ ob gleich die Predicanten etwan vnklagbar gemacht/ ſich daran nicht erſaͤttigen laſſen/ ſondern tringen vnd noͤthigen/ durch allerhand vnziembliches fuͤrnehmen/ die Catholiſchen dahin/ daß ſie ſolchen Predicanten/ gantz uͤbermaͤſſigen/ ja auch mehr dann dieſelben haͤtten begehren doͤrffen/ auch zu Zeiten mehr/ dann die Catholiſchen deren gefallen haben/ zu Competentz ſchaffen müſſen.
Da auch etwann die Zehende deren Ends nicht ſo reichlich/ daß darauß ein ſolch Competentz gereicht werden mag/ ſo wird dieſelbe etwann auff etliche der Geiſtlichen/ vnd ſolche Guͤter/ davon man die Miniſterien zu beſtellen/ nicht ſchuldig/ als Hoff- vnd zinßbahre Guͤter ſo in der Confeſſions-Verwandten Obrigkeit liegen/ geſchlagen/ von den andern Zinß vnd Guͤlt Leuthen/ mit thaͤtlicher gefaͤnglicher Einziehung/ zu jhrem groſſen Schaden vnd Verderbẽ/ von jhnen zu bringen/ vnderſtanden; vnd dieſe Hoff vnd zinßbahre Guͤter/ als fuͤr die Competentz verhafft/ dermaſſen zu beſchweren/ daß die Catholiſche ſolche Guͤter/ ſo den Pfarꝛen nicht Pacht oder Zinßbar/ mit der Zeit vnbewohnet/ vngebawet/ gantz vnd gar verlaſſen/ vnd dardurch per in directum, dem andern Theil eingeraͤumet werden muͤſten.
Vnnd ob wohl die Catholiſchen auff offtberuͤhrten im Frieden begriffenen Außtrag durch der halben beyderſeits Verordneten/ Handlung zu pflegen/ ſich angebotten/ auch etwann nicht ohne geringe Beſchwerd/ der Competentz halben/ ſich vergliechen/ zuverſichtig/ es ſolte bey ſolchem Anerbiethen/ auch bey beyderſeits Deputierten Vergleichung/ vnd ſie wider deß Friedens klaren Buchſtaben/ hieruͤber ferner vnbeſchwere bleiben moͤgen; Da dann gleichwol der Fried-Stand/ vermoͤg daß auch noch bey vergliechener Competentz, von den Guͤtern/ davon von alters her die Miniſteria der Kirchen verſehen worden/ vnd die ſo ſolches Onus auff jhnen gehabt/ ferner oder weiter nicht/ denn was von alters her/ zu ſolchen Miniſterien gereicht/ auch fuͤrter entrichtet werden ſolte.
So werden dem allem entgegen/ den Catholiſchen etwann alle jhre Zehenden vnd Einkommen von newem arreſtiert vnnd verhafftet/ vnd nicht allein der Confesſions-Verwandten/ ſondern auch zu Zeiten der Catholiſchen ſelbſt Vnderthanen/ an Orthen/ da etwann beyde Theil in Gemeinſchafft ſitzen/ den Catholiſchen nichts zu geben verbotten/ biß dahin/ daß uͤber alle/ forthin gepflogene Handlung vnd Billigkeit/ ohn einiges Erkaͤntnuß jhres Willens gepflegt vnd gelebt.
Dadurch dann die Predicanten auch alſo angereitzt/ wo jhr einer jhme vermeint ichts mangele/ daß derſelbige nicht mehr erſtlich der Gebuͤhr/ vnd ordentlicher Weiß bey dem Collatori anſuchet/ ſondern etwann vmb gar ringfuͤgige Vrſachen/ mit gar muthwilligen vnwahrhafften Verunglimpffen vnd Bericht/ der weltlichen Obrigkeit nachlauffet/ viel Vnrichtigkeit vnd gemeines Friedens perturbationes, zwiſchen beyder Religion-Staͤnden vnd Verwanten anſtifftet/ vnd die Sachen dahin dirigieret, daß ab arreſto, vnd vnziemblicher Pfaͤndung alle Zuſpruͤch faſt ſich anfahen/ vnd mit hoͤchſtem der Catholiſchen Nachtheil ſich enden.
Vnnd werden daneben die Collatores wider alten Brauch ſub ſpecie Miniſteriorum zu vnnoͤthigen Baͤwen mit ſchweren Koſten getrungen.
Zu deme/ da die vorige Catholiſche Pfarꝛer rechtſchaffen gehauſet/ das jenige/ ſo ſie uͤber Notthurfft/ notthuͤrfftige Leibsnahrung/ auß Goͤttlicher Begabung geſpahret/ den Pfarꝛen wieder angebawt/ vnd anderen zu gutem kommen/ vnd durch die Nachkommen billich gleicher Geſtalt gehalten werden ſolte.
Auch an jhm ſelbſt billich/ recht vnnd herkommen/ ſo einem ein Behauſung in gutem Baw vnd Weſen eingeraͤumbt/ vnd derſelbig ſich zu verſchreiben ſchuldig/ daß er ſolche Behauſung/ in dem ein Baw/ auff gutem Weſen/ vnd trucken erhalten wollen.
So iſt an den jetzigen Predicanten ſolches zu geſchehen nicht zu vermuthen:
Vnnd wollen die Confeſſions-Verwandten/ oder jhr Amptleuth/ dieſen dem Catholiſchen Theil/ zu ſolchen billigen/ vnd zu Erhaltung der Pfarꝛen/ nothwendigen Verſchreibungen nicht mehr gehalten ſeyn/ daß die Gebaͤw in kurtzem gar zu ſcheitern gehen muͤſſen.
Wann auch etwann ein Filial oder Capell in der Confesſions-Verwandten Gebieth liegt/ vnd vor Zeiten Pfarꝛ-Kirchen/ ſo vnder der alten Religion-Staͤnd Obrigkeit begriffen/ incorporiert oder einverleibt/ vnd an Feyertaͤgen dern Gottesdienſt in der Pfarꝛ- Kirchen geſucht/ vnd in der Wochen eins oder zweymahl von der Pfarꝛ-Kirchen die Filial oder Capell verſehen worden:
So wollen die Confeſſions-Verwandten nicht zu frieden ſeyn/ ob man jhnen gleich deſſelben Filials Einkommen will laſſen folgen/ ſondern wollen auch darauff einen Predicanten/ vnd nothwendige Competentz, auß der Pfarꝛkirchen/ oder von demſelbigen Catholico, vnder welchem die Pfarꝛ-Kirchen gelegen/ vollkoͤmblich gereicht haben/ oder beſchlagen denſelbigen/ ohne einige vorgehende Handlung vnd Erkandtnuß/ alle Gefaͤll vnd Einkommen.
Wo dann die Catholiſchen mit den Confeſſions-Verwandten in Gemeinſchafft ſitzen/ vnd der Catholiſchen Staͤnd/ deſſelben Capittel/ oder Angehoͤrige geiſtlichs Stands der Herꝛſchafft/ Statt/ Flecken oder Dorffs/ verus & directus Dominus iſt/ auch in etlichen Flecken/ der Catholiſch Stand deſſelben Capitel/ oder angehoͤrige ſelbſt Paſtores, vnnd die Pfarꝛ jhnen incorporiert iſt/ vnd gebuͤhrt ſich auch/ ſolche jhr verordnete Pfarꝛer/ mit gebührlicher Competentz zu verſehen.
So will doch der Catholiſch von den Confeſſions-Verwandten gezwungen werden/ ſeiner Confesſion gemaͤß/ jhme auch einen Predicanten zu vnderhalten/ vnd an andern Orthen/ da die Kirchen-Verſehung den Catholiſchen gebuͤhret/ daſelbſten etwa mehr andere neben-Altaria, Beneficia vnd Capellaneyen befunden werden/ ſo entweder auff ſondere Gottesdienſt/ dem Pfarꝛer Aſſiſtentz vnd Huͤlff zu thun/ geſtifftet/ auch den Pfarꝛen zum theil incorporirt, deren obbemeldte Catholiſche Staͤnd Collegia vnd Stifftung ordentliche Patroni, Inſtitutores oder Collatores ſeyn/ ſolcher Collation vnd Reſtitution, oder aber Præſentation, ſeit deß Paſſawiſchen Vertrags auffgerichten Frledens/ vnd hernacher/ in ruhiglicher wuͤrcklicher Poſſeſſion vnd Beſitz geweſen; Aber dieweil die Confeſſions-Verwandten nicht dulden moͤgen/ daß die Gottesdienſt (darumb ſolche Altarien, Beneficien, vnd Capellanaeyen geſtifftet worden) allda beſchehen.
Die Catholici patroni, Inſtitutores oder Collatores wohl deß Willens vnd Meynung/ dieſelbigen Altarien, Beneficien, Capellaneyen/ eins theils nach Gelegenheit vnd der Notthurfft/ damit ſie bey der Kirchen/ dahin ſie geſtifftet/ gelaſſen wuͤrden/ den Pfarꝛern zu beſſer Vnderhaltung/ denen addiren vnd folgen zu laſſen/ So will doch ſolch Mittel auch kein ſtatt bey jhnen finden/ ſondern werden beruͤhrte Patroni, Inſtitutores vnd Collatores, auch etwan die Profeſſores jhrer haben den Rechten/ auch gewehrlichen Poſſeſſion mit der That entſetzt/ den Kirchen vnnd Pfarꝛen ſolche Beneficia, wider der Fundatoren endlichen Will entzogen/ zu andern weltlichen Sachen verwendet/ vnd nichts weniger die Collatores zu uͤbermaſſiger Competentz vnd Vnderhaltung der Predicanten getrungen/ etc.
Da auch an etlichen Orthen/ da gleichwol jetzt der Religion halben aͤnderung geſchehen/ die Catholiſchen zu Verꝛichtung der Kirchendienſt nach Gelegenheit/ ein oder etwa zwo Perſonen gehalten/ auch nichts verabſaͤumbt worden/ ſo wollen die Confeſſions- Verwandten jetzt vor ein zwo; vnd fuͤr zwo/ vier Perſonen/ vnd auch alſo gedoppelte Beſoldung haben/ alles in Meynung/ damit ſie die Catholiſchen gaͤntzlich von jhren Gefaͤllen tringen moͤgen.
Alß dann ferners im Articul deß Friedens/ anfahend/ Es ſoll auch kein Stand/ etc. geſetzt vnd geordnet; daß kein Stand den andern/ noch deſſelben Vnderthanen zu ſeiner Religion tringen/ abpracticiern, oder wider jhre Obrigkeit/ in Schutz vnnd Schirm nehmen/ noch verthaͤdigen ſolle.
Vnd dann die Catholiſchen Staͤnde ſampt jhren Capituln vnd Stifften/ etliche Flecken vnd Doͤrffer haben/ bey der anreynenden der Confesſions-Verwandten Fuͤrſtenthumben vnd Herꝛſchafften gelegen/ in welchen Doͤrffern nicht allein die geiſtliche Iuriſdiction, auch der Pfarꝛherꝛn Pfruͤnden/ jus patronatus, vnd Lehenſchafft/ ſondern auch alle andere Ober- vnd Gerechtigkeit/ Vogtey/ Reiß/ Stewer/ Frohndienſt/ Gebott vnd Verbott/ (allein/ die Geiſtliche Obrigkeit außgenommen) denſelbigen Catholiſchen Staͤnden/ Capituln vnd Stifften zugehoͤrig/ welche Flecken vnd Doͤrffer/ auch jemands anders/ dann eben dieſen Catholiſchen gelobt/ geſchworen/ vnd keinem andern Herꝛen in einige Wege verpflichtet/ dahin auch von alters allweg/ auch nach dem Paſſawiſchen Vertrag/ vnd gemachten Frieden/ bißhero von den Catholiſchen/ als dem Eygenthumbs- Herꝛn/ die Pfarꝛen vnd Pfruͤnden mit Catholiſchen Prieſtern beſetzt werden/ vnd noch.
Aber dem zu wider/ vnderfahen ſich jetzo die Staͤnd der Augſpurgiſchen Confeſſion anhaͤngig/ die Catholiſchen Prieſter von den Pfarꝛen in ſolchen Flecken vnd Doͤrffern abzuſchaffen/ vermeynen vnd wenden fuͤr/ dieſelben Pfarꝛen vnd Pfruͤnden/ in Krafft geiſtlicher Obrigkeit/ mit Predicanten jhrer Confeſſion zu beſtellen/ verſchaffen die Pfarꝛ/ Pfruͤnd/ Guͤlt/ Zinß vnd Einkommen/ jhren Predicanten: dadurch dann ſolche Vnderthanen von der Catholiſchen Religion, auch den Heil. Sacramenten/ wider den auffgerichten Frieden/ zu der andern Confesſion getrungen werden:
Vnangeſehen quod ſit magna differentia, eſſe in principatu, vel de principatu, vnd da ſolches/ wie doch nicht iſt/ billich ſeyn ſolt/ will der ander Theil gleicher Geſtalt in ebenmaͤſſigem Fall zu thun/ doch nicht geſtatten.
So dann auch an den Orthen/ da wie oblaut/ die Catholici mit dem andern Theil in Gemeinſchafft ſitzen/ vnd der Confeſſion- Verwandter nur allein utilis Dominus iſt/ die Collation vnd Pfarꝛ-Verſehung dem Catholiſchen gebuͤhrt/ auch etwann an ſolchen Orthen zwo vnderſchiedliche Pfarꝛen ſeynd:
ſo vnderſtehen ſich doch die Confesſions-Verwandten daſelbſt den Catholiſchen Stand gantz vnd zumahl außzutringen/ nehmen die Kirchen mit Gewalt ein/ vnd damit ſie jhr Vorhaben durchbringen/ vnd die noch gute Catholiſche Vnderthanen ermuͤden/ verziehen ſie auff die Sonn- vnd Feyertaͤge mit jhrem Predigen vnd anderem/ muthwilliger Weiß ſo lang/ daß man deß Catholiſchen Theils die Andacht/ Gottesdienſt vnd Predigt/ ſchier deß Nachmittags verꝛichten muß.
An welchen Orthen der Gemeinſchafft/ dann auch die Vnderthanen durch allerley heimbliche Bedrawung/ auch die Schulmeiſter vnd Knaben von den Catholiſchen Kirchen vnnd dem Gottesdienſt abgehalten werden.
Gleicher Geſtalt/ da der alten Religion-Verwandten in etlichen Aemptern/ Flecken vnd Doͤrffern/ zwey Theil/ auch etwann drey/ vnd der Confeſſions-Verwandten Staͤnd nur ein Theil der Obrigkeit haben/ wollen ſie von ſolches jhres dritten oder vierdten Theils wegen/ vnangeſehen daß die Catholiſche Religion daſelbſt noch in Vbung iſt/ vnd billich das mehrer theil das mindere an ſich ziehen vnd begreiffen ſolte/ jhr Confeſſion mit Gewalt eintringen.
Alſo beſchicht auch in der Catholiſchen Flecken vnd Doͤrffern/ darin Eygenthumb/ noch auch an der hohen noch niedern Obrigkeit die Confeſſions- Verwandten zumahl nichts/ ſondern allein etliche wenige leibeygene Leut haben/ daß ſie von ſolcher Leibeygenen wegen/ newe Predicanten dahin ſchicken wollen/ doch mit der Vnderhaltung die Catholiſchen beſchweren.
Es begibt ſich auch wieder in der Confeſſions-Verwandten Obrigkeit vnd Herꝛſchafft daſelbſten die Catholici das jus patronatus vnd Collation haben/ ſie ſolche Pfarꝛen mit der Confeſſion-Verwandten gefaͤlligen Predicanten muͤſſen verſehen laſſen/ daß entgegen in der Catholiſchen Staͤnd Obrigkeit/ da die Confeſſions.
Verwandten Staͤnd ein jus præſentandi oder patronatus haben/ ſie auff ſolche Pfarꝛen/ vnd in deß theils Fuͤrſtenthumb/ Oberkeit vnd Gebieth/ newe Predicanten ſtellen/ vnd die Catholiſche ſolche haben muͤſſen.
Daß ſich auch zutraͤgt/ daß uͤber einmahl beliebten vnd angenommenen Stand etlich Geiſtliche vnd Ordens-Perſonen von ſolchem Stand vnd Orden abtretten/ auß keiner andern Vrſachen/ dann daß ſie dahin/ durch die Confeſſions-Verwandten beredt/ vnd wider jhre Obrigkeit abpracticiert werden; So nehmen dieſelben Confeſſions-Verwandten/ ermeldtem deß Friedens außtruͤcklichem Articul zu wider/ ſolche Abgetreitene nicht alle in vnder jhren Schutz vnd Schirm au/ ſondern vnderſtehen ſich auch vnter dem Nahmen/ als weren ſie beſtellte Diener gegen jhrer Obrigkeit/ denen ſie noch mit Pflichten verwandt/ zu verthaͤdigen.
Daruͤber ſich dann noch weiter begibt/ daß ſolche Abgetrettene/ aber jhrer ordentlichen Obrigkeit noch vergelobte Perſonen/ vermittelſt der Confesſion-Verwandten Handhabung vnd Schutz (dieweil ſie in etlichen Reichs-Staͤtten daſelbſten die alte Catholiſche Religion, von Anfang der Chriſtlich Glaub an die Teutſchen gelangt/ in Vbung geweſen vnd verblieben/ das jus patronatus der Pfarꝛen/ doch von wegen jhres einmahl angenommenen vñ beliebten geiſtlichen Stands/ haben/ ſolche Pfarꝛen auch mit Catholiſchen Prieſtern zu beſtellen ſchuldig ſeyen) vnziemblicher Weiß derſelben Reichs-Staͤtt Catholiſcher Religion vngemaͤß/ Predicanten in ſolche Pfarꝛen/ ſo dann auch dieſer Reichs-Statt angehoͤrige Doͤrffer vnd Flecken eintringen/ welche den gemeinen Mann von der wahren Religion, zu den newen vngegruͤndten Sachen abfuͤhren/ vnd ob gleich ermeldte Reichs-Statt/ vnd derſelben erbar Rathſaͤß/ vmb mehr Friedens willen/ dieſes alſo geduldet vnd nachgibt/ Aber damit ſie der Catholiſchen ſeeligmachenden Religion nicht gaͤntzlich/ durch ſolch vnfugſamb Mittel beraubt/ zu Erhaltung derſelbigen die uͤbrige Ordens- vnd Cloͤſter Perſonen handhaben:
ſo vnderſtehen gedachte Patroni, mit Handhabung der Confesſions-Verwandten Staͤnd/ vnangeſehen/ daß ſie auch das jus patronatus, durch vnziembliche Collation der Præſentation verwuͤrckt/ uͤber den Predicanten zu halten/ wollen den Staͤtten/ oder dero Erbar Rathſaͤß/ vnd gehorſamen Mit-Bruͤdern nicht nachgeben/ daß in bemeldten Ordens oder Cloſter-Kirchen die Catholiſche Religion, ſo ſie je vnd allwegen profitirt, fuͤrbaß gelehrt/ noch auch die Heiligen Sacramenta/ nach Einſetzung GOTTES vnd der Chriſtlichen Kirchen adminiſtrirt worden:
Berauben alſo die Catholiſchen nicht allein jhrer wahren Religion vnd Sacramenten/ ſondern auch der Schulen (zugleich auch damit/) der Pfarꝛen Fraternitet vnnd Altaͤr-Gefaͤll/ auch deren Kirchenzierden/ Kleinodien vnd anders/ etc. welches alles nicht beſchehen/ da nach beruͤhrtem außtruͤcklichem Articul deß Friedens gelebt wuͤrde/ wie dann weiter/ wo durch Anſtifftung der Winckel-Prediger der Catholiſchen Religion beſchwerlich begegnet/ weil uͤberfluͤſſig geacht/ die Kaͤyſ. M. zu bemuͤhen.
Vnd wiewohl dann auch weiter in obbemeldtem Frieden begriffen/ nachdem in viel Frey- vnnd Reichs-Staͤtten beyde Religionen ein zeitlang im Schwang vnd Gebrauch geweſen/ daß dieſelbigen hinfuͤhro auch alſo bleiben/ vnd in denſelben Staͤtten gehalten werden/ auch ein Theil den andern darbey laſſen ſoll; So begibt ſich doch/ daß in ſolchen Staͤtten den Catholiſchen nicht allein Eintrag hierinnen geſchicht/ ſondern wird auch außtruͤcklichen/ die wahre Catholiſche Religion offentlichen zu predigen vnnd zu lehren/ die geiſtliche Sacramenta zu adminiſtrieren, vnnd den Gottesdienſt zu vollbringen verbotten; auch etwann an Ordens-Perſonen/ ſo eygenthümbliche Haͤuſer vnd Reſidentz in ſolchen Staͤtten haben/ allerhand beſchwerlichs zugefuͤgt/ wie dann deren/ etliche ſchmehlichs/ vnd mit Bedrawung durch Stattknecht/ Büttel vnnd Schergen der Statt außgewieſen.
Wiewohl auch etliche derſelben Staͤtt angehoͤrend vnnd zugethane Staͤttlein vnnd Flecken/ zu dem mehren Theil der alten Catholiſchen ohne Mittel anhaͤngig/ dieſelbig auch viel Jahr hero/ vor vnd nach dem Paſſawiſchen Vertrag/ bey Haltung deß Gottesdienſts/ auch Gebrauch der Heil.
Sacramenten/ vnd aller andern Ceremonien, wie bey der allgemeinen Chriſtlichen Kirchen braͤuchlich/ vnverhindert gelaſſen/ das doch erſt bey weniger Zeit vnd Monaten geſchehen/ daß ſelbige durch die jenige Obrigkeiten/ ſo der Evangeliſchen oder Augſpurgiſchen verwand/ bezwangter Weiß/ vnd wieder der ermeldten Catholiſchẽ Mit-Oberkeit/ vnd dero zugethanen Willen/ davon getrungen/ die Pfarꝛer vnd Seelſorger angezeigter Oerther außgetrieben/ die gantze Catholiſche Religion daſelbſt mit allem Gottesdienſt abgeſchafft/ vnd vnangeſehen/ daß allein der wenigere Theil der Augſpurgiſchen Confeſſion anhaͤngig/ jhre Predicanten auffgeſtellt/ der mehrer/ vnd alſo der Catholiſche Theil zu Haltung jhrer Commun vnd Predigten/ zu wider dem Religion-Frieden/ vnd aller Chriſtlicher Freyheit/ Gebuͤhr vnd Gleichmaͤſſigkeit getrungẽ werden.
Viel beſchwerlicher faͤlts auch etlichẽ Cathol. Reichs-Staͤttẽ/ dariñen alle Pfarꝛen vnd Kirchẽ mit Cathol. Pfarꝛern vñ Seelſorgern verſehen/ vñ dieſelbige Cathol. Religiõ noch in uͤbung iſt/ aber von wegen etlicher weniger/ zur Newerung geneigter dieſer Reichs-Staͤtt ſelbſtẽ Buͤrger/ vnd alſo vnderworffenen Vnderthanen geſucht wuͤrde/ jhres Gefallens/ ſolchen wenigen Vnderthanen ein Predicanten zu ſchaffen/ vnnd alſo Vnruhe vnd Zwieſpalt einzufuͤhren; daß auch zu Befoͤrderung eines ſolchen/ der Confeſſion-Verwandten Chur- vnd Fuͤrſten nicht allein durch Schrifften/ vnd in andere Wege/ dieſelbigen Reichs-Staͤtt vnd Catholiſchen/ ſolche Predicanten zuzulaſſen vermahnet/ ſondern auch wohl/ woferꝛ ſie in kurtzem diß falls nicht willfahren/ daß ſie alß dann in groſſe Gefahr geſetzt werden ſollen/ bedrawen die Vnderthanen hiemit halßſtarꝛig/ vnd zu allerhand Vngehorſamb bewegen.
So moͤchten auch vielfaͤltige mehr Beſchwerungen in genere vnd in ſpecie noch wohl angezeigt werden/ die alleſampt guter Proviſion, vñ Verſehung wol bedoͤrfftig.
Dieweil aber/ wie obgemeldt/ der Cathol. Chur-Fuͤrſten vnd Staͤnd Gemuͤth vñ Meynung nit iſt/ den Frieden diſputirlich zu machẽ/ ſondern endlich bedacht/ denſelben jhres Theils/ in maſſen er beſchloſſen/ verſprochẽ vnd verpoͤnet/ zu voll ziehen/ auch den andern Theil/ da derſelbig vermeynen wuͤrde/ darwider gehandelt zu ſeyn/ gebührlichen Rechtens ſich nicht zu verweigern/ vnd dann in vielgemeldtes Friedens Conſtitution, damit derſelbig deſto beſtaͤndiger/ vnd in würckliche Richtigkeit gebracht/ vnd darin erhalten/ die Execution auff die Proceß vnd Pœn deß Land-Friedens geſtellt/ auch dermaſſen Cammer-Richter vnd Beyſitzer/ verkuͤndet worden/ daß ſie in Krafft deſſelbigen/ den anruffenden Partheyen rechtliche Huͤlff vnd Proceß ertheilen ſolten.
Vnd gleich wohl den Catholiſchen oberzehlter maſſen wider den Buchſtaben deß Friedens/ auff der beſchwerten Partheyen embſig vnd rechtmaͤſſig ſuchen/ gebuͤhrliche Huͤlff vom Cammer-Richter vnnd Beyſitzern nicht erfolgen will; ſondern da ſchon je zu Zeiten/ doch gar in wenig Faͤllen/ die anruffende vnvergwaltigſte Catholiſche Staͤnde vnd Partheyen/ Proceß vnd Mandaten ordentlicher Weiß erlangt vnd außbracht/ denſelbigen mit nichten pariert worden.
So will es ein hohe Notturfft ſeyn/ zu Erhaltung gleichmaͤſſigen Friedens/ vnd Rechtens/ im Reich/ daß die Roͤm. Kaͤyſ. Mayt. als das Oberhaupt/ Cammer-Richtern vñ Beyſitzern ernſtlichen aufferlegen/ vnangeſehen einiger excuſation, exception, oder anderer Vorwendung offtberuͤhrtem Religion-Frieden ſich gemaͤß zu halten/ darauff/ vnd nach Außweiſung gemeiner Recht/ beyden Theilen fuͤrderlich/ auch in dieſen/ als præjudicial-Faͤllen/ in einer benandten Zeit/ Iuſtitien wiederfahren zu laſſen.
Das wird zu beſtaͤndiger Erhaltung deß Friedens/ gemeiner Ruhe vnd Sicherheit/ auch zu aller Billichkeit gelangen:
Dann ſolte ſolches nicht geſchehen/ vnd ob vermeldte Beſchwerungen durch gebuͤhrliche Mittel nicht abgeholffen oder geſtillt werden/ were vielbemeldt er Fried nirgend anders zu dienlich/ dann daß die wahre Catholiſche Chriſtl. Religion in wenig Jahren außgeloͤſcht werdẽ muͤſte; wie dann ſolches der Confeſſions-Verwandten Staͤnd/ vnd derſelben Zugewandten Fürnehmen zu ſeyn/ zum theil auß Abſchieden etlicher jhrer Verſamblungen zu verſtehen/ auch die verordneten zujuͤngſt gehaltenem Colloquio außtrucklichen erklaͤrt haben.
Gelangt demnach an die Roͤm. K. M. der alten Catholiſchen Religion Churfuͤrſten/ Fuͤrſten vnd Staͤnden/ deren zugewandtẽ vnd betrangten Angehoͤrigen/ aller vnderthaͤnigſte/ hochfleiſſig vnd demuͤtigſte Bitt/ dieſelben wollen hierin Vaͤtterlich einſehen haben/ damit obbemeldte/ hoch beſchwerliche vnd der Catholiſchen Religion gantz verderbliche Gravamina abgeſchafft/ was ſeithero deß Paſſawiſchen Vertrags/ vnd auffgerichten gemeinen Friedens/ den Catholiſchẽ ſchaͤdlichs begegnet/ wie derumb in integrum reſtituiert, vnd dann/ daß fuͤr baß ſolcher Fried/ in Religion vnd andern Sachen/ vnverbruͤchlich gehalten werde/ die Catholiſchen bey jhrer wahren Chriſtlichen Religion, Ceremonien, Kirchen- Gebraͤuchen/ Ordnungen/ Land/ Leuthen/ jhren Stifftungen vnd Gottshaͤuſern/ Renthen/ Gülten/ Zinſen/ Zehenden/ auch bey Recht vnd Billichkeit bleiben moͤgen/ mit ernſt befehlen/ auch darob allergnaͤdigſt halten.
Daran thut J. Mayſt. ein rechts/ Gottſeeligs vnd trewlichs Werck/ vor welches die Catholiſche Churfuͤrſten/ Fuͤrſten vnd Staͤnd/ deren Zugewandte vnnd Angehoͤrigen/ vmb dieſelbe zu aller Vnderthaͤnigkeit ſich ſchuldig erkennen/ vnd gantz willig ſeyn.
Der fuͤnffzehende Diſcurß.
Reſolution der Kaͤyſerl. Mayſt. uͤber beyder Theil Gravamina, den 13.
May 1559. ertheilt.
Was davon zu halten:
Was beyde Partheyen vom Cammer-Gericht gemeynt.
Der Pabſt erfordert die Proteſtierenden auff das zu endlauffende Concilium.
Ferdinand ſtirbt: Maximilian wird Kaͤyſer.
Von ſeinem erſten Reichs-Tag; Vnd wie die Acht an Hertzog Johann Friederichen von Sachſen vollzogen worden.
Von Anfang/ Mittel vnd End der Niederlaͤndiſchen Kriegen.
WEil nun beyde Partheyen den Kaͤyſer vmb Huͤlff vnd Erledigung jhrer Beſchwerden angeruffen/ erfolgt den folgenden Tag der uͤberꝛeichten Proteſtierender Seiten Beſchwerden/ dieſe Kaͤyſerliche Reſolution.
Darauß abzunehmen/ daß die Catholiſche zuvor mit den jhrigen eingekommen/ vnd die andern jhrer auch nicht vergeſſen; doch keine Parthey der andern Aufflagen erwogen/ weniger widerlegt/ weil alles auff Weiß- vnnd Beweißthumb/ etwann auch verurſachten vnd veranlaßten Verbrechen vermuthlich beſtanden.
Die Roͤm. Kaͤyſerl. Mayſt. vnſer allergnaͤdigſter Herꝛ/ hat verſchienener Tagen etliche viel Gravamina vnd Beſchwerden/ ſo uͤber den juͤngſt auffgerichten Religion-Frieden einem Theil von dem andern zugefuͤgt werden ſollen.
Erſt- / ich von den Staͤnden der Augſpurgiſchen Confeſſion, folgends von den Staͤnden der alten Religion-Verwandten/ freundlich vnd gnaͤdiglichen empfangen/ vnd vernommen.
Nun erkent Jhr. Mayſt. ſich gleichwohl jhres Kaͤyſ. Ampts halben ſchuldig/ was einem oder dem andern Stand beſchwerlichs wider Recht vnd Billichkeit/ bevorab wider Jhre Mayſt. vnd deß Heil.
Reichs Conſtitutiones deß Religion vnd Land-Friedens begegnet/ daſſelb jhres beſten Vermoͤgens zufuͤrkommen/ vnd abzuſchaffen. Jhr Mayſt befindet aber darneben die obberuͤhrten Gravamina beyderſeits allein in genere/ ohn ſpecification der Perſonen vnd Sachen/ auch zum theil dermaſſen weitlaͤufftig geſtellt/ wo man dieſelben jetztmahls/ (welches doch ohne zweiffel der Staͤnd Meynung nicht ſeyn wird) particulariter examinieren ſolt/ daß ſolches einer mercklichen langen Zeit/ vnd darzu/ in vielen ſtücken/ einer ſtattlichen Außfuͤhrung im Rechten/ vnd in der Geſchicht betreffen wuͤrde.
Vnd wollen alſo Jhr. Mayſt. erachtens ſolche mannigfaltige Puncten ſich nicht wohl uͤbereylen/ noch die Partheyen an jhren habenden Rechten vnd Gerechtigkeiten verkürtzen laſſen/ demnach vnd damit es bey vorbeſchloſſenen Handlungen einmahl bleiben moͤg/ vnnd nicht Noth ſey/ auff alle vorfallende particular-Sachen/ jederzeit newe Conſtitutiones vnd Satzungen auffzurichten: Dieweil dann vermoͤg deß nechſten allhie Anno 55. ergangenen Reichs-Abſchied fuͤrnemblich Jhr. Mayſt. Cammer-Richter/ vnd Beyſitzer/ zu Execution vnd Handhabung beruͤhrts Religion-Friedens außtrucklich bewehrt vnd verordnet ſeynd.
So haben Jhr. Mayſt. fuͤr den bequembſten richtigſten Weg nach dem je Jhr. Mayſt. ermeſſens/ die diſpoſition beruͤhrts Religion-Friedens an jhr ſelber ziemblich lauter vnd klar/ wo dann jemands von dem andern/ uͤber vnd wider ſolches beſchwert/ vernachtheilt oder vergwaltigt/ vnd deßwegen am Kaͤyſerl. Cammer-Gericht anhalten/ daß dem ſelben befohlen werden ſolt/ auff ſolches bevorab in vndiſputierlichen Faͤllen/ den anruffenden Partheyen fuͤrderlichen vngeſaͤumbte Iuſtitien vnnd Huͤlff deß Rechtens mitzutheilen.
Solte aber je ein Caſus oder mehr dermaſſen zweiffelhafftig vnd diſputierlich fuͤrfallen/ daß derſelb ſich erſten Anſehens auß dem Buchſtaben ermeldts Religion-Friedens nicht wolt decidieren laſſen/ ſo verſieht ſich Jhr. Mayſt. Cammer-Richter vnd Beyſitzer/ als Rechts-verſtaͤndige/ vnpartheyiſche/ Ehrliebende Leuth/ vnd die von beyder Theil Religion-Verwandten geſetzt ſeyn/ werden nichts deſto weniger den Verſtand/ der den gemeinen geſchriebenen Rechten/ auch aller natuͤrlichen Erbarkeit/ Billichkeit vnd menſchlicher Vernunfft gemaͤß ſey/ darauß zu ſchoͤpffen/ vnd ſich demſelben nach in Verfaſſung jhrer Decreten vnd Vrtheil aller Gebuͤhr wiſſen zu erzeigen/ das hat Jhr. Mayſt. alſo der abweſenden Churfuͤrſten Geſandten/ auch den anweſenden Fürſten vnd andern der Augſpurgiſchen Confesſion zugethanen Staͤnden vnd Bottſchafften/ gnaͤdiger Meynung nicht wollen verhalten/ vnd troͤſtlicher Zuverſicht/ werden jhnen die Weg dardurch zu ſchleuniger Erledigung dieſer Puncten zukommen/ jhres Theils auch nicht mißfallen laſſen.
Vnd was iſt allhie zu ſagen? der Kaͤyſer hatte nach vorbeſtellten Sachen zu viel geſtattet/ vnd weil er ohn genugſame Gegenverfaſſung war/ auch neben dem Frantzoſen den Tuͤrcken wider ſich geruͤſtet ſahe/ ſich herauß gewicklet/ wie er nur gekoͤnt.
Vielleicht in denen Gedancken/ die Zeit wuͤrde ſolche newe emergentia bringen/ ſo waͤren die Staͤnde auch ſo hitziger Sinnen/ daß man bald wieder koͤnt zum newen Anfang gelangen/ vnd das Garn auff dem Haſpel wieder ablegen/ oder auff einen andern/ von mehr oder weniger Hoͤrnern auffwinden.
Gleichwol wird der Kaͤyſer/ als ein Richter angelangt:
Er weiß aber trefflich wohl durchzuſchlingen/ bewirfft ſich auff das Cammer-Gericht/ huͤtet ſich vor Weitlaͤufftigkeit/ vnd haͤlt das Ruder in der Hand/ an ſeinem hohen Orth; verdient aber wenig Danck/ daß er den Confesſioniſten nicht alſobald alles abſpricht/ als wohl wiſſend/ wie ſie ſuchten die gantze Welt zur Reformation zu bringen/ welches ſie nenneten/ ſich von deß Pabſtes vnd der Cleriſey Joch ledig machen/ vnd beyde Schwerdt/ das Geiſt- vnd Weltliche fuͤhren/ wie der Koͤnig in Engelland ſich vnderfangen.
Es hatte aber der Kaͤyſer die Teutſche Macht vmb etwas lernen kennen/ vnd daß die Confeſſioniſten/ auff den Fall es vmb das Palladium zu thun wehre/ ſich nicht mehr ſolten trennen laſſen/ weniger vndereinander verfolgen vnd vnderdrucken.
So waren auch die Teutſchen nicht Huͤlfflooß/ angeſehen gantz Engelland/ Dennemarck vnd Schweden jhnen den Ruͤcken wuͤrden halten.
Dann Carolus V. haͤtte gut Gluͤck vnd bequeme Zeit gehabt/ die Proteſtierenden von einander zu halten; jetzt wer es nicht mehr thunlich.
Ja der Frantzoß ſolte nimmer vnderlaſſen/ vnder dem Schein der Raiſon d’ Eſtat die Marckſtein ſeiner Graͤntzen von der Moſel biß an den Rhein zu verſetzen.
Vber deß gab es auch ein Eckel gegen Spanien/ daß die Burgundiſche Bruͤder dem H. Reich mehr Laſt/ als Nutzen bringen/ ja gleichſamb gar abgeſcheyden ſeyn ſolten.
So haͤtte ein Blinder in Bohem leicht wider die Trommel ruͤhren/ vnd dieſelben Voͤlcker jhrer vhralten Freyheiten erinnern moͤgen.
Auß dieſen vnnd andern Vrſachen mehr verſchont Kaͤyſer Ferdinand der Proteſtierenden, welches ſie jhm dennoch geringen Danck ſagten/ als der ſich etwas Partheyiſch erzeigte/ vnd ſie dem Cammer Gericht zu vertretten vnderwürffe; da doch zuvorderſt das Fuͤrſten R-echt/ vnd dann fuͤrnemblich das Religions-Weſen dahin gar nicht gehoͤrten/ fintemahl ſie auch auff den Reichs-Taͤgen/ die Majora, vnd mehrern Stimmen durchauß nicht wolten gelten laſſen/ in Erwegung der Pabſt zu Rom Biſchoffe oder Fuͤrſten ohne Zahl machen/ vnd jhnen an die Seiten/ oder vor die Naſen ſetzen koͤnte/ auch die Cardinaͤl uͤber Koͤnige vnd Kaͤyſer erheben.
Vber diß konte Kaͤyſer Ferdinand leicht mercken/ wie ſein wohlgemeinter- vnd muͤhſamer Friedens- Vertrag je laͤnger je mehr gehechelt wuͤrde/ weil die Catholiſchen ſelbſt ſeine Declaration vmb neuner Vrſachen willen verwuͤrffig hielten/ dieweil dieſelbe nicht auß deß Kaͤyſers Cantzley/ noch auß deß Reichs Archiven angezogen wuͤrde; auch weniger bey andern Reichs-Abſchieden ſich befinde; davon die Cammer nichts wuͤſte/ vnd die Staͤnde nicht/ wie Anno 55. vnderſchrieben; noch jemahls biß dato waͤr an Tag kommen/ oder allegiert, ſondern offtmahls verworffen worden; zumahl das datum ſolte außweiſen/ daß gemeldte Declaration, vmb einen Tag aͤlter als jhre eygene Mutter/ nemblich als der Religions- Fried.
Vnd dann ein Clauſel in ſich hielte/ wider den in Anno 55. geſchloſſenen Religions-Fried.
Vnd eben an dieſem Orth liegt der Haas im Pfeffer: wer Richter ſeyn ſolle/ uͤber die einge zogene geiſtliche Guͤter?
An dieſem Orth/ vnd nirgend anderſtwo finden wir die Vrſach deß jetzigen dreiſſig jaͤhrigen Kriegs in Teutſchland.
Die Confeſſions-Verwandten beklagten ſich auff dem Reichs-Tag zu Augſpurg/ Anno 59 daß einige Befehlch auß der Cammer zu Speyer/ von Reſtitution der Guͤter vnd Cloͤſter/ welche ſie in jhren Landen eingenommen vnd reformieret, wider ſie ergangen:
dann es hatten die Catholiſche Staͤnde vnderſchiedliche mahl ſich beklagt/ daß die Confesſions Verwandten Cloͤſter/ etc. einnehmen/ gegen die offentliche Conſtitution, da jhnen doch nicht erlaubt wer/ auch im geringſten keine Capellaney nach dem Paſſawiſchen Vertrag/ ſo Catholiſch biß dahin geweſen/ zu aͤndern/ vnd weil Kaͤyſer Ferdinand dieſes an die Cammer zu Speyer uͤberantwortet/ klagten die Confesſioniſten nochmahln uͤber die Mandata vnd vermeynten/ die Cammer koͤnte nicht Richter ſeyn/ ſondern es muͤſten beyderſeits deputierte Perſonen in gleicher Zahl/ dieſen Articul zu declarieren vnd zu verbeſſern/ benahmbt werden:
Hierauff wolten die Catholiſche argwohnen daß ſolche deputation allein begehrt wer/ ſie zu newen Pacten zu bewegen; vnd zweiffelten gar nicht/ Kaͤyſer Ferdinands Meynung wer geweſen/ daß die Confeſſioniſten keine Cloͤſter mehr/ nach dem Paſſawiſchen Vertrag ſolten einziehen; vnd ob gleich ſolcher Caſus im Religions-Frieden zweiffelhafftig/ koͤnten doch die Aſſeſſores deß Kaͤyſerl. Cammer-Gerichts/ vnd vielmehr der Kaͤyſer/ nach Außweiſung der gemeinen Rechten vnnd Billigkeit/ daruͤber ortheilen.
Dann das eygentliche Ampt eines Richters beſtehe darin/ daß er in zweiffelhafftigen Sachen vrtheile wie Salomon wegen deß erſtickten Kindes/ zwiſchen den beyden Weibern/ vnd dem Geſatz den rechten Verſtand gebe.
Der Confesſioniſten vorgeben war/ erſtlich/ daß der Religion-Frieden gemacht ſey/ durch Verwilligung beyder Theil/ der Catholiſchen vnd Religions- Verwandten/ ſo folge auch/ daß die ſtrittige Sachen deſſelbigen von beyderſetes Perſonen muͤſſen geſchlichtet werden.
Welches die Catholiſche dem Kaͤyſer allein heimb weiſen/ weil ſolch Geſatz auß Kaͤyſerl. Macht erſchollen/ vnd die Fuͤrſten darzu geſtimmet/ daß ſo viel ein jedwedern betrifft/ oder betreffen mag/ dieſer Religion-Frieden vnfaͤhlbar gehalten/ vnd nach deſſelben Articuln vnd Jnhalt in dem Kaͤyſ. Gericht geurtheilt ſolle werden.
Vnd ſey ein groſſer Vnderſcheid zwiſchen der Außlegung/ da eine judicialis, die andere particularis:
Vnd werdt dieſe als ein allgemeines bekandtes Geſatz/ jene aber als ein Kaͤyſerlicher Spruch zu achten.
Zum andern ſagen die Confeſſioniſten/ es ſey außdruͤcklich im Religion-Frieden verbotten/ keine Conſtitution oder Declaration deſſelbigen mehr zu machen/ oder zuzulaſſen; darumb weder Kaͤyſer/ noch Cammer hier in was wetter vermoͤgen.
Vnd iſt die Gegen-Antwort; die declarationes authenticæ, durch welche der Religions-Fried geaͤndert/ abgebracht/ verbeſſert/ ꝛc. ſolle werden (deß gleichen die Confesſioniſten Anno 59. begehrt/ auch laͤngſt hernach auffgewieſen/ als wer ſie jhnen vom Kaͤyſer Ferdinand gegeben/ vnd hie nechſt widerlegt worden) ſeyen verbotten/ vnd gaͤntzlich auffgehaben/ aber die ſententiæ judiciales gar nicht.
Weil dann drittens der Kaͤyſerl. Cammer vnd Aſſeſſorn befohlen/ dz ſie den Friedens-Articuln zu wider nichts ſollen mandiern oder einigen Proceß ergehen laſſen; muͤſſe dann ein ſolcher Cammer-Proceß nichtig ſeyn.
So wird geantwortet/ Es ſey dem Præſidi vnd Beyſitzern oder Cammer gebotten/ dem beſchwerten Theil/ zugegen dem Religion-Frieden/ Violatorn vnd Schaͤnder/ die Iuſtitz zu leyſten.
Dieweil dann die Iuriſdiction der Speyriſchen Cammer in dieſen cauſis fundirt, ſeye nothwendig præſumptio pro juſtitia proceſſus, vnd deroſelben ſententz; wer auch keiner præſumption vonnoͤthen/ dieweil die Mandata gemeiniglich geſchehen in weltkuͤndigen/ vnd die keines wegs excuſirt koͤnnen werden/ deß Religion Friedens Violatoribus.
Nach dem dann endlich/ ſprechen die Confeſſioniſten/ die Kaͤyſer auß Verwilligung der Reichs-Staͤnde/ mit Fürbehaltung etlicher ſchwerer Vrtheil/ die Iuriſdiction in andere cauſas der Speyeriſchen Cammer per modum contractus uͤbergeben/ ſo koͤñen zum wenigſten deß Kaͤyſers Hoff-Rath von dieſen/ zwiſchen den Staͤnden Controverſien nicht vrtheilen.
Wird aber Gegentheils beſtaͤndig widerſprochen/ Es werde ſich nirgend finden/ daß der Kaͤyſer einen Contract ſolt eingangẽ ſeyn/ daß er deß Reichs Vnderthanen in vielen cauſis die Iuſtitz nicht koͤnne adminiſtriern, als were der alte Reichs Stand veraͤndert/ da doch ſolches nicht ſo leichlich haͤtte geſchehen koͤnnen.
Jn deſſen wolte die Proteſtierenden beduͤncken/ der Fried gienge auff Steltzen/ wann ſie ſich nit fuͤrſehen/ vñ beſſer zuſam̃en verbuͤnden/ als im Schmalkaldiſchen Bund.
Darumb kamen zuſam̃ zur Naumburg Pfaltzgraff Friederich ſampt ſeinem Sohn/ Hertzog Johann Caſimirn/ Hertzog Auguſtus zu Sachſen/ beyde Churfuͤrſten: Pfaltzgraff Wolffgang/ Hertzog Johañ Friederich zu Sachſen/ Hertzog Vlrich von Meckelnburg/ Hertzog Chriſtoff/ von Wirtemberg/ ſampt ſeinem Sohn Eberhard/ Marggraff Carle von Baden Ernſt vnd Philips/ beyde Hertzogen von Braunſchweig/ Ernſt Fuͤrſt von Heñeberg Graff Guͤnther von Schwartzburg/ ſampt vielẽ andenandern Grafen vnd Herꝛn.
Aber Marggraff Joachim von Brand.
Churfuͤrſt/ Georg Friederich auch Marggraff von Brandenb. Hertzog Joh. von Mecklenb. Barmin vnd Joh. Friederich/ Hertzogen von Pom̃ern/ Hertzog Adolff von Holſtein/ Wolffgang vñ Carle von Anhalt ſchickten jhre Bottſchafften dahin/ wie auch Landgraff Philips von Heſſen/ welcher doch uͤber fuͤnff Tage auch perſoͤnlich mit ſeinem Sohn Wilhelm erſchienen.
Friederich der ander/ Koͤnig in Dennemarck/ vnd die Fuͤrſten von Luͤnenburg erklaͤreten jhre Meynung vnnd Einhelligkeit mit den andern Fuͤrſten ſchrifftlich.
Es hatte zwar dieſe Verſamblung den Nahmen/ als wer es vmb Reviſion der Augſpurgiſchen Confeſſion zu thun/ weil nit alle exemplaria gleich lautend befunden wuͤrden/ vnd zumahl eine Vorꝛede daran zu ſetzen/ welche nicht jede Fuͤrſten vnderſchreiben wolten/ wegen vngleicher Außlegung/ ſo die Heydelberger uͤber dem Nachtmahl deß Herꝛn behielten; Auch ſchuͤtzte man fuͤr/ die Saͤchſiſche Brandenb. vnd heſſiſche haͤtten jhre Erbvereynigung ernewern wollen.
Doch wuͤrde auff Cath.
Seite ein anders geargwohnet.
Pabſt Pius IV. ſchrieb das vnderbrochene Concilium wieder auß nach Trient/ vnd verſchickte zween Nuncios deßwegen/ die ſich auch zur Naumburg angemeldet/ vnd die anweſende Herꝛn/ weil ſie ſelbſt nicht allerdings in Glaubens-Sachen einig weren/ zum Gehorſamb mit allem annehmlichen Verſprechen/ eingeladen; wurden aber beantwortet/ daß ſie die Proteſtierende Niemand vor ein Obern erkenneten/ als den Kaͤyſer/ mit Widerhohlung der Mißbraͤuche in der Roͤm.
Kirche/ vnd jhrer gruͤndlichen Eynigkeit:
Doch wolte der Pabſt an ſeinem Fleiß nichts erwenden laſſen: wie er dann auch in Franckreich geſand/ ein angeſtelltes Geſpraͤch zu Poiſſy wegen der Religion zu hindern.
Aber in deſſen wurd Engelland vnd Schottland ſeinem Gehorſamb ſchier gaͤntzlich entzogen/ ob gleich die Waldenſer in Saphoyen vnderdruckt/ vnd die Proteſtierenden in den Niederlanden noch nicht konten empor kommen/ oder ſich veſt machen.
Mit dem Jahr 1563. endete ſich das Concilium zu Trient/ im achtzehenden Jahr/ nach gehaltener erſten Seſſion: welches gleichwohl gewaͤret nur zwey/ vnder Paulo III. vnder Iulio III. eins/ vnd vnder Pio IV. zwey/ demnach zuſammen fuͤnff Jahre.
Dem Roͤm.
Stuhl war erfrewlich/ daß Abdiſu Patriarch in Aſſyrien ſich in Perſon angemeldet/ vnd den Kirchen-Satzungen vnderworffen.
Wie auch/ daß hernach die Reuſſiſche Kirchen vnder vier groſſen Biſthumbern ſich von der Griechiſchen Kirchen zu der Roͤmiſchen gewendet; vnd daß die Jeſuiter auß Jndien eine Bottſchafft wegen derſelben Voͤlcker nach Rom zu wegen gebracht.
Hingegen proteſtierte Franckreich wider das Concilium, als ob ſolches ſeiner Hoheit abbruͤchig; vielleicht weil wegen der hohen Hand vnd Sitz Spannien jhme widerſprochen/ vnd der Pabſt den getroffenen Fried mit den Hugenotten vor verdammlich erkant hatte.
Jn deß ſchied Kaͤyſer Ferdinand von dieſer Welt/ vnd hinderließ ſeinem Sohn Maximiliano, der laͤngſt zum Roͤm.
Koͤnig erkohren vnd gekroͤnet war/ das Kaͤyſerthumb/ dieſer Kaͤyſer hatte in Hungarn vnd Siebenbuͤrgen/ dem Tuͤrcken Widerſtand zu thun/ viel zu ſchaffen/ vnd brauchte zum Feldherꝛn Lazarum Svvendy, der jhm zwar hohe trewe Dienſt mit der Fauſt geleyſtet/ aber ſchier alles mit Verthaͤdigung der Augſpurgiſchen Confeſſion verworꝛen.
Er hielt einen Reichs-Tag zu Augſpurg/ wegen deß Religion-Weſens/ deß Cammer-Gerichts/ der Müntz-Ordnung/ vnd deß Tuͤrcken Kriegs.
Die Proteſtierenden hielten an/ wie offter erwehnet/ vmb Freyſtellung der Religion in den Stifftern: der Churfuͤrſt/ Pfaltzgraff wurd verklagt/ wegen Ernewerung in der Lehr/ vnd Abſchaffung etlicher Prediger/ ſo der Augſpurgiſchen Confesſion zugethan geweſen/ vnd dann wegen freyer Stiffter.
Das erſte verblieb im alten Strich; das andere uͤberkam eine Außlegung/ durch allerhand Entſchuldigung.
Was aber das Weltliche belangt/ wolte gedachter Churfuͤrſt erweiſen/ die beyde Stifft Neuhauſen vnd Sinßheimb/ welche vom Biſchoff von Wormbs angeſprochen wurden/ weren der Pfaltz vnmittelbar eygen; darbey es ſein Verbleibens etlicher maſſen behalten.
Doch wurd Wilhelm von Grumbach/ vnnd nach jhme Hertzog Johann Friederich von Sachſen ſeinetwegen in die Acht erklaͤrt/ in Gotha belaͤgert vnd bezwungen/ endlich gar enthaͤuptet/ der Fuͤrſt gefaͤnglich/ hingefuͤhrt/ vnd Gotha/ wie auch Grimmenſtein geſchlayffet.
Die Vrſach war dieſe:
Wilhelm von Grumbach war am Marggraͤffiſchen Hoff erzogen/ vnd in viertzig Jahr gehalten/ biß er zu Culmbach Statthalter worden.
Als nun die Vehde zwiſchen ſeinem Herꝛn Marggraff Albrechten/ vnd den Biſchoffen angangen/ hatten ſich zwar beyde Partheyen wegen der Lehen-Leuthe Dienſten vergliechen/ hielten aber nicht allerdings/ nachdeme der Marggraff ſich mit dem Kaͤyſer vor Metz vertragen/ vnd noch weniger/ als er im Braunſchweiger Land die letzte Niederlag empfangen: darumb wurden dieſem Grumbach ſampt ſeinem Anhang/ noch vnder vorigem Kaͤyſer/ ſeine Guͤter eingezogen.
Vñ als Anno 1558. der Biſchoff zu Wuͤrtzburg von fuͤnffzehen Reutern/ ſo vor dem Wirthshauß hielten/ von der Cantzley reitend/ erſchoſſen worden/ gab mans dieſem Grumbach ſchuld/ konte es aber nicht erweiſen.
Doch macht er ſich noch verdaͤchtiger/ als er die Statt Wuͤrtzburg durch Liſt eingenommen/ vnd der geiſtlichen Haͤuſer gepluͤndert/ jhnen auch ein Vertrag abgenoͤtiget.
Hertzog Johann Friederich von Sachſen nam ſich ſeiner an/ vnd wolte von jhm nicht laſſen/ was auch die Staͤnde/ oder der Kaͤyſer ſelbſt vor Abmahnung vnd Warnungen thaͤten.
Dieweil dann leichtlich hierauß ein groſſes Fewer entſtehen/ auch der Religion-Fried angefochten werden koͤnnen/ wie dann etliche auffruͤhriſche Schartecken/ ſonderlich die Nachtigal/ herumb geflogen/ als were dieſe Execution ein Anfang den Paſſawiſchen Vertrag zu durchloͤchern; darumb beſchloß das gantze Reich/ der Sachen mit Macht abzuhelffen/ wie auch durch den Churfuͤrſten auß Sachſen geſchehen/ als er von dem Tuͤrcken-Zug wider auß Hungarn zu Land kommen.
Jn deſſen gab es ſchier in allen ſiebenzehen Provintzen der Niederlanden manchen Tumult vnd Auffſtand/ dieweil der Koͤnig in Spanien das Land in gewiſſe Biſthuͤmb mit Verguͤnſtigung deß Roͤmiſchen Stuhls vertheilet/ die Inquiſition, welche hiebevor wider die Maranen oder Juden in Spanien/ oder etwann auch zu Rom wider die eingeſchlichene Ketzer beſtimbt geweſen/ mit Gewalt eingefuͤhret; dadurch die Provintzen jhre Freyheit geſchmaͤhlert meynten.
Es kam aber der Hertzog von Alba mit Kriegsvolck/ vnd macht/ daß die Fuͤrnehmbſte fluͤchtig/ oder Kopffs kuͤrtzer worden: damit das Vbel zwar ein wenig geſtillet/ aber nur deſto eyferiger worden/ als wann ein Waſſer den vorgeſchuͤtzen Damm endlich durch bricht/ vnd vmbreißt:
Vnd hat dieſes Vnweſen den Printzen von Vranien zu einem ſehr groſſen Mann gemacht/ ob es ſchon viel Muͤhe/ Gefahr vnd Blut gekoſtet: Alſo macht ſich der Printz von Vranten/ ſampt ſeinen Bruͤdern/ auß dem Land: der von Egmond vnd Horn wurden als Rebellen enthaͤuptet; wie auch auff der andern Seit Don Pacieco Hauptmann/ deß Hertzogen von Alba Bluts-Freund/ weil kein Quartier noch gelten wolt/ auffgeknuͤpfft; welches Exempel hernach ſo viel gegolten/ daß die Rantzionen nach Stands Gebuͤhr geſchloſſen vnd gehalten worden.
Vnnd iſt ſchroͤcklich daß der von Alba ſich beruͤhmbt/ er haͤtte durch Henckers Hand biß in achtzehen tauſend Geuſen/ das iſt/ Ketzeriſche Niederlaͤnder hinrichten laſſen.
Koͤnig Philips merckte aber wohl/ daß er der Sachen zu viel gethan/ vnd nur den Abfall vermehret; darumb ließ er das praͤchtige Triumph-Bild/ ſo der von Alba zur ewigen Gedaͤchtnuß laſſen auffrichten/ niederꝛeiſſen/ vnd ſeine Schweſter/ die Koͤnigin in Hungarn/ Dõ Ioan de Auſtria, hernach die Hertzogin Parma/ Caroli V. Natuͤrliche Dochter/ zu Regentinnen in das Land kommen.
Von dieſem Niederlaͤndiſchen Krieg gibt es mancherley vnnd wiederwaͤrtige Gedancken/ in dem etliche meynen/ es haͤtte Spanien das Trientiſche Concilium in ſeinen Erblanden vnd Koͤnigreichen einzuführen ſolcher Geſtalt angenommen/ weil vermuthlich ein groſſer Eyfer zu der Religion, vnd Nachdruck wider die Ketzer der gantzen Welt Hertz vnd Gewogenheit ſolte erlangen.
Darauff dann erfolgen muͤſte eine rechte Kriegs-Schul/ damit man allzeit in Waffen ſtuͤnde/ zu welcher kein Land mehr Volckreicher noch Kernhaffter ſeyn koͤnt/ als eben dieſe Niederlanden/ welche eyntzelen den Koͤnigen in Franckreich mannichmahl groſſen Widerſtand gethan:
Auch koͤndte Franckreich wo nicht bezwungen/ doch in Forcht vnd Zaum dardurch gehalten werden: Darumb man Spaniſcher Seite zu keinem Fried verſtehen ſolte.
Es wollen aber andere vor bekandt außgeben/ dieſe Niederlanden haͤtten wohl ſo viel Spanier auffgerteben/ als die Jndien; vnd alles Jndianiſche Gold verſchlungen/ ja den Koͤnig aller baarer Mittel entbloͤſſet/ vnd in groſſen Schulden-Laſt geſtecket; weit anderſt/ dann der von Alba jhm eingebildet/ nemblich eine guͤldenene Quell zu ſetzen/ die Armens dick ſolte flieſſen.
Dann es hatte Spanien ſchon in den erſten acht Jahren bey den Kauffleuthen ſechs Tonnen Golds auffgenommen/ ohne was die Kriegsvoͤlcker noch zu fordern gehabt.
Schier vnglaͤublich iſt/ daß Koͤnig Philips Anno 1599. ſoll geſagt haben/ er haͤtte fuͤnff tauſend/ fuͤnff hundert vnd ſechtzig vier Millionen Ducaten mit kriegen/ in Franckreich vnd Niederland verſpielet.
So funden die Geuſen damahls in jhrer ordentlichen Außgab vier hundert vnd zwantzig Tonnen Goldes/ ohn was Raub vnd Plünderung verderbt hatte; welcher in der einigen Statt Antorff/ an Baarſchafft ohne die Kleinodien geſchaͤtzet worden viertzig Tonnen Golds.
Jn dieſen Krieg haben ſich gemiſcht die Engellaͤnder vnnd Frantzoſen/ auch Pfaltz vmb etwas/ vnd dann das Hauß Oeſterꝛeich; theils auß Eyfer wegen der Religion, theils auß Hoffnung einigen Gewinnes/ theils auß Mißgunſt.
So hat man ſich auch beyderſeits wunderlicher Weiſe muͤſſen lencken vnd wenden/ wann die Gelts-Mittel gemangelt/ vnd etwann derentwegen die Kriegs voͤlcker gerumoret/ oder gar auffruͤhriſch worden:
ſo mancher koſtbaren Belaͤgerungen/ ſo vielen ſehr ſcharffen Treffen/ zu geſchweigen; biß endlich nach Rath Iuſti Lipſii, dieſe Martialiſche Voͤlcker auß den Waffen zu der Kauffmannſchafft vnd uͤber die Buͤcher/ oder Manufacturen zu bringen/ ein zwoͤlff Jaͤhriger Stillſtand getroffen/ bey welchem es allerhand corruptiones vnd Vortheil abgeben/ vnd der Krieg wieder angegangen: der dann durch Vorſchub vnd Mitwürckung deß Frantzoſen ſo gar eyferig gefuͤhrt worden/ daß die übrige gehorſame Provintzen deß Koͤnigs dadurch in groſſen Abgang/ vnd euſſerſte Gefahr gerathen.
Zumahl der Frantzoß die Gothalanen in ſeinen Schutz genommen/ die Portugieſen zum Abfall bewegt/ den Saphoyer auff ſeine Seyte gebracht/ den Lothringer vertrieben/ den Fuͤrſten zu Monaco außgekaufft/ bey dem Teutſchen Vnweſen den Rhein gefaſſet/ das Alpengebuͤrge eroͤffnet/ vnd die Spaniſche Macht an viel vnd weit entlegene Orth gezogen/ vnd ſein euſſerſtes gethan/ der Spaniſchen Monarchi im Lauff zu ſtehen.
Es hat zwar Spanien muͤſſen leyden; daß man jhme wegen der Burgundiſchen Laͤnder vnd eroberten Koͤnigreichen Portugal mißguͤnſtig worden; aber auch nicht gefeyret/ weil dem vermeynten Koͤnig Antonio Huͤlff wiederfahren/ das Waſſer in Franckreich truͤbe zu machen/ vnd die ſtarcke Parthey der ſamptlichen Guiſen wieder den Koͤnig zu vnderhalten/ biß das Rad deß vnbeſtaͤndigen Gluͤcks ſich gewendet/ daß die Niederlanden leichtlich vom Hauß Spanten abgeriſſen/ vnd gaͤntzlich an Franckreich/ dahin Flandern ſonderlich gehoͤrig/ gewachſen weren.
Endlich ſahen die abtrünnige Provintzen/ daß ſie in ſchwerem Schulden-Laſt ſtecketen/ ſie auff Franckreich ſich nicht beſtaͤndig zu verlaſſen/ vnd nicht bald wider ſolche herꝛliche conditionen, als Spanien wegen groſſer Trangſahl vor dißmahl angebotten vnd gelobet/ wolte er je dem Frantzoſen gewachſen ſeyn/ erlangen koͤnten; darumb lieſſen ſie ſich vor gantz freye Voͤlcker/ an welche weder Spanien/ noch Oeſterꝛeich in Ewigkeit nichts mehr zu ſuchen hatten/ erklaͤren/ vnd machten mit Spanien ein ewigen Friede/ im Jahr 1648. welchen der Frantzoß gern hindern wollen/ vnd darbey nichts geſchonet noch geſpahret.
Alſo vermeynen dieſe Laͤnder jhre Freyheit zu beobachten/ wie die Schweitzer/ vnd Venecianer: moͤgen doch zuſehen/ daß es jhnen nicht ergehe/ wie den Ditmarſen/ oder Gothalanern.
Dann wollen ſie ſich an keinen Potentaten hangen/ ſo haben ſie keine Huͤlffe zu hoffen: vermeynen ſie allein maͤchtig genug zu ſeyn/ ſo iſt das Exempel deß gantzen Griechenlandes/ der fürnehmen Staͤtte/ Athen/ Carthago/ Tyr vnd Sidon/ ja der Koͤnigin aller Staͤtte/ Rom/ vor Augen/ daß/ was euſſerlicherlicher Gewalt nicht kan/ jnnerlicher Ehrgeitz vnd Mißgunſt verurſachet.
Allein iſt Wunderſamb/ daß in achtzig Jahren/ ein ſo kleines Land/ gegen andern zu rechnen/ vnd nur ein achten Theil an Spanien beſetzen kan/ ſo viel uͤberſtanden/ vnd nunmehr die gantze Welt trutzet: welches fürnemblich geſchicht/ wegen der baaren Gelt- Mitteln/ ſo durch die Kauffmannſchafft auß allen vier Enden der Welt dahin flieſſen; vnd dann wegen der vielen Schiffen/ die geſchwind ein vnd außlauffen/ vnd allen Vberfluß herzufuͤhren.
Jetzund vnvermeldet/ daß dieſe Voͤlcker zu Waſſer vnd zu Land von kleinem Kind auff gelernet kriegen/ darzu ſie durch Spanien genoͤthiget worden.
Jhr Vermoͤgen kan man auch dahero ermeſſen/ daß ſie zwey hundert vnd acht ſtarcke Staͤtte/ uͤber ſechs tauſent drey hundert Doͤrffer/ ohne Schloͤſſer vnd Herꝛen-Haͤuſer/ die gleichſamb vngezahlt da liegen/ als der von Alba zu jhnen kommen/ beſeſſen:
Darumb auch die Spanier es vor ein einige Statt hieltẽ/ weil die Staͤtte ſo nahe aneinander gelegen/ vnd mit Waſſer-Graͤben/ vnd Daͤmmen/ wie die Haͤuſer mit Gallerien vnd Gaͤngen/ zuſamm gefuͤgt waren.
Wie reich nun die particularen ſeyen/ mag man davon abnehmen/ daß der letzt verſtorbener Moͤſch Greffier in Holland/ vier Millionen an baarem Geld hinderlaſſen/ der doch von geringem Herkommen geweſen.
Haͤtte er noch wenige Jahr leben ſollen/ wuͤrde er es dem Ferrat Baſſa, den der Tuͤrckiſche Kaͤyſer Anno 1595. laſſen hinrichten/ vnd fuͤnff Millionen Goldes bey jhme gefunden/ bald vorgethan haben.
Doch machen dieſe vier Millionen Hollaͤndiſch nicht uͤber ſechtzehen mahl hundert tauſend Reichsthaler.
Wann aber ein Diener zu ſolchem Vermoͤgen koͤnnen gelangen/ was ſolten der Herꝛen vnd Staaden Kiſten wohl muͤſſen halten?
Wer dann nun wolte vberſchlagen/ was vor baare Gelder/ vnd Kernhaffte Mannſchafft auff beyden Theilen auffgangen/ wie viel Schiffe geſuncken vnd verdorben/ wie manche Veſtung gebawt/ oder niedergeriſſen/ vnd bezwungen worden/ vnd ſolches alles in eine Summ zuſammen ſchlagen/ der wird muͤſſen bekennen/ daß Spanien/ wann er dieſe maͤchtige Landſchafften im Gehorſamb haͤtte beherꝛſchet/ eben hiermit die gantze Welt dem Türcken vnd Perſianer/ gleich wie vor zeiten Rom gethan/ bezwingen koͤnnen.
Sintemahl berichtet wird/ daß dieſe Provintzen in kurtzer Zeit/ biß in viertzig Millionen Golds zum Orlog geſchoſſen; welches wohl glauben kan; der das Gewerb vnd die Beſatzungen verſtehet; wie nechſtoben angedeutet wird/ vnd glaubt/ daß der Hertzog von Parma vor ſechtzig tauſend Mann Monatlich muͤſſen haben ſechs hundert/ vnd ein vnd ſiebentzig tauſend Guͤlden:
Vnd die Staaden jnnerhalb zweyen Jahren uͤber neun vnnd dreiſſig hundert tauſend Guͤlden zum Krieg geſchoſſen.
Vnd wann man der Hollaͤnder Macht zu Waſſer uͤberſchlaͤgt/ wird man ſchier ſo viel kleine vnd groſſe Schiff finden/ als im Lande Haͤuſer ſind.
Der ſechszehende Diſcurß.
Von den Regenten in den Niederlanden/ als dem Hertzog von Alba; Commendeur Requeſentz; Don Ioan de Auſtria; Hertzog von Parma; Ertz-Hertzog Ernſt: Graff von Fuentes; Ertz-Hertzog Albrecht: Jhren Tugenden vnd Maͤngeln; Vnd wie endlich Fried zwiſchen Spanien vnd den Hollaͤndern worden.
ES moͤchte aber jemand gedencken/ ob dann der Koͤnig in Spannien auß ſo vielen Landſchafften/ die er beherꝛſchet/ nicht ſolt taugliche Regenten funden haben/ die Niederlanden in Gehorſamb zu halten/ vnd mit manier zu regieren.
Darauff iſt die Antwort/ daß jede Regenten zwar jhre ſcheinbahre Tugenden gehabt/ aber auch der Maͤngel vnd Faͤhler ſich nicht koͤnnen allerdings/ als Menſchen entſchütten; Jn Betrachtung auch nicht wenig bey dem Spaniſchen Hoff/ nach welchem ſich ein Regent zu richten/ mit vndergeloffen.
Darauß dann abzunehmen/ daß der Himmel der Spaniſchen Monarchy dieſen Dorn in den Fuß geſtoſſen/ damit ſich je dermann dem wanckelbaren Gluͤck vnderwuͤrffig befinde.
Der erſte Regent in den Niederlanden war der Hertzog von Alba/ der hierin fuͤrnemblich gefaͤhlet/ daß er der Niederlaͤnder humorn vnd Zuneigungen nicht gekennet/ noch verſtanden.
Dann wann ſich ein Bereiter in deß Pferds Natur/ ſo er Zaum vnd Spohren recht will machen/ nicht ſchaͤmet zu ſchicken/ damit er mit der Zeit ein voͤlligen Gehorſamb erlange; warumb ſolte ſolches nicht von einem Regenten nothwendig geſchehen?
Als der freche Jüngling Alcibiades ſich vnderfangen wolte/ die Hauptſtat in Griechenland Athen/ vnd durch dieſelbe alle andere zu regieren/ fragte jhn der hochverſtaͤndige Socrates ob er die Kunſt zu regieren/ dann gelernt haͤtte/ vnd von weme?
Mit dem Erinnern/ daß keiner ſich vor ein Bereiter/ oder Lauteniſten wuͤrde doͤrffen außgeben/ wann er das Schul-Recht nicht verſtuͤnde.
Gleich wie heut zu Tage die vom Adel werden herfuͤr gezogen/ als haͤtten ſie alles in Mutterleib gelernet.
Alſo hatt es vielleicht dieſem Hertzogen von Alba auch an einem Lehrmeiſter gefaͤhlet.
Dann er zumahl nicht wollen mercken/ daß mehr durch Gelindigkeit/ als durch Strenge bey vernuͤnfftigen Leuthen außzurichten; weil er in ſeinem Handel vnd Wandel ſich viel zu rauhe vnd ſtoͤrꝛig erzeigt/ welches etwann in Spanien die beſte Manier ſeyn moͤchte.
Wann aber die Niederlaͤnder vor andern etwas hoͤfflich ſeyn wollen/ auch an der Hoch-Teutſchen Ernſthafftigkeit ein Mißfallen tragen/ ſo fern daß ſie auch ſehr gelindiglich gegen Kindern vnd Bedienten verfahren; dennoch auch der Frantzoſen zu viel groſſe Freundligkeit/ als uͤbrigs Liebkoſen einer Mutter/ vor vntauglich halten; begehren demnach von jhren Herꝛn vnd Vorſtehern eine mittelmaͤſſige Freund vnd Holdſeeligkeit/ die ſich nicht zu weit inhalte/ auch nicht zu weit herauß laſſe.
Haben alſo die Niederlaͤnder mehr von ſich ſelbſt gehalten/ als die dienſtbare Jndianer/ vnd lieber Gut vnd Blut wollen auffſetzen/ dann in Dienſtbarkeit leben.
Es kan auch an dieſem Regenten getadelt werden/ daß er voller Mißtrawen geſtorben/ welches in Kriegshaͤndeln wohl das allerbeſte/ aber nicht allzeit im Regiement/ weil alßdann einer den andern foͤrchtet vnd anfeindet/ einer auff den andern lauret/ vnd Wort vnd Thaten mit neydiſchem Hertzen auffnimbt vnd außleget:
Welches uͤbel vmb ſo viel aͤrger/ daß es Wurtzel behaͤlt/ vnd nimmer gaͤntzlich mag außgerottet werden.
Dann was man einem Neydiſchen verheiſſet/ ſchencket vnd thut/ bleibt verdaͤchtig/ als were alles Boͤſe darunder verborgen: ja die taͤgliche Erfahrung bezeuget/ daß ſolch Mißtrawen nicht anderſt/ als durch der einen Parthey jederweilen durch beyder Vndergang hingelegt wird; gleich wie ein Oehlflecke in dem Wollen Kleyd bleibt/ vnd vmb ſich friſſet/ biß an das Ende.
Mag auch eine Vermeſſenheit jhme haben angekleibet/ in dem er vermeynet/ es ſey kein Ding ſo wichtig vnd ſchwer/ welchs er jhme entweder durch Scharpffſinnigkeit/ oder durch Macht gluͤcklich außzufuͤhren nicht getrawete/ als ſtunde er auff ſich ſelbſt/ vnd haͤtte auff niemand anders zu ſehen.
Welchem Faͤhler gantz nahe verwand iſt der jenige Hochmuth/ daß der Menſch ſeinen Feind verachtet/ vnd hiedurch ſelbſt befoͤrdert.
Dann gleich wieder jenige/ der ein geringe Wund oder Kranckheit an ſeinem Leibe/ oder ein kleine Fewrfunck in ſeinem Hauſe nicht in acht nimbt/ ſich ſelbſt/ ſeine Geſundheit/ Leben vnd Nahrung in Gefahr ſetzt; alſo thut auch/ wer ſeinen Feind gering achtet/ vnd ſo lange zuſiehet/ biß er jhm faſt uͤber den Kopff gewachſen: dadurch der Feind ein groſſen Muth faſſet/ vnd von dem uͤbrigen auch wohl hoffen kan; der Schlaͤfferige aber manchen Vortheil verliehrt vnd kleinlauts werden muß.
Sonderlich aber hat dieſer Regent ſein Augenmaaß uͤbel genommen/ daß er/ nach dem er den erſten Einfall der Niederlaͤnder gluͤcklich gebrochen/ nicht alſobald die am Waſſer vnd Meer gelegene Staͤtte in Holl- vnd Seeland angegriffen/ vnd vnder ſeinen Gewalt gebracht/ ſintemahl deren nicht uͤber fuͤnff oder ſechs geweſen/ die den andern allen ein Naßband ſeyn konten.
Sein groſſes Bild auß Ertz/ zu Antorff auffgerichtet/ bracht jhn vmb allen Glimpff/ auch bey ſeinem Koͤnig ſelbſt:
Jn welchem Stuͤck er billich vnvergeſſen ſeyn ſollen/ was Cato ſagt: Es ſey jhm lieber/ daß man frage/ warumb jhm kein Bild auffgeſetzt werde/ als daß man frage/ warumb man jhm ein Bild ſetze.
Jm übrigen war dieſer Hertzog vnder die vornehmbſte Kriegshelden derſelben hundert Jahren zu zehlen/ auch vielen vorzuziehen/ weil er mit herꝛlichen Tugenden/ vnd Kriegsnoͤthigen Stuͤcken begabt geweſen: welches die Zuͤge vnder Carolo V. genugſamb bezeugen.
Dann er war in allem ſeinem Fuͤrhaben vnerſchrocken/ beſtaͤndig/ klug vnd vorſichtig/ daß er dem Feind wider allen Einfall jederzeit vorgebawet/ auch niemahlen etwas freventlich gewagt/ oder ſich bloß geben:
ſo fern/ daß/ wann er ſchon keinen Feind in der naͤhe zu foͤrchten/ er gleichwol ſein Laͤger/ nach Art der Roͤmer/ jederzeit beveſtigen/ vnd auffs beſte mit aller Notthurfft verſehen laſſen: brache nicht auff/ es wer dann alles wohl erkuͤndiget.
Vnd weil die Kriegs-Ordnung das Heer/ wie die Seel den Leib regieren ſoll/ uͤberſahe er niemand etwas; Ja wann einer allein ein Huhn entfrembdet hatte/ muſte er deßwegen Straff leyden.
Dahero dann erfolgt/ daß in ſeinem Laͤger allzeit guter Vorꝛath zu finden geweſen/ vnd der Haußmann bey ſeinen Durchzuͤgen nimmer gewichen/ ſondern froh geweſen/ daß er mit geringer Muͤhe ſeinen Vberfluß koͤnnen zu Geld machen.
Vnnd dieſes vmb ſo viel mehr/ weil er die Kriegs-Aempter nicht nach groſſem Anſehen vnd Geſchlecht/ noch auff einiger Freunde Vorſchrifften/ ſondern nach Tugend vnd Verdienſt außtheilet: vnd alſo auß ſchlechten vnd gantz geringen Herkommens Soldaten/ Hauptleuthe/ Wachtmeiſter vnd Obriſte/ Maeſtri del Campo genant/ machte/ welches auch den allergeringſten Soldaten auffmunterte/ vnd bey hohen vnd niedern ein freyen Gehorſamb verurſachte/ dieweil der Weg zu hohen Aemptern vnd Ehren nicht verbawt/ ſondern gantz offen ſtunde.
Er ſelbſten pflegt zu ſagen:
Sold vnd Straff ſollen beyſamm ſtehen:
Vnd wann man den Haußmann vnbelaydigt laſſe hab man vor kein Proviand zu ſorgen.
Nicht zu vergeſſen iſt/ daß er all ſein Anſchlaͤge/ Sinn vnd Gedancken ſo bedeckt vnd heimblich hielte/ daß mancher Anſchlag offtermahls verꝛichtet geweſen/ ehe man es innen worden.
Er war nimmer ohn tieffe Gedancken/ vnd redet ſehr wenig/ weil er es einem Mann vor die groͤßte Schand hielte/ wann er ſeine Zung nicht zwingen ſolt: wie er dann zum Sprichwort führte: wer nicht ſchweigen kan/ taugt weder zu Herꝛendienſten/ noch zu Kriegsverwaltungen.
Dieſe Tugenden vnd die obige Faͤhler haben manchesmahl gehandwechſelt/ nach den Begebenheiten; wie dann auch an ſeinen Nachfahren zu ſpuͤhren.
Dann Ludwig Requeſentz/ groß Commendor in Caſtilien/ hat zwar nicht lang regieret/ wurde doch von maͤnniglich vor auffrichtig geliebet.
Er war ein Liebhaber der Tugend/ hoͤrete vnnd beantwortete Jedermann gantz freundlich/ vnd hatte viel guts im Sinn: allein faͤhlete es jhm an deme/ daß er in Widerwaͤrtigkeit/ vnnd da er von den Mißguͤnſtigen ſo wohl bey ſeinem Koͤnig/ als den Niederlaͤndiſchen Landſaſſen hinein gehawen war/ ſich zu kleinmuͤtig erzeigt/ welches alles er nicht achten/ ſondern rund herdurch gehen ſollen.
Aber Ioan di Auſtria war behertzt/ darneben gütig vnd freundlich/ arbeitſamb/ vorſichtig/ vnverdroſſen/ verſaͤumbte kein Gelegenheit/ was einmahl beſchloſſen/ ſetzte er fort/ was verſprochen/ hielt er trewlich: wohl beredt/ hohes Verſtands vnd guter Gedaͤchtnuß/ gluͤcklich in ſeinen Anſchlaͤgen/ weil er ſie zuvorn wohl uͤberlegt vnd bedachte.
Anderer Leuth Rath braucht er gern/ ja lieſſe ſein eygenen Sinn fahren/ vnd folgte einem andern.
Gegen einem dapfferen Kriegsmann erzeigt er ſich/ wie gegen ſeinem Bruder/ vnd ließ kein tapffere That vnbelohnt: hielte ſcharpffe Kriegs-diſciplin.
Jn Summa/ er war im Krieg vnverzagt vnd vnverdroſſen/ auſſer deme gantz zahm vnd mild: in gemeiner Beywohnung aber erzeigte er ſich/ wie ſeines Stands hohen Perſonen gebuͤhrt.
An jhme moͤchten die Politici tadeln/ daß er den zu Gent gemachten Friedenſchluß vnderſchrieben/ welches bey Antrettung ſeiner Regierung/ durch anſehnliche Geiſtliche mit vielem Vnderꝛeden geſchehen.
Als er nun geſehen/ daß er ſich dieſer Geſtalt gantz bloß gegeben/ vnd ein groſſen Faͤhler begangen/ alſo daß er auch weder zu Bruͤſſel/ noch zu Mecheln ſicher vnnd verwahrt ſeyn koͤnte/ hat er die Sach mit ſonderlichem Liſt angegriffen/ vnd vnder dem Schein/ daß er auff die Jagt reiten wolte/ ſich auff das Schloß zu Namen begeben/ vnd nothwendiger Weiß das zuvor hinweg geſchickte Kriegsvolck wieder zurück fordern muͤſſen.
Als er aber befunden/ daß er durch Mißguͤnſtige bey ſeinem Bruder dem Koͤnige in Spanien betragen worden/ als ob er ſelbſt nach der Herꝛſchafft uͤber die Niederland ſtünde.
Nam er ſolches zu viel zu Hertzen/ daß er daruͤber erkrancket/ vnd endlich verſtorben.
So gar ein boͤſes ſchaͤdliches Vnthier iſt der Mißgunſt: ſo gar ein vnleidliches Ding iſt es allen Koͤnigen/ Fuͤrſten vnd Potentaten/ wann man ſagt/ ein ander ſtehe jhnen nach dem Regiement; ſo gar ſchmertzt es kein Aug/ wann es etwann von auſſen angeſtoſſen vnd verletzt wird/ als eines Koͤnigs Hertz/ wann es mit dieſem Argwohn getroffen iſt.
Dann ob wohl das Anbringen nichtig vnnd falſch/ gebaͤhrt es doch gemeiniglich ein Mißtrawen/ auß welchem nichts dann boͤſes herkommen kan.
Nach dieſem Regenten kam in die Niederlande der Hertzog von Parma/ welcher dem Koͤnig in Spanien ſehr erſprießliche Dienſt gethan/ vnd den mehrern Theil der Landen wieder zu Gehorſamb gebracht; dannenhero vnder die fuͤrnehmbſte Kriegshelden zu zehlen; Jnſonderheit wann man den damahligen Zuſtand der Niederlaͤndiſchen Provintzen/ deß Feinds Macht vnd Veſtungen/ aͤußlaͤndiger Koͤnigen/ Fuͤrſten vnnd Potentaten Verbundnuͤſſen mit dem Feind/ an Geld vnd Volck zugeſchickte Huͤlff uͤberlegt: vnd daß dazumahl/ als er in Niederland kam/ nicht wohl ein eintziges Orth haͤtte/ da er ſeinen Fuß ſetzen moͤchte/ dann das Hertzogthumb Luͤtzelburg vnd die Graffſchafft Namen zu geſchweigen/ daß jhme vom Koͤnig befohlen worden/ zugleich zu einer Zeit den Krieg gegen Franckreich vnd Niederland zu führen:
Da dann auch bißweilen der Vorꝛath an Geldt ſo gering geweſen/ daß es nicht wohl zu glauben.
Dahero der Hertzog nit allein ſein ſelbſt eygen Einkommen/ zu Bezahlung der Kriegsvoͤlcker angewendet/ ſondern auch ſein Land vnd Leut mit vntraͤglichem Schnldenlaſt beladen hinderlaſſen.
Jn ſeinen Anſchlaͤgen war Er glücklich/ in ſeinen Sitten freundlich/ gegen maͤnniglich freygebig/ klug/ geſchickt/ verſtaͤndig/ vorſichtig; darneben wann es noth thaͤt/ kuͤhn vnd vnerſchrocken.
Jn all ſeinem Handel vnd Wandel/ in Haußhaltung/ an der Tafel/ etc. war gleichſamb ein Koͤnigliche Magnificentz zu ſehen.
Kein Arbeit verdroß Jhn/ kein Gefahr erſchreckt Jhn: vnd war bey widerwaͤrtigem Gluͤck leydſamb vnnd gedultig/ bey Verluſt ſtandhafftig vnd vnempfindſamb.
Sein Großmuͤtigkeit erſcheinet darauß/ daß Er am End ſeines Lebens/ da Er einem Toden faſt gleich ſahe/ ſich zu Pferd geſetzt/ vnd auff deß Koͤnigs Befehl wieder ein Zug in Franckreich vorgenommen.
Jn Verꝛichtung ſeiner zuvor wohlbedachten Anſchlaͤgen war Er vnbeweglich/ vnd von ſich ſelbſt ſpitzfuͤndig.
Endlich war er auch ſo vnpartheyiſch/ daß jhm gleich galte/ was Nation jemand were; wiewol er von etlichen beſchuldigt wird/ daß er ſeinen Jtaliaͤnern zu viel geglaubt vnd getrawet habe/ vnd daß er die Verlaͤumbdungen/ damit er bey dem Koͤnig verunglimpfft worden/ jhme mehr zu Hertzen gehen laſſen/ dann ſichs gebuͤhrt haͤtte; dahero dann ein ſchwere Kranckheit auff ſich geladen/ auß welcher der Tod bald gefolgt iſt.
Hat alſo gleichen Lohn mit ſeinem Vorfahren durch die Boßheit der Miſtguͤnſtigen erlangt.
Ertz-Hertzog Ernſt ſtarb zu fruͤhe/ weil die Leute ſeiner nit werth waren.
Er erzeigte ſich in ſeinen Sitten ernſthafftig/ in Anſchlaͤgẽ gruͤndlich/ in Verheiſſungen getrew/ in allen Tugenden eyferig/ eines vnbefleckten Lebens/ fragte nach keinem Weibsbilde/ in Worten kurtz aber tieffſinnig/ ein abgeſagter Feind der Lůgen/ wie auch aller Schmeichler vnnd Ohrenblaͤſer/ gegen die ſeinen/ denen er trawen moͤgen/ mehr dann frey gebig/ hatte zwar mehr Luſt zum Friede/ als zum Krieg/ verſorgte gleichwol alles was zum Krieg gehoͤrt mit allem Fleiß; hatte zwar viel guter Gedancken vnd Rathſchlaͤge/ ſo zu deß Niederlandes hoͤchſtem Nutz wuͤrden gereicht haben/ bey ſich beſchloſſen: in dem er aber auff Gelegenheit dieſelbe ins Werck zu richten wartet/ muͤſte er von dieſer Welt ſcheyden/ vnd dem Grafen von Fuentes das Regiement auff die jenige Zeit hinderlaſſen/ biß Ertz-Hertzog Albrecht in die Landen kommen.
Gleichwol iſt dieſer Graff von Fuentes faſt der gluͤckſeeligſte geweſen vnder allen Fuͤrſten/ ſo dem Niederland vorgeſtanden/ weil er in ſo kurtzer Zeit ſolche Sachen verꝛichtet/ daß er bey maͤnniglich in ein hohes Anſehen kom̃en.
An tapfferem Gemuͤth faͤhlet es jhm nit/ war gluͤcklich dann andere Kriegs-Obriſte/ vnverzagten Hertzens/ als der ſich kein Gefahr/ oder andere Schwerlichkeiten erſchrecken ließ; ja er verſchluckt vnd verdawet alles wie Zucker: war ſonſten im zu- vnd abgehen freundlich vnd ſprachſamb/ verſuchte das Gluͤck jederweilen etwas mehr dann zu viel/ war etwas anzufangen keck/ aber noch viel kecker im außfuͤhren/ inſonderheit dem Koͤnig uͤber die maſſen getrew.
So wohl im Laͤger/ als in Staͤtten hielte er vnder dem Kriegsvolck gute Zucht/ ſtraffte das Boͤſe ohne Vnderſcheyd der Perſohnen.
Doch hatte er mit der Zeit ſo wohl als andere den Verleumbdern herhalten muͤſſen/ weil die Tugend faſt kein andern Lohn zu gewarten hat.
Endlich kompt Ertz-Hertzog Albrecht in die Regierung/ bey welcher Zeit viel wunderſame Faͤlle ſich begeben.
Er war uͤber die maſſen keuſch vnnd zuͤchtig/ konte auch das wenigſte vnzuͤchtig Wort nicht leyden:
Zu geiſtlichen Sachen verwendet Er Jaͤhrlich mehr denn hundert tauſendt Gulden.
An Weißheit vnnd Verſtand thaͤt es jhm keiner ſeiner Raͤthe bevor/ weil er viel weiter ſahe/ vnd bey rechter Zeit alle Notthurfft verſchaffte.
Jn ſeinen Red vnd Antworten war er ſo maͤſſig/ daß Er nicht leichtlich ein uͤbrigs Wort gebraucht/ noch auch ein nothwendiges außgelaſſen/ hatte ein ſo ſtarckes Gedaͤchtnuß/ daß Er auff dreiſſig oder viertzig vorgelegte Puncten in ſelbiger Ordnung/ wie ſie Jhm vorgelegt waren/ fein nach einander beſcheydentlich Antwort ertheilte.
Jn Außtheilung der ſo wohl Geiſt-als Weltlichen digniteten vnd Aemptern war Er uͤber die maſſen vorſichtig/ darneben ſehr gluͤcklich.
Die Tugend hat Er vor allen Dingen lieb/ vnd befoͤrderte die jenige/ ſo darmit begabt waren/ einen jeden nach ſeines Stands Gelegenheit.
Er war ſo ſcharpffſinnig vnnd durchdringenden Vrtheils/ daß/ wann Er ein Menſchen einmahl angeſehen/ Er ſtracks wuſte/ was in jhme ſteckte.
Gebraucht zwar in ſeinem Weſen vnnd Worten ein Koͤnigliche Hertzhafftigkeit/ war gleichwohl darneben frewdig vnd holdſeelig/ alſo daß/ wann Er etwann merckte/ wie ſich jemand was forchtſamb erzeigte/ Er denſelben alßbald mit freundlichen Worten auffrichtete/ vnd gleichſamb wieder zu ſich ſelbſt brachte.
Vber dem jenigen/ was Er zugeſagt/ hielt Er ſteiff vnd veſt/ betroge niemand/ verhieſſe auch nichts/ was Er nicht halten wolte.
Wann Jhm etwann ein vnverſehene Beſchwerligkeit auffſtieſſe/ war Er darumb nicht vnverzagt/ ſondern fuhr in deme/ was beſchloſſen/ dapffer fort.
Zufallende Gefahren/ vnverſehene Schaden/ Bedrohungen/ ja auch wider Jhn ergriffene Waffen/ ließ Er ſich wenig anfechten/ nicht anderſt/ als ob er ein Loͤwen Hertz haͤtte.
Kein Ding hat jemahlen ſo viel bey Jhm vermoͤcht/ daß Er Trew vnd Zuſag gebrochen/ oder von Recht vnd Billigkeit abgewichen/ alſo daß auff ſein Wort/ wie auff ein feſte Mawr zu trawen geweſen.
An Geſicht vnnd Geberden hat man nicht einige Stoͤrꝛigkeit/ ſondern vielmehr eine ſattſame Liebligkeit an Jhme vernehmen koͤnnen:
Jn ſeinen Worten vnd Reden merckte man jederzeit/ es gienge wie es gieng/ ein ſonderliche Maͤſſigkeit/ alſo daß Er faſt kein Wort ſprach/ das zu viel oder zu wenig were/ Er pflegte zu ſagen/ eines Fuͤrſten Gemuͤth muͤſte viel hoͤher ſeyn/ dann daß ein Luͤgen darein kommen koͤndte/ weil dieſelbe eines forchtſamen vnd zaghafften Hertzens Anzeig ſey.
Niemand hat jemahln geſehen/ daß Er ſich bey gutem Gluͤck uͤberhoben/ oder bey wiederigem were verzagt worden; hat niemanden einige Gutthat auffgeropfft.
Jn aller Kranckheiten/ mit welchen Er uͤbel geplagt geweſen/ von allen derſelben Pein vnnd Schmertzen hat niemand jemahlen einig Zeichen der Vngedult an Jhm vernommen/ auch nicht/ da Er in den letzten Zuͤgen lage/ vnnd jetzund ſeine Seele dem Allerhoͤchſten Richter auffopffern ſolte.
Jn Kriegszeiten/ vnd wann Er zu Feld lag/ hielt Er ſich ſo wohlgemuth/ vnd ſicher/ als ob Er daheimb zwiſchen ſeinen Trabanten in einem Luſt garten ſpatzieren gienge/ vnd erzeigte viel mehr Hertzens/ als ſeine Leibskraͤfften nicht vermoͤchten.
Jn Gefahr zu Waſſer vnd Land/ ließ Er ſich ſo gar nichts angehen/ eben als wann er zu Bruͤſſel vnderſchiedliche Leben oder Seelen in einer Kiſten zum Vorꝛath haͤtte: ſo gar verließ Er ſich auff GOTTES Gnad vnd Fuͤrſehung.
Wann Er zu Pferd ſaß/ war Er nicht anderſt anzuſehen/ als von den alten Kriegshelden einer; der deß Reitens vnnd der Mathematiſchen Kuͤnſten ſehr wohl erfahren/ vnd mit ſonderm Luſte die Werck im Laͤger vnd ſonſten beſichtigte.
Wie gar Er auch der hoͤchſten weltlichen Ehr nichts geachtet/ erſcheinet darauß/ daß Er zweymahl/ erſtlich ehe Matthias, darnach ehe Ferdinandus zu Kaͤyſern erwehlt worden/ ſolche Hoheit von ſich geſchoben/ da doch ſehr wenig zu finden/ welche ſolch Kaͤyſerliche vnd Koͤnigliche Cronen von ſich weiſen/ ſondern vielmehr durch allerley Mittel/ boͤſe vnd gute Fuͤndlein begehren vnd ſuchen.
Nach dieſes Ertz-Hertzogen Ableiben hat ſeine Wittibe/ bald ein Ertz- Hertzog auß Oeſterꝛeich/ bald ein Jnfant auß Spanien die Niederlanden beherꝛſchet/ vnd zwar in gar kurtzer Zeit/ mehr auß Gutachten deß beſtellten Raths/ als eygenem Willkuͤhr/ ſonderlich nach deme ein zwoͤlffjaͤhriger Stillſtand der Waffen getroffen/ vnnd nach Außgang deſſelben der Krieg wieder angegangen/ vnd der Frantzoß ſein gantze Macht wider die Spaniſche Landen auffgebracht.
Das Gluͤck wolte dem Hauß Spanien den Ruͤcken kehren/ vnd konte ſein alte Tuͤcke nicht laſſen.
Dann als man meynte/ Franckreich vnd Engelland haͤtten zu Hauß genug Arbeit/ Jtalien vnd das Schweitzer Gebuͤrg muͤßten Paß vnd Repaß geſtatten/ Teutſchland wer gefaſſet/ vnd nun koͤnte Niederland nicht laͤnger widerſtreben/ noch ohne frembde Huͤlff beſtehen; da ſpringt der Frantzoß ab/ macht Buͤndnuß mit den Hollaͤndern vnd Schweden/ vernichtet alle Hoffnung/ vnd bringt es ſo weit in Gothalanien/ Portugall/ Jtalien vnd Teutſchland/ daß Spanien dem Hauß Oeſterꝛeich keine erkleckliche Huͤlff mehr leyſten koͤnnen/ vnd auff ſich ſelbſt ſehen muͤſſen; Etliche Haupttreffen/ ſo uͤbel abgeloffen/ ſchwaͤchten die Spaniſche Macht/ bevorab wegen Geldt mangels/ vnd groſſer Vngelegenheit zur See/ vnnd der Wechſel- Baͤncken/ daß es ſchiene/ die uͤbrige gehorſame Provintzen muͤſten auch gar verlohren gehen/ weil auff der einen Seyten der Frantzoß/ vnd auff der andern die Hollaͤnder jhme die beyde Arm anfielen.
Darumb gedachte der Koͤnig/ die Hollaͤnder ſolten ein groſſen Titel der Freyheit/ vnd die Suͤſſe deß Friedens/ darnach ſie ſo lang getrachtet/ ja derentwegen ſie ſo viel Blut vergoſſen/ vnd ſo groſſe Schulden gemacht/ nicht außſchlagen: darneben ſich auch erinnern/ dz den Frantzoſen wegen deß Hertzogen von Alantzon Exempel/ nicht wohl zu trawen/ vnnd daß jhr eygen Regiement jmmer wanckend iſt/ wie ein Schiff auff dem Meer.
Ja daß Henricus IV. jhrer vnerwart/ mit Spanien in Frieden getretten:
Vnd da die Frantzoſen ſolten den Meiſter ſpielen/ vnd Braband vnd Flandern wieder vnder ſich bringen/ mehr vnertraͤglicher Nachbarn werden/ als die Spanier.
Welcher Vorſchlag endlich/ vnd nach vielem Vnderhandeln gelungen/ daß nunmehr die Hollaͤnder in gutem Vernehmen mit Spanien ſtehen/ Jhme den andern Arm frey/ vnd vngehinderte Gelegenheit laſſen/ mit dem Frantzoſen ſich herumb zu ſchlagen/ vnd das verlohrne wieder zu erlangen.
Ob nun mit der Zeit Spanien ſich mit Franckreich ſetzen/ vnd die Hollaͤnder zur Außbeut machen; oder ob Franckreich in ſich ſelbſt verworꝛen; den Hollaͤndern keine Huͤlff mehr leyſten/ vnd ſie wieder vnder das Spaniſche Gebieth bezwungen ſollen werden/ wird die Zeit eroͤffnen.
Der ſiebenzehende Diſcurß.
Von Beſchaffenheit der Niederlanden:
Wie viel Millionen ſie Jaͤhrlich geben koͤndten:
Von deren Fruchtbarkeit vnnd uͤbrigem Vermoͤgen.
Wie viel an den Niederlanden gelegen:
Ob ſie noch moͤchten vnder Spaniſchen Dominat kommen.
Geld-Mangel erweckt Meuterey vnd Abfall.
Von der Tuͤrcken guter Kriegs-Zucht.
Endlich von den Waſſer- Graͤben/ ſo in dieſen Landen gezogen worden.
Von dem Staadiſchen Regiement vnd von dem Printzen von Vranien.
DAs iſt aber ein wunderſamb Werck/ daß die Spanier alles Gelt/ ſo ſie auß beyden Goldreichen Jndien übergebracht/ in den Niederlanden verſpielt vnd verlohren/ ſich ſelbſt arm/ vnd die Hollaͤnder reich gekrieget haben/ welche nunmehr an Gold vnd Silber ſo uͤberfluͤſſig worden/ daß ſie den gantzen Hollaͤndiſchen Boden mit Ducaten koͤndten uͤberlegen vnnd bedecken; da hingegen in Spanien kupfferne Muͤntz/ wie man vermuthet/ biß in dreiſſig Millionen Goldes gehet/ als were ſie auß der Hollaͤnder alten Keſſeln geſchlagen/ dahero etliche Spanier ſagen doͤrffen/ wann ſie von GOTT dem Allmaͤchtigen die Wahlhaͤtten/ entweder Spanien/ oder Niederland in Beſitzung zu nehmen/ ſie wolten Spanien fahren laſſen/ vnd Niederland behalten.
Dann es einmahl gewiß iſt/ daß Niederland in ſeinem kleinen Begriff mehr ſchoͤner vnd reicher Staͤtte hat/ dann Spanien mit ſampt Portugall; mehr dann Jtalien/ mehr dann Franckreich/ ja mehr dann Franckreich vnd Jtalien zugleich.
Das gantze Land/ vnd mehrer Theil der Staͤtte ſeynd ſo veſt/ vnd wohl verſehen/ deßgleichen nirgend zu finden: die ſchoͤne Felder/ Gewaͤlde vnd dergleichen iſt nicht wohl zu beſchreiben.
Was aber das Meer/ vnd die allenthalben durchlauffende Stroͤm belanget/ iſt an guter Gelegenheit dergleichen vnder der Sonnen nicht zu finden.
Das Land iſt ſo reich an Einkommen/ Zoͤllen vnd dergleichen/ daß/ wann alle Provintzen vnder deß Koͤnigs Gewalt ſtuͤnden/ vnd nach jetziger Hollaͤndiſcher Art regiert wuͤrden/ man uͤber die fuͤnfftzehen/ vnnd mehr Millionen wuͤrde Jaͤhrlich haben koͤnnen.
Ja es darff einer/ in einem Buͤchlein zu Ambſterdamb Anno 1590. gedruckt/ vorgeben/ man koͤndte auß den ſiebentzehen Provintzen Jaͤhrlich in anderthalb hundert Millionen erzwingen/ wann man allein erſtlich auff die Vnbewegliche/ zum andern auff die Eſſen-Speiß vnd andere Notthurfft/ zum dritten auff die einkommend vnd außgehende Güter vnd Wahren/ ein ertraͤgliche Schatzung legen wolte; welches gemeldter Seribent darzu thun ſich vermeſſen/ vnd rechnet ohnge faͤhr anderthalb hundert tauſend Faͤſſer Bier/ ſo in dieſen Landen verthan werden/ in- oder auſſer Lands gebrawen/ vnnd ſetzt auff jedes Faß zwen Guͤlden Accis oder Herꝛen-Geld.
Wann auch uͤber dreiſſig tauſend Faͤſſer Rheiniſchen/ vnd ſo viel Frantzen/ endlich fuͤnff tauſend Spaniſchen Wein in dieſe Landen Jaͤhrlich kommen/ vnd ein jede Flaͤſch fünff Steuffer zahlt/ machen ſich dannenhero vier Millionen.
Von den taͤglichen Speiſen folgen Jaͤhrlich mehr dann viertzig Millionen.
Vnd was koͤnten Zoͤlle/ Licenten/ vnd Aufflagen; die Haͤuſer/ die vnruͤhrende Guͤter/ vnd die Menſchen ſelbſt vor groſſe Summen abgeben.
Was nun zu Vnderhaltung deß Leibs noͤthig/ haben dieſe Laͤnder bey ſich ſelbſt/ außgenommen Oehl/ Holtz vnd Wein.
Vnd ob wohl daſelbſt kein Wein waͤchſet/ iſt doch kein Land/ da man mehr allerley Wein finden koͤnne/ alſo daß der Spaniſch/ Rheiniſch vnd Frantzoͤſiſch Wein allda eben ſo genug zu finden/ als da ein jeder ſelbſt gewachſen.
Die Stroͤhme vnd Waſſer ſind ſo Fiſchreich/ daß allerley Fiſch von dannen in weit vnd nahe Landen verfuͤhret werden.
Allerley Fleiſch iſt uͤberfluͤſſig/ vnd hat ein beſondern Geſchmack deß Wildpraͤts iſt eben viel/ ſonderlich an Gevoͤgeln.
An Buttern vnd Kaͤß iſt ein ſolcher Vberfluß/ daß das Land gleichſamb im Butter ſchwimmet/ vnd man wohl ſagen kan/ Holland allein gebe ſo viel Milch/ als in Franckreich Wein wachſe.
Deß Leinwaths wird ſo viel gemacht/ daß es allen andern Landen mittheilet; vnd deſſen iſt ein Theil ſo edel/ daß ein Stuͤck von zwey vnd zwantzig Brabantiſchen Elen wol hundert Cronen gilt/ vnd am Gewicht nicht uͤber ſechs/ ſieben oder acht Vntzen haͤlt:
Demnach weit koͤſtlicher/ als der Byſſus, von deme die Alten ſo viel melden.
Was will man ſagen von allerhand wuͤllen Gewand vnd Tuͤchern? von ſchoͤnen Teppichen vnd dergleichen? welche durch die gantze Chriſtenheit/ auch in Tuͤrckey/ ja in China vnd Japonien/ vnd gar in die newe Welt verfuͤhret/ verkaufft vnd vertauſcht werden? die Mahler Kunſt geht in ſtarckem Schwang/ vnd ſollen wohl deren mehr in Antorff allein ſich finden/ als in gantz Teutſchland/ Franckreich/ Jtalien vnd Spanien.
Die Manufacturen oder Handwercker/ ſo in Niederland gemacht werden/ thuns allen andern Außlaͤndiſchen fuͤr.
Die Jnwohner ſind allerley Spraachen erfahren/ vnd ſprechen dieſelben wohl ſo zierlich/ als jhr angeborne Spraach/ biß auff die Weiber/ ſo etwann vier oder fünff reden/ vnd iſt niemand ſchier/ der nicht zwo oder drey Spraachen rede.
Zu freyen Kuͤnſten vnd Wiſſenſchafften ſind ſie ſehr geneigt/ vnd laſſen ſich dieſelbe zu lernen keine Arbeit verdrieſſen/ alſo daß ſie in allen Faculteten fuͤrtreffliche Leuth haben/ vnd mit ſtarcken Beſoldungen vnderhalten/ an vielen Orthen hohe Schulen ſtifften/ die Lateiniſche/ Griechiſche/ Hebraiſche/ Chaldaiſche/ Syriſche vnd Perſiſche Spraachen Wunder ſehr treiben: ins gemein Iovialiſcher Complexion, ſonderlich das Weiber Volck/ welches ſich faſt zu viel der Sauberkeit an Kleydung vnd Haußhalten befleiſſet; Vnd was ſonderlich zu verwundern/ Haͤndel vnd Kauffmannſchafft eben ſo wohl/ vnd ſchier mehr treibt/ dann die Maͤnner.
Was den Schiff-Handel belangt/ iſt bey jhnen nicht frembd/ daß einer vmb die gantze runde Erd vnd Waſſer-Kugel herumb fahre.
Die Wallonen ſind die beſte Fußknecht/ die Gelderer die beſte Reuter:
Schloͤſſer vnd Veſtungen wiſſen ſie vor andern Nationen zierlich vnnd veſt zu bawen:
Jn Zuruͤſtung der Schiffen thun ſie es den Venetianern bevor/ klug in Anſchlaͤgen/ vnverdroſſen im Fortſetzen/ vnnd beſtaͤndig im Vollfuͤhren.
Vorlaͤngſt wuͤrd geſagt/ der Niederlaͤndiſche Krieg allein haͤtte den Koͤnig in Spanien zwey hundert vnnd viertzig Millionen in ſechtzig Jahren gekoſtet: vnd wann Ludovicus XIII. jnnerhalb wenig Jahren zwey hundert Millionen wider die Hugenotten verkriegt/ wie das Buͤchlein Aduis berichtet/ vnd darneben ſieben Laͤger vnderhalten vnd beſoldet/ nemblich zwey in Franckreich/ eins zu Waſſer/ eins wider die Genueſer/ eins im Veldlin/ eins in Holland/ vnd eins in Teutſchland; hat man ſich uͤber dieſer Summ der zwey hundert vnnd viertzig Millionen nicht zu verwundern/ ſondern die erſt geſetzte Summ der fuͤnff hundert Millionen vor gewiß zu glauben.
Dieweil bey allen dieſen Kriegen ſich ſo maͤchtige Potentaten eingemiſcht/ vnd faſt Jaͤhrlich ſo viel auff die Vnderhaltung der vertrawlichen Correſpondentzẽ, entretronidos genant/ vnd andern nicht ſo gar hochnoͤthige Außgaben/ nicht viel weniger auffgehet/ als auff der Kriegsvoͤlcker Beſoldung.
Vnd wo wird man ein Land vnder der Sonnen finden/ daß in ſo engen Bezirck ein jnnerlichen Krieg biß in ſiebentzig vnnd mehr Jahr außgeſtanden habe?
Braband/ Geldern vnd Flandern haben die Spitz abbeiſſen/ vnd das meiſte beſauren müſſen/ vnd befinden ſich dennoch gegenwaͤrtiger Zeit ſo reich vnd maͤchtig/ als haͤtte ſie nichts ůberloffen:
Vnd wann ſchon Doͤrffer von ſechs biß in zehen hundert Haͤuſern in die Aſchen fallen/ ſtehen ſie in einem Jahr/ vnd weniger ſo herꝛlich wieder auff/ als weren ſie nimmer verheeret worden.
Die Hollaͤnder hatten vorgenommen/ durch das Mitternaͤchtige Meer/ vnd durch die Eyß-Berge in Jndien zu brechen/ vnnd muſten auff dem Eyß lange Zeit/ in ſtaͤtiger Nacht vnd Finſternuͤß der auffſteigender Sonnen erwarten; in deſſen aber wider die Wilden/ weiſſe Baͤren vnd Fůchſe ſtreiten; werden auch nicht nachlaſſen biß ſie dieſen kuͤrtzern Weg zu einer Bahn bringẽ.
Wz ſie vor Schaden auff der See/ von den Spaniern vnd Wilden in beyden Jndien erlitten/ iſt nicht zu beſchreiben; biß ſie es endlich zu einem groſſen Gewinn gebracht.
Vnd ob ſchon jhre Sach anfangs gantz verhaßt geweſen/ als widerſetzten ſie ſich wie Rebellen jhrer angebohrnen Obrigkeit/ haben ſie es doch ſo weit gebracht/ daß ſie von vielen Koͤnigen/ Fuͤrſten vnd Potentaten der Chriſtenheit in Verbuͤndnuß auff- vnd angenommen worden: Sie fuͤhrten mit der Koͤnigen in Franckreich Geld vnd Volck jhre Kriege/ der Koͤnig in Engelland/ vnd faſt alle Teutſche Fuͤrſten griffen jhnen vnder die Arm/ mit erſprießlichem Vorſchub.
Vnnd damit ſie bey allgemeiner Vnruhe etwas Lufft ſchoͤpffen moͤchten/ haben ſie in Teutſchland Vnweſen erweckt oder vnderhalten/ vnd Maͤnniglich wider den Kaͤyſer vnd das Hauß Oeſterꝛeich erꝛegt/ den Bethlem Gabor zum Krieg auffgezogen/ dem Pfaltzgraffen die Bohemiſche Cron dargebotten vnd beliebig gemacht/ den Koͤnig in Dennemarck in Teutſchland gebracht/ den Hertzogen von Saphoy vnd die Venetianer geſtaͤrckt/ die Roſcheller vnd Hugenotten wider den Koͤnig in Franckreich vnderhalten/ vnd immittelſt gleichwohl deß Koͤnigs vnnd der Cron Franckreich gute Freund geblieben/ welches ein fürtrefflicher politiſcher Griff ſeyn muß.
Einsmahls ruͤſteten ſie uͤber hundert groſſer Schiffe/ in dreyen Jahren/ welche ſie vnder verſchiedenen Obriſten nach Weſt-Jndien mit vnglaͤublichem Koſten abgefertigt/ von welchen der mehrere Theil den Spaniern vnd dem Abgrund zu theil worden; Vnd mag leicht/ daß dieſe Armada uͤber zehen Millionen gekoſtet: dergleichen Vnkoſten vnd Schaden wiederfuhr jhnen in Oſt-Jndien.
Auch belaufft ſich der Verluſt von den Duͤnkerckern vnd auff dem Heringsfang uͤber fuͤnff Millionen; auch hat die Belaͤgerung/ vnd vergebliche vorgenommene Entſatz der Statt Breda/ wie bekant/ zwantzig Millionen verzehrt/ vnd ſtunden noch uͤber neun Millionen auff Zinſen zu bezahlen; Vnd werden dennoch weder muͤde noch arm/ ſondern greiffen den Spanier an zur See/ helffen dem Koͤnig in Franckreich vnd Dennemarck/ auch Engelland/ ohne was den Teutſchen Fuͤrſten von jhnen vor Huͤlff wird geleyſtet.
Wie viel nun an den Niederlanden gelegen/ mag man auß Gelegenheit deß Landes erachten/ zwiſchen Franckreich/ Teutſchland vnd Engelland/ als ein Zaum oder Naßband:
Wer nun die Niederlanden in ſeinem Gewalt haͤtte/ koͤndte uͤber alle Nachbaren herꝛſchen.
Vnd dienet dem gantzen Spanien/ zu einer ſtarcken Vormawr noch darneben; welches deßwegen keinen Nachbarn zu foͤrchten/ dieweil die Herꝛſchafft deß gantzen Meers/ oder der Welt hieran hanget.
Vnd wann Spanien auß dieſen Landen wer außgetrieben/ koͤndte er in Spanien ſelbſt nicht ſicher ſeyn.
Wie nun groſſe Herꝛn hohe Schulen ſtifften/ darauß fuͤrtreffliche gelehrte Leut erwachſen; alſo haltẽ ſie jhre Ritter-Fecht- vnd Reit-Schulen/ nach dem Exempel der Ottomañiſchen Porten/ auff daß ſie geuͤbte Soldaten uͤber den Außſchuß jmmer zu in Bereitſchafft haben: welches zwar viel thut/ aber bey weitem nicht/ was die würckliche Schuhl/ in ſtaͤtigem Krieg vermag/ da ein Feind den andern auffmuntert/ vnd klug machet.
Es erfolgt aber hierauff/ was Lycurgus den ſeinigen zuvor verkuͤndiget/ ſie ſolten mit einem Feinde nicht lange Zeit kriegen/ damit derſelb nicht jhrer Manieren gewohne/ vnd die Kunſt lerne/ auch wider ſie ſelbſt gebrauche; wie mit den Thebanern geſchehen/ die endlich der Spartaner Meiſter geworden.
Vnd hie moͤchte einer vor vnmuͤglich halten/ was die obengeſetzte Kriegs- Helden nicht koͤnnen zu Werck richten/ nemblich die voͤllige Eroberung dieſer ſiebenzehen Provintzen/ vnd eine newe Huldigung gegen dem Hauß Spanien; darumb dann dieſer letzte Fried billig geſchloſſen worden; man wolte dann die Voͤgelin der Lufft kauffen/ vnd ſein Geld ohn Hoffnung eines Genieß hinweg werffen.
Doch ſoll ein muthiger Potenta das Hertz vnd die Hoffnung nimmer ſincken laſſen/ fuͤrnemblich wann er betraͤchtet/ daß Auguſtus nach Iulij Cæſaris Tod das Roͤmiſche Reich endlich gantz friedlich beſeſſen vnnd regieret.
Wer haͤtte geglaubt/ daß/ nach dem die Roͤmer zwo Haupt-Schlachten wider die Carthaginenſer verlohren/ Martius mit den wenig uͤberbliebenen Roͤmern ſeine Feind ſo gar wieder auff das Haupt ſchlagen ſollen?
Jſt es nicht ein Wunder/ daß ein faſt geringes Staͤttlein in Spanien Numantia/ den Roͤmern zwantzig Jahrlang widerſtanden/ vnnd zu vnderſchiedlichen mahlen groſſen Abbruch gethan?
Wie iſt es muͤglich/ daß Holl- vnd Seeland/ zwo ſo geringe Provintzen uͤber achtzig Jahr dem maͤchtigſten Koͤnig nicht allein widerſtanden/ vnd das jhrige beſchuͤtzt/ ſondern denſelben auch in Oſt- vnd Weſten/ ja in Spanien ſelbſt an greiffen doͤrffen? uͤber deme/ daß bey waͤrendem Krieg in Franckreich/ ja faſt durch die gantze Welt jhre Waffen vnd Macht geſehen vnnd empfunden worden.
Hat aber nicht Don Johan von Oeſterꝛeich faſt mit einer Handvoll Volcks der Staaden Kriegsheer biß auff das Haupt geſchlagen vnd erlegt?
Hat nicht Marquis Spinola die Statt Breda alſo belaͤgert/ daß er dieſelbe in zehen Meil Wegs vmb vnd vmb mit mehr dann zwey hundert Schantzen beſchloſſen? vnd wiewohl alle Notthurfft in ſo langer Zeit zu Land von acht Meilen Wegs muͤſſen zugefuͤhrt werden; Die Staaden auch neben dem Kriegs Volck/ gewaltige Huͤlff auß Franckreich/ Engelland vnd anderſt woher zu Feld gebracht hatten/ ſie doch nicht allein das Laͤger/ ſondern auch nicht einige Convoy angreiffen doͤrffen.
Man moͤchte wohl ſagen/ daß Graff Moritz/ der ſonſten viel außgerichtet/ vnd in ſo viel Jahren die Kriegs-Kunſt zimblich gelernet hatte/ dazumahl all ſeiner Kunſt vergeſſen; in dem er wohl wuſte/ auff wie lange Zeit die Statt Breda verſehen geweſen/ in mittelſt nicht vor ein andere Statt geruckt/ vnd dieſelbe belaͤgert (wie in waͤrender Belaͤgerung der Statt Oſtende geſchehen) ſondern viel vergebliche Mittel zu Land vnd Waſſer vorgenommen/ deren doch keines gluͤcken wollen.
Vnd wer wolt glauben/ daß Spinola, nach dem er ſein Laͤger vnnd alle Wercken wohl beſetzt/ den Hollaͤndern hab vnder Augen ziehen doͤrffen; da hingegen derſelbe/ nicht ohne ſcheinbare Schmaͤhlerung ſeiner zuvor erlangten Reputation, nicht eines ſich ſehen laſſen?
Vnd dieſes alles ſolte niemand leichtlich glauben/ wann es nicht ſo vielfaͤltig beſchrieben/ vnd von maͤnniglich beglaubet were.
Vnd was doͤrffen wir wetter gehen/ als daß wir Kaͤyſers Ferdinandi II. Exempel vor vns nehmen? der hatte vnderſchiedliche Feinde zugleich auff dem Halſe: Bethlem Gabor war mit den Tuͤrcken/ der von Jaͤgerndorff mit den Lutheranern/ der Pfaltzgraff mit den Calviniſten/ die Hungarn mit dem Landvolck auff den Beynen: darneben lieſſen ſich an vnderſchiedlichen Orthen der Marggraff von Durlach/ Fuͤrſt Chriſtian von Braunſchweig/ der Manßfeld vnd andere mercken; Alſo daß ſieben vnderſchiedene Laͤger wieder ein geringe Anzahl der Kaͤyſeriſchen Kriegsvoͤlcker vnder dem Hertzogen auß Baͤyern/ vnnd dem Graffen von Bucquoy zu Feld waren:
vnd den Kaͤyſer vmbringt hatten/ daß er faſt nichts uͤbrig hatte/ als die Statt Wien/ vnd dennoch ſie alle gedempfft/ vnd Teutſchland mit ſo vielen Voͤlckern überſchwemmet/ daß er groſſe Haubt-Armeen in Holland/ in Pohlen/ vnd in Jtalien ſchicken koͤnnen.
Wie gar wurd aber dieſe vnermaͤßliche Macht in ſo kurtzer Zeit hernach vernichtet/ als der Hertzog von Friedland vor Stralſund muͤſſen abziehen/ vnd die Schweden ſo manches Treffen/ mit geringer Macht erhalten/ daß der Kaͤyſer in Regenſpurg gleichſamb belaͤgert/ auß Wien gewichen/ vnd in Prag nicht kommen doͤrffen?
Wie demuͤtiget Kaͤyſer Maximilian die Venetianer/ durch ein paar ſie greiche Treffen/ daß ſie das feſte Land in die Schantz ſchlagen/ vnd ſich auff jhrer Jnſul allein halten muͤſſen?
Dann wen das Gluͤck einmahl anfaͤngt zu drucken/ denn laͤßt es ſo bald nicht wieder empor kommen.
Welches dann gemeiniglich durch Geldt Mangel erſcheinet/ wann die Kriegsvoͤlcker meutenieren/ oder gar überfallen:
Wie dann eben vmb dieſer Vrſachen willen die Staͤtte Zirickſee/ ter Goes vnd ter Tolen/ ſampt den Jnſeln darinn ſie liegen/ verlohren/ vnd die Vnderthanen faſt ins gemein/ wegen uͤbel hauſen der Kriegsvoͤlcker/ von der Spaniſchen Parthey ſind abgewendet worden.
Daß Frießland abgefallen/ vnd an die Staaden ſich ergeben/ iſt keiner andern Vrſach anzuſchreiben.
Auch haben ſich die vornehmbſte Staͤtte in Holland/ weil man dem Kriegsvolck kein richtigen Sold gereichet/ ſondern allen Muthwillen geſtattet/ deßgleichen vom Koͤnig abgezogen.
Vnd hie faͤlt mir eben ein/ daß wir Chriſten vns billich zu ſchaͤmen haben/ wann die Tuͤrcken in dieſem Stuͤck vns weit vorgehen/ dann ob wohl in derſelben Lager gemeiniglich biß in drey mahl hundert tauſent Mann ſich befinden/ doch kein Geruͤcht/ kein Tumult/ kein Zanck noch Hader/ kein Fluchen noch Gottslaͤſtern gehoͤrt wird/ alſo daß man das gantze Laͤger vor ein Moͤnchskloſter anſehen moͤchte.
Die Wege/ Straſſen vnd alles wird in denſelben ſo reiniglich gehalten/ daß man den wenigſten Vnluſt nicht ſiehet; Zumahl ſie jhren eygenen Vnflat/ wie die Jſraeliter in der Wuͤſten/ alſobald in die Erden verſcharꝛen.
Man ſpuͤhret da kein Spielen/ Freſſen vnd Sauffen/ ſondern ein jeder behilfft ſich ſo genaw vnd ſpahrſamb/ daß auch in den gemeinen Schlacht-Stellen deß gantzen Laͤgers kaum zwantzig geſchlachte Rinder zu finden; weil ein jeder Soldat ſeine Speiß/ die doch faſt nichts anders iſt/ als Brod/ Knoblauch/ Zwiebeln eingemachte Concombern/ Raͤttich vnd dergleichen bey ſich traͤgt/ vnd kein andern Tranck begehrt/ als dz flieſſend Waſſer.
Jhm wird durchauß kein Rauffen oder Fechten geſtattet/ dahero dann auch zu Solimanns Zeiten der Welibeeg/ welcher den Anſambag/ ſo fuͤr den tapfferſten vnd ſtaͤrckeſten Kriegsmann gehaltẽ wuͤrde/ zum Kampff herauß gefordert hatte/ von den Baſſen hart geſtrafft/ etlich Monat lang verhafftet/ vnd ſonſt vor dem gantzen Laͤger verſchimpfft habẽ; weil ſie vor vngeraͤumbt/ ja fuͤr eine Schand hielten/ daß ein Türck den andern/ da doch der Chriſten ſo viel vorhanden/ gegen welchen ſie jhre Tapfferkeit erzeigen koͤnten/ ſolte auffreiben/ vnd dadurch dem Laͤger ein Abbruch/ dem Feind aber ein groſſen Vortheil thun wollen.
Damit aber ſolche Kriegs-Zucht deſto beſſer vnderhalten/ vnd maͤnniglich zur Tapfferkeit angereitzet werde/ werden alle Empter/ ohn einig Anſehen/ weß Stands oder Wuͤrden/ jemand ſeyn moͤchte/ allein den jenigen/ welche ſich gegen dem Feind am tapfferſten verhalten/ vnd Kriegs Wiſſenſchafft haben/ auffgetragen vnd verliehen.
Daher es auch kompt/ daß die Oberſte vnter jhnen gemeiniglich Bauren/ oder ſchlechter Leuth Kinder ſind/ welche vermittelſt tapfferer Kriegsthaten allgemach zu ſolchen Ehren Emptern auffgeſtiegen; Vnd iſt ſolches den vornehmbſten Regenten oder Befehlchshabern bey jhnen viel mehr eine Ehr/ dann eine Schand.
Wie gehet es aber bey den Chriſten?
Es ſolte zwar niemand zu einigem Kriegs-Ampt befoͤrdert werden/ er haͤtte dann drey oder vier Jahr fuͤr ein ſchlechten Soldaten gedienet.
Niemand ſolt Hauptmann koͤnnen werden/ er haͤtte dann deß Vnderhauptmanns/ oder Fenderichs-Stell vertretten; niemand ſolte die Hoheit eines Oberſten jhm traͤumen laſſen/ er haͤtte dann die Hauptmañſchafft mit groſſem Ruhm gefuͤhret.
Dann wie ſolte der jenige den Kriegsvoͤlckern gebieten koͤnnen/ der alſo friſch/ vnd gleichſamb auß der Aeſch/ nagelnew von Hooff/ oder auß der Schuhl kompt.
Was Kriegs-Erfahrenheit ſoll der jenige haben/ der kaum ein bloſſen Degen geſehen?
Wie will der jenige die Gewaffnete anfuͤhren/ der ſelbſt nie keine Waaffen getragen? wie will dieſer vnter dem Kriegsvolck Regiement vnd Zucht halten/ der noch nit weiß/ was ſolches ſey/ oder worin es beſtehe?
Jch halte gaͤntzlich darfür/ daß dahero viel herꝛlicher Anſchlaͤge zu nicht/ viel Schlachten verlohren/ viel Veſtungen uͤbergeben/ vnnd in Summa gantze Laͤger vnd Kriegsheere zu ſchanden gericht werden/ weil man mit vngeſchickten Obriſten/ Hauptleuten vnd Officirern bedient iſt/ vnd hohe Sachen/ daran die Vnderhaltung vnnd der Vndergang deß gantzen Regiements vnd Stands hanget/ den jnugen außgeputzten/ vnd auffgebuͤfften Feder-Haͤnßlein vnd Junckern vertrawet worden.
Soll dann ein ſolcher von achtzehen oder zwantzig Jahren einem alten erfahrnen Kriegsmann uͤber die Naſe fahren/ der doch kaum ein toden Mann geſehen/ vnd von dem Kriegsweſen redet/ wie der Blinde von der Farb?
Was ſollen die verſuchten Soldaten gedencken/ wann ſie ſehen/ daß ſolche vntaugliche junge Buͤffel/ die noch ehgeſtern dem Feld-Herꝛen auffgewartet/ oder ſonſt einem Fuͤrſten bey Taffel zum vorſchneiden gedienet/ vnd ſolche Verdienſt in einem Briefflein herbey bringen/ uͤber alle den Vorzug haben.
Noch ſoll von dieſen Landen vngemeldet nicht bleiben/ daß ſie/ dem Gewerbe zu Behuff/ mit tieffen Canaln vnd Waſſergraͤben aneinander gefuͤgt ſind/ vnd gleich wie vermittelſt einer Brücke von einem Vfer zu dem andern/ alſo vermittelſt dieſer Canaln auß einem Land in das andere lauffen.
Vnnd iſt dieſe Manier/ die Stroͤhme abzulainen/ kein newer Fund/ ſondern von allen Zeiten gebraucht worden.
Dann Xerxes der Perſianer ließ den Berg Athos durchſchrotten/ vnd das Meer durchlauffen/ zur Bequehmlichkeit ſeiner Flotte.
Alſo ließ Cyrus vor jhm den Strom Cydnus in viertzig Baͤchlein verleyten/ daß er einem Weib nicht uͤber die Knie gangen.
Von Koͤnig Seſoſtris iſt nicht zu ſagen/ wie er den ſtarcken Fluß Nilum in Egypten von der Koͤniglichen Statt Memphis in viel Stroͤhme getheilet/ nicht allein das Land allenthalben zu waͤſſern/ ſondern auch vor Feindlichem Einfall zu verwahren.
Ein ander Koͤnig/ genant Nebo/ fuͤhrte ein Grabẽ von neun tauſend Schritt lang/ vnd eines Morgenlands breit/ in ein See geleytet.
Denen wolte Ptolomæus nichts bevor geben/ vnd fuͤhret von Peluſio ein gewaltigen Canal/ mit Schleuſen zu An- vnd Ablaſſung deß Waſſers verſehen.
Noch ſoll dieſes alles geringſchaͤtzig ſeyn/ gegen dem groſſen Koͤnigreich China, welches fuͤnffzehen Provintzen begreifft/ deren jede ſo groß/ als das beſte Koͤnigreich in Europâ.
Daſelbſten finden ſich fuͤnff hundert ein vnd neuntzig Haupt-Staͤtte/ vnd der andern fuͤnffzehen hundert drey vnd neuntzig: vnd ſind deren gar wenig/ ſo nicht mit Waſſerſtroͤhmen von Natur/ oder durch Menſchliche Kunſt verſehen ſind; alſo daß man ſchreibt/ es wohne daſelbſt mehr Volcks in den Schiffen/ als in den Haͤuſern.
Gewiß iſt/ daß Carolus Magnus geſinnet geweſen/ den Rhein in die Thonaw zu leyten: alſo wer die Weeſer durch die Lipp in den Rhein zu bringen/ welches mercklichen groſſen Nutzen bringen muͤſte.
Aber auff die Niederlanden zu kommen/ iſt bekant/ daß der edle Roͤmer Domitius Corbulo in Holland/ von Leyden an/ durch Delff vnd Maeß Land/ bey dem Dorff Schluß/ ein gewaltige breyte Farth gegraben.
Deßgleichen thaͤten die Bataven/ oder Einwohner vnder Claudio Civili, von Rhenen an/ bey Vtrecht/ auff Culemburg/ Vianen vnd Schonhoven/ welche fort hernach die Leck genennet worden/ alſo daß der Rhein/ der ſonſten auff Vtrecht lieff/ ſich faſt gantz dahin gewendet hat.
Auch hatte der Roͤmiſche Feldherꝛ Druſus von dem Dorff Jſſelort bey Arnheimb/ eine Farth auß Doeßburg/ Sutphen/ Deventer vnd Campen gegraben/ damit man zu Schiff moͤchte in Frießland kommen/ welches dann eygentlich die Jſſel iſt.
Was vor Vnkoſten die Statt Brüſſel angewandt/ an einem vnebenen vnd harten Orth eine Farth acht Meilen lang zugraben/ iſt nicht wohl zu ſchreiben/ oder zu glauben.
Dann es der gantzen Graffſchafft Flandern ſchwer genug gefallen/ eine Farth von Bruck biß auff Gent zu ziehen/ vnd uͤber vier Millionen Guͤlden geſchaͤtzet wird/ darumb auch Braband eines ſo herꝛlichen Wercks/ daran dem gantzen Land ſo viel gelegen/ ſich vnderwinden wird/ vnd die Jſabellen Farth vollenden.
Dann wann die newe Farth von Rheinberg auff Geldern vnd Venlo; vnd dann die andere von Antorff auff Hernthals vnd Rurmund/ oder von Antorff auff Breda/ Hertzogenbuſch vnd Venlo koͤndten ins Werck gerichtet werden/ ſolte ſo wohl Gelderland/ als Braband von den Hollaͤndern befreyt ſeyn.
Noch geſchicht ein ander Wunder in dieſen Niederlanden/ daß man daſelbſt das Meer außſchließt/ vnd jrꝛgend ein fruchtbar Land machet/ da zuvor das Waſſer uͤber langen Spieß tieff gefloſſen.
Dann es haben die Hollaͤnder die gantze Sip/ ſo lauter Waſſer geweſen/ abgeteicht/ das Waſſer außgeſchoͤpfft/ vnd mehr dann eylff tauſend Morgen frucht baren Landes darauß gemachet.
Eben daſſelbe haben ſie auch an der Bernſer verſucht/ vnd ob ſchon anfaͤnglich der Damm durch gebrochen/ gleichwohl das Werck zu End gefuͤhrt/ vnd in neun tauſend Morgen Lands gewonnen.
Doch kan es nicht anderſt/ als ſehr gefaͤhrlich vmb ſolche gekuͤnſtelte Laͤnder ſtehen/ ſo wohl wann feindlicher Gewalt/ als wann die Springfluthen/ oder hohe Meereswogen ein Damm vmbreiſſen/ vnd alles vnder Waſſer ſetzen.
Alſo daß wahr iſt/ was die vhralten Scribenten von dieſen Landen melden: ſie ſtreiten nemblich wider Wind vnd Meer/ nicht wie Xerxes, der das Meer ließ geiſſeln/ vnd anfeſſeln/ (darnach es aber wenig gefraget) ſondern daß ſie jhm den Lauff brechen/ vnd Land abgewinnen: alſo auch mit dem Wind fechten/ nicht mit ſchieſſen vnnd ſchlagen/ ſondern mit kuͤnſtlichem lavieren/ daß auff eine Stund mit eben einem Wind dieſer zur Rechten/ jener zur Lincken ſeglet.
Vnd weil allhie auch Waͤgen gefunden werden/ mit Segeln vnd Wind auffzufangen/ vnd mit Raͤdern/ auff druckenem Land vermittelſt deß Windes fortzugehen/ iſt noch uͤbrig/ daß dieſe Voͤlcker jhnen Fluͤgel machen/ vnd mit Icaro oder Dædalo in der Lufft herumb fahren/ mit den Storcken/ vnd jhre Schiff nur gebrauchen/ die ſchwere Kauffmanns-Guͤter uͤberzubringen.
Der Hollaͤnder Regiement iſt bißher dieſer Geſtalt gefuͤhrt worden.
Erſtlich/ was dengantzen Staad vnd Regierung ins gemein angehet/ als nemblich die Beſchützung deß Landes/ die gemeine Laſten vnd Contributionen/ den Krieg zu Land vnd zu Waſſer zu fuͤhren/ mit andern Koͤnigen/ Fuͤrſten vnd Potentaten Verbuͤndnuſſen auffzurichten/ vnd dergleichen Sachen/ die ſtehen bey den General Staaden.
Vnder dieſem Nahmen werden verſtanden die jenige/ welche von der Ritterſchafft oder den Staͤnden einer jedern Provintzen darzu erwehlt werden.
Vnd wird in Berathſchlagungen nit auff die Haͤupter/ deren jede Provintz nach Belieben in der Zahl ſchicken mag/ ſondern auff die Provintzen in jhrer Ordnung/ nicht nur uͤber die benahmbte Puncten/ ſondern uͤber alles/ was vorfallen moͤchte: auch geht die Præſidentſchafft vmb alle Wochen/ vnd wird beſchloſſen/ nach den mehreren Stimmen.
Die Kriegsſachen vnd Feldzuͤge ſtehen bey dem Feld Herꝛn/ vnd werden nach deſſelben Gutduͤncken angeſtellet.
Die General Staaden haben einen Rath ſo von allen Provintzen erwehlet/ die jhnen/ was zu thun/ vnd zu laſſen/ vorſchreiben; Gleichwol der geſtalt/ daß ſie handeln moͤgen/ nach dem die Sach vnd Wolfahrt deß Lands etwz erfordert/ mit Erweiterung/ Einziehung vnd Außlegung jhrer Vollmachten.
Zu dieſem Rath werden von jeglicher Provintz einer/ zween/ oder mehr erwehlet/ vnd hat der Koͤnig in Engelland auch ein Perſon darin:
Hie iſt ein beſonder Rentmeiſter/ vnd zween Secretarien.
Von dieſem Rath werden die Kriegs-Oberſten zu Land vnd Waſſer/ wie auch die Admiraliteten/ deren es in vnderſchiedlichẽ Landſchafften etliche hat/ angeſetzt vnd befehlcht.
Doch bleibt jeder Provintz bey jhren Geſetz-Gewohn- vnd Freyheiten/ vnd hat jhre Obrigkeit in Buͤrger-vñ Halßpeinlichen Sachen: beneben einem Schultheiß/ ſo die General Staaden anſetzẽ.
Jn den vornehmbſten Staͤtten werden auß den maͤchtigſten Buͤrgern von 24. biß in 50. Mann erwehlet/ die Vroͤtſchop genant/ welche die gantze Statt regieren/ ſo lang ſie leben.
Auß dieſen werden in jeder Statt nach einer jeden Gewohnheit/ zween/ drey oder vier Burgermeiſter/ vnd dann ſechs/ ſieben/ oder mehr geſchworne Scheffen erwehlet:
Der Burgermeiſter ſieht auff dz Regiment vnd auff die diſciplin: die Scheffen ſprechen in Rechts-Haͤndeln; doch kan kein Buͤrger verurtheilt werden/ der Burgermeiſter ſey dann darbey.
Auß obiger groſſen Zahl nimbt man die Rent-Baw- vnd Spittalmeiſter/ nur auff ein Jahr.
Die Doͤrffer auff dem Land werden nach alter Gewohnheit regiert:
da hat es Deichgraven/ Burgermeiſter/ Obachts-Herꝛn vñ dergleichen/ wie auch Schultheiſſen vnd Scheffen.
Vnd ſprechen die Scheffen das Vrtheil in Halß-Gerichten.
Die Ritterſchafft/ Edlen vnd Staͤtte werden von den Advocaren in Holland beſchrieben.
Der Staaden Beykunfft geſchicht deß Jahr fuͤnff oder ſechs mahl nach Gelegenheit/ dieſe erwehlen ſo wohl auß der Ritterſchaft/ als den Staͤtten/ wz beſchloſſen iſt/ ins Werck zu richten/ vñ deſſen hernach Rechenſchafft zu thun.
Es kan ſo wol in Buͤrgerlichen/ als Halß Sachẽ an den Hoff in Holland/ da dann ein Præſident, vnd etwañ 9. oder 10. Rahtsherꝛn ſind/ appellirt werden.
Neben dieſem Hooff hat es den hohen Rath/ dahin alle Appellationes gelangen vnd geſchlichtet werden: doch mag man von denſelben ein Reviſion begehren:
Dann werden dieſem Rath von den Staaden etliche Rechts-Gelehrten zugegeben/ da dann kein weitere Appellation gültig.
Zu den Renthen vnd gemeinen Einkommen/ ſind vnderſchiedliche Raͤthe vnd Amptleuth verordnet.
Auch iſt in Holland ein Brabandiſcher/ vnd in Seeland ein Flandriſcher Rath/ dieſelbige Sachen vnd Haͤndel/ ſo ſie deren Enden fuͤhren/ zu ſchlichten.
Als es dieſen abtrünnigen Provintzen anfangs ſehr kuͤmmerlich gieng/ fanden ſie keine erſprießliche Huͤlff/ weder bey Franckreich/ noch bey Engelland/ noch bey dem Hauß Oeſterꝛeich; alſo dz ſie ſich Printz Wilhelmen von Vranien/ auß dem Hauß Naſſaw/ wolten gaͤntzlich ergeben weil er ſehr viel bey jhnen gethan/ vnd wegen ſeiner Freundẽ in Teutſchland viel vermoͤchte.
Welches freylich ein deſperat Werck geweſen/ ſich nemblich einem Mitſtand/ vnd ſeines gleichen lieber wollen vnderwerffen/ als einem Großmaͤchtigen Monarchen dienen.
Er befand aber den Laſt etwz ſchwehr/ vñ zu viel ſorglich; darumb behielt er die Kriegsmacht zu Waſſer vnd zu Land in Handen/ mit dieſer Superioritet, ein Obmann/ da einige Provintzen zweiſpaltig wuͤrden/ vñ jhre Sach vor dem hohen Rath nit koͤnten außtragen: über deß/ ſeines eygenen Entſcheyds vnd Vrtheils Executor zu ſeyn.
Dieweil nun dieſer Printz offtmals Mangel an Geld vnd Volck hatte/ muſte er manche gute Gelegenheit fahren laſſen/ vñ ſehr Behutſamb gehẽ/ damit das gantze Weſen nicht vmbgeſtoſſen fiele.
Sein Sohn Mauritz konte es ſchon beſſer hinein wagen/ vnd thaͤt groſſe Sachen/ ſtarb ohne Manns-Erben/ vnd hinterließ dem Bruder Friederich Henrichen die Verwaltung.
Welcher ſich laſſen Jhre Durchleuchten nennen/ vnd ſeinem Sohn deß Koͤnigs in Engelland Tochter vermaͤhlet/ aber all ſeinen Schatz darmit verſchwendet.
Ein ſolche Alliantz, vnd erhobenen Tittel ſahen die Staaden nicht gern/ vnd argwohneten/ daß/ da Engelland vnter das Joch gerahten ſolte/ ſie hernach die nechſten am Reyhen ſeyn muͤſten, Angeſehen ſie in jhren Schiffarthen dieſelbe Jnſel zu Freund habẽ ſollen/ oder allen Schaden erwarten.
Daß das Geld wieder vnter die Leute kommen/ war jhnen lieb/ auff daß der groſſe Vorꝛath nit Anlaß zu newen Haͤndeln braͤchte.
Vor laͤngſt hatte ſich der von Oudenbarnefeld dem Printzen widerſetzet/ auß Argwohn einiges geſuchten Dominars, oder vielleicht Spanien ein groſſen Dienſt zu erweiſen:
Wurde aber bey ſo geſtallten Sachen/ ſonderlich als der jůngere Printz/ Wilhelm/ ſich mit den Buͤrgermeiſtern zu Ambſterdamb nit vertragen koͤnnen/ wiederumb gewuͤnſcht/ vnd vor klug zu ſeiner Zeit gehalten.
Jetzund will es heiſſen/ dem Hauß Vranien/ bevorab einem Kind in der Wiege/ ſo hohes Anſehen vnd Vermoͤgen nicht ferner zu geſtatten/ ſondern jede Provintz frey vor ſich ſelbſt/ vnd im Fall der Noth zum gemeinen Beſten zuſamm zu regieren.
Der achtzehende Diſcurß.
Von Zwieſpalt der Proteſtierenden, die ſich in Lutheraner vnd Calviniſten zerfallen.
Von Strittigkeiten/ ſo vnter den Lutheranern entſtanden/ biß in zwantzigerley: auch etlichen Ketzereyen.
Von der Calviniſchen Streittigkeiten vnd Ketzereyen.
Wie auch von der Catholiſchen Mißhelligkeit in etlichen Stuͤcken.
Vnd bedencken vber ſolche Haͤndel.
Von drey/ oder fuͤnff Haupt-Secten in der Occidentaliſchen Kirchen/ vnd jeder Abſehen.
JVn kommen wir wieder auff die Haͤndel in Teutſchland.
Die jenige/ ſo ſich von der Roͤm.
Kirchen abgeriſſen/ werden ins gemein die Proteſtierenden, wegen jhrer Proteſtation auff dem Reichs-Tag zu Speyer geſchehen/ genennet; ſind aber nicht einerley Glaubens in gewiſſen Puncten/ ſonderlich vom Abendmahl/ wie der vier Staͤtte Confeſſion genugſamb bezeuget.
Es haben aber Zvvinglius in der Schweitz/ vnnd Calvinus zu Straßburg vnd Genff/ noch andere mehr Puncten ſtrittig gemacht/ als von der Gnadenwahl/ von dem freyen Willen deß Menſchen nach dem Fall/ von der Perſon Chriſti/ vnd ſeiner Gegenwart im Abendmahl/ uͤber welche ſich die Proteſtierende ſolcher Geſtalt zertrennet/ daß ſie einander Waſſer vnd Waid abgeſagt/ die Bruͤderſchafft auffgekündet/ vnd mit Schrifften ſehr hefftig angegriffen vnd verfolgt haben.
Anfangs verſtunden ſich die vier Staͤtte/ Zvvinglius vnd Calvinus ſelbſt nicht allerdings/ biß ſie ſich erklaͤrt; doch tratten die Staͤtte zu dem groſſen Hauffen/ vnd namen nicht nur die uͤbrige Puncten nicht an/ ſondern lieſſen auch den Haupt-Puncten vom Abendmahl fallen; Jn Erwegung die Schweitzer jhr Thun abſonderlich fuͤhrten/ vnnd ſich der Reichs- Haͤndel nicht theilhafftig machten:
Calvinus aber ein Frantzoß/ ſein eygene Meynung behielte/ vnd das Kind mit dem Bad außgoſſe/ alle Ceremonien, die ſonſten zu gutem End eingefuͤhret/ vnd ohne Nutzen nicht waren/ abſchaffete/ vnd keinem andern nachernden wolte.
Gleichwohl ſchreibt Calvinus ſelbſt an Schalingium, Er verwerffe in keinen Weg die Augſpurgiſche Confeſſion, deren er vorlaͤngſt ſelbſt gutwillig vnd gerne vnderſchrieben/ nemblich wie ſie der Author ſelbſt erklaͤret habe/ dadurch er die verbeſſerte Edition verſtehet/ welche Bucerus im Nahmen der Oberlaͤndiſchen Staͤtte/ in Gegenwart Lutheri, Anno 1537. zu Schmalkalden vnderſchrieben.
Vnd an die Gemeind in Pohlen; Es ſey wegen der Augſpurgiſchen Confeſſion keine rechtmaͤſſige Vrſach vorhanden/ daß darumb die Diener deß HErꝛn vnder einander zu zancken haͤtten/ wann ſie nur in dem rechten Verſtand derſelben einig ſeyn moͤchten:
Es ſey kein Abtritt/ wann ſie eine deutlichere Erklaͤrung jhres Glaubens ſolten hinzu thun:
Ja es beruͤffen ſich gantz vnbilliger Weiß auff dieſelbe/ welche von deß Authoris Verſtand vnd Erklaͤrung weit abweichen.
Daß er ſie aber eine Fackel nennet/ meynet er/ gegen dem Cardinal auß Lothringen/ es werde ein groſſes Fewr darauß entſtehen/ berorab weil die Exemplar vngleiche Wort fuͤhreten.
Sonſten wuͤrde Calvinus auff offentlichen Zuſammenkuͤnfften/ neben Philippo, Pomerano, Brentio, vnd Luthero ſelbſt gelitten/ vnd von den Papiſten ſelbſt erkandt worden/ biß Illyricus ſich wider Philippum, vnd VVeſtphalus wider jhn auff geworffen/ etliche wenige Jahr nach Lutheri Tod: wie er ſelbſt in Jahren 39. 40. vnd 41. an Farellum ſchreibet/ auch Sleidanus im 13. Buch meldet/ vom Geſpraͤch der Theologen, zu Regenſpurg/ vnd zu Wormbß/ vnd zwar im Nahmen der Statt Straßburg.
Alßdann jhn Lutherus Anno 1539. auff dem Tag Calixti an Bucerum mit Ehrerbietung laͤſſet gruͤſſen/ neben vermelden/ daß er ſein Buͤchlein mit ſonderlicher Luſt vnd Frewde geleſen.
Alſo ſchreiben nach Lutheri Tod Brentius, Vitus Theodorus vnd Philippus an jhn/ als einen lieben Bruder/ vnd rechtſchaffenen Evangeliſchen Prediger/ darfuͤr jhn auch die Fuͤrſten vnd Staͤnde deß Roͤmiſchen Reichs/ der Koͤnig in Polen vnd Thuanus der Frantzoͤſiſche Scribent/ erkennen.
Nun iſt zu wiſſen/ daß Illyricus mit fuͤnff oder ſechs Perſonen/ wie auch Iacob Andreæ, mit ſeinen ſechs Gehuͤlffen/ die Patres Bergenſes genandt/ vor ſich ſelbſt die Calviniſten auß dem Religions-Friede außgeſchloſſen/ welches ſie offentlich durch die Staͤnde nicht vermochten:
Jener/ weil die getroffene Concordi mit Bucero, vnd die repetition der Augſpurgiſchen Confeſſion, dem erſten ůbergebenen Exemplar gleich gelten ſolten.
Dieſer/ weil man zu dem muͤndlichen eſſen deß Leibes Chriſti ſich nicht verſtehen wollen.
Dann Straßburg gab den vertriebenen Niederlaͤndern vnd Frantzoſen eine Kirch/ ſampt dem Buͤrger-Recht:
So haben die Proteſtierende Staͤnde nimmer wollen zugeben/ daß man die Oberlaͤndiſche außſchlieſſe/ wie dann zu Franckfurt den 19. Aprill/ Anno 1539. die Kaͤyſerl. Mayſt. auß ſonderbaren Gnaden einen Frieden vnd Anſtand/ denen ſo zu Augſpurg jhre Glaubens-Bekantnuͤß uͤbergeben haben/ ertheilet/ wie auch denen/ ſo jetzunder mit ſelbiger Lehre Gemeinſchafft haben: der Confeſſion, vnd der Religion, ſo darinnen enthalten/ jetzo verwand ſind/ anjetzo zugethanen Verwandten/ wie Hortleder meldet.
Ob ſchon Anno 1566. ſich Illyricus vnd Heilbrunnerus ſehr bemuͤhet/ den Pfaltzgraffen wegen deß Calviniſmi verdaͤchtig zu machen/ vnd außzuſchlieſſen/ ſagt Iuſtus Springerus, haben doch die Staͤnde gantz das wiedrige geſchloſſen/ vnd niemand das Vrtheil uͤber den rechten Verſtand der Confeſſion, wann ſich verſchiedene Meynungen finden/ geſtattet.
Alſo haben die ſaͤmptliche Proteſtierende Staͤnde vor die betrangten frembde Nationen geſchrieben/ vnd ſich jhrer/ als Mit-Bruͤder eyferig angenommen: wie nicht weniger Lutherus, Eberus vnd andere/ die Waldenſer auffgenommen.
Auch wurden die Abtruͤnnige anfangs in Franckreich Martiniſten oder Lutheraner genant/ biß der Nahm Hugonott auffkommen.
Dannenhero Burchardus meldet:
Kürtzlich iſt die Sach deſſelben Reichs- Tages Anno 1566 zu Augſpurg der Calviniſchen Religion halben dahin gerahten/ daß dieſelbe durch die Confeſſions-Verwandte nicht allein toleriret, ſondern auch vnder Obdach/ Clientel/ vnd in den Schoß der Augſpurgiſchen Confeſſion eingenommen/ vnd hernach derſelben Religion Obriſter Patron, vnd ſeine Raͤthe/ ſo offt man von gemeinen Religions-Sachen tractieret, nicht alleine mit zu Rath gezogen/ ſondern jhme auch die direction deß Raths/ Vmbfragen/ vnd Schluß-Stimm gegoͤnnet worden.
Es ſchuͤtzen zwar die Lutheraner den Reichs-Abſchied fuͤr/ wer ſich abſondere/ oder zu wider ſey/ wer außgeſchloſſen/ dadurch die Calviniſten verſtehend; die jhnen antworten/ Es habe Bellarminus weitlaͤufftig erwieſen/ daß die Lutheraner im Punct von der Vbiquitet, vnd Communication Idiomatum, vnd mehr andern Paͤſſen/ laͤngſt von der Augſpurgiſchen Confeſſion ſich verloffen/ vnd an derſelben ſtatt die Bergiſche Concordi zur Richtſchnur vnd Fundament jhrer Confeſſion gelegt/ wodurch ſie ſich ipſo facto von der Augſpurgiſchen Confeſſion, vnd darauff fundierten Religions-Friede ſelber abgeſondert haͤtten.
Mit welchen Burchardus übereinſtimmet/ welcher vnverhohlen ſchreibt/ daß die Lutheriſche auch im zehenden Artickel von der erſtuͤbergebenen Confeſſion abgewichen.
Schlieſſen auch/ die Paͤbſtler ſeyen einer Parthey geneigt/ wie der andern; vnd ſuchen die Mißhelligkeit zu jhrem Vortheil zu vnderhalten.
Wie dann Commendoni Paͤbſtiſcher Geſandte bey Thuano hievon ſpricht:
Es were dieſes eine gewünſchete Gelegenheit/ von GOTT dem HERRN ſelbſt an die Hand gegeben/ daß man jetzund dem Vbel durch bequeme Mittel beykomme/ weil die Partheyen ſelbſt vndereinander zwiſtig/ welche/ ſo lange ſie mit einander eynig/ mit weit groͤſſerer Schwerigkeit zum Gehorſamb wuͤrden zu bringen ſeyn.
Auch meldet der Cardinal Hoſius an ſeinen Koͤnig in Polen: Sie haben ſich hoͤchlich beſchweret uͤber den vnleydlichen Stoltz vnd Vbermuth Ioachimi Morlini, der ſich/ weiß nicht mit was Recht/ fuͤr einen Biſchoff auff Samland außgibet/ daß/ da er ein Lutheraner/ vnd nicht ein Chriſt iſt/ ſich dennoch vnterſtanden habe/ die Calviniſten/ welche nicht im geringſten ſchlimmer als die Lutheraner/ zu entſetzen/ vnd faſt gantz vnd gar auß deß Hertzogs in Preuſſen Landen zu vertreiben/ etc.
Darumb bitte ich/ es wollen Ew. Koͤn. M. dieſe Regenten vermahnen/ gleich wie ſie in E. M. Koͤnigreich wollen gelitten ſeyn/ daß ſie alſo auch/ ſo fern ſie zur Chriſtlichen Kirchen ſich nicht wieder wenden/ ſondern in jhrem Jrꝛthumb beſtecken wollen bleiben/ die jrꝛenden Calviniſten ebenmaͤſſig in jhres Hertzogen Landen vertragen.
Vnd an einem andern Orth/ ich hielt es viel zutraͤglicher zu ſeyn/ wo ſie nicht alle zugleich/ die Lutheriſchen ſo wohl als die Calviniſchen koͤndten außgerottet werden/ daß ſie lieber beyde geduldet wuͤꝛden/ damit ſie ſich ſelbſt zuſam̃en beiſſen/ vnd freſſen/ vnd alſo ſich vndereinander verzehren moͤchten.
Dann das gemeine Wort iſt war: daß der Ketzer Krieg der Kirchen Fried bringt.
Dieſer Krieg gefaͤllt den Jeſuitern zu Loͤven ſo wohl/ daß ſie den Bergiſchen Concordiſten groſſen Danck wiſſen/ weil ſie alle jhre Feil wider die Calviniſten richten/ dardurch deß Spaniers Fuͤrhaben/ vnd deß Roͤmiſ. Stuhls Rathſchlaͤge/ den Glauben in Teutſchland wieder einzufuͤhren/ vnd die Ketzer zu vertilgen/ befoͤrdert wuͤrden/ etc.
Es iſt aber dieſe Verbitterung ſo hoch kommen/ daß ſie ſich nicht nur verketzert vnd verdambt/ ſondern ſo fern von einander geriſſen/ daß die Lutheraner lieber ſolten zuruͤck wieder in die Paͤbſtiſche Kirch/ als fuͤr ſich zu den Calviniſten tretten:
Vnd nicht ohne Vrſach/ dieweil das Calviniſche Gifft/ wie es ins gemein wird verꝛuffen/ ſo vnvermerckt einſchleichet/ daß man ſich nicht genugſamb darfuͤr zu huͤten.
Sie verlachen hingegen die hochtrabende Wort/ der allein Seeligmachenden Lutheriſchen Religion, ſchuͤtzen vor den Befehl Chriſti/ Richtet nicht/ verdammet nicht/ erbiethen ſich groſſer Lernſambkeit/ da man was widriges wolte auß GOttes Wort lehren: Erweiſen auch auß Lutheri vnnd Brentii Schrifften ſelbſt jhre Meynung/ die aber durch vnzeitigen Eyfer vnd hitzigen Streit jener Seit verlohrn worden: Begehren der Bruͤderſchafft/ ſchlagen Mittel zum Vergleich vor/ vnd huͤten ſich vor dem vnerbawlichen laͤſtern: mit ſonderlichem verwundern/ daß bald keine Lutheriſche Predigt vor gut wolle gehalten ſeyn/ ſie wer dann mit dem Blaßbalg deß Eyfers auffgeblaſen/ vnd auß den Locis Communibus von den Schwermern/ Calviniſten/ Zwinglianern vnd andern Jrꝛgeiſtern durchſpicket:
Als ſolte Zvvinglius ſelbſt an ſeinem Thun gezweiffelt haben/ ob der Teuffel oder ein Engel vom Himmel jhm den Grund ſeiner Lehr entdecket:
ſo fern/ daß ſich auch deß Calviniſmi verdaͤchtig macht/ wer etwas beſcheydentlich/ vnnd ohne laͤſtern prediget/ wie Chriſtophel Donawern/ vnd Johann Arnden begegnet iſt.
Sagen beſtaͤndig/ ſie ſeyen der Gottslaͤſterigen Vfflagen nicht geſtaͤndig/ vnd nimmermehr uͤberfuͤhret:
Jhre fuͤrnehmbſte Scribenten werden wider eygenen Sinn vnd Gedancken/ angezogen vnd verleumbdet/ vnd mit vngereumbten Folgereyen beſchweret; ſo achteten ſie auch aller vnd jeder derſelben nicht mehr vnd nicht weniger/ als Lutheri/ anzunehmen was der H. Schrifft vnd dem Glauben aͤhnlich; vnd zu verwerffen/ was denen zu wider lieffe.
Beziehen ſich eygentlich auff die offenbare Glaubens-Bekandtnuͤſſen der Gemeinden/ vnd nicht auff die ſonderbare Schrifften eines jeden; mit dieſer Beſcheydenheit/ daß/ da ſie alſo gegen den Lutheranern verfahren wolten/ ſie wol vielmehr Vnfugs in jhren Schrifften/ auch Lutheri Buͤchern ſelbſt ſinden wuͤrden.
Vnd in dieſem allen machen ſie ein vnderſcheid vnter den Lutheranern ſelbſt/ deren ſie ein Theil Laͤſterer/ das andere die Sanfftmuͤtige nennen: vnder jenen iſt Philippus Nicolai der fuͤrnehmbſt/ weil er jhnen Schuld gibt/ ſie machen GOTT zu einem Vhrheber der Suͤnden/ der den groͤſſern Hauffen der Menſchen/ ohne einige Vrſach verdamme/ die Suͤnde ſelbſt wircke; Ja ein GOTT der Finſternuͤß/ vnd der leydige Teuffel ſelbſt ſey.
Vnd dann die jenige/ ſo außgeben/ die Calviniſten reden vnd ſchreiben anderſt/ als jhnen vmb das Hertz wer/ als Woͤlffe vnder dem Schaaffs-Beltz.
Vnder dieſen aber geht voran Philippus, Bucerus, Capito, Brentius, vnd endlich Donawer vnd Calixtus.
Nun ſind die Lutheraner ſelbſt in vielen Stuͤcken mißhellig worden/ wie Micrælius bezeuget.
Der erſte Streit entſtund zwiſchen Luthern vnd Carlſtatt/ wegen der Bildſtuͤrmerey/ welche Luther nicht wolte gut heiſſen/ als in ſeinem Abweſen geſchehen.
Der ander Streit war zwiſchen Luthern/ vnd Johann von Eyßleben/ genant Agricola, ob das Geſetz Moſes in der Kirchen GOttes zu lehren wer:
in welchem Agricola zwar ſich vnderꝛichten laſſen/ doch nach Lutheri Tod ſeine erſte Meynung wieder getrieben/ vnd wenig Beyfall bekommen/ ſonderlich wegen ſeines Epicuriſchen Lebens/ das Oſiander an jhme tadelt.
Der drttte Streit uͤber dem Interim, das die Adiaphoriſten/ ohne Verletzung deß Gewiſſens thaͤten annehmen.
Der vierdte/ uͤber den guten Wercken/ als Major behauptet/ ſolche weren zur Seeligkeit noͤthig/ Ambßdorff aber auch vor ſchaͤdlich hielte.
Der fuͤnffte/ uͤber der Mitwuͤrckung deß menſchlichen Willens/ deme Philippus etwas viel zugemeſſen/ darumb Strigelius mit ſeinem Anhang genandt worden die Synergiſtæ, oder Mitwercker.
Der ſiebende/ uͤber dem Anſehen deß Buchs Philippi, genandt Corpus Doctrinæ, welches die Calviniſten zu jhrem Vortheil angezogen: darumb etliche Lutheraner Philippum gar verworffen/ etliche ſeine offentliche Schrifften zwar mit Maß annahmen/ aber der neben Brieffe nicht achteten.
Der ſiebende/ wider Oſiandrum, der Chriſtum im Fleiſch/ doch nicht zum Creutz wolte haben/ wann ſchon Adam nicht gefallen wer; Darumb die Goͤttliche Natur Chriſti/ der Glaͤubigen Gerechtigkeit ſeyn muͤſte.
Der achte/ wider Stankarum, der Chriſtum nur nach der menſchlichen Natur zum Mittler erkennete.
Der neuntde wider Flacium Illyricum, der auß der Erbſuͤnde das Weſen deß Menſchen machte.
Der zehende/ zwiſchen Æpino vnd Weſtphalo zu Hamburg/ ob Chriſtus bey ſeiner Hellenfarth gelitten/ oder nicht gelitten habe.
Der eylffte/ als Heſhuſius im Abſtracto vnd Concreto ſich verſtiegen/ vnd das Fleiſch Chriſti abgeſondert wolte angebeten haben/ wegen mitgetheilter Majeſtaͤt.
Der zwoͤlffte/ uͤber dem Concordi- Buch/ welches Paulus ab Eitſen, vnd viel andere nicht wollen vnderſchreiben.
Der dreyzehende/ als die Helmſtaͤtter der Allenthalbenheit Chriſti bey allen Dingen widerſprochen.
Als etwann auch zu Franckfurt am Maͤyn/ daruͤber Mißhelligkeit entſtanden; Darumb Bucerus von Straßburg kommen/ vnd die Prediger wieder verſoͤhnet/ auch gewiſſe Puncten verfaſſet/ nach welchen man die Wort zu richten haͤtte.
Der vierzehende/ als Huberus die allgemeine Erwehlung aller Menſchen vorgabe.
Der fuͤnffzehende/ als etliche Prediger zu Regenſpurg nicht wollen den Wůrtenbergern nachgeben/ daß man etwas uͤber die Haupt-Summ vom geliehenen Geld nehme.
Derſechszehende/ als etliche Prediger zu Luͤbeck die Bundnüſſe mit frembder Religion Zugethanen gaͤntzlich verworffen.
Der ſiebenzehende/ als etliche Magdeburgiſche Prediger wider Iacobum Martini die Philoſophi, als der H. Schrifft zu wider/ vnd der Jugend ſchaͤdlich/ verworffen.
Der achtzehende/ zwiſchen den hohen Schulen/ Tuͤbingen vnd Gieſſen/ uͤber der Majeſtaͤt Chriſti in den Tagen deß Fleiſches.
Der neunzehende/ zwiſchen den Predigern zu Dantzig/ uͤber Johann Arnds Buͤchern/ vnd etlichen Fragen von Krafft deß geſchriebenen Worts.
Der zwantzigſte/ uͤber der Helmſtaͤtter Beſcheydenheit gegen den Calviniſten vnd Papiſten.
Es haben ſich Fuͤrſten vnd Herꝛn/ auch Gottſeelige friedfertige Prediger/ (doch deren nit viel/ weil der Eyfer zu groß) manchmal bemühet/ ſolche Spaͤn auffzubeben/ vnd nicht allezeit Nutzen geſchafft/ biß etwañ ein vnruhiger Kopff nach dem andern ſchlaffen gangen/ vnd die Wunde ſich nach vnd nach verblutet.
Vber dieſe Strittigkeitẽ haben ſich noch Ketzereyen/ wider den Grund der Seeligkeit herfuͤr gethan:
Da man nicht eygentlich ſagen kan/ ob ſie auß Lutheri, oder auß Calvini Lehr entſtanden/ ſondern einmahl gewiß/ daß ſie auß dem Abfall von der Roͤm Kirchen herfuͤr gebrochen:
Als da ſind die Wiedertaͤuffer/ welche wenig vmb die Schrifft/ aber viel vmb die Erſcheinungen ſich bekuͤmmern; Vnd ſind in mancherley Secten vnder ſich ſelbſt zertrennet/ Apoſtoliſche/ ſo von einem Orth zum andern gehen; Geiſtliche/ ſo ſich aller Frewd entſchlagen; Schweiger/ ſo keine Predigt anhoͤren/ vnd auff keine Frag antworten; Bettende/ ſo ſchier nichts anders thun; Traͤumer/ ſo auff Entzuͤckungen warten; Libertiner/ ſo Weiber vnd alles gemein halten; Adamiten/ ſo nackend vor dem Weiber-Volck ſtehen/ vnnd die Vollkommenheit wegen bezwungener Luſt ruͤhmen; Menniſten/ ſo naͤchtliche Zuſammenkuͤnfften halten; Vngeſchickte/ ſo alles leſen vnd ſtudieren verdammen.
Liebreiche/ ſo den Waaren kein Preiß ſetzen/ ſondern was der Kauffer gibt/ an nehmen; Jn Summa/ es ſollen vnder jhnen zwey vnd dreiſſig Haupt-Secten ſeyn/ der neben- Faͤhler vngeachtet.
Dieſen nach kan man Caſpar Schwenckfeldẽ von Oſſing/ ein Schleſiſchẽ vom Adel/ ſetzen/ der auß allen etwz herauß zoge/ vnd keinem voͤlligen Beyfall gabe; ſonderlich in deme/ dz Chriſti Fleiſch vnſerm Fleiſch keines Wegs gleich waͤr.
Jhme folgt Valentinus Weigelius, der den Buchſtaͤblichẽ Verſtand der Schrifft gantz verworffen/ vnd Deuteleyen von dem Heil.
Geiſt erwartet; allen Kindern den Glauben/ ohne Erbſuͤnde zueignet; den Widergebohrnen keine Suͤnde beymeſſet; als welche das Geſetz GOTTES erfuͤllen koͤnnen; endlich ein ruhiges Reich von tauſent Jahren noch in dieſer Welt erwartet; Zu letzt muͤſſen auch die Roſen-Creutzer/ ſo einen vollkommenen Verſtand aller Wiſſenſchafften vorgeben/ nicht vergeſſen werden.
David Georgins gab ſich vor Chriſtum auß: wie auch Jacob Melſtintzky/ ein Polniſcher Edelmann/ der zwoͤlff Raͤuber/ als Apoſteln/ außgeſandt.
Michael Servetus/ ein Spanier/ verlaͤſtert die heylige Dreyeinigkeit/ vnnd wurd zu Genff verbrand.
Valentinus Gentilis verlohr ſein Kopff zu Bern.
Wilhelm Poſtell traͤumete/ Iohanna Veneta machte die Wetber ſeelig.
Puccius dichtet ein natürlichen Glauben an den Schoͤpffer.
Fauſtus Socinus laͤſtert wider die andere vnd dritte Perſon der Gottheit; auch wider die Rechtfertigung durch Chriſtum; deme Oſtorodius vnd Smalcius gefolget.
Fraciſcus David nennet den Sohn vnd Heil.
Geiſt nur virtutes Dei, oder Kraͤfften GOttes/ weder weſentlich/ noch perſoͤhnlich vnderſcheyden: hielt Chriſtum/ fuͤr ein bloſſen Menſchen.
So gar verirꝛet ſich menſchliche Vernunfft/ wann ſie die Richtſchnur verliehrt.
Die Calviniſten haben auch jhre Spaͤn vnter ſich ſelbſt gehabt/ vnnd zwar in truͤbem Waſſer/ ehe ſie ſich mit einander geſetzt; ſonderlich Haußſchein/ Zwinglin vnd Carlſtatt zu Anfangs.
Die grobe Ketzer thaͤten ſie von ſich mit Verbannung vnd Verurtheilung.
Caſtalio gab Calvino viel zu ſchaffen in Genff/ vnnd wolten die Dienſtheiligen zu Baſel auch einreiſſen.
Johann Sylvanus zu Ladenburg war ein Arianer/ vnd ſein Geſell Adam Neuſerus endlich gar zum Tuͤrcken zu Eonſtantinopel.
Die Widertaͤuffer wolte Pfaltz nicht dulden/ ſtellet ein Geſpraͤche an zu Francken thal/ ſie durch Vnderweiſung auff den rechten Weg zu bringen; vnd druckte ſie hernach allenthalben/ biß ſie ſich nach Frießland/ Maͤhren vnd Pohlen begeben/ da ſie ſich noch etlicher maſſen enthalten/ ob ſie ſchon Maͤhren raͤumen muͤſſen.
Die Schweitzer führten nicht jederzeit gleiche Reden/ ja auch nicht die Heydelberger/ uͤber dem geiſtlichen Eſſen vnnd Trincken im Abendmahl deß HERRN:
Dann etliche machten nur ein Glauben darauß/ andere wolten neben dem Glauben auch die Jnwohnung Chriſti erfordern.
Jtem vom Gehorſamb Chriſti/ wie Er das Geſetz erfuͤllet/ vnd gelitten/ vnd welcher Geſtalt eine oder beyde Weiſenden Glaͤubigen zu gut kommen.
Auch hatten die Dillen bergiſche mit Naſone deß wegen zu thun.
Aber Piſcator vnnd Beza zweyten ſich uͤber etlichen Reden von der Perſon Chriſti.
Es wolten auch etliche als Probſtius, die Nothwendigkeit der guten Wercken zur Seeligkeit einfuͤhren.
Auß dieſen/ vnd andern Vrſachen mehr wurd endlich ein Calviniſch Concilium zu Dortrecht in Holland gehalten/ damit ſie ſich nicht gaͤntzlich von einander trenneten.
Dann es hatten Arminius vnd Vorſtius groſſen Anhang in der Lehr von der Gnadenwahl/ von dem freyen Willen von der Beſtaͤndigkeit deß Glaubens biß ans Ende/ vnd von der allgemeinen Gnade GOttes/ auch ob der Menſch dem Goͤttlichen Beruff widerſtehen koͤnne.
Arminij Meynung hat Platz funden in Engelland/ vnnd die Independenten oder Libertiner gezenget/ welche den Staad angegriffen/ den Koͤnig enthaͤuptet/ (ohne einiges Exempel von anbeginn der Welt) vnd die Republic viertzig Tyrannen vnderwuͤrffig gemacht.
Eben dieſe Funcken flogen biß in Franckreich/ nach Saumur, vnd glimmeten ſchier allenthalben.
Die Bremer zweyen ſich auch uͤber die Genugheit vnd Wuͤrckung deß Todes Chriſti/ uͤber die Vrſach der verdienten Verſtoſſung/ vnd uͤber die Privat-Communion.
Auch gab es/ was fragens vnd diſputierens, ob ein Calvin iſt die Oſtien/ oder runde Brod-Kuͤchlein/ ohne Brodbrechen/ vnverletztens Gewiſſens brauchen koͤndte:
Vnd dann ob er auß Mangel beſſerer Gelegenheit/ wohl moͤcht bey dem Lutheriſchen Abendmahl ſich einſtellen.
Bey den Catholiſchen iſt zwar ein einiges Haupt/ welchem ſich alle Gliedmaſſen derſelben Kirchen muͤſſen vnderwerffen/ ſo fern/ daß auch keine Buͤcher ohne Cenſur vnnd Pruͤfung in Druck kommen.
Nichts deſto weniger hat ſich vnder den Jeſuitern vnd Dominteanern uͤber dem Artickel von der Gnaden wahl ein ſslcher Streit erhaben/ daß eine Parthey die andere der Lutheriſchen oder Calviniſchen vnd hingegen der Pelagianiſchen Ketzerey beſchmuͤtzen wollen.
Auch Sixtus V. vnd Clemens VIII. den Streit nicht anderſt ſchlichten koͤnnen/ als daß ſie befohlen/ jede Parthey moͤcht jhr eygene Meynung behalten/ vnd doch ferner keiner Ketzerey oder Jrꝛthumbs beſchuͤldigen.
Der fuͤrnembſte Streit aber iſt uͤber der Empfaͤngnuͤß vnd Geburth der Heil.
Jungfrawen Marien/ ob ſolche in- oder ohne Suͤnden geſchehen.
Dieweil dann beyde Partheyen ein groſſen Anhang uͤberkommen/ vnd ein groſſer Riß in der Kirchen zu beſorgen/ befahl Sixtus IV. man ſolte deß Außſpruchs erwarten/ vnd in deſſen ſich nicht verketzern: welche Bull Paulus V. wieder hohlet.
Zumahl aber gantz Spanien ſchier verworꝛen/ vnd nach dem Außſpruch verlangete/ ward Placidus de Toſautes nach Rom deßwegen abgefertiget/ vnd erhielt ein new Decret, daß man/ Ergernuͤß bey dem Volck zu verhuͤten/ ſolte predigen/ Maria were ohne Suͤnden empfangen/ welches man Gott ſeeliglich glauben koͤndte:
das dann allenthalben ſehr groſſe Frewd verurſachte/ die doch nicht lang waͤrete/ weil der Gegentheil die Wort deß Decrets in wiederigen Verſtand zoge.
Darumb der Koͤnig ein andere Bottſchafft verordnet/ weil das angeſtellte Feſt auff wiedrige Weiß jrꝛgend gehalten ward: daruͤber der Koͤnig ſchier verdaͤchtig worden/ als thaͤt er der Sachen zu viel/ vnd griffe dem Pabſt vor/ wann er die Wiederſpenſtige mit Zwang zum Gehorſamb anhielte.
Endlich wurd vnder Gregorio XV. den 24.
May/ Anno 1622. ein Schluß gemacht/ biß zu ferner Verordnung/ daß niemand in offentlichen Predigten vnd Begaͤngnuſſen ſolte behaupten/ die Heil.
Jungfraw wer in der Erbſuͤnd empfangen/ bey Straff: ohne Nachtheil der andern Meynung/ die an jhrem Orth hiemit gelaſſen worden/ daß keine Parthey die andere feindlich angreiffe/ oder verdamme.
Doch wurde den Dominicanern verſtattet/ vnder ſich ſelbſt/ allein von dieſem Punct zu reden/ welches angeſchlagene Indult zu Barcellona vnd zu Saragoſſa das Feſt gehindert/ vnd ſchier Tumult gegeben.
Die uͤbrigen Strittigkeiten/ ob das Concilium uͤber den Pabſt ſey:
Ob alle vnd jede Koͤnigreiche vom Roͤmiſchen Stuhl dependieren vnd zu Lehen fallen/ ob ein Fuͤrſt koͤnne Churfuͤrſt oder Kaͤyſer werden/ ohne deß Pabſt gutheiſſen.
Ob ein Kaͤyſer oder Koͤnig moͤge/ dem Roͤmiſchen Stuhl zu Nachtheil/ Bůndnuß oder Frieden ſchlieſſen/ ob deß Pabſts Gewalt vnd Anſehen auß Goͤttlicher Schrifft/ oder weltlichen Rechten zu erweiſen/ ob die Welt ohn ein Pabſt ſeyn koͤnne/ vnd wann etwann zween oder drey Paͤbſte weren/ die einander verbanneten/ weme man ſolte anhangen/ oder ob der Anhang der uͤberwundenen Parthey/ Krafft ſolches Bannes/ verdampt werde/ ſind Sachen/ die wir vor dißmahl in dieſen engen Diſcurß nicht bringen koͤnnen/ vnnd laſſen andern auch etwas zu beſinnen.
Koͤnnen doch vngeandet nicht laſſen/ daß nach Dioniſij Corinthij Meynung/ ſolche Strittigkeiten nicht weniger Suͤnden ſind/ als die Abgoͤtterey; Darumb jede Kirch/ an Haupt vnd Gliedern/ jhr nichts hefftiger ſolte angelegen ſeyn laſſen/ als dergleichen Vnheil zu verhuͤten/ vñ im erſten Wachßthumb zu dempffen.
Doch ſoll man ſich nicht ſolcher Geſtalt anſtoſſen vnd aͤrgern/ daß man ſich gar darvon abriſſe: Sintemahl es nichts newes/ daß groſſe Liechter in der Kirchen in Mißverſtand gerahten.
Alſo war kein geringer Streit zwiſchen Paulo vnd Barraba, als Ampts Geſellen/ über Johanne mit dem Zunahmen Marcus/ ob ſie jhn zum Reiß-Geſellen ſolten haben/ oder nicht.
Vnd dann zwiſchen Paulo vnd Petro, uͤber den Moſaiſchen Ceremonien, ob die newe Chriſten daran gebunden weren/ oder nicht.
Alſo zweyten ſich Cyprianus Biſchoff in Africa, vnd Pabſt Stephanus, uͤber dem Werth der Tauffe/ ſo ein Ketzer verꝛichtet.
So iſt bekandt/ daß man zwey hundert Jahr/ gleich von der Apoſteln Zeiten uͤber der Zeit die Chriſt-Oſtern zu halten/ geſtritten/ biß zu Nicæa auff der groſſen Verſamblung ein Schluß deß wegen gemacht worden.
Auch haben viel particular-Kirchen ſich getrennet uͤber dem Faſten/ wie vnd welche Zeit ſolches muͤſte geſchehen; uͤber den Ceremonien bey dem Heil.
Abendmahl/ vnd ob die Cleriſey koͤnt ehelich werden/ wie der Tauff zu verꝛichten/ das gemeine Gebett zu ſprechen/ vnd vielen andern Sachen vnd ſchwere Feindſchafft hat ſich zwiſchen Baſilio dem groſſen/ vnd Euſebio zu Cæſarien erhoben/ daß jener ſeine Kirch verlaſſen vnd in Pontum gezogen/ auß Forcht deß Arianiſchen Kaͤyſers Valentzen?
Wie hefftig haben der alte Hieronymus, vnd Auguſtinus uͤber den Spruch Pauli an die Galater am andern/ im eylfften Verſicul ſich zerzancket/ ob es zum Schein/ oder in das Angeſicht heiſſe.
Eben eyferig erweiſe ſich Hieronymus wider Iohannem, den Biſchoff zu Jeruſalem/ uͤber der Außlegung etlicher Spruͤche:
Vnd dann wider Ruffinum zu Aquilegien, wegen Origenis Schrifften.
Epiphanius vnnd Chryſoſtomus fielen einander ſo grimmig in die Haar/ auß voriger Vrſach/ daß ſie einander alles Vnheyl gewuͤnſchet.
Dann als Epiphanius von Conſtantinopel abfuhr/ wieder zu ſeinem Biſthumb in Cypern zu eylen/ nam er iſen Abſchied von Chryſoſtomo:
du wirſt noch ohne Biſchoffliche Wuͤrde ſterben; vnd muſte zur Antwort hoͤren/ ſo wirſtu nicht in deinem Vatterland ſterben koͤnnen.
Weiches beydes wahr worden; dann Epiphanius ſtarb auff der See/ ehe er nach Cypern gelangen koͤnnen/ vnd Chryſoſtomus wurd ſeines Biſthumbs entſetzt/ in das Elend nach Armenien vnd Jſaurien verſtoſſen/ vnd daſelbſt ſeines Lebens verkuͤrtzet.
Doch iſt hiebey zu mercken/ daß ſolche Mißhelligkeiten zwar vnder waͤhrendem Gezanck die Gemuͤther der Leute auff eine oder auff die andere Seyte ſich zulegen viel gegolten/ aber bey den vnpaſſionirten ein Mitleyden wegen menſchlicher Bloͤdigkeit erweckt/ vnd keinem Theil bey den Nachkoͤmblingen ſein Anſehen benommen.
Vnd haben jederzeit fromme Hertzen inniglich geſeufftzet/ ſo offt die Verſamblung der Cardinaͤlen in Zwieſpalt gerahten/ vnd entweder den Apoſtoliſchen Stuhl eine zeitlang vnverſehen/ vnd ledig gelaſſen/ oder zwey Haͤupter/ als eines zu Rom/ das ander zu Avenion, der Chriſtlichen Kirchen vorgeſtellt:
Wann nemblich die Paſſionen mit vndergeloffen/ daran die bloͤde Gemuͤther/ als zu viel Handgreifflich/ ſich geſtoſſen/ nicht wiſſend/ ob eben der ſtaͤrckere vnd naͤhere auch das beſte Recht haͤtte.
Welches in weltlichen Sachen bekuͤmmerlich/ in Glaubens-Haͤndeln aber verdammlich feyn mag.
So tieff wird das weltliche hinein gezogen/ daß ſich eines in das andere flechtet/ vnd ſcharpffe Verfolgungen entſtehen; daß man auch vnder dem Schein der Gottſeeligkeit die weltliche Hoheit ſuchet/ wie im erſten Theil dieſer Diſcurſen außgefuͤhret vnd erwieſen iſt/ darauß alles zu groſſer Veraͤnderung ſich neigen muß.
Man koͤndte zwar die Occidentaliſche Chriſtenheit in dieſe drey Haupt- Secten abtheilen/ als da ſind die Paͤbſtler oder Catholiſche/ ſo den Pabſt zu Rom vor das ſichtbare Haupt der Chriſtlichen Kirchen/ vnd vor den Statthalter CHRJSTJ auff Erden erkennen/ auch ſeinen Satzungen folgen: Darnach die Lutheraner/ welche an Lutheri Außlegung der Schrifft/ Kirchen-Satzungen/ vnnd Verordnungen halten/ eben ſo ſteiff/ als die vorige an dem Pabſthumb: Endlich die Calviniſten/ ſo gaͤntzlich vom Pabſt abgetretten/ alles ſein Thun verworffen/ vnnd ſchier gar nichts behalten; Darumb jhnen auch die Lutheraner noch den Paͤbſtiſchen Saurteig muͤſſen behalten/ vnd dannenhero verdaͤchtig ſind.
Dann dieſe drey Haupt- Secten/ haben das Weltliche an ſich geriſſen/ oder vielmehr vnder ſich getheilet; auſſerhalb der Calviniſten/ die vngebunden/ wider Calvini Schrifften durchauß/ ohne vorbehalt annehmen/ noch ſich einigem Haupt vnderwerffen; Der Pabſt bleibt das Haupt uͤber die Catholiſchen/ vnnd haͤlt Jtalien/ Spanien/ Pohlen/ Hungarn/ Franckreich vnnd Teutſchland im Gehorſamb.
Die Lutheraner werden ſchier nicht wiſſen/ ob ſie das Haupt jhrer Religion ſollen an das Churfuͤrſtenthumb Sachſen binden/ weil vor Zeiten ein Churfuͤrſt ſich ſchier gar den Calviniſten haͤtte anhaͤngig gemacht/ oder ob ſie Dennemarck darzu erwehlen moͤchten.
Weil er aber das Concordi-Buch anfangs nicht angenommen/ vnd juͤngſt von den Schweden berepfft worden/ wuͤrde das beſte ſeyn/ das vierdte Haupt-Reich der Welt/ nach den vier Ecken deß Himmels/ von Mitternacht hoffen/ vnd die Fortpflantzung deß Lutherthumbs erwarten.
Den Calviniſten will es gar nicht gelingen/ daß ſie mit Macht empor ſchwebeten/ nach deme der Pfaltzgraff auff dem Bohemiſchen Brettſpiel mehr verlohren/ als erobert; die Niederlaͤnder nur auff den Profit ſehen/ vnd Engelland zum Mamelucken worden/ dahin alle Ketzereyen anfangen zu niſten/ biß es endlich wieder zur Roͤmiſchen Kirchen komme.
Vnd eben vmb dieſer Vrſachen willen muͤſſen die Calviniſten ſich mehr mit der Feder vnd Subtieligkeit laſſen ſehen/ daß ſie das Werck nicht mit Vngeſtuͤmme/ ſondern mit Rencken vnd diſputieren anfangen vnd fortſetzen; wie ſie dann ſolcher Geſtalt Heydelberg vnd Brandenburg auff jhre Meynung gebracht/ vnd an Sachſen zuthun nicht werden vnderlaſſen/ ob der zweyte Streich nach dem erſten etwann moͤchte gerathen.
Wann wir aber das Regiement in weltlichen Sachen beyſeit ſetzen/ vnd die Occidentaliſche Chriſtenheit/ wie es dann ſeyn ſoll/ nach den verſchiedenen Meynungen uͤber den Religions-Puncten betrachten/ finden wir noch mehr Haupt-Secten/ als dieſe drey benahmbte; als da ſeynd die Wiedertaͤuffer mit allen jhren Geſchlechten/ vnd dann die Samoſatenianer oder Sozinianer/ mit all jhrem Anhang/ welche die Heil.
Dreyeinigkeit auff mancherley Weiſe vernichten/ vnd den Artickel/ wie der Menſch vor GOTT gerecht/ vnd dannenhero feelig werde/ verkehren/ das Predig Ampt verachten/ die Heiligen Sacramenten ſchaͤnden/ vnd die Obrigkeit auff jhrem Thron antaſten/ jhr das Schwerdt abguͤrten/ als ob kein Chriſt mit gutem Gewiſſen koͤnt Obrigkeit ſeyn/ oder ſeine Vnderthanen mit dem Schwerdt wider allen feindlichen Gewalt beſchirmen.
Ja ſie laſſen ſich noch verlauten/ die drey Haupt-Secten der Catholiſchen/ Lutheraner/ vnd Calviniſten weren die drey Froͤſchen/ in der Offenbahrung am ſechs zehenden Capittel/ die auß deß Drachen Schlund giengen/ vnd die Koͤnige auff Erden verſuͤhreten:
Das Abendmahl aber wer eben das rechte Zeichen deß Thiers auß dem Abgrund/ oder deß Anti-Chriſtes/ ohne welches Zeichen niemand kauffen oder verkauffen koͤndte/ das iſt/ nach jhrer Meynung/ ohne welches Abendmahl niemand geduldet wuͤrde/ zu wohnen oder Handel zu treiben.
Vnd ob ſchon die Außlegungen uͤber das Abendmahl vngleich ſeyen/ weren ſie doch im Grund/ vnd in den Worten der Einſatzung eins: Darumb zu Buͤrgerſchafft/ zu den Zuͤnfften/ zu Geiſt- vnd Weltlichen Ehren kommen koͤndte/ wer ſich zu einer vnder dieſen dreyen Außlegungen bekennen wolte.
Doch ſind dieſe Leuthe nicht gleich arg oder verkehrt; Angeſehen jhrer nicht wenige auß Einfalt den Mißbrauch/ vnd die Laſter bey den dreyen Secten tadeln vnd ſchewen/ auch ſich bereden laſſen/ ſie machen ſich frembder Suͤnden theilhafftig/ vnd verdammen alle andere/ wann ſie ſich zu einer gewiſſen Gemeind bekenneten: Darumb ſie anſtehen/ vnd erwarten/ was jhnen der Geiſt offenbahren moͤchte.
Gleich wie nun dieſe letztere nach keinem Regiement trachten/ wie ſie vorgeben/ ſondern das Reich Chriſti inwendig in dem Hertzen der Menſchen ſuchen im Geiſt vnd in der Wahrheit auffzurichten; alſo bemuͤhen ſich die drey Hauptſecten/ einander zu vnderdrucken vnd übereinander zu herꝛſchen; darauß dann ſo grauſames Kriegen vnd Blutvergieſſen entſtanden/ welches auch ſchwerlich ein End wird nehmen koͤnnen/ biß die eine Parthey allein oben ſchwebt/ vnd die andere verſchlingt/ wie in den Diſcurſen von dem Heydenthumb/ vnd von den Ketzern im erſten Theil befindlich.
Der neunzehende Diſcurß.
Von dem Coͤllniſchen Krieg/ da der Ertz-Biſchoff die Proteſtierende Religion angenommen/ ſich verehligt vnd vertrieben worden.
Wie Henrich Iulius, Biſchoff zu Halberſtatt ſich verheyrathet/ vnd das Stifft in Poſſeß behalten.
Wie das Biſthumb Straßburg ſich getrennet/ vnd in Krieg gerathen/ auch wieder zu Ruhe kommen.
Wie die Guͤlchiſche Laͤnder ledig vnd durch vielerley Anſpruch endlich in zwey Theil proviſionaliter vertheilt worden.
Was den Religions-Krieg damahlen zuruͤck gehalten.
SO haben wir nunmehr das Roͤmiſ. Reich zu betrachten/ wie es nach dieſen dreyen Haupt-Secten (der andern zweyen neben-Secten vor dißmahl nicht ferner zu gedencken) in drey wiedrige Partheyen zerꝛiſſen iſt/ vnd wie ein jede derſelben ſich ſuchet empor zu bringen/ vnd durch mehrern Anhang maͤchtig vnnd ſchroͤcklich zu machen.
Die allererſte Begebenheit truge ſich zu in Bonn/ vnd durch das Ertz-Stifft Coͤlln.
Dann Gebhard Truckſeß/ Herꝛ zu Waldpurg/ Ertz-Biſchoff vnd Churfuͤrſt zu Coͤlln/ ließ jhm der Proteſtierenden Lehr vor der Catholiſchen gefallen/ verliebte ſich in Frawlein Agnes/ Graff Johann Georgen zu Manßfeld Tochter/ ſo in einem Cloſter/ in dem Geluͤbd der Keuſchheit lebte; vermaͤhlte ſich mit derſelben heimblich/ doch mit Wiſſen vnd in Gegenwart der Freunden/ vnnd legte den Paſſawiſchen Vertrag ſolcher Geſtalt auß/ daß der Vberfall/ vnd die Ehe jhn nicht hindern ſolten/ das gantze Ertz-Stifft nach ſich zu ziehen.
Er ſtund in den Gedancken/ ſein nechſter Vorfahr/ Salentinus, Ertz-Biſchoff zu Coͤlln/ vnd Biſchoff zu Paderborn/ der letzte vom Geſchlecht der Graffen von Eyſenberg/ ſonſten ein tapfferer Held/ haͤtte nicht allerdings weißlich gethan/ daß er beyde Stifft uͤbergeben/ vnd ſeinen Stamm fortzupflantzen/ ſich mit Antoniâ Wilhelmâ, Graff Johann von Arenbergs Tochter/ ehlich vermaͤhlet:
Da er doch das Gluͤck annehmen/ vnd deſſelben Gunſt ſo lang müglich genieſſen ſollen/ vnd ſeiner Gemahlin wo nicht ein Biſthumb/ doch ein Churfuͤrſtenthumb zur Morgengab darlegen:
Sonderlich aber/ weil er in Zeit ſeiner Regierung die Veſte Rellingshauſen/ den Graffen von Schawenburg vmb ſieben zehen tauſend/ fuͤnff hundert vnd fünfftzig Gulden/ nach hundert vnd dreiſſig Jahren der Verpfaͤndung abgeloͤſet:
Wie auch nicht weniger die Statt Kaͤyſerswerda/ die Aempter Vrdingen/ Erprod bey Neuß/ Netten bey Andernach/ vnd andere Stuͤck mehr/ die er moͤgen zu Lehen empfangen/ oder als ein Pfandſchilling beſitzen.
Aber der Eyſenberger ſahe wohl/ daß er bey Entſtehung eines groſſen Krieges ſein Geſchlecht nicht wuͤrde fortpflantzen koͤnnen/ vnd vielleicht Weib/ Gut vnd Blut darbey einſetzen vnd verliehren.
Auch dachte dieſer Gebhard/ Ertz-Biſchoff vnd Churfuͤrſt an ein andern ſeiner Vorfahren/ Hermann gebohrnẽ Graffẽ zu Weda/ der vor etlichen viertzig Jahren auß Rath ſeines Rechtgelehrten Iohannis Gropperi eine Reformation in dem Provincial-Concilio angeſtellt/ vnd Bucerum von Straßburg kommen laſſen/ aber ſich deß wegen bey ſeinen Geiſtlichen uͤbel entſchuldigt/ mit dem Vorwand/ daß auff dem Reichs-Tag allen vnnd jeden Staͤnden wohlmeynend anbefohlen worden/ daß eine allgemeine Reformation im Geiſtlichen Weſen geſchehe/ weil uͤber die eingeſchlichene viel faͤltige Mißbraͤuche ſo viel Klagens jmmer zu vorkaͤme/ vnd deß Ertz-Stiffts Angehoͤrige nicht nach lieſſen/ darumb zu ſollicitieren, darzu zwar anfangs Gropperus ſelbſt verſtanden/ vnd ein Formular auffgeſetzt; aber nicht ferner darzu gehellen koͤnnen/ als der Ertz-Biſchoff allenthalben Proteſtierende Pfarꝛer predigen laſſen/ darauß ein gaͤntzlicher Abfall von der Roͤm.
Kirchen vor Augen ſtuͤnde.
Darumb verklagten jhn die Cleriſey vnd hohe Schuhl vor dem Kaͤyſer vnnd Pabſt; die jhn vor geiſt- vnd weltliches Gericht zur Klag vnd Antwort/ ſampt ſeinem Anhang eingeladen.
Sein Anhang war Graff Henrich von Stollberg/ ſo hernach Weltlich worden/ vnnd in den Eheſtand getretten.
Rheingraff Jacob/ Graff Friederich von Weda/ Biſchoff Hermans Bruder Sohn/ der ſelber hernach Anno 1562. zum Ertz-Biſchoff erwehlet ward/ jedoch uͤber fuͤnff Jahr auch das Biſthumb uͤbergeben/ vnd Weltlich worden.
Graff Chriſtoffel von Oldenburg/ Hertzog Reichard Pfaltzgraff der Anno 1569. in den Eheſtand getretten/ vnnd ſeinem Bruder/ Hertzog Georgen zu Simmern in der Regierung nachgefolget; Vnd Philips von Oberſtein.
Es ſolte aber Ertz-Biſchoff Gebhard vnvergeſſen ſeyn geweſen/ daß Ertz-Biſchoff Herman/ vnangeſehen ſeines ſo hohen Anhangs/ in Bann gethan worden/ vnnd daß jhn ſeine Appellation auff ein Concilium Teutſcher Nation, wider den Pabſt/ als ſeine Parthey/ vnd nicht Richter/ gar nit ſchuͤtzen moͤgen/ daß er endlich vom Ertz-Stifft abgetretten/ vnd auff dem Weſterwald/ in ſeinem Eygenthumb verſtorben.
Nun hatte Ertz-Biſchoff Gebhard kein ſondern Anhang/ noch Vermoͤgens/ ſondern verließ ſich auff die Proteſtierende Staͤnde/ vnd auff den Poͤbel/ weil dazumahl zu Coͤlln ſehr viel Buͤrger der Reformierten Religion zugethan waren/ die auch auß Rath beyder Graffen von Solms vnd Newenar durch eine Supplication bey dem Statt-Rath vmb freye Vbung der Augſpurgiſchen Confeſſion anhielten.
Der Rath nam es übel auff/ vnd rufft beyde Hertzogen von Gülich vnd Parma vmb Huͤlff an; Hingegen ſuchten die Reformierten Huͤlff bey dem Ertz-Biſchoff ſelbſt/ der dann thate was in ſeinem Vermoͤgen geweſen; wurd aber deßwegen verklagt/ vnd durch Pabſt Gregorium XIII. von ſeinem Vorhaben abzuſtehen vermahnet/ ſonderlich aber/ die Moͤnche/ wie zu Bonn geſchehen/ nicht zu vertreiben; in deſſen die Staͤnde deß Ertz-Stiffts ſich berathſchlagten/ ein andern Ertz-Biſchoff zu wehlen/ daruͤber man zu den Waffen gegriffen/ ſonderlich als der Pabſt den Ertz-Biſchoff in Bann gethan/ vnd ſeiner Wuͤrden entſetzt/ welches Pfaltzgraff Johann Caſimir durchauß nicht dulden wollen/ als wuͤrde dardurch dem Pabſt voller Gewalt eingeraͤumbt/ Chur- vnd Fuͤrſten in Teutſchland an- vnd abzuſetzen:
Vnd zumahl da Kaͤyſer Rudolphus den Ertz-Biſchoff auch ſeiner Churfuͤrſtlichen Dignitet entſetzte/ vnd dieſelbe nach deß Pabſts vnd Capitels Wahl auff Hertzog Ernſt in Baͤyern verlegte; Was auch die beyde Churfuͤrſten in Sachſen vnd zu Brandenburg einwendeten/ als haͤtte Gebhardus dem Religions-Frieden nichts zu wieder vorgenommen.
Pfaltzgraff Johann Caſimir bracht etliche tauſend zu Hauff/ vnd lieſſe ſich deß Kaͤyſers ernſthaffte Abmahnungs-Schreiben/ wie auch deß Pabſtes Bann wider jhn nicht hindern/ ſondern zog dem abgeſetzten Ertz-Biſchoff zu Huͤlff/ vnd hauſet uͤbel/ wie auch Graff Carlen von Waldpurgs Voͤlcker:
So feyrete Hertzog Ferdinand in Baͤyern auch nicht/ in deme die Reformation nach Proteſtierender Manier in Weſtphalen fortgieng.
Die Fuͤrſten hielten etliche Zuſammen kuͤnfften/ vnd vermeinten die Haͤndel zu ſchlichten/ aber alles vmbſonſt/ weil deß newen Ertz-Biſchoffs Gewalt überhand nahm/ vnd die uͤbrige Proteſtierenden auß Neid gegen dieſem Pfaltzgraffen vnnd ſeiner Religion, nichts zur Sachen thaͤten.
Auß welchem allem zu ſehen/ daß die Lutheraner den Calviniſten zum Beſten nicht wollen kriegen; vnd die Calviniſten auff jhre Weiß wollen reformieren; die Paͤbſtiſche alſo zwiſchen dieſer Mißhelligkeit wieder empor kommen/ vnd den Sieg davon getragen; auch vom Kaͤyſer ein groß Vorurtheil wegen deß Geiſtlichen Vorbehalts/ wider deß Pfaltzgraffen Außlegung uͤber den Religions-Frieden erhalten: allenthalben dieſem Pfaltzgraffen zu wider/ der zween Zůge in die Niederlanden/ wider den Spanier/ den Staaden zum Beſten gethan/ aber nichts Denckwuͤrdiges außgerichtet.
Doch gieng die Acht deß Kaͤyſers ohne ſcharpffe Execution ab vnd griff nicht nach ſeinem Leib/ noch nach ſeinen Landen/ dieweil beyderſeits ein groſſer Krieg zu beſorgen war/ welchen deß Kaͤyſers Langmuͤtigkeit nicht wolte geſtatten/ vnnd gleichſamb mit Riegeln verſchloſſen/ wie der groſſe Alexander die Tartarn mit den eyſern Thuͤren im Caſpiſchen Gebuͤrg ſoll von ſeinen Landen abgehalten vnd außgeſchloſſen haben.
Was nun dieſem Ertz-Biſchoff nicht gelungen/ das erhielt Henrich Julius Biſchoff zu Halberſtatt/ ein gebohrner Hertzog zu Braunſchweig vnd Luͤneburg: der hielte Hochzeit Anno 1590. in den Oeſterlichen Feyertaͤgen in Dennemarck/ mit Fraͤwlein Eliſabeth/ Friderici II. in Dennemarck Tochter/ vnd ward die Heimbfarth hernach den zwantzigſten Brachmonat/ bey der groſſen Hitz/ zu Wolffenbuͤttel/ in beyſeyn vieler Fuͤrſten vnd Herꝛn mit groſſem Pracht gehalten.
Weil nun dieſer geweſene Biſchoff an ſeinem eygenen Hauß/ vnd dann an ſeinem Schwehrvatter ein ſtarcken Ruͤcken hatte/ muſte man Paͤbſtiſcher Seyten zuſehen/ oder gewaͤrtig ſeyn/ daß auß Bann vnd Acht nichts were worden/ ja daß andere Proteſtierende Fuͤrſten auch Hand angelegt haͤtten in deme der Spanier mit Franckreich vnnd den Niederlanden all zu tieff verworꝛen/ vnd Rudolphus nicht maͤchtig genug/ oder zu forchſamb ware.
Der Capitularen hieltens viel mit dem Biſchoff; welcher die Wiederſpenſtigen nach vnd nach vnder geſuchtem Schein auch außgeſchafft hatt/ vnd das Gut allein erhalten.
Alſo gieng ein Stifft nach dem andern hin/ endlich auch Magdeburg/ da ſich der Adminiſtrator auch verheyrathet/ vnnd wegen der Intraden mit den Capitularen vergliechen; vnnd vermehret der Proteſtierenden Macht an Land vnnd Leuthen: alſo geſchah den Catholiſchen ſehr groſſer Abbruch/ vnd ſchiene/ als wer kein Widerſtand mehr/ weil man mit Kriegsmacht nicht ſtewren wolte.
Doch gieng es den Proteſtierenden mit dem Biſthumb Straßburg ſolcher Geſtalt nicht an.
Dann es ſtarb zu Elſaß-Zabern den zwey vnnd zwantzigſten Aprill/ im Jahr 1592.
Johann Biſchoff zu Straßburg/ ein Niederlaͤndiſcher Graff von Manderſchied/ nach dem er demſelben Biſthumb drey vnd zwantzig Jahr/ drey Monat/ vnd etliche Tage vorgeſtanden.
Sein Tod wurd eh offenbahr/ als ſeine Kranckheit/ weil er durch ein harten Schlag einsmahls dahin gefahren.
Er konte ſich mit der Statt Straßburg nimmer recht vergleichen/ noch vertragen/ ſondern erꝛegte offtmahls ſchwere vnd newe Strittigkeiten/ daß er die Statt endlich gar gemitten/ vnd ſich auſſerhalb gehalten.
Das Biſthumb muſte wieder mit einem Haupt verſehen ſeyn; weil aber die Capitularn/ ſo nach altem Brauch ein Biſchoff zu erwehlen haben/ nun in die ſieben Jahr/ beydes der Religion vnnd der Einkommen halben/ in groſſem Mißtrawen vnd Zwietracht geſtanden/ vnd niemahln keine Vergleichung vnder jhnen zu treffen geweſen/ wartet Jedermann/ wohin die Wahl deß newen Biſchoffs außſchlagen ſolte.
Die Catholiſche Capitularn ſchrieben fruͤhzeitig an den Kaͤyſer/ vmb Rath vnd That wider jhr Gegenpart: der jhnen antwortet/ ſie ſolten etlicher Commiſſarien von jhm gewaͤrtig ſeyn/ vnd in deſſen ſich beſter maſſen vorſehen.
Aber die Bruderhoͤffiſche Fuͤrſten/ Graffen/ vnd Herꝛn/ ſo ſich vom Pabſtthumb abgethan/ lieſſen an Gegentheil ein Schreiben abgehen/ vnd ermahneten ſie zur Eynigkeit vnnd Gleichſtimmender Wahl eines newen Biſchoffs/ an gehoͤrigem Orth/ im Bruderhoff zu Straßburg; welches ſie abgelehnet/ weil jhnen Hoͤfe/ Haͤuſer/ Renthen vnd Gefaͤll/ vnd anders/ was ſie in der Statt gehabt/ abgenommen/ koͤndten ſie darin keines Wegs gehellen.
Hierauff wurd Johann Georg/ Marggraff zu Brandenburg zum Biſchoff von den Bruderhoͤfiſchen erwehlet/ auch gemeinem Gebrauch nach von der Statt verehret; vnd ſolches alles durch ſein Außſchreiben verkuͤndiget.
Dieweil aber die Veſten auff dem Land ſich widerſetzten/ verſahen ſich die Straß burger bey zeiten/ mit Volck/ vnnd erobertenden Kochersberg vnd Dachſtein mit Gewalt vor den newen Biſchoff.
Jn deß ſchickte Kaͤyſer Rudolff ſeinen Vettern/ Ertz Hertzog Ferdinanden/ nach Zabern/ als einen Sequeſter, biß die ordentliche Wahl vorgienge.
Es waren aber die Catholiſche Capitularn dieſes Vorſchlags eben ſo wenig/ als der Gegentheil zu frieden/ ſondern erwehlten fuͤr ſich ſelbſt zu jhrem Biſchoff/ Herꝛn Carln/ gebohrnen Hertzogen in Lothringen/ der Roͤmiſch.
Kirchen Cardinal/ vnd Biſchoffen zu Metz/ vnd zeigten deſſen Vrſach an in einem offenen Schreiben.
Jn Lothringen waren bereits Voͤlcker auff den Beinen/ die fielen uͤber die Zabern Stege in Teutſchland/ bemaͤchtigten ſich der Statt Zabern/ als deß Biſchofflichen Sitzes/ vnd pluͤnderten ſehr uͤbel:
Eroberten Benfeld/ vnd griffen die Straßburger an/ uͤberwaͤltigten den Kochersberg vnd Dachſtein.
Die Straßburger muſten jhre Meß einſtellen/ vnd ſolches den Kauffleuten zu wiſſen thun.
Den Krieg gieng eyferig fort/ vnd geſchahen etliche Niederlagen:
Die Schweitzer von Bern/ Zuͤrich vnd Baſel ſchickten den Straßburgern/ Vermoͤg jhrer Verbuͤndnuß/ drey tauſend Mann zu Huͤlff:
Vnd wurd Fuͤrſt Chriſtian von Anhalt jhr Feldherꝛ/ darbey Marggraff Ernſt von Durlach acht tauſend Pferd erhalten/ vnnd hernacher viel Schaden gethan/ etwann auch erlitten.
Kaͤyſer Rudolff hatte in Hungarn ſchwere Haͤndel mit dem Tuͤrcken/ ſahe das Ertz Stifft Coͤlln vnd Weſtphalen noch in voller Vnruhe/ wegen der obigen gehabten Reformation; Vnd muſte in Niederſachſen dem Wetter ſeinen Lauff laſſen.
Konte dem nach ſich in einen weit auß ſehenden gefaͤhrlichen Krieg nicht einlaſſen; zumahlſeine Oeſterꝛeicher vnnd Bohemen der Proteſtierenden Religion theils ſehr zugethan/ vnd im uͤbrigen nicht uͤbel gewogen waren:
Schickte derowegen ein Herold/ mit etlichen Commiſſarien nach Straßburg/ die Sachen beyzulegen/ welches auch geſchehen/ doch mit groſſem Nachtheil der Catholiſchen; Vnd wurd der Fried Anno 1593. den erſten Mertz publiciert, nicht zwar voͤllig/ ſondern biß die von Kaͤyſerl Mayſt. hierzu verordnete Schieds-Maͤnner/ als der Churfuͤrſt von Maͤyntz/ Ertz-Hertzog Fendinand/ der Biſchoff von Würtzburg/ der Churfuͤrſt von Heydelberg/ der Landgraff in Heſſen/ vnnd der Chur-Adminiſtrator in Sachſen zuſammen kaͤmen/ vnd ein gruͤndlichen Frieden ſchlieſſen moͤchten: welches jhnen aber nicht gelungen/ darumb ſie alles Jhr. Kaͤyſerl. Mayſt. uͤberſchrieben/ vnd anheimb geſtellt.
Doch hatte es ſein verbleibens/ vnnd ſtarb der Biſchoff auß Lothringen im Jahr 1607. deme ſein Coadjutor, Ertz-Hertzog Leopold/ Biſchoff zu Paſſaw/ im Ampt ſolgte.
Dieſer Biſchoff ließ viel Volcks im dritten Jahr ſeiner Regierung im Elſaß zuſammen lauffen/ vnd von dem Landvolck bewehrt machen; als nun Straßburg deren bey drey tauſend zu Fuß/ vnd ein tauſend zu Pferd ſahe/ zogen ſie das grob Geſchuͤtz auff die Waͤlle/ vnd verfahen ſich mit Kriegsknechten.
Aber der Churfuͤrſt zu Heydelberg ließ zehen Fahnen zu Roß/ vnnd zwantzig Fahnen zu Fuß eylends in das Elſaß gehen/ zu deme ſich die Durlachiſche vnd Wirtembergiſche auch geſchlagen/ vnd verurſacht/ daß dieſe Leopoldiſche Voͤlcker auß der Wantzenaw gleichſamb fluͤchtig/ ſich ins Breiſchthal gezogen/ nach Moltzheim vnd Zabern.
Die unierten Fuͤrſten/ eroberten Moltzheim durch Vbergab.
Dieweil aber das Landverderben jmmer fortgieng/ vnd vmb ſich griffe/ hat inſonderheit der Hertzog von Lothringen/ Herꝛ Johann Reinharde Graff zu Hanaw/ die Statt Straßburg/ vnd die Ritterſchafft im Vndern Elſaß ein embſige Vnderhandlung zu Willſtaͤtt gepflogen vnd getroffen/ darin alles vorgangene auffgehoben vnd vergeſſen/ aber bedingt worden/ kein Muſterplatz mehr zu dulden.
Alſo hat man Catholiſcher Seyten das Stifft ſampt dem Titel erhalten/ aber durch die von Straßburg uͤber die maſſen ſehr geſchwaͤchet vnd beſchnitten.
So war der Sachen kein Rath zu ſchaffen/ weil es newe Haͤndel wegen der Guͤlchiſchen Succeſſion, vnd dann zwiſchen Kaͤyſer Rudolpho, vnd ſeinem Bruder/ Ertz-Hertzog Matthia ſelbſt abgeben.
Coͤlln/ Halberſtatt vnd Straßburg haͤtten ſchier ein groſſes Fewr/ zu dem Religions-Krirg angelegt; lieſſen doch einglimmenden Zunder auff das kuͤnfftige.
Jetzt kommen auch Fuͤrſten thümb vnd Koͤnigreiche/ ja das Kaͤyſerthumb ſelbſt ins Spiel/ vnd zeigen auff kuͤnfftigen univerſal Kriege.
Den 25. Mertz/ 1609. ſtarb Hertzog Johann Wilhelm zu Guͤlich/ Cleve vnd Bergen/ ſo gebohrn Anno 1562. hinder laſſend ſeine Gemahlin Maria Salome/ Marggraͤffin von Baden/ ohne Leibs-Erben.
Alſobald ließ der Coadjutor deß Biſthumbs Coͤlln invnderſchiedlichen Flecken vnd Doͤrffern Patenten, vnd ſein Wapen anſchlagen/ welche aber die Guͤlchiſche vnd Bergiſche Officianten abgenommen/ biß die Brandenburgiſche vnd Pfaltz-Neuburgiſchen eben einander vorgeſchlagen worden/ ob ſchon Kaͤyſerl. Mayſt. befohlen/ es ſolten die Raͤthe neben der Fraw Wittib keine Parthey vor denandern zu laſſen.
Der Hertzog von Neuers meldet ſich an/ wegen ſeiner Stamm-Lini/ vnd Wapens:
Chur Pfaltz nimbt die Lehen ein/ ſo Guͤlch von jhm getragen: Kaͤyſerl. Mayſt. beſchreiben die Intereſſenten vor Gericht zu erſcheinen.
Der Kern dieſer Succeſſion iſt; daß Wilhelm/ Hertzog zu Gülch/ Eleve vnd Berg/ etc. mit Fraw Maria/ Koͤnigin in Hungarn/ Ertzhertzogin zu Oeſterꝛeich fuͤnff Kinder gezeuget/ Herꝛn Johann Wilhelmen/ Marien Eleonoren/ Annen Magdalenen/ vnnd Sibyllen.
Als nun die erſte/ Herꝛn Albrecht Friederichen/ Marggraffen zu Brandenburg/ vnnd Hertzogen in Preuſſen verheyrath worden/ hat ſie auff Vaͤtter- vnd Muͤtterliche Erbſchafft verziehen/ mit dem Beding/ wann der Maͤnnliche Stamm der Hertzogen zu Guͤlch abgehen ſolte/ daß alßdann alle vñ jede Fuͤrſtenthůmb/ Graff- vnd Herꝛſchafften/ auff ſie/ als die erſtgebohrne/ vnd derſelben ehliche/ auß jhrem Leib gebohrne Erben/ Vermoͤg Kaͤyſerlichen Privilegij, fallen ſolten.
Die andere Tochter iſt Herꝛn Philips Ludwigen/ Pfaltzgraffen bey Rhein/ Hertzogen in Baͤyern/ zu Newburg verheyrathet worden/ welche zwar bey ſolcher Verheyrathung zugeſagt/ nach empfangenem Heyrath- Gut/ auff Vaͤtter- vnd Muͤtterliche Erbſchafft in Favor deß Guͤlchiſchen Manns-Stammes/ vnd mit nachfolgendem Vorbehalt gleichfalls Verziecht zu thun/ nemblich dergeſtalt/ wann nach Abſterben Jhrer Fuͤrſtlichen Gnaden Bruders/ deß juͤngſtverſtorbenen Hertzogen zu Guͤlich/ vnd deſſelben ehlicher Maͤnnlicher Leibs-Erben/ die Fuͤrſtenthuͤmb/ Graff- vnd Herꝛſchafften/ mit allen jhren Rechten/ Vnderthanen/ Landen vnd Zugehoͤrungen auff die erſtgebohrne Schweſter/ die Hertzogin in Preuſſen fallen ſolten; daß alßdann dieſelbe ſchuldig vnd verbunden ſeyn ſolte/ Jhre Fuͤrſtliche Gnaden/ als der nechſtgebohrnen/ vnd den uͤbrigen jüngern Schweſter/ jeder ein gewiſſe vnnd benandte Summa Geldes herauß zu geben:
Da es ſich aber begeben ſolte/ daß hochermeldter Jhrer Fuͤrſtlichen Gnaden erſt gebohrne Schweſter ohne ehliche auß derſelben Leib gebohrne Erben/ mit Tod abgienge/ daß alßdann alle vorgeſagte Fuͤrſtenthuͤmb/ Graff- vnd Herꝛſchafften/ ſampt derſelbigen Zugehoͤrungen/ auff ſie die nechſtgebohrne/ erblich gefallen ſeyn ſolten.
Es hat aber hochernandte andere Schweſter/ Fraw Anna/ Pfaltz graͤffin bey Rhein/ dazumahl/ als die gemeldte Zuſag geſchehen/ von dem Jnhalt deß Privilegij, ſo Kaͤyſer Carolus V. Anno 1546.
Hertzog Wilhelmen zu Guͤlch/ vnd deſſen Erben gegeben/ hernach auch beyde Jhrer Mayeſtaͤt Succeſſores, Ferdinand vnd Maximilian confirmiert vnd beſtaͤttiget.
Deme auch Kaͤyſer Rudolff in keinen Weg zu derogieren, oder zu præjudicieren ſich erklaͤrt/ einige Wiſſenſchafft nicht gehabt:
Es vermag aber beruͤhrtes Privilegium außdruͤcklich/ wann hochernandter Hertzog Wilhelm zu Guͤlch keine ehliche Maͤnnliche Leibs-Erben erzeugete/ oder gleichwohl ehliche Manns- Erben mit ſeiner Gemahlin erwuͤrbe/ die aber folgends uͤber kurtz oder lang/ ohne ehliche Maͤnnliche Leibs-Erben abgiengen; daß alßdann/ ſo kein ehlicher/ Maͤnnlicher Leibs-Erb von jhm Hertzog Wilhelmen gebohrn/ mehr vorhanden/ die Fuͤrſtenthuͤmb/ Land vnd Leuthe/ ſo von dem Kaͤyſer vnd dem Roͤmiſch.
Reich zu Lehen ruͤhren/ auff ſein/ Hertzog Wilhelms ehliche Toͤchter/ oder wo derſelben dazumal keine mehr im Leben waͤre/ auff derſelben nachgelaſſene/ ehliche Maͤnnliche Leibs-Erben/ ſo derſelben Zeit im Leben ſeyn/ fallen vnd kommen/ vnd jhnen folgen vnd zuſtehen ſollen/ vnd in ſolchem Fall jhme/ vnd jhren ehlichen Maͤnnlichen Leibs-Erben/ von der Kaͤyſerlichen Mayſt. oder deren Nachkommen am Reich gnaͤdiglich verliehen werden ſolten.
Nachdem nun dieſe andere Schweſter/ vnd derſelben Gemahl/ Pfaltzgraff Philips Ludwig von dem Jnhalt deß obgedachten Kaͤyſerlichen Privilegij eygentliche Wiſſenſchafft erlangt/ haben beyde Fuͤrſtliche Eheleuth den jhnen zugemutheten Verziecht der Geſtalt zu thun/ nicht vnzeitig Bedenckens gehabt.
Vnd ob wohl die Hertzogin in Preuſſen darwieder proteſtieren laſſen/ in welcher Protection ſie ſich ſelbſt auff erwehntes Privilegium bezogen/ ſo hatten die andere Schweſter doch gleichfalls ſolenniter proteſtiert, vnd ſich in omnem eventum nothwendig verwahrt/ vnd jhren Erben jhr Recht vnnd Gerechtigkeit expreßè vorbehalten.
Auch iſt vermuthlich/ daß die Hertzogin in Preuſſen von dero uͤbrigen Schweſtern einen mehrern Verziecht/ als ſie ſelbſten/ ſampt allen Schweſtern/ dero Bruͤdern/ vnd allen den Fuͤrſtlichen Manns-Erben geleyſtet/ oder auch ein ſolche Renunciation zu begehren gemeynet geweſt ſey/ ſo jhr ſelbſt nicht zu gutem/ den andern Schweſtern aber zu Nachtheil gereichen ſolte.
Vnd gleichen Vorbehalt vnd Proteſtation haben auch die dritte vnnd vierdte Tochter gethan/ vnder welchen die dritte Hertzog Hanſen Pfaltzgraffen/ die vierdte aber Marggraff Carlen von Burgaw geheyrathet.
Dieweil dann nunmehr Hertzog Johann Wilhelm/ Hertzog Wilhelms zu Guͤlch einiger Sohn/ ohne hinderlaſſene einige Leibs-Erben mit Tod abgangen/ vnd die Hertzogin in Preuſſen/ als die aͤlteſte vnd erſtgebohrne vnder den Schweſtern kuͤrtz zuvor verſtorben/ vnd keine Maͤnnliche Leibs-Erben/ ſondern nur Toͤchter/ hinterlaſſen; will Pfaltz Newburg ſchlieſſen/ daß die Lande jhme gebuͤhren/ vnd vnzertrennt beyſamm ſollen bleiben/ auch dem erſten Maͤnnlichen Erben allein gebuͤhren.
Es legt aber Brandenburg das Privilegium anderſt auß/ vnd zieht es auff ſein Vortheil/ daß er der einige Manns-Erb ſey; im Fall aber der erſtgebohrne Tochter Manns-Stamm ſolte abgehen/ moͤchte die andere Tochter mit jhren Erben zur Succeſſion kommen.
Vnnd ſolches auß dem Heuraths-Contract, auff Fraͤwlein Maria Eleonora/ vnd jhre Nachkommen/ nahmentlich Manns- Stammes/ vnnd auch in Ermanglung deſſen/ auff die aͤlteſte Tochter/ welche iſt Fraͤwlein Anna/ ſo hernach an Churfuͤrſt Johann Sigmund zu Brandenburg vermaͤhlet worden/ erben ſolte: Auff welche Weiß die Toͤchter oder Fraͤwlein nach einander/ in der Ordnung jhrer Geburth ſubſtituirt, vnd zur Succeſſion gelaſſen werden.
Solten auch nit jrren/ was im Namen der drey letzten Fraͤwlein wird eingeſtrewet/ als ſolten die Preuſſiſche pacta totalia ſich zu beruͤhrtem Privilegio Caroli V. referiern: noch/ daß die andere Tochter zur Zeit derſelben Beſtattnuͤß einige Wiſſenſchafft von ſolchem Privilegio nicht gehabt haͤtte: noch/ daß angeregtes Privilegium allein der verſtorbenen Toͤchter Maͤnnliche Leibs-Erben zur Succeſſion habilitierte, deren die Hertzogin in Preuſſen keine/ dann allein Toͤchter verlaſſen: noch/ daß dieſelbe Hertzogin den Fall nicht erlebt: noch/ daß die Pfaltzgraͤffin zugemuthetem Verziecht zu leyſten/ Bedenckens gehabt/ auch auff dieſen Fall nicht wuͤrcklichen verziehen haben ſolte: noch/ daß die Preuſſiſche pacta antenuptialia von der Kaͤyſerlichen Majeſtaͤt nicht confirmiert ſeyn: noch/ daß dieſelbe dem aͤlteſten Sohn von der aͤlteſten Tochter/ welche den Sterbfall erlebt/ an jhren jure quæſito nicht præjudicieren koͤnnen: noch/ daß die juͤngſte Tochter in angeregte Pacta nicht bewilliget habe; mit außgefuͤhrtem Beweiß/ vnd Vrſachen der Ablehnungen.
Die Weltverſtaͤndige ſahen wohl/ daß dieſe Succeſſion nicht ohne Blutvergieſſen/ vnd Verheerung dieſer/ auch benachbarten Landen nicht wohl ablauffen koͤndte.
Darumb bemuͤheten ſich friedliebende Staͤnde/ ſonderlich Landgraff Moritz in Heſſen/ ſo lang vnd viel/ biß ſich Brandenburg vnd Newburg zu einer gemeinen Verwaltung dieſer Landen verſtunden.
Jn deſſen ſchickt der Kaͤyſer ſeine Commiſſarien, vnd kam Graff Henrich von der Marck/ deß Hertzogen von Bullion aͤlteſter Sohn/ mit Andeutung/ daß er vmb eine guͤtliche Recompens ſeine Anforderung an die Graffſchafft Marck wolte fallen laſſen.
Aber Chur-Sachſen meldet ſich an/ als haͤtte Kaͤyſerliche Majeſtaͤt jhme dieſe Landen zur Vergeltung ſeiner trewen Dienſten geſchencket.
Bey ſolchen ſchweren Zufaͤllen wurd ein Landtag gehalten/ vnd den regierenden Raͤthen zu genuͤgen begegnet.
Die Frantzoſen erjnnerten ſich der vorigen Strittigkeiten/ vnter Kaͤyſer Maximilian vnd Carlen dem Fuͤnfften; kamen mit Volck vnd Geſchuͤtz/ den Proteſtierenden Fuͤrſten beyzuſpringen/ welche aber groß Bedencken getragen/ ſolcher frembden Huͤlff ſich zu bedienen.
Aber Kaͤyſer Rudolff fertigt ab den Ertz-Hertzog Leopold Biſchoff/ als ſein gevollmaͤchtigten Commiſſarium, weil man deß Graffen von Zollern nicht viel wollen achten/ vnd gedachte dieſe Land/ biß zu Außtrag der Sachen/ dem Spanier zu gutem/ vnd dem Hauß Oeſterreich zu mehrem Auffnehmen/ zu verwalten; auff daß deß Reichs Hoheit an ſeinen Lehen/ vnd die Intereſſenten an jhren Gerechtigkeiten nicht verkuͤrtzt wuͤrden.
Das groͤßte Abſehen aber war/ daß der Koͤnig in Franckreich dem Churfuͤrſte zu Brandenburg alle Huͤlff angebotten/ vnnd dem Hauß Oeſterꝛeich ein ſolchen Brocken nicht goͤnnen moͤgen/ ſondern ſelbſt in dieſen Landen eine Kriegsſchul auffrichten wollen.
Der Ertz-Hertzog wurd zu Guͤlich eingelaſſen/ vnd verſahe den Orth mit allerhand Notthurfft von Coͤlln auß/ befahl auch/ ohne ſein Wiſſen vnnd Willen keine Renthen zulieffern: welches alles die Branden- vnd Neuburgiſche gar nicht achteten/ ſondern mit Gewalt verfuhren/ auch wieder die zu Coͤlln publicierte vnd angeſchlagene Mandata Comminationis die Land-Staͤnde/ ſonderlich die Statt Dühren beſter maſſen verſichert.
Vnd hie wolte der Religions-Krieg recht angehen/ da alles zuſammen lieff/ wie Buttermilch: Engelland/ Pfaltz/ Wuͤrtemberg vnnd Baden zu geſchweigen/ meldet ſich auch an/ vnd wolten die Hollaͤnder bey dieſem Weſen nicht die letzten ſeyn:
Guͤlich wurd jmmerhin beveſtiget/ ſo vermehrte ſich der Fuͤrſten Volck/ vnd kam ein Mandat ſine clauſulâ, alles in vorigen Stand zu ſetzen/ biß zu Außtrag der Sachen: darneben arctiora Mandata an die Raͤthe/ Landſaſſen vnnd Staͤnde.
Ein ſo reiches Lehen ſolte dem Hauß Oeſterꝛeich/ oder einem andern/ als den Prætendenten nicht uͤbel angeſtanden ſeyn/ wie vor Zeiten die Weſtereichiſche Landen an die Graffen von Habßburg/ vnd das Hertzogthumb Meyland an das Spanien kommen iſt.
Auch behielten vor Zeiten die Kaͤyſer gantze Churfuͤrſtenthuͤmbe fuͤr jhre Kinder/ wie mit der Marck Brandenburg mehr dann einmahl geſchehen.
Die beyde Fuͤrſten vnderlieſſen dennoch nicht/ die Regierung gleicher Hand anzutretten/ vnd hie gieng es an ein offentliche Fehde; darumb die Proteſtierende Staͤnde zu Schwaͤbiſchen Hall/ vnd die Catholiſche zu Wuͤrtzburg eine Zuſammenkunfft hielten/ jede Parthey dieſe Guͤlchiſche Laͤnder an ſich zu bringen.
Darumb wurden die Leopoldiſche Voͤlcker im Elſaß verſamblet/ vnd auch zerſtrewet/ weil es ſchiene/ nicht vmb die Guͤlchiſche Lande/ ſondern vmb das gantze Religions-Weſen zu thun ſeyn.
Zumahl auch dieſer Zeit Henricus IV. Koͤnig in Franckreich/ zwar zu den Catholiſchen ſich bekandt hatte/ nur ſein new ererbtes Koͤnigreich deſto ruhiger zu beſitzen/ vnd dennoch mit einem Calviniſten ſchwanger gieng/ auch ſechtzig biß in ſiebentzig tauſend Mann muſtern lieſſe/ da man doch von keinem offentlichen Feind wiſſen/ als etwan ein Anſchlag auff dieſe Guͤlchiſche Landen/ vnd dann eine Hoffnung zu dem Teutſchen Kaͤyſerthumb vermuthen koͤnnen; darzu jhm die Proteſtierenden ſehr ſolten geholffen haben/ mehr groͤſſere Freyheiten von jhme in ſolchem Stand zu erlangen/ oder jhn gar wiederumb auff jhre Seyten zu wenden.
Er wurd aber Anno ein tauſend ſechs hundert vnnd zehen/ in ſolchem Vorhaben erſtochen/ vnnd ſpuͤhrte man doch dieſen Nachdruck/ daß zehen tauſend Frantzoſen den Fuͤrſten zu Huͤlff herauß kamen/ als Printz Mauritz Guͤlch belaͤgert vnd einnahm/ zu welchem Werck auch auß Engelland merckliche Huͤlff war kommen.
Jn deſſen feyret Sachſen nicht/ ſondern nam die Kaͤyſerliche Citation in obacht/ ſtellt ſich ein zu Prag/ vnderhielt in beyſein der Anweſenden Chur- vnd Fuͤrſten die Lehen uͤber die Guͤlchiſche Landen/ gegen einem Revers, nemblich daß das Hauß Sachſen potioris juris ſey/ vnd daß es mehr Recht zu dieſen Landen/ als andere Prætendenten haͤtte zu demonſtrieren, Jtem daß die Catholiſchen in den Guͤlchiſchen Landen bey jhrer Religion geruhig vnd vnmoleſtiert ſolten bleiben; daß der Marggraff von Burgaw/ vnd Hertzog von Nevers, jhrer Forderung vergnuͤgt; daß Jhrer Mayſt. vnd Ertz Hertzog Leopolden die auffgewendte Vnkoſten zu Erhaltung Guͤlch erſtattet werden ſolten/ beneben wenigen Puncten mehr.
Endlich verſtunden ſich nach vielem diſputieren, Sachſen/ Branden vnd Newburg die Landen pro indiviſo zu poſſedieren vnd zubeherꝛſchen.
Doch blieben die zween poſſe dierende Fuͤrſten nicht lang eynig/ in deme einer deß andern Geſatz vnd Ordnungen auffhube/ auch die Religionen gegen einander vnter druckten/ oder befoͤrderten/ auch der Churfuͤrſt zu Brandenburg ſich gar an die Staaden der vereinigten Niederlanden gehaͤngt/ vnd jhnen die Veſtung Guͤlich eingeraͤumet; Newburg aber gar zu der Catholiſchen Religion zuruͤck getretten/ vnd die Spanier zum Schutz-Herꝛen angenommen: ohne daß ein Vergleich vorgangen/ von zweyen Hoffhaltungen/ vnd Abtheilung der Laͤnder/ in zwey gleiche Theil/ ohne præjuditz, vnd nur proviſionaliter.
An dieſem Paß ſchiene das Fewer dem duͤrꝛen Holtz ſehr nahe/ vnd haͤtten die Catholiſche nur ein muthiges Haupt haben muͤſſen/ das Werck anzugreiffen vnd durchzufuͤhren:
Doch haͤtte ſich Franckreich/ Engelland vnd Dennemarck mit eingeflochten/ vnd nebenden Hollaͤndern der Roͤmiſchen Kirchen vielleicht den Garauß machen koͤnnen.
Gleichwohl gab es andere vielſchwerere Haͤndel zu Prag/ welche Biſchoff Cloͤſell ſoll geſtifftet haben/ darumb er auch hernacher/ vnerachtet ſeines Cardinalats/ in Verwahrung genommen worden.
Der Vrſprung ruͤhrte daher/ daß Kaͤyſer Rudolff den Hitzigen vnd Eyferern etwas zu gelind regierte/ vnd den Proteſtierenden, auß Lieb ſeiner zeitlichen Ruhe/ vnd Verpflegung ſeines Willens/ nur zu viel durch die Finger ſahe/ nicht bald ſelbſt ſich der Regierung annahme/ ſondern bey ſeinen Kuͤnſtlern/ vnd Damen ſich enthielte: Darumb der Roͤmiſch.
Kirchen mit einem ſolchen Beſchirmer wenig bedient were.
Die Cleriſey hatte ein Aug auff Ertz-Hertzog Carlens in Oeſterꝛeich Sohn/ Ferdinanden/ der in der Zucht ſeiner Mutter/ Hertzogin Annen auß Baͤyern zu ſonderem Eyfer/ die Roͤmiſche Religion wieder in Auffnehmen zu bringen/ war aufferzogen/ vnd dem Pabſt zu Rom beſter maſſen recommendiert worden/ auch ein ſonderlich Gelübd gethan/ ehe er die Regierung zu Graͤtz angetretten/ die Ketzer außzutreiben/ vnd ſeine Landen der Roͤmiſchen Religion allein zu vnderwerffen.
Biſchoff Cloͤſell erachtet vor vnbillig/ daß die vier Ertz-Hertzogen/ Ernſt/ Matthias, Maximilian vnd Albrecht Kaͤyſers Rudolphi Bruͤder/ ſo gar neben dem Kaͤyſerthumb ſolten hingehen/ vnd ſolche Hoheit dem juͤngern Stamm uͤberlaſſen.
Darumb ermuntert er den Ertz- Hertzogen Matthiam, weil Kaͤyſer Rudolff keine Leibs-Erben hatte/ Ertz-Hertzogen Ferdinand in Reichs-Geſchaͤfften vor andern brauchte/ vnd Ertz-Hertzog Ernſt die Niederlanden regierte/ auch der Weiber gar nicht achtete/ wegen eines Wurms in ſeinen Nieren/ wie man nach ſeinem fruͤhzeitigen Tod verſpuͤhret/ vnd demnach keine Leibs-Erben hinderlaſſen wuͤrde/ nach der Kaͤyſerl. Hoheit zu trachten/ ehe jhm ein ander fuͤrkaͤme.
Zu ſolchem End macht jhm Ertz-Hertzog Matthias in Oeſterꝛeich ein Anfang/ vnd zwang Kaͤyſer Rudolffen/ jhme beyde Cronen/ Hungarn vnd Boͤheimb abzutretten/ ſonderlich aber bey den Staͤnden das Kaͤyſerthumb zu beſcheyden.
Vnderdeſſen hielte ſich zwar Ertz-Hertzog Ferdinand ſtill/ vnderließ dennoch nicht ſein Karꝛn heimblich fortzutrucken/ ließ Biſchoff Leopolden/ ſein Bruder/ (der vielleicht die Kaͤyſerliche Cron eben gern/ vnd lieber als ein doppele Biſchoffshaub tragen wollen) mit ſeinen Paſſawiſchen Voͤlckern/ vnd Lothringern rumoren/ biß es auch an Matthiam kommen/ vnd alle Hoheiten deß Hauſes Oeſterꝛeich/ dem Ertz-Hertzogen Ferdinanden heimb gewachſen ſind.
Solte aber in ſelbigen Zeiten das Hauß Oeſterꝛeich einig geweſen ſeyn/ vnd vnter einem tapffern Ertz-Hertzogen die Proteſtierenden wollen bekriegen/ haͤtte der Religions-Krieg vmb zehen Jahr eher muͤſſen angehen; Zumahl man Oeſterꝛeichiſcher Seyten mehr dann zu viel Vrſachen darzu haben koͤnnen.
Der zwantzigſte Diſcurß.
Wie die Statt Donawerth wegen deß Abts in die Kaͤyſerl. Acht/ vnd endlich in deß Hertzogen in Baͤyern Gewalt gerahten.
Wie die Statt Aach in die Acht gefallen/ vnd von den Proteſtierenden entledigt worden.
Wie die newe Statt Muͤlheimb nicht koͤnnen zu jhrer Vollkommenheit gelangen.
ES ſeynd aber neben den Ertz- vnd Biſthuͤmben/ Fuͤrſtenthuͤmben vnd Koͤnigreichen/ etliche Staͤtte in das Spiel gezogen worden/ daß ſie manche Veraͤnderung entweder außgeſtanden/ oder gewaͤrtig geweſen/ die erſte Statt mag ſeyn Donawerth/ welche vnder die Reichs-Staͤtte biß dahin gezehlet/ vnd die Augſpurgiſche Confeſſion, wie andere mehr/ angenommen; einen Abt aber in der Statt gelaſſen.
Jhr Vngluͤck iſt auß geringen Vrſachen/ vnd daher fuͤrnemblich entſprungen/ daß der Burgermeiſter vnd Rath daſelbſt gemeldtem Abt zum Creutz/ Benedictiner-Ordens/ die Proceſſion in der Creutz-Wochen vnd ſonſten/ mit fliegenden Fahnen mitten durch die Statt/ vnd uͤber offentliche Straſſen nicht verſtatten wollen; auch zu verſtatten von Rechtswegen nicht ſchuldig zu ſeyn gemeint/ ſondern dem Abt jederzeit/ wann er ſich dergleichen vnderſtanden/ als einer Newerung widerſprochen/ vnd dieſelbe einzuſtellen begehrt:
Jn Anſehung/ daß der Abt ſolches procedierens vnbefuͤgt/ ja daß es dem Rath gegen den Evangeliſchen Staͤnden zu leyden vnverantwortlich were/ dadurch die Buͤrgerſchafft geaͤrgert/ vnd jrꝛgend ein Vnglück daruͤber/ denen ſo den Fahnen nachfolgen/ begegnen moͤchte.
Daran ſich aber der Abt gar nicht gekehret/ ſondern dem Magiſtrat zu Verdruß ſeine Proceſſion continuiert, vnd ſo ſtarck als er gekoͤnt/ auffgezogen kommen: darbey ſich dann auch Georg Fuggers Hauß geſind finden laſſen/ welches dahero ſich der Proceſſion beyzufügen Vrſach bekommen/ weil jhr Herꝛ zu Donawerth wohnhafftig/ oder doch zu vnd abzuziehen pflegte.
Nun begab es ſich Anno 1604. als die Proceſſion mit fliegenden Fahnen zum Donawthor hinauß gezogen/ vnd nach verꝛichter Walfahrt wiederumb in die Statt hinein gewolt/ daß etliche Buͤrger in ziemblicher Anzahl ſich zwiſchen die Thor gemacht/ vnd ſich zum Angriff geſtellt.
Wie nun die Fahnentraͤger vnder das Thor kommen/ haben ſie jhnen die Fahnen auß den Haͤnden geſchlagen/ ſie vnd die jenigen/ welche jhnen auß der Proceſſion beygeſtanden/ abgeblawen/ vnd einen ſolchen Rumor erwecket/ daß ſich die von der Proceſſion verkriechen muͤſſen.
Darnach ſind allerhand ſchimpffliche Reden von der Buͤrgerſchafft wider den Pabſt vnd ſeine Religion, wider den Hertzogen von Baͤyern/ ja wider Jhre Majeſtaͤt ſelber außgegoſſen worden/ welche von den Procedenten mit Fleiß auffgefangen/ vnd hernach an den Kaͤyſerl. vnd Baͤyriſchen Hoff uͤbertragen worden.
Hierauff hat der Abt am Kaͤyſerlichen Hoff ein Mandatum Pœnale, dahin verlautend erhalten/ daß er bey ſeinem Herbringen deß Exercitij Catholiſcher Religion, inſpecie der offentlichen Proceſſion per mediam civitatem, von Buͤrgern vnd Rath ſollen gelaſſen werden.
Darauff Burgermeiſter vnd Rath der Statt Donawerth jhr außführliche Exceptiones, Sub & Objectiones eingebracht/ welche aber nicht geachtet wollen werden/ ſondern noch Befehl dahin gegangen/ daß der Baͤyerfürſt dem Abt die Hand bieten/ vñ jhm in ſeinem Vorhaben helffen ſolte.
Endlich hat der Abt ſo viel erhalten/ daß die Kaͤyſerl. Achts-Erklaͤrung uͤber die Statt iſt ergangen/ vnder dato dem dritten Auguſti/ 1607. darauff ſich dann die Donawerther erbotten/ den Abt mit fliegenden Fahnen durch die Statt gehen zu laſſen/ auch anders zu verſtatten/ nemblich dz Paͤbſtiſche Bürger nicht allein in Rath auffgenommen/ ſondern auch ferners/ da Papiſten/ ſo vmbs Burger-Recht anhielten/ ſelbige darzu kommen zu laſſen/ vnd ſolches zu bekraͤfftigen/ ein Obligation von ſich zu geben.
Es hat aber diß der Statt Donawerth Erbiethen gar nichts gelten noch helffen wollen/ ſondern der Baͤyerfuͤrſt hat ſich der von Kaͤyſerlicher Majeſtaͤt zur Execution jhm gegebene Vollmacht gebrauchet/ vnd den dritten November den Kaͤyſerlichen Herold mit etlichen ſeinen Geſandten in das Staͤttlein Rayn nahend darbey abgefertiget/ welche auff jhr daſelbſt Ankunfft nach Donawerth geſchickt/ vnd der Bürgerſchafft Reſolution zu wiſſen begehrt/ ob ſie das jenige approbieren wolten/ ſo der Rath hiebevor vnderſchrieben vnd eingangen/ nemblich die Geiſtlichen in jhrer Proceſſion, allda durch die Statt vngehindert paſſieren zu laſſen.
Darauff dann der Rath ſechs vnd die Gemeine auch ſechs Mann zum Außſchuß deputiert.
Als ſie nun nach Rayn kommen/ hat man die Thor alßbald nach jhnen geſperꝛet/ vnd ſie in Arꝛeſt genommen/ wie auch mehr andere/ ſo die von Donawerth/ die andern abzuhohlen/ dahin geſand/ von welchen doch die Baͤyeriſche Geſandten allein fuͤnff behalten/ dieſelben nach Moͤnchen/ zu den zween andern zuvor Gefangenen fuͤhren/ vnd die andern wieder nach Hauß ziehen laſſen.
Weil dann die Buͤrgerſchafft nichts bewilligen wollen/ als hat der Kaͤyſerliche Herold/ mit ſeinem Herolds-Kleyd/ den zwoͤlfften November/ mit gewoͤhnlichen Trommetenſchall/ auff einer Wieſen vor Donawerth/ Wantzenaw genant/ die Statt ſampt der gantzen Buͤrgerſchafft/ auch alle die jenigẽ/ ſo jhnen mit Zufuͤhrung einer oder der andern Sachẽ im geringſten Huͤlff erweiſen/ in die Acht/ oder Vogelfrey erklaͤrt: darauff die Buͤrger von der Donawbruͤcken alles biß auff die Baͤume abgeſchriffelt/ ſolche im Nothfall alßbalden abzubrechen/ doch den Paß mit den Wein vnd Guͤter-Waͤgen/ auch ſonſten zu Roß vnd Fuß durch zuwandeln/ offen gelaſſen; Jm Gegentheil aber hat ſich der Baͤyerfuͤrſt ſtarck geruͤſtet/ vnd in groſſer Eyl ein Laͤger von zehentauſent Mann zu Fuß/ vnd ſieben hundert Pferden zuſammen gebracht/ vnd ſelbiges voͤllig/ neben drey Carthaunen/ viel Feldſchlangen/ auch etlich hundert Waͤgen mit Munition vnd Proviant von Muͤnchen auß nach Baͤyern/ ein Meil von Donawerth/ dieſe Statt mit Ernſt anzugreiffen/ geſchickt.
Dem hat aber der Pfaltzgraff den Durchzug abgeſchlagen/ welcher ſeine Landsleuth/ den Adel/ vnd hundert Fraͤnckiſche Reuter/ vnder dem Rittmeiſter Fuchß bey ſich gehabt/ auch von Hochſtett auß/ biß gen Newburg/ die Paͤß/ vnd ſonderlich wo es Bruͤcken hat/ ſtarck beſetzt/ auch den Schellenberg nechſt bey Donawerth/ vnd vom Berg an/ biß auff den Hoffmarck Ziegenhayn/ ſein Land mit ſechs hundert Bawren ſtarck verſchantzen laſſen.
Weil aber dieſes gegen der Baͤyeriſchen Macht zu wenig/ als hat die Statt Donawerth/ nach dem ſie ſonſten keine Huͤlff geſehen/ auch die Buͤrger nicht recht eynig geweſen/ Sontags den ſechs zehenden December/ acht Mann nach Northeimb geſchickt/ mit Anzeigung/ daß ſie die Schluͤſſel zu der Statt übergeben wolten.
Darauff dann folgenden Montags Morgends zu acht Vhren die Baͤyeriſchen mit etlichen Faͤhnlein hinein gezogen/ das Rathhauß ein- vnd den Buͤrgern die Wehren abgenommen/ auch das Volck hin vnd wieder in die Statt einloſiert: die haben darnach ein Viſitation der Bürger Haͤuſer vnd jhres Vermoͤgens gehalten/ doch nicht viel Baarſchafft/ aber wol viel Schulden/ ſonderlich bey gemeiner Statt befunden: die Rüſtungen/ Wehren/ Buͤchſen/ auch etliche Stuͤcklein/ haben ſie mit ſechs Waͤgen nach Rayn gefuͤhret/ vnnd die Pfarꝛkirchen allerdings zum Paͤbſtiſchen Gebrauch zugerichtet.
Es war aber noch vor der Belaͤgerung eine Zuſammenkunfft deß Schwaͤbiſchen Crayſes nach Vlm angeſtellet/ zuberathſchlagen/ wie dieſer betrangten Statt auff das foͤrderlichſte zu helffen.
Daſelbſt fanden ſich alßbald die Kaͤyſerliche Geſandten/ vnd warneten/ man ſolte ſich in ein außgemachte Sach nicht legen/ vnnd die Execution der Kaͤyſerlichen Acht nicht hindern:
Welches die Staͤnde hoͤfflich ablehneten/ zumahl jhr Vorhaben einig vnd allein dahin ziehlte/ daß die Statt wieder zu Gnaden kommen moͤchte/ dergleichen Vorbitt zu keinen Argenkoͤndte außgelegt werden.
Als nun die Statt ſich ergeben/ ſchrieben ſie an den Hertzogen von Baͤyern/ die Statt bey jhren wohlhergebrachten Geiſt- vnd weltlichen Freyheiten zu laſſen: vnd an die Chur- vnd Fürſten deß Reichs/ ſie wieder zu verſoͤhnen/ vnnd auff dem bevorſtehenden Reichs-Tag in vorigen Stand zu ſetzen.
Als nun im folgenden Jahr der Reichs-Tag zu Regenſpurg angieng/ wolten die Proteſtierende den Religions-Fried bekraͤfftiget:
Die Catholiſche aber alles eingezogene von Anno 1555. her/ reſtituiert haben; vnd wurd nichts außgerichtet/ weil es in Oeſterꝛeich vnd Bohem Tumult geben.
Gleichwohl verſpührte Kaͤyſerl. Mayſt. daß die Proteſtierenden dieſen Proceß hoͤchlich empfunden/ vnd jhme nichts mehr zu Willen ſeyn würden; darumb wurden Kaͤyſerliche vnd Baͤyeriſche Commiſſarien nach Donawerth abgefertiget/ ſo die Buͤrgerſchafft wieder auß der Acht vnd ins Kaͤyſers Gnade ſetzten:
Auch ſolten ſie ein Reichs-Statt genennet/ aber der Statt Gefaͤll dem Hertzogen gereichet werden/ biß der Pfandſchilling deß auffgewendeten Vnkoſtens abgeloͤſt were.
Darauff ein newer Rath gewehlt/ vnd der Newe Calender zu brauchen/ aufferlegt worden/ vnd weil die Proteſtierenden hieran ſich noch nicht vergnuͤgen lieſſen/ verſprach der Kaͤyſer/ den Hertzogen auß Baͤyern anderwerlich zu contentieren, vnd die Statt in voͤlligen vorigen Stand zu ſetzen; welches aber biß dato erſitzen blieben.
Hieſpuͤhrt man/ daß die Cleriſey an jhrem Orth nicht gefeyret/ vnnd den Politicis an die Hand gegeben/ wie die Roͤmiſche Religion wieder einzufuͤhren were.
Die Politici aber haben nur verſuchen wollen/ wie es moͤchte ablauffen vnd auffgenommen werden/ wann man ein Glied von den Proteſtierenden ſolte uͤberziehen.
So befand ſich zwar ein Ernſt/ aber nur mit Worten/ vnd wurd offenbar/ daß die Proteſtierenden mehr eyferiger ſind/ jhre Religion fortzupflantzen/ als dieſelbe zu erhalten/ wie bey Einziehung der Biſthumben/ vnd bey Behauptung der Statt Donawerth zu ſehen iſt.
Die Vrſach moͤchte ſeyn/ daß bey Donawerth kein Fiſch zu fangen/ ſondern nur Muͤhe/ Verdruß/ Vnkoſten vnd Feindſchafft zu gewinnen war; Vnd daß es eine gantz andere Gelegenheit hat vmb ein Biſthumb/ welches Land vnd Leut/ auch fette Præbenden mit ſich bringet.
Vnd wer will die Vnion-Verwandten in ſo kurtzer Zeit/ zu nothwendigen Speſen bringen Diß merckte deß Tuͤrckiſchen Kaͤyſers Abgeſandter auff dem Reichs-Tag zu Franckfurt/ dahin man jhn gern kommen laſſen/ die ſchoͤnen fruchtbare wohlbewohnte Landſchafften der Teutſchen/ vnd dann die Majeſtaͤtiſche Staͤnde beyſammen zu ſehen/ als man jhm zu Ehren ein Lauteniſten ließ kommen/ welche Kunſt bey den Tuͤrcken ſonſt nicht bald zu finden; der aber ſehr lang an den Seiten auff vnd abhaſpelte/ biß er ſie in eine Harmoney bringen koͤnnen/ vnd doch endlich nichtsſonderlichs/ (nach deß Barbariſchen Menſchen Verſtand/ der den Eſellieber hiehaxen/ als den Lerch tirelieren/ oder die Nachtigal zwittern hoͤrte) daher machte; darauff hoͤhniſch geſprochen/ Alſo gebe es viel Reichs-Tage/ vnd werde doch wenig verꝛichtet.
Vnd hat nach ſeiner Landsart mehr dann wohl geredt:
dann wann der Tuͤrck mit ſeinen weichen zarten Aſiatiſchen-Voͤlckern etwas außrichtet/ was wuͤrde er koͤnnen thun/ wann jhm ſolche Kern/ vnd hertzhaffte Nationen, als die Teutſchen/ auff das geringſte Wincken muͤſten Gehorſamb leyſten? vnd eben ſolches Vrtheil faͤllete Pyrrhus von den Roͤmern ſeiner Zeit/ als er ſie ſahe auff dem Tummel-Platz alle vor ſich auff den Angeſichten liegen/ vnd keinen auff dem Ruͤcken als fluͤchtigen/ ſondern alle am Geſicht/ vnd auff der Bruſt verwundet/ daß er mit dergleichen Soldaten die gantze Welt getrawte zu uͤberwinden.
So haben dann die Proteſtierende erwieſen/ daß ſie gern querulieren/ vnd mit dem Mund frey ſprechen/ aber in der Noth die Finger nicht gern verbrennen:
Hingegen erwieſen die Catholiſche Staͤnde/ daß ſie die Befoͤrderung jhrer Religion ohne Neid vnd Mißgunſt ſuchen/ dannenhero dem Hertzogen in Baͤyern den Lohn ſeines Eyfers gern goͤnnen/ daß er Donawerth beherꝛſche.
Aber ein wiedriges wird ſich erweiſen an der Statt Aachen/ in welcher ſich von vielen Jahren her die Schweitzeriſchen vnd Genffiſchen Confeſſions-Verwandten je laͤnger je ſtaͤrcker gemacht; weil dieſe Statt vor allen andern im Roͤm. Reich zum Gewerb ſonderliche Freyheiten hat/ vnd von einem Ballen Waar nicht mehr dann ein Heller auff jedem Zoll/ neben Vorzeigung gebuͤhrlicher Atteſtation zahlt: von Carolo Magno alſo begnadiget/ vnd wegen dieſes erſten Teutſchen Kaͤyſers Begraͤbnuß an dieſem Orth/ auch Verordnung der Kaͤyſ. Croͤnung daſelbſt zu ewigen Zeiten/ von allen Nachkommen am Reich/ wohl bekraͤfftiget vnd gehalten.
Darumb ſie im Jahr 1581. ſich berathſchlagten/ wie ſie folgendes Jahr die jenigen zum Burgermeiſter-Ampt erheben koͤndten/ die jhrer Religion zugethan oder guͤnſtig waren.
Als ſolches Kaͤyſer Rudolff erfahren/ ſchrieb er jhnen ernſtlich zu/ ſie wolten ſolche gefaͤhrliche Newerungen vermeyden vnd vnderwegen laſſen.
Aber die zu Aach beantworteten das Schreiben/ ſie gedaͤchten bey der vhralten Catholiſchen Religion vnaußgeſetzt zu beharꝛen/ vnd wolten ſolches ehiſter Zeit durch eine beſondere Bottſchafft Jhrer Majeſtaͤt mit mehrem bezeugen.
Vnder deß wurd Hertzog Ernſten auß Baͤyern/ der newlich zu einem Biſchoff zu Luͤttich erwehlet worden; auch Hertzog Wilhelmen von Cleve anbefohlen/ ſie wolten verſchaffen/ daß im vorſtehenden Chur-Tag die jenige zu Burgermeiſtern voran kaͤmen/ ſo in der Religion nichts aͤndern ſolten: Gleichwohl aber geſchahe/ daß bey der Wahl beyde Partheyen gleiche Stimmen hatten/ vnd die zween Catholiſche von den Abgeſandten beſtaͤttiget worden.
Weil aber die andern zween/ jhre gleiche begehrte Beſtaͤttigung nicht erlangt/ die Schluͤſſel der Statt bey ſich behalten/ entſtund ein Auffruhr.
Die Calviniſten ſpanneten die Ketten vor den Gaſſen/ lieffen in jhrer Ruͤſtung vor das Rahthauß/ vnd zogen das grob Geſchuͤtz zu den jenigen Thoren vnd Thürnen/ die ſie innen hatten; doch ohne ſonderlichen Schaden.
Folgenden Tags kamen ſie ins gemein zuſammẽ auff das Rahthauß/ vnd beredeten ſich durch jhren Außſchuß beyderſeits/ wie eine Vergleichung zu allen Seyten anzuſtellen.
Als hievon Kaͤyſer Rudolff Bericht bekom̃en/ ſchrieb er abermal an die Statt/ vnd erließ zwar den Vnderthanen die Schuld/ wegen deß erweckten Aufflauffs/ aber mit dem Beding/ daß ſie hinfuͤhro im Frieden verbleiben/ der Religion halben nichts aͤndern/ die Prediger vnd Auffruͤhrer abſchaffen/ den Papiſten aber jhre Guͤter wieder einraͤumen ſolten.
Nicht weniger bemuͤhet ſich auch Churfuͤrſt Auguſtus zu Sachſen/ vnd Hertzog Johann Georg Churfuͤrſt zu Brandenburg/ bey Jhrer Kaͤyſerl. Mayſt. ſie wolte nicht zulaſſen/ daß durch Erhaltung der entſtandenen Vnruhe/ andere Fürſten Gelegenheit nehmen/ die Statt mit Gewalt/ nicht ohne groſſen Schaden deß Roͤmiſchen Reichs einzunehmen vnd zu bezwingen: dadurch ſie ſonder Zweiffel den Spanier verſtanden/ deren Anſchlaͤge zu verhuͤten/ bothen beyde Churfuͤrſten Kaͤyſerlicher Mayſt. jhre Huͤlff an; mit der neben-Bitte/ ſolche jhre Vorbitt in Gnaden zuvermercken vnd auffzunehmen.
Der Kaͤyſer aber nam wieder verhoffen die beyde Churfuͤrſtliche Anerbietungen in Vngutem auff/ vnd ſchrieb an dieſelbe ernſtlich/ mit Anzeigung/ wie die zu Aach wieder jhren Ayd vnd alten Gebrauch/ die Obrigkeit zu erwehlen/ Newerungen in der Religion einfuͤhren wolten/ vnd uͤber das wider den wahrhafftigen Verlauff der Sachen/ die beyde Churfuͤrſten anderſt berichtet/ vnd zu vnbilligem Schutz erſuchet haͤtten.
Schriebe darneben ferner an die zu Aach/ ſie wolten ohne einigen Verzug vnd Außflucht pariren/ vnd Kaͤyſerlichem Willen nachgeleben.
Vnd ob wohl andere Reichs-Staͤtte vmb Milterung deß gefaßten Schluſſes gebetten/ hat doch ſolches der ſonderlichen Vrſachen halben nichts hafften moͤgen/ weil die Papiſten vmb Außtreibung der Frantzoͤſiſchen Prediger ohn vnderlaß bey Kaͤyſerlicher Mayſt. angehalten: haben alſo die Reformierte dieſes mahl zu jhrem vorhabenden Zweck nicht gelangen moͤgen.
Endlich wurd es durch die Papiſten ſo weit gebracht/ daß Anno 1598. die jenige mit einander/ ſo wieder ſie geweſt/ proſcribiert, vnd in die Acht erklaͤret worden.
Vnnd ob wohl vor dieſem die Statt auch einmahl in die Acht kommen/ iſt es jedoch nie ſo arg vnnd ſtreng geweſen/ als dieſes mahl:
Dann auch alſobald die Execution dem Hertzogen von Guͤlich anbefohlen worden.
Vnd ob wohl der Reformierten Kirchen alſobald zugeſchloſſen/ vñ ſichs anſehen lieſſe/ als ob ſie vacieren wuͤrden/ ſonderlich weil der banniſierte Rath von ſich ſelbſt abdancken wollen/ iſt doch ſolches noch eine Zeitlang in der Wag geſtanden.
Als man aber etliche Reformierten wegen der Kinder-Tauff geſtrafft/ auch weil ſolche die Gevattern vnd jhre Mitgeſellen nicht verꝛathen wollen/ gefaͤnglich eingezogen; als haben die Staaden von Holland einen Trommeter mit Brieffen dahin geſand/ deß Jnhalts/ daß gedachte Herꝛn zuſehen ſolten/ was ſie mit ſolchen Lenthen zu thun haben; dann ſie keine Tuͤrcken oder Heyden/ ſondern ſo wohl Chriſten als ſie ſeyn/ vnd derowegen ſolche wieder loß laſſen; wo nicht/ ſolten ſie genugſamb zu ſchaffen finden.
Darauff gedachte Herꝛn zu Rath gangen/ vnd die Gefangenen wieder auff freyen Fuß geſtellt/ auch dieſe Schreiben den Herꝛn zu Coͤlln nachmahls communicieret.
Gleicher Maſſen gieng den fuͤnfften Hornung dieſes ein tauſent ſechs hunderten Jahrs ein Trompeter mit Schreiben an den Rath zu Coͤlln/ gleiches Jnhalts ab.
Wie es aber eygentlich zu Aachen ergangen/ kan beſten theils auß der Evangeliſchen ſelbſtey genem Schreiben/ an die Herꝛn Guͤlchiſche Commiſſarien verſtanden werden.
Nachdem ſich allerhand Jrꝛſall vnd Mißverſtand zwiſchen einem Erbarn Rath vnd Gemeind dieſes Koͤniglichen Stuhls vnd Statt Aach eine zeitlang erhalten/ alſo daß die Sachendlich den 5. Julij 1611. zum Auffſtand gerathen/ vnd aber Chur-Brandenburg vnd Hertzog von Newburg ſich auff der Religions-zugethanen Buͤrger vnderthaͤniges Anhalten/ gnaͤdig gefallen laſſen/ E E. hieher abzuordnen/ obangedeute Gebrechen in der Guͤte zu entſcheiden/ vnd in Richtigkeit zu bringen:
Jſt zu wiſſen/ daß die Anzahl der Religions-Verwandten in dieſer Statt Aach ſich vor dreiſſig/ viertzig vnd funfftzig Jahren dermaſſen gemehret/ daß der meiſte vnd fuͤrnehmbſte Theil der Buͤrger ſich zu der Augſpurgiſchen vnnd Reformierten Confeſſion bekandt haben/ dermaſſen daß die Religions-Verwandten nicht allein bey der gemeinen Buͤrgerſchafft/ ſondern auch ber einem Erbarn Rath wohl zwey dritte Theil gemacht haben/ vnd daß alſo der vorige Rath die offentliche Exercitia der Religion anzuſtellen/ erlaubt vnd zugelaſſen hat.
Darauff dann erfolgt/ daß die hieſige Geiſtligkeit die andern Buͤrger/ ſo ſich Catholiſch genant/ zum wiederſetzlichen Eyfer erꝛegt/ vnd durch Mittel derſelben allerhand Vnruhe in der Statt angerichtet/ alle Benachbarte Fuͤrſten vnd Herꝛn wider den vorigen Rath angeruffen/ vnd denſelben mit den offentlichen Exercitijs der Religion abzuſchaffen/ euſſerſten Vermoͤgeus ſich befliſſen haben:
Als ſie aber durch ſolche Mittel jhr vorgenom̃en Intent durch zubringen nicht vermoͤcht/ endlich die Sach an deß Roͤmiſ. Kaͤyſers Hoff gebracht/ vnd daſelbſt ſo viel erhalten/ daß der vorige Rath durch die in Año 93. ergangene Kaͤyſerliche Reſolution, removiert, vnd die offentliche Exercitia der Religion, mehr gedachter Buͤrgerſchafft abgenommen/ die Religions-Verwandten mit groſſen Geldſtraffen beladen/ die heimbliche Exercitia der Religion verhindert vnd geſtrafft/ auff die Einſegnung der Eheleuthen/ Kinder-Tauff/ Begraͤbuuß der Toden/ beſondere Geldſtraffen geſtellt/ die Buͤrgerliche Freyheit den Religions-Verwandten in viel Weg geſchmaͤhlert/ vnd die alte Wahl der Religions-Verwandten/ nach lant deß alten Gaffel- vnd Zunfft-Brieffs/ den Religions-Verwandten gaͤntzlich abgeſtrickt worden; Alſo daß demſelben auß dem Jahr 98. biß eylff/ vnſaͤgliche Trangſaln/ Betruͤbnuß vnnd Schaden/ dardurch etliche in euſſerſt Verderben geſetzt/ vnd andere jhr Vatterland verlaſſen/ vñ ſich in dz Exilium begeben muͤſſen) zugefuͤgt worden/ vnd dieſelbe/ welches dz allerbeſchwerlichſte iſt/ die Exercitia der Religion ſo viel Jahrlang entrathen muͤſſen.
Ob nun wohl die Guͤlchiſche Herꝛn die offentliche Exercitia der Religion bey Weyden auff dem Buſch anzuſtellen/ vnd maͤnniglich dieſelbe anzuhoͤren erlanbet daß die Predigten mit ziemblicher Anzahl beſucht worden:
Ob auch ſchon ſolches in Kaͤyſerlicher Reſolution mit dem geringſten Wort nicht verbotten/ vnd keiner mit einiger Red-Billigkeit vnd Fugen in dieſer freyen Reichs- Statt/ da daß Regiement zwiſchen gleichen freyen Buͤrgern in Democratiâ beſtehet/ verbotten werden/ weil man die Exercitia Goͤttlichen Worts in der Statt nicht leyden will/ auſſerhalb der Statt/ auff anderer Herꝛn Grund vnd Boden/ die Predigten ſolten viſitieren moͤgen:
So hat ſich doch in der That beg ben/ daß ein erbahrer Rath auch ſolche Predigt auſſerhalb dem Reich/ von Aach auff Fuͤrſtlichem Grund vnd Boden/ zu der Weyden/ vnd zu Stollbergen/ den Buͤrgern vnd Reichs-Vnderthanen zu beſuchen/ nicht geſtatten wollen/ ſondern dieſelben durch ein offentlich angeſchlagen Edict bey deß Raths Straff verbottẽ/ vnd etliche Buͤrger vnd Reichs-Vnderthanen (ob gleich deren etliche auff Guͤlchiſchẽ Forſtguͤtern wohnhafft geweſen) mit dem Graß (welches ein Buͤrgerliche Verhafftung iſt) vnd Pfortzen Gebott/ wie auch mit Gelt-Buſſen geſtraffet hat.
Vnd vnder anderm fuͤnff nahmhafften Perſohnen/ wofern ſie die aufferlegte Straff bey dem fünfften Julij nicht erlegen werden/ angedeutet/ daß jhnen die Buͤrgerliche Gerechtigkeit vnnd Haͤußliche Beywohnung auffgekuͤndet ſeyn ſolte/ alſo daß dieſelbe einmals mit Weib vnd Kind/ von Hauß vnd Hoff/ in das Elend verwieſen worden.
Nach dem nun gemeine Buͤrgerſchafft alle Beſchwernuſſen/ ſo derſelben auß dem Jahr 98. biß anhero/ mit Abnehmung der offentlichen Exercitien, der Religion, mit Vernewerung deß Raths/ mit der Achts-Erklaͤrung/ vnd darbey abgenommenen vnertraͤglichen Geldſtraffen/ in gleichen mit den Buſſen/ ſo ſie wegen Einſetzung der Eheleuten/ vnd Kindertauff/ ſo geraume Zeit/ neben andern jhnen zugefuͤgten Schaden/ bezahlen muͤſſen/ zu Hertzen vnd zu Gemuͤth gefuͤhrt; vnd darbey erachtet/ wann ſie auch dieſen Verbotten vnd Straffen ſtillſchweigend laͤnger zuſehen ſolten/ daß alßdann den Religions-Verwandten/ durch ſolche Mittel/ alle jhre Exercitia der Religion, auch an frembden Orthen benommen/ vnd dieſelbe dadurch viel ſchwerlicher dann zuvor durch das Cenß- Gericht geſtrafft/ vnd ein guter theil der Buͤrger/ welche ſo groſſe Geltſtraff zu erlegen nicht vermoͤgt/ auß jhrem Vatterland in das Elend verjagt/ vnd die Statt von dem meiſtentheil der Buͤrger erledigt werdẽ muͤſte.
Als hat ſich begebẽ/ dz ermeldte Buͤrger ſich hin vñ wieder in d’Statt uͤber ſolche Beſchwernuſſẽ beſprochẽ/ vnd dahin geſchloſſen/ daß ſie ſich in aller Still/ vnd in ziemblicher Anzahl auff dz Rahthauß verfuͤgen/ den Buͤrgermeiſtern/ Ampttraͤgern vnd Syndico, jhre Beſchwernuſſen/ vñ dz vorangeregte Außweiſung vñ Beſtraffung der Buͤrger/ denſelbẽ vnleydlich waͤren/ anzeigen/ vñ vmb Abſchaffung derſelbẽ anhalten wolten; vnd ſich derowegen auff das Rahthauß begeben/ vñ bey denen daſelbſt Anweſendẽ Herꝛn Audientz begehrt.
Weil aber dieſelbe den Buͤrgern keine Audientz geſtatten wollen/ ſondern ſich mit runden Worten erklaͤret/ daß ſie die Buͤrger anzuhoͤren nicht begehrten/ vnd ſie vom Rahthauß ſchimpfflich abgewieſen/ vnd ſolches auff dem Marckt vnter dem gemeinen Mann ruchtbar worden; iſt erfolget/ daß die Buͤrger dardurch zu ſonderlichem Vnluſt bewegt worden/ daß darauff etliche wenige junge vnbeſonnene Leuth Alarm geſchriehen/ dadurch ein vnverſehener Aufflauff geſchehen/ vnd gegenwaͤrtiger Auffſtand verurſacht worden: bey welchem gemeine Buͤrgerſchafft vnd Religions-Verwandten die Schluͤſſel der Statt-Pforten in jhren Gewalt zu bringen/ vnd dieſelbe auff dem Rahthauß zu bewahren/ auch vnder jhnen ſtarcke Wachten zu beſtellen.
Dardurch ſie deſto mehr verurſacht worden/ daß alßbald nach dieſem Auffſtand etliche Geſandten von Braband in die Statt ankommen/ welche jhren gnaͤdigen Fuͤrſten vnd Herꝛn/ vermoͤg etlicher mit dem Rath zu Aach Anno 1601. auffgerichten Accordaten, als Protectorem, Defenſorem vnd Ober-Vogt der Statt angeben/ auch andere mehr Jhrer Fuͤrſtlichen Durchlaͤuchtigkeit competirende Gerechtigkeiten prætendirt haben/ mit groſſen vnd ſtarcken Bedraͤwungen wieder die Religions-Verwandten: welches allenthalben groſſes Nachdencken gemacht/ vnd verurſachet/ daß jhre Credentzen nicht angenommen worden/ ſondern daß die Buͤrger vnd Religions-Verwandten deß Raths Syndicum vnd Secretarium mit jhrem Gelayth auff das Rahthauß gefuͤhrt/ vnnd durch die ſelbe jhnen ſolche/ wie auch die alte Accordaten, ſo vorhundert vnd etlichen Jahren zwiſchen Hertzog Carln von Burgund/ vnd der Statt Aach auffgerichtet worden/ auffſuchen/ vnd durch Notarien vnnd Zeugen Abſchrifft derſelben genommen/ vnd darauß befunden/ dz zwiſchen den newen vñ alten Accordaten ein groſſe Vngleichheit; in dem/ daß die alten Accordaten nicht durch Burgermeiſter/ Schoͤffen vnd Rath allein/ ſondern auch zugleich durch gemeine Buͤrger/ vnd die gantze Gemeynd; die newen aber durch Burgermeiſter vnd Rath allein/ ohn vorwiſſen der Gemein/ auffgericht ſeyn:
Vnd daß in den newen Accordaten der Rath der Religion halben (da doch den alten derſelben mit keinem Wort gedacht wird) gegen dem Hertzog von Braband fuͤr ſich vnd ſeine Nachkoͤmblinge reverſiern, daß er allein der Roͤm.
Catholiſchen/ vnd keiner andern Religion oder Secten Exercitium, wie dann auch ſie/ die Secten ſelbſt nicht geſtatten/ auch nimmer mehr einige Veraͤnderung beſagter Catholiſcher Religion in jhrer Statt zulaſſen ſollen/ alſo vnd dergeſtalt/ dadurch den jetzigen Rath/ oder deſſen Nachkoͤmblin geweiniger anderer/ dan beſagter Catholiſchẽ Religion Exercitia vngeſtrafft zugelaſſen werden ſolten/ daß ſie damit jhrer alten/ von Hertzog Carl von Burg und jhnen verguͤnten vnd veraccordirten Privilegien vnnd Zoll- Freyheiten ſich keines Wegs weiter zu erfrewen/ nach dieſelben zu Genieß haben ſelten: auch daß Jhrer Fuͤrſtl. Durchlaͤuchtigkeit in Braband Feind/ Rebellen/ oder derſelben Verbannten nicht vnderhalten/ oder Vnderſchleiff geben/ vnd in jhrer Statt keine Wohnung verſtatten/ ſondern dieſelbe auff Begehren vertreiben/ vnd von ſich außjagen/ auch kein Kriegsvolck in jhrer Statt auff halten ſolten/ dadurch Jhr.
F. D. Vnderthanen beſchaͤdigt werden koͤnnen.
Es ſolle auch in ſolchen newen Accordaten der Hertzog jhm außtrucklich vorbehalten haben/ daß jhm dieſelben in allen ſeinen andern in der Statt Aach competierenden Rechten/ Prætenſionen, Actionen vnd Zuſpruͤchen/ ſo wohl wegen der Ober-Vogtey/ Mumberſchafft oder Meyerey zu Aach/ als andern derſelbigen einiger Geſtalt gebuͤhrenden Gerechtigkeiten/ nicht nachtheilig oder præjudicierlich feyn ſollen.
Es haben aber uͤber die newe Accordaten nicht allein die Buͤrger vnd Religions-Verwandten zu Aach/ ſondern auch die Guͤlchiſche Abgeſandten groſſe Klag gefuͤhret/ weil die Vogtey vnd Meyerey/ auch Protection, Schutz vnd Schirm zu Aach/ keinem andern als Roͤm. Kaͤyſerlicher Mayſt. vnd den Fuͤrſten von Guͤlch gebuͤhret/ welche Fuͤrſten von Gülch auch den Vogt vnd Meyer daſelbſt uͤber Menſchen Gedencken conſtituirt, der Rath vnd Buͤrgerſchafft auch niemahls keinen andern Protectorem, wie auch keinen andern Vogt vñ Meyer/ als eben den/ welchen beſagte Fuͤrſten von Guͤlch/ jederzeit verordnet/ erkanthat:
Vnd weil durch ſolche newe Accordaten die Statt Aach nicht allein jhrer alten Freyheiten beraubt/ ſondern auch vom Heil. Roͤm. Reich vnder deß Hertzogen von Braband Iuriſdiction leichtlich gebracht werden ſolte/ welches die Buͤrger/ ſonderlich aber die Religions-Verwandten/ denen fürnemblich/ dem Religion- Frieden/ vnd daruͤber auffgerichter Conſtitution zu wider/ jhre Freyheiten dardurch abgeſtrickt werden/ wider den Rath/ fuͤr ein hohe/ vnleydliche Beſchwernuͤß anziehen.
Sie haben auch hefftig geklagt/ daß man die Jeſuiter in die Statt genommen/ welche wieder die vhralten Statuta die Privat-Haͤuſer vnd Hoͤfe an ſich reiſſen/ vnd von Buͤrgerlichen Beſchwernuͤſſen frey machten.
Noch mehr verdaͤchtiger kam den Religions-Verwandten vor/ daß Marquis Spinola zu Prag mit ſondern Ehrenwar empfangen worden/ als haͤtte er wegender Statt Aach was ſonderbares gehandelt.
Es kamen aber bald hernach Kaͤyſeriſche Commiſſarien, ſo die Buͤrgerſchafft vnd Jeſuiten in Kaͤyſ. Schutz genommen/ die Entſcheydung der gantzen Sach dem Kaͤyſer vorbehalten/ vnd die Kriegsvoͤlcker abzuſchaffen begehrten.
Endlich kam es zur Bedraͤwung Kaͤyſerl. Acht/ deren Execution Ertz-Hertzogen Albrechten in den Niederlanden vnd dem Churfuͤrſten zu Coͤlln auffgetragen worden: deßwegen Chur-Pfaltz an den Koͤnig in Franckreich geſchrieben/ vnd eine Abmahnung an Coͤlln erlanget.
Dieweil aber indeſſen Hertzog Wolff Wilhelm von Newburg zu der Catholiſchen Religion getretten/ vnd die Guͤlchiſche Laͤnder durch Huͤlff vnd Beyſtand deß Koͤnigs in Spanten vermeinte allein zu beſitzen/ wurd Spinola von Ertz-Hertzog Albrechten im Nahmen deß Koͤnigs in Spanien zu einem Kaͤyſerl. Feld Oberſten die Execution der Acht in beyden Staͤtten/ Aachen vnd Muͤlheimb zu vollziehen erklaͤrt:
Welches die Hollaͤnder auch wieder in die Waffen gebracht/ die Brandenburgiſche Parthey zu vnderſtuͤtzen.
Der Marggraff Spinola belaͤgert die Statt/ erobert vnd beſetzt ſie/ ließ auch etliche Beſchuldigten einziehen/ deren die Kaͤyſ. Commiſſarien durch jhre Subdelegierten zween koͤpffen/ vnnd einem andern kurtz Verſtorbenen eine verdambte Seul auffrichten laſſen; was auch die Proteſtierende darzu ſagen moͤgen.
Dieſe Execution geſchah Anno 1616. vnd war ein Wunder/ daß die gantze Union ſo wenig darumb that.
Dann ſie ſah vor Augen/ daß Spanien mit einer groſſen Macht gefaßt war/ vnd daß die Hollaͤnder mit ſich ſelbſt viel zu thun hatten/ auch ſich nicht weit in das flache Feld wuͤrden herauß laſſen.
Jn Franckreich war auch wenig zu hoffen/ weil kein rechtes Haupt ſich erzeigte/ vnd das gantze Koͤnigreich wider einander ſtunde.
So wolten Engelland vnd Dennemarck lieber Fried vnd Ruhe/ dann Vngemach vnd Krieg leyden/ vnd niemand gern ſeine Wohlfahrt an ein hangende Maur werffen.
Das fuͤrnehmbſte war/ daß die Lutheraner nicht eben viel darnach fragten/ daß die Calviniſten an jhrem auffſteigen verhindert worden.
Gleiche Meynung hat es auch mit der Statt Muͤlheimb vnder Coͤlln/ auff der andern Seit deß Rheins/ welchen Orth die zween letzt verſtorbene Guͤlchiſche Herꝛn zu einer Gewerb-Statt angefangen zu bawen: Deßwegen dann Anno 1612. von den poſſedierenden Fuͤrſten groſſe Privilegien, ſonderlich die Vbung der dreyen Religionen mit allem Zugehoͤr betreffend/ außgeſchrieben worden.
Coͤlln proteſtiert darwider/ vnd beſorgte/ die Calviniſten ſolten den mehrern Handel dahin ziehen/ wie ſie dann ſchoͤne Haͤuſer dahin geſetzt/ vnd der Kaͤyſerl. Abmahnung wenig geachtet: darumb dem Spinolæ die Execution der Acht wider Muͤlheimb ſo wohl/ als wider die Statt Aach anbefohlen worden/ ob ſchon Pfaltz-Newburg parirt/ vnd den Wall einzureiſſen angefangen Dann die Handwercksleuthe wurden den 30. Sept. Anno 1615. fruͤhe zu Coͤlln außgelaſſen/ vnd in Nachen dahin geſchickt/ nicht nur die Waͤlle niederzureiſſen/ ſondern auch die Haͤuſer abzubrechen/ welches ſie in etlichen Tagen verꝛichtet.
Der ein vnd zwantzigſte Diſcurß.
Was an dem Bohemiſchen Vnweſen ſey verſaͤumbt worden/ ſo wohl an deß Pabſts vnd deß Concilij zu Baſel/ als auff deß Kaͤyſers Sigiſmundi Seyten.
Wie Kaͤyſer Sigiſmund genoͤthiget worden/ den Bohemen/ ſonderlich der Statt Prag/ den Majeſtaͤt-Brieff zu ertheilen.
Der Majeſtaͤt-Brieff ſelbſt:
Vnd wie derſelb bey ſtaͤter Vnruh vnderhalten worden/ biß auff Koͤnig Ferdinanden.
ES ſchreiben die Naturaliſten/ das Queckſilber habe die Eygenſchafft/ daß es nimmer ſtill liege/ (es werde dann in ſolchem Gefaͤß gefangen/ da es nichts angreiffen/ oder durchdringen koͤnne/ wie an einem Glaß vnd Spiegel zu ſehen) ſondern jmmerdar durchbohre: darumb man es in die ſumpfechte Gaͤrten verfencke/ damit es dem Waſſer vorbohre/ vnd daſſelbe nach ſich zu einem Abgrund ziehe.
Auch wiſſen boͤſe Buben/ den Daͤmmen vnnd Deichen an den geſchloſſenen Waſſern vnd Fiſchweyhern/ ſolcher geſtalt Schaden zu thun.
Darumb das allerbeſte/ daß man bey dem Anfang Gegenwehr thue/ vnd das zerꝛůttete alſobald mit friſchem Wafen wieder beſchlage/ ehe der Schad uͤberhand nehme/ vnd hernach keine Verbeſſerung mehr leyden wolle.
Vnd dieſes findet ſich wahr ſeyn/ ſo wohl im weltlichen/ als im geiſtlichen Regiement/ wann man einiger Vnordnung den Schwang laͤßt/ daß ſie vnzehlich viel Vngemach nach ſich zieht/ wie wir Augenſcheinlich hiemit erweiſen/ daß man den Bohemen von Anfang zu viel nachgeben/ vnd durch die Finger geſehen.
Dann ſie hatten zwar Pabſt Gelaſij Canon, genant Comperimus, vor ſich/ vnd den Gebrauch der Griechiſchen Kirchen/ daß die Communion vnder beyderley Geſtalt ſolte gehalten werden; Vnnd weil es auff dem allgemeinen Concilio zu Coſtnitz war determiniert worden/ daß man die Communion nicht anderſt/ als vnder einerley Geſtalt ſolte halten/ thaͤt Pabſt Eugenius neben dem Concilio zu Baſel der Sachen zu viel/ daß ſie den Bohemen zuvor/ ehe ſie zu dem Concilio kommen/ betheurlich verſprochen/ wegen jhrer beruchten vier Articuln/ nicht anderſt/ als auß der Heiligen Schrifft/ nach CHRJSTJ/ der Apoſteln/ vnd der erſten Kirchen Gebrauch/ wie auch nach den Concilien, vnnd denen Kirchenlehrern/ ſo ſich mit Wahrheit auff dieſelben gruͤnden/ zu richten/ vnnd ſolche zum aller wahr hafftigſten/ vnnd gantz vnpartheyiſchen Richter zu gebrauchen; Auch deme zu folg die beyderley Geſtallten verguͤnſtiget worden:
Vnd obſchon ſolches vnder gewiſſen vnd ſchweren Bedingungen geſchehen/ halff es doch ſehr wenig zu Hinlegung deß groſſen Riſſes/ der zuvor in der Kirchen war/ vnd je laͤnger je breyter ſich erzeigte.
Dann weil die Bohemen von dem ſichtbarn Haupt der ſtreittenden Kirchen/ vnd von den Vaͤttern zu Baſel/ ſo an ſtatt der allgemeinen Kirchen ſich verſamblet vnd von ſtrittigen Puncten zu vrtheilen vnderfangen/ ſolches Indult erlangt/ doͤrfften ſie wol dem weltlichen Haupt jhres Koͤnigreichs zuſetzen/ ſo wohl durch demuͤtige Bitt vnd beweglichs Erinnern/ als auch durch Bedrohung vnd Kriegsmacht/ die Cron anderwertlich zu begeben:
Jſt auch kein Wunder/ daß Kaͤyſer Sigmund endlich darein gehellet/ vnd groͤſſern Abfall zu verhuͤten/ was jhm von Rom vnd Baſel auß war zulaͤſſig gewieſen/ den eyferigen Vnderthanen deß Koͤnigreichs endlich zugelaſſen vnd verſchrieben.
Es hatten zwar die Catholiſche den Procopium geſchwaͤcht vnnd geſchlagen/ auch in einem Treffen erlegt/ wie nicht weniger Procopium den juͤngern; dadurch die Thaboriten vnd Waiſen/ zween ſchroͤckliche Hauffen/ auffgehoben/ vnd deren Letztere mit Fewr verbrand.
Daranff hat ſich Kaͤyſer Sigmund deß Koͤnigreichs Bohem bemaͤchtiget/ doch alſo/ daß man wohl ſpuͤhrete/ wie er den Vertrag/ ſo er mit den Ketzern geſchloſſen/ mehr auß Noth/ als auß freyem Willen verſtattet.
Wie er in ſein Vaͤtterlich Erb auff eine oder andere Weiß geſucht zu kommen/ vnd allgemach/ nach erlangtem Beſitz deß Koͤnigreichs/ nach ſeiner Voreltern Schlag das Land wieder vnder die wahre Religion Chriſti bringen/ geſchehen Anno 1436. darauff auch angefangen die Catholiſche Religion wieder einzufuͤhren.
Welches Philbert/ Biſchoff zu Coſtnitz/ hart getrieben/ die Pfaffen wieder eingeſetzt/ auß der Meß die gemeine Wort vnnd Geſaͤnge wieder abgethan/ die Bilder wieder auffgeſtellt/ das Weyhwaſſer wieder angeſetzt/ die Tauffſtein geweyhet/ die Altaͤre gezieret/ vnd allen Vnrath außgemuſtert.
Der groͤſſere Hauff ließ ſich weiſen/ aber Rockezans Anhang wiederſetzte ſich/ vñ verkehrte den Poͤbel:
vnd er ſelbſt erzeigt ſich auff offentlichem Platz/ vnd auff der Cantzel/ mit ſonderlichem Trutz vnd Bedrohen wider dieſe Reformatores.
Kaͤyſer Sigmund wolte in keine entweyhete Kirch gehen/ vnd begehrt/ man ſolte jhnen S. Jacobs Kirch/ welche die Minnen-Bruͤder innen gehabt/ einraͤumen/ ſo auch geſchehen.
Alſo kamen wieder nach Prag alle Bettel Orden/ die Celeſtiner/ die Schlaven der H. Jungfrawen Marien/ die Teutſchen/ die von Jeruſalem/ vnd etliche Abte.
Der Prieſter St. Georgen auff dem Prager Schloß/ fuͤgt ſich auch wieder an ſeinen Orth.
Vnd weil keine Intraden vor die Prieſterſchafft ſich befanden/ verordnet der Kaͤyſer ſechs tauſent Cronen deß Jahrs/ welche zu der Cleriſey nothwendiger Vnderhaltung alle Wochen außgetheilet wurden.
Auch ließ er den Rockezan erinnern/ daß er von ſeinem Thun abſtuͤnd/ dem Vergleich gemaͤß/ nicht mehr laͤſterte/ noch verdambte/ vnd vielmehr durch ſeine Accommodation nach dem Biſthumb trachtete/ auch ſich nicht alle Witz allein einbildete.
Rockezan aber wurd je laͤnger je aͤrger vnd gifftiger/ vnd nante die Moͤnch die newe Teuffel/ ſo von Tag zu Tag in die Statt kaͤmen/ ſie von der Warheit abzuſtoſſen; welches ſie mit Darſetzung jhres Bluts nicht ſolten verſtatten.
Vnd da ſolches vor Kaͤyſer Sigmund kommen/ ſprach er:
Wir aber wollen deß Rockezans Blut gern vor dem Altar auffopffern vnd vergieſſen.
Vber dieſes bawte Johannes Rohatz ein noth veſtes Schloß/ auff einen hohen Berg/ genant Syon/ vnd thaͤt auß demſelben ſehr groſſen Schaden/ biß er ůbermannet/ gefangen/ an den dritten Galgen oben/ ſein Prieſter Medius an den mittlern/ vnd nenntzig ſeiner Helffer an den vnderſten auff geknüpfft worden.
Dieſe Haͤndel nahmen uͤberhand/ vnd zog Rockezan/ ob er ſchon in einem Winckel zu Graͤtz ſich verborgen hielte/ am Blaßbalg/ daß das Koͤnigreich nimmer ohne Rauch/ Fewr oder Funcken geweſen/ vnd manchmahl dem Kaͤyſer Sigmund die Augen truͤb gemacht worden.
Dann die Bohemen verlieſſen ſich veſt auff den Majeſtaͤt-Brieff/ den ſie im vorigen Jahr/ vor der Croͤnung erhalten hatten/ vnd lieſſen ſich wol verlauten/ daß ſie ein ſolch thewr erworbenes Privilegium mit der Fauſt zu behaupten gedaͤchten:
Wolte nun Koͤnig Sigmund das Koͤnigreich in guter Ruhe beſitzen/ muͤſte er ſein Wort halten/ vnd die Geluͤbdigkeit der Scharpffe vorziehen.
Auff daß man nun Handgreifflich ſehe/ wie Kaͤyſer Sigmund ſeinen Nachfahren im Koͤnigreich ein boͤſe Bahn gemachet/ vnd alle Vrſach gegeben/ daß Kaͤyſer Rudolffen hernach ein ander Majeſtaͤt-Brieff abgetrungen worden/ auff welchen nicht nur der Bohemiſche/ ſondern auch der Teutſche Krieg erfolget iſt/ ſetzen wir Kaͤyſer Sigmunds Majeſtaͤt-Brieff allhero.
WJr Sigmund von Gottes Gnaden Roͤmiſcher Kaͤyſer/ zu allen Zeiten/ Mehrer deß Reichs; zu Hungarn/ Boͤheimb/ vnd Dalmatien/ etc.
Koͤnig: Graff zu Luͤtzelburg/ etc.
Thun hiemit dieſem Vnſerm Brieff allen in gemein kund vnnd offenbar/ daß Wir Vns vor Augen geſtellet/ die groſſe Vorſorg/ vielfaͤltige Muͤhe vnd Arbeit/ deß weyland Allerdurchleuchtigſten Fuͤrſten vnd Herꝛn/ Herꝛn Carls/ Roͤmiſchen Kaͤyſers/ vnd Koͤnigs in Bohem/ Vnſers geliebten Herꝛn vnd Vatters/ hochloͤblichſter Gedaͤchtnuß/ welcher die Alte/ dann hernach die Newe Statt Prag erweitert/ begnadet vnd erhebt/ mit Rechten/ nemblich mit Privilegien, Verſchreibungen vnd Freyheiten/ allermaſſen ſolches in vielen ſeinen Brieffen mit mehrem dargethan/ vnd erwieſen wird.
Nunmehr aber hernach/ durch taͤgliches begehren dahin bewogen worden/ damit durch billige Mittel/ daß/ der ſo da geben hat gluͤcklichen Anfang vnd Vermehrung/ auch das Gute verleyhe/ welches verhuͤlfflich iſt zu der Seelen Seeligkeit/ dem gemeinen Guten der geſambten Eynigkeit/ auch Bruͤderlicher Vereinigung mit einander verſehen/ vnd alſo ſolchen Hoffnungen anſehenlich geholffen werde.
Als nun vor Vnſer Kaͤyſerlicher Majeſtaͤt erſchienen nahmhaffte Geſandten/ dazumahl weltlichen Standes/ auß der Alten Statt Prag/ Hanß Welwar/ Sigmund Chotenſchitz/ Wentzel Hedwick/ vnd Niclas Humpoletz: Auß der Newen Statt/ Paul Hulrich/ Valentin Kaba/ Benedict Cuknanlky/ vnd Daniel/ etc. beyder Prager Staͤtte mit-Buͤrger.
Auß den Geiſtlichen aber Magiſter Ioannes Rockizan/ Vlrich Baccalaureus von Znamb/ Martin von Chrudim/ Prieſter Iohannes von St. Stephan/ auß den Teichlein/ vnd Bohuneck von Chotzni/ vnd Vns im Nahmen der Burgermeiſter auß beyden Gemeinden jetzt benandter Staͤtte/ der Profeſſoren der Praͤgeriſchen Academiæ, dergleichen anderer Pfarꝛer/ Prieſter vnd aller Studenten/ jhr embſiges Begehren vorgebracht/ vnd mit vielem vmbſtaͤndigen Anhalten/ demuͤtigſt erſucht vnd gebetten/ daß wir den jenigen Majeſtaͤt-Brieff/ welchen wir dem gantzen Koͤnigreich vnd Marggrafft humb in gemein ertheilet/ zu Befriedigung vnd Stillung dieſer Staͤtte/ auch ewiger Conſervation vnd Erhaltung/ auch jhnen abſonderlich gnaͤdigſt ertheilen wolten:
Vnd Wir jhnen nach Anhoͤrung jhres Vorbringens dieſe Antwort ertheilet: Dieweilen Wir allbereit dem gantzen Koͤnigreich vnnd Marggraffthumb bemeldten Majeſtaͤt-Brieff in gemein ertheilet/ ſcheinet es ein Vberfluß ſeyn/ euch denſelben abermahls inſonderheit zu geben:
dann dieſe Statt iſt die allervornehmbſte/ vnnd die Haupt-Statt.
Sie aber weiters einkommen/ es were jhnen vmb etlicher gewiſſen Motiven vnd Vrſachen/ vnd darinnen angezogener Puncten halber/ ſolches anbefohlen worden.
Vns alſo wiederumb vnauffhoͤrlichen/ vnd am allermeiſten vmb einen Articul vnd Punct bittende/ jhnen denſelbigen deutlicher zu erklaͤren/ vnd in einen beſſern Verſtand zu bringen/ nemblich/ daß die jenige/ ſo das Hochwuͤrdig Abendmahl vnder einerley Geſtalt zu empfahen im Gebrauch haben/ anderswo auſſerhalb der Prager-Staͤtten (in welchen man vnder beyderley Geſtalt zu communicieren pfleget/ derowegen damit nicht etwa hierauß eine ſchaͤndliche Vermiſchung entſtuͤnde/ vmb welcher Willen dann beyſamm wohnenden Vrſach zu Zanck/ vnd Zwietracht gegeben wuͤrde) wohnen ſolten/ auſſerhalb deren/ welchen ſie daſelbſt zu bleiben/ auß gutem Willen zulaſſen wolten.
Der guten Hoffnung zu jhnen/ ſie wuͤrden mitler Zeit zu beſſerem Vnderꝛicht gelangen/ vnd die Communion ſub Utraque nicht ſchaͤnden/ oder ſich deren widerſetzen doͤrffen; So haben Wir noch etliche beſondere/ vnd jhnen anbefohlene Artickel/ darinnen Wir Vns vor dieſem/ den Herꝛn vnd Staͤnden verpflichtet vnd verſchrieben/ denen beygefuͤget vnd zugeſetzet.
Erſtlich dieſen Artickel: daß der Vnder-Caͤmmerer der Koͤniglichen Staͤtte vorgeſetzt wird werden/ ein Buͤrger zu Prag ſeyn/ vnd den Leib vnd das Blut Chriſti/ vnder beyden Geſtalt/ wuͤrcklich empfahen ſoll.
Wo ferne zu Prag/ oder vmb Prag herumb/ Moͤnchen wohnen ſolten/ ſollen ſie den Prieſtern bey den Pfarꝛen keine Verhinderung thun/ die Todten nicht begraben/ noch die Sacramenta dem gemeinen Mann adminiſtrieren, ſondern alſo leben/ wie jhre Ordens-Regeln außweiſen.
Der Nonnen oder Moͤnchen Cloͤſter/ darinnen die Communion ſub Utraq́ue gehalten worden/ auch ſich noch alſo in kuͤnfftigen Zeiten verhalten/ vnd kein Prior oder Aeptiſſin/ ſo ſub Una communicierte, uͤber andere Nonnen regieren vnd herꝛſchen.
Die Prælaten auffm Prager- Schloſſe/ die Canonici, Manſionarij vnd Altariſten, wann/ vnd welche auß jhnen wieder zuruͤck kommen/ ſollen denen/ die ſub Vtraq́ue communicieren, keine Verhinderung anthun:
Vnd ſie weder im Koͤnigreich/ noch auſſerhalb deß Koͤnigreichs/ nicht vor Ketzer außſchreyen/ noch an jhren Ehren antaſten; ſich auch weder mit Adminiſtrierung der Heiligen Sacramenten/ noch Verꝛichtung der Begraͤbnuͤſſen (die jhnen nicht zugelaſſen) keines Wegs einmengen.
Der Wiſchehrad (den ſie mit Gewalt erobert) ſoll ſich mit ſeinen Jnwohnern/ in Empfahung deß Heiligen Abendmahls/ mit den Prager-Staͤtten vereinigen vnd vergleichen/ ſo wohl die ſo auffm Ratſchin vor der Prager Burg wohnhafftig ſind.
Deß Spittals bey der Bruͤcken Einkommen/ ſo den Armen vnd Krancken verteſtiert worden/ ſoll nicht durch die Außlaͤnder/ ſondern durch der Praͤger Ampt mann regiert/ deme getrewlich vorgeſtanden vnd diſpenſiert werden/ wie ſolches allbereit von vielen Jahren hero gebraͤuchlich geweſt/ vnd alſo noch gehalten wird.
Der Collegiaten-Guͤter/ ſo da verwendet worden/ ſollen vmb Verbeſſerung der Studien zu Prag willen/ wiederumb reſtituiert werden/ vnd die Magiſtri die jenigen/ ſo wiederkommen wolten/ ſo wohl andere Außlaͤnder/ die ſub Utraq́ue communicieren, nicht ſchmaͤhen/ ſondern vor gute Chriſten/ vnd Kinder der Chriſtlichen Kirchen halten vnd ſchaͤtzen.
Kein Außlaͤndiſcher/ der vnder beyderley Geſtalt nicht communicieren wolte/ ſoll an denen Oerthern in Rath-Stuhl gezogen/ oder eines geſchwohrnen Amptmanns Pflicht jhme gegeben werden.
Es ſoll auch in bemeldten Staͤtten kein vngewoͤhnliche Geldt-Stewr auffgebracht/ vnd gegeben werden.
Die Kirchen/ ſo zu den Pfarꝛen gehoͤrig/ vnd Zinßbare Cappellen den Crentz-Herꝛen vnd anderen/ ſollen in alle Weg Ewig befreyet ſeyn/ deßgleichen die auff den Haͤuſern zu Prag/ verſchriebene Prieſterliche Cammer-Zinß/ nicht mehr gereichet vnd bezahlet werden.
Das Geiſtliche Recht/ welches bey deß Prageriſchen Ertz-Biſchoffs Conradi Zeiten/ in beyden Prager-Staͤtten außgeſetzet/ vnd mit Ertheilung eines Siegels bekraͤfftiget iſt/ das ſolte allda/ vnd an keinem andern Orth/ wie biß dato im Gebrauch gehalten/ vnnd allda die ſtrittigen Ehe/ ſo wohl andere zu dieſem Ampt gehoͤrige Sachen/ entſchieden vnd abgehandelt werden.
Wann Wir dann angeregte Puncten zum offtern wiederhohlet/ angehoͤrt; haben Wir ſie acceptiert, vnnd von Vns abzuſchaffen nicht verſtatten wollen/ vnd diß vornehmblichen darumb/ damit nicht etwann durch etliche ſchaͤdliche Zertrennungen/ der allbereit auffgerichteten Vertraͤge/ vnd deren ſo noch auffgerichtet werden ſollen/ entſtehe/ vnd alle Muͤhe vnd Arbeit/ die Wir in den vorigen Jahren mit Beſchwer gehabt/ darob ohne Frucht vnd gutes Ende/ zu nichte gemacht werde.
Derowegen ſo geben Wir mit rechtem Rath Vnſerer vnd deß Heiligen Kaͤyſerthumbs/ vnd Vnſers Koͤnigreichs Bohem Fuͤrſten vnd Herꝛn/ auch edlen Ritterſchafft vnd Adel/ nicht auß Jrꝛthumb oder Vnbedachtſamb/ ſondern mit gutem Vnſerm Vorbedacht vñ gewiſſen Wiſſen/ dieſen Brieff ſampt Vnſeren dem Koͤnigreich vnnd Marggraffthumb in gemein ertheilten Majeſtaͤt obbenandten beyden Prager-Staͤtten hiemit auß Kaͤyſerlicher Macht/ als Koͤnig in Bohem gnaͤdigſt bewilligen/ verſichern/ vernewern vnd confirmieren, auch die andern in der Anzahl zehen gebettene Artickel: Meynen/ ſetzen vnd wollen/ daß ſie den vnd alle darinnen inſerierte-Sachen/ ſampt andern zehen erbettenen Puncten haben vnd halten ſollen/ vor eine kraͤfftige vnd vnbewegliche Macht/ jetzt vnd zu kuͤnfftigen ewigen Zeiten.
Wir ſind auch bedacht/ dem Rath vnd der Gemeind auff der New-Statt/ wegen deß Mangels vnd Verluſts jhrer genoͤttigten Gerichts- vnnd Grund-Brieffe/ deſſen ſie Vns mit betruͤbtem Gemuͤth vnd Anſehen berichtet/ geliebtes GOTT zu Vnſer gluͤcklichen Ankunfft nach Prag/ eine newe Gnade an denſelben Rechten/ vnd andern Notthurfften zuthun.
Gebuͤhrt demnach von Billigkeit wegen keinem Menſchen/ dieſes Vnſers Brieffs Bekraͤfftigung vnd Begnadung in keinerley Weiß zu brechen/ noch ſich demſelben durch einige Vorwitz vnd Frechheit zu wiederſetzen.
Solte ſich aber jemand deſſen vnderſtehen/ der ſey gewiß/ daß er ohne alles erlaſſen/ in Vnſere Kaͤyſerliche Vngnad/ vnd Vnſers Koͤnigreichs Bohem in gemeldter Staͤtte Privilegien inſerierte ſchwere Straff gefallen.
Zu Vrkund vnd Bekraͤfftigung deſſen/ haben Wir befohlen/ dieſen Brieff/ mit Vnſerem Kaͤyſerlichen anhangenden Majeſtaͤt zu confirmieren, vnd zu beſtaͤttigen.
Geben Brinn/ Anno 1435. den 6. Tag Monats Julij.
Vnſerer Reiche/ deß Vngariſchen im fuͤnfftzigſten/ deß Roͤmiſchen im ſechs vnd zwantzigſten/ vnd deß Bohemiſchen im ſechszehenden/ vnd deß Kaͤyſerthumbs im vierdten Jahr.
Wolte nun Ertz-Hertzog Albrecht auß Oeſterꝛeich/ ſeinem Schwehr- Vatter/ dem verſtorbenen Kaͤyſer Sigmund/ im Koͤnigreich Bohem ſuccedieren, muſte er dieſe Rechten vnd Privilegien, auch bey Antrettung ſeiner Regierung von newem bekraͤfftigen/ oder groſſen Tumults gewaͤrtig ſeyn.
Nach ſeinem Abſterben/ machten die Bohemen zween Vorſteher oder Verwalter deß Koͤnigreichs/ Mainhard von Newhauß ein Catholiſchen/ vnd Henrich Ptaczeck von Rattagy/ ein Huſſiten.
Die Huſſitiſche Prieſter entbrandten in Haß vnd Eyfer/ theilten ſich in zwo Secten/ der Prager/ vnd der Thaboriten.
Die Prager behielten die Verwandlung im H. Nachtmal/ vnd uͤbergaben jhre Confeſſion Anno 1441. die Thaboriten verworffen dieſelbe/ vnd zeigten ſich auch vor den Staͤnden Anno 1443.
Weil ſie nun jhre beſte Oberſten im Krieg verlohren/ konten ſie mit jhrer Bekantnuͤß nicht empor kommen/ mußten ſich Pickarder ſchelten laſſen/ vnd bey jhrem heimblichen Gottesdienſt in den Haͤuſern behelffen.
Kaͤyſers Alberti Sohn ward von Eliſabeth Kaͤyſers Sigiſmundi Tochter/ nach ſeines Vatters Tod gebohren/ vnd im dreyzehenden Jahr ſeines Alters zur Regierung ſeines Koͤnigreichs Bohem erfordert/ vnd verordnete uͤber daſſelbe zum Statthalter Herꝛn Georgen/ von Kundſtatt vnd Podjebrad, der Huſſitiſchen Religion zugethaͤn/ nach dem zuvor vnder der Verwaltung deß Eytzingers vnd deß Graffen von Cilien es in dem Koͤnigreich/ bey Zeiten Friederici III. als Ober-Vormunds/ alles verworꝛen war hergegangen.
Koͤnig Ladislaus ſtarb Anno 1457. im achtzehenden Jahr ſeines Alters/ vnd wurd Georg Podjebrad, damahliger Statthalter/ zum Koͤnig auffgeworffen/ im folgenden Jahr.
Zu ſeiner Zeit war Æneas Sylvius, der ſich Pium II. genandt/ Pabſt zu Rom/ vnd ſetzte den Bohemen zu einem Ertz-Biſchoff/ einen Thum-Dechant zu Prag/ mit welchem die Huſſiten nicht zu frieden waren.
Koͤnig Georg erfand/ dieſen Vnwillen zu ſtillen/ dieſes Mittel/ daß er zween Adminiſtratoren deß Ertz-Biſthumbs machte/ einen von der alten Roͤmiſchen Religion, den andern von den Huſſiten.
Der Koͤnig wolte ſich mit dem Roͤmiſchen Stuhl vereinigen/ vnd gaͤntzlich vnderwerffen/ wann jhn der Pabſt nach den Compactatis vom Baſeliſchen Concilio beſtaͤttigt auff nehmen/ vnd M.
Iohann Rockyzan zum Ertz-Biſchoff laſſen wolte/ darzu er vom gantzen Lande erwehlet/ vnd vom Kaͤyſer Sigiſmundo beſtaͤttiget war.
Aber Pabſt Pius ſchlug ſolches dem Koͤnig ab/ vnd ſagte/ das Concilium vnd der Kaͤyſer haͤtten ſich in die Zeit geſchicket/ in welcher man/ Nothhalber/ etwas thun muͤſſen.
Was aber Rockyzan betreffe/ der wer offentlich ein Ketzer vnd Feind deß Apoſtoliſchen Stuhls/ deme man nichts nachgeben koͤndte.
Da nun der Koͤnig hoͤret/ daß man jhn bey den Compactaten nicht confirmieren wolte/ ergrimmet er im Zorn wider die Paͤbſte/ vnd ſchalt ſie grewlich/ vnd beſchloß/ ehe Leib vnd Leben/ vnd alles was er hatte/ zuzuſetzen/ ehe er von deme weichen wolte/ das die Bohemen nun ſo viel Jahr hero mit jhrem Gut vnd Blut erhalten.
Er ſchrieb ein Land-Tag auß/ vnd præſentiert ſich mit ſeiner Koͤnigin den Staͤnden/ vnd bezeuget/ wie er bereit waͤr/ mit den ſeinigen/ ob den Compactaten zu halten/ vnd fraget ſie/ ob ſie jhme darin beyſtehen wolten?
Die Staͤnde trenneten ſich/ vnnd die Huſſiten verſprachen jhm nach beſtem Vermoͤgen beyzuſtehen; aber die Romaniſten wolten mit den Compactaten nichts zu ſchaffen haben.
Der Paͤbſtiſche Legatus wohnete dem Land-Tag auch bey/ vnd redete mehr freyer vor den Pabſt/ als der Koͤnig wohl vertragen kondte/ wurd im Zorn angegriffen/ vnd ins Gefaͤngnuß geworffen/ der Koͤnig aber in Bann gethan/ vnnd die Breßlawer vnd Namßlawer von der Huldigungs- Pflicht/ die ſie dem Koͤnig geleyſtet/ abſolvieret, vnd Jedermann bey Straffe deß Banns gebotten/ dem Koͤnig keine Huͤlff zu thun.
Kaͤyſer Friederich ſchlaͤgt ſich drein/ als ein Scheidsmann/ vielleicht weil er nicht allerdings wohl mit dem Pabſt zu frieden war/ ob ſchon derſelbe jhm vor Zeiten vor ein Cantzler gedienet hatte/ Aber nunmehr Graff Dietern von Jſenberg/ Ertz-Biſchoffen zu Maͤyntz/ eben deßwegen entſetzt/ weil er ſich nicht verpflichten wollen/ die Staͤnde deß Roͤmiſchen Reichs nicht anderſt/ als mit deß Pabſts Belieben/ zu beſchreiben: daran dieſer Kaͤyſer/ vnd andere Staͤnde deß Reichs groſſen Mißfallen trugen/ ſonderlich weil Graff Adolff von Naſſaw/ der Paͤbſtiſche Biſchoff/ deßwegen groſſen Krieg fuͤhrete.
Dieweil nun die Romaniſten ſahen/ daß der Koͤnig ſie muͤſſen zu frieden laſſen/ wurden ſie vbermuͤthig/ wiederſetzten ſich dem Koͤnig/ vnd uͤberzogen daruͤber ein Maͤhriſchen Herꝛn/ daß er auß Gewalt gehorſamb worden.
Sie machten gar eine Liga wider den Koͤnig/ vnd beſchloſſen/ jhm keinen Glauben zu halten/ weil er der Kirchen keinen Glauben halte.
Alſo thaͤt der Pabſt den Koͤnig von newem in den Bann Anno 1466. vnd verflucht jhn in ſeiner Bull biß ins dritte vnnd vierdte Glied.
Sprach auch alle Bohemen von dem Eyd/ den ſie dem Koͤnig gethan/ looß/ vnd vermahnet alle Chriſtliche Koͤnige/ Fuͤrſten/ Herꝛn vnd Ritter/ daß ſie jhn uͤberziehen/ bekriegen/ mit Fewr vnd Schwerdt verfolgen/ vnd mit allen ſeinen Helffern/ vnd Helffershelffern todtſchlagen ſolten.
Hierauff ließ der Koͤnig ein Verthaͤdigungs-Schrifft wider den Pabſt außgehen/ darin er ſagte:
Ob er ſchon wohl wiſſe/ daß das Ampt eines Biſchoffs nicht ſey/ weltliche Regierung zu führen/ ſondern alſo zu wandeln/ wie jhme der Herꝛ befohlen: vnd daß es ein Zeichen deß Anti-Chriſts ſey/ wann er die Koͤnigreiche veraͤndere/ dennoch habe er allezeit Fried vnd Ruhe erhalten/ vnd ſich/ ſo viel er mit gutem Gewiſſen thun koͤnnen/ gegen dem Roͤmiſch.
Stuhl accommodiert, vnd dem zu Ehren/ ſeiner rebelliſchen Vnderthanen Attentaten, mit Gedult vnd Glimpff ertragen.
Daß aber der Pabſt ſie anjetzo wieder jhn auffwickle/ das gebuͤhre keinem Nachfolger Petri vnd Pauli/ welche in der That die Obrigkeit/ ob ſie ſchon Heyden waren/ geehret/ vnd zu foͤrchten vnd zu ehren ernſtlich befohlen haben/ etc.
Bitte derowegen Kaͤyſerl. Mayſt. vnd alle Chriſtliche Koͤnige/ Fuͤrſten vnd Herꝛn/ ſie wollen ſich wider jhn nicht auffbringen laſſen/ oder ſeinen wiederſpenſtigen Vnderthanen Rath/ Huͤlffe vnd Vorſchub thun/ etc.
Hierauff ward der Pabſt noch grimmiger/ vnd gab das Creutz wider Koͤnig Georgen auß/ ſchickte auch den Breßlawern Volck/ wider den Koͤnig zu Huͤlffe.
Darauff erfolgte/ daß die Romaniſten in Bohem Kaͤyſer Friederichen die Cron auffgetragen/ vnd da er ſie nicht angenommen/ Koͤnig Matthiæ in Hungarn uͤber geben/ der vnerachtet/ Koͤnig Georgen Tochter zur Ehe hatte/ auß deß Kaͤyſers Gutachten vnd Beliebung in Bohem mit Kriegsmacht gefallen/ aber mit ſehr wenigem Gluͤck/ wie Cochlæus meldet.
Es vermaͤhlete auch zu der Zeit Marggraff Albrecht von Brandenburg Henrico, Koͤnigs Georgen Sohn/ ſeine Tochter/ vnd lud dazu viel Fuͤrſten.
Da nun bey ſolcher Gelegenheit/ Koͤnig Georg den Fuͤrſten beweglich zu verſtehen gab/ wie gefaͤhrlich vnd Vngoͤttlich es ſey/ daß der Pabſt einem jeden Potentaten in ſein Reich vnd Fůrſtenthumb greiffe/ vnd verwende es wohin er wolle; bringet er es bey denſelben auff den Weg/ daß ſie jhm Huͤlffe verſprechen vnd ſchicken/ zwar die Hertzogen von Sachſen offentlich/ aber die andern Fuͤrſten auß Forcht deß Bannes/ heimblich.
Der Außgang deß Krieges war/ daß die Bohemiſche Herꝛn/ die ſich wider jhren Koͤnig auffgelegt hatten/ vmb das jhrige kamen/ viel Geiſtliche Guͤter der Moͤnchen vnd Thumbherꝛn verkaufft worden/ vnd vnder frembde Haͤnde geriethen/ zu geſchweigen/ wie Land vnd Leuthe dabey verdorben.
Beyde ſtreittende Koͤnige vertrugen ſich endlich ſo gut als ſie konten/ vnd blieb Koͤnig Georg in ſeinem Reich.
Vnder ſeiner Regierung ſtunden die Sachen der Huſſiten in Bohem in hoͤchſter Bluͤthe/ weil Koͤnig Matthias viel zu ſchwach war/ vnnd Kaͤyſer Friederich mehr zur Ruhe/ als zum Kriegen gebohren/ ſich deß Handels ſo viel als nichts annahm.
Koͤnig Georg hatte dapffere Soͤhne/ vnd wolte ſie bey ſeinem Leben gerne zum Reich befoͤrdert ſehen; Schrieb auch deßwegen Anno 1471. zu Prag ein Landtag auß/ auff welchem er vortragen ließ/ daß die Staͤnde allerhand Vrſachen halben/ zur Wahl eines newen Koͤnigs/ der jhme nachfolgen ſolte/ ſchreitten wolten:
Aber die Staͤnde wolten ſich nicht verſtehen/ noch bewegen laſſen:
vnd da Koͤnig Georg nach zweyen Monaten/ nemblich den 22. Mertz ſtarb/ giengen ſie in der Wahl/ ſeine Soͤhne vorbey/ vnd wehleten Uladiſlaum, Koͤnig Caſimiri in Polen Sohn.
Einen Monat vor dem Koͤnig ſtarb Rockyzan, der Huſſiten Ertz-Biſchoff/ vnd ward in der Kirchen Teyn/ mit groſſem klagen deß gemeinen Volcks begraben; da die Koͤnigin Iohanna der Leiche ſelbſt nachgefolget.
Dieſer war der Thaboriten ſtaͤtiger Feind vnd Widerſacher/ verſchaffete auch/ daß ſie vnder Koͤnig Georgen mit Edicten vnd Koͤniglichen Befehlen angeſtrenget wurden/ ſich entweder nach den Compactaten zu regulieren/ oder auß dem Land zu ziehen.
Aber die Huſſiten begunten auch ſelbſt vnder Koͤnig Uladislao veracht zu werden; ſie wurden auch bey dem Koͤnig/ als Auffruͤhrer verunglimpffet/ vnd angeklaget/ als weren jhre Predigten vnnd Geſaͤnge voller ſchmaͤhens vnd laͤſterens.
Die Moͤnche vnd Canonici zu Prag brachten es dahin/ daß die Altſtaͤtter Rathmaͤnner ſub Vtraq́ue, wie man die Huſſiten nennete/ allezeit zuvor einer Meß in der Cappellen Beatæ Virginis beywohnen muͤſſen/ ehe ſie zum Rahthauſe giengen/ bey groſſer Straff/ wie im erſten Theil dieſer Diſcurſen auch angedeutet iſt.
Es wolten auch die Biſchoffe keinen Huſſiten mehr zum Prieſter weyhen vnd ordinieren:
Auch hielten die Romaniſten Anno 1583.
bey dem Koͤnig an/ daß er das Vnder-Conſiſtorium zu Prag abſchaffen/ vnd beym Pabſt vmb ein newen Ertz-Biſchoff anhalten wolte: darinnen der Koͤnig verwilligte.
Es wurden auch die Huſſiten/ die etwas eyferig waren/ auß dem Rath vnd von den Emptern geſetzt.
Der newe vnd gelinde Rath aber/ ſo weder kalt noch warm war/ foderte die Prieſter/ ſo das Maul zu weit auff gethan/ auffs Rahthauß/ vnd nach deme ſie daſelbſt jhres Straff-Amptshalben wohl durchgecapittelt waren/ wurd jhnen bey Verluſt jhrer Dienſt aufferlegt/ den Pabſt nicht mehr vngebuͤhrlich zu nennen.
Hierwieder wurd der Huſſitiſche Poͤbel vngedultig/ ſtuͤrmete das Rahthauß/ vnd lieffen jhrem alten Herkommen vnd Gebrauch nach/ etliche Rathherꝛn an/ wurffen ſie zu dem Fenſter hinauß/ vnd fiengen an die Cloͤſter zu ſtuͤrmen vnd zu berauben.
Welche Sache/ daß ſie ohn ferner Blutvergieſſen geſtillet/ vnd gedempffet ward/ machte Koͤnig Vladislai groſſe Gedult vnd Glimpff/ vnd etlicher Herꝛn/ ſonderlich aber der Herꝛn võ Muͤnſterberg/ Koͤnigs Georgen Soͤhne/ Fuͤrbitt.
Solchen Bewegungen aber vorzukommen/ ſchrieb der Koͤnig Anno 1485. einen Landtag nach Kuttemberg auß/ auff welchem zwiſchen beyden Theilen ein ſolcher Vertrag gemacht worden: Erſtlich/ daß die ſub Vnâ, die ſub Vtrâq́ue nicht bedraͤngen/ ſchmaͤhen vnd verketzern ſollen/ vnd alſo auch wieder zuruͤck/ die ſub Vtrâq́ue es mit denen ſub Vna halten ſollen.
Welcher auß der Prieſterſchafft darwider handeln werde/ ſoll auß dem Lande vertrieben/ vnd nicht wieder angenommen werden.
Darnach daß die Prieſterſchafft jhre Pfarꝛen alſo behalten ſollen/ wie ſie die jetzo innen haͤtten.
Wann ſie aber erlediget wuͤrden/ ſolten ſie mit andern/ jhrer Religion verwand/ wieder beſetzt werden.
Wuͤrde jemand auß den Herꝛn/ Rittern oder Buͤrgerſchafft dawieder handeln/ ſolte er in Kaͤyſerl. Mayſt. vnd der Raͤthe Straff verfallen ſeyn.
Dieſen Vertrag nennete Koͤnig Vladislaus ſeinen Vertrag/ vnd ließ jhn in allen Staͤtten publicieren, vnd offentlichen anſchlagen/ dadurch er Fried im Land geſtifftet.
Vnd wer hat hierin groͤſſer Anlaß zu dem letzten Krieg gegeben/ Sigiſmundus oder Vladislaus? der erſte fuſſet auff das Concilium, vnd auff deß Pabſts Verguͤnſtigung/ welche jhn nicht konten jrꝛ gehen laſſen; der ander aber weiß/ daß der Pabſt das obige wiederꝛuffen/ vnd nicht gelten laſſen: faͤhrt dennoch fort/ vnd macht einen Frieden/ den er zu ſeinem Ruhm will nach ſeinem Nahmen genandt haben/ ob er ſchon nicht vnwiſſend ſeyn koͤnnen/ daß es zu Rom weit anderſt beſchloſſen geweſen.
So wird dann in das kuͤnfftige Kaͤyſer Rudolff mit ſeinem ertheilten Majeſtaͤt-Brieff nicht ſo gar vbel außzurauſchen ſeyn/ weil er beyde Exempel/ Kaͤyſers Sigiſmundi, vnd Koͤnigs Vladislai vorzuſchuͤtzen hat.
Koͤnig Vladislaus hatte ſich vorzuſehen/ daß nicht Koͤnig Georgen beyde Soͤhne/ Victorin, vnd Henrich/ nunmehr Hertzogen zu Muͤnſterberg/ jhm die Cron abnehmen/ durch Huͤlff der Huſſiten: Alſo muͤſte er geſtatten/ daß Auguſtinus Lucianus, ein Welſcher Biſchoff/ das Ertz-Biſchoffliche Ampt zu Prag antrat vnd verwaltet/ nach Jnhalt der Compactaten, vnder einer/ vnd beyderley Geſtalt.
Dennoch war Vladislaus nicht ſicher/ daß er ſchier mit einem Pfeil am Fenſter liegend wer erſchoſſen worden/ darumb er das Schloß zu Prag gebawet/ vnd den Huſſiten auff den Land-Tag zu Kuttenberg abermal jhre Privilegien beſtaͤttiget/ Anno 1485. vnd verwilliget/ daß Magiſter Jacobus Columbus, der Huſſiten Verwalter worden/ vnd Anno 1507. geſtorben/ vnd ſolcher Geſtalt haben ſich die Huſſiten biß an Koͤnig Vladislai Tod/ ſo Anno 1515. geſchehen/ erhalten.
Deſſen Kinder waren Ludwig vnd Anna; Ludwig war noch jung/ vnnd regierte nur neun Jahr/ in welcher Zeit die Huſſiten in jhrem Weſen jmmer fortfuhren/ bevorab weil die Staͤnde das Koͤnigreich ſelbſt verwalteten/ vnd keinen Frembden noch Anverwandten hinein lieſſen; biß daß Ertz Hertzog Ferdinand/ weil er Fraͤwlein Anna/ nunmehr einige Erbin in Bohem vnd Hungarn/ geheyrathet/ die Cron erlanget/ vnd in dem Schmalkaldiſchen Krieg/ wie im erſten Theil dieſer Diſcurſen zu ſehen/ die Bohemen geſchlagen/ vnd die Huſſiten verdrucket hat/ daß ſie ſich ſtill/ vnd demuͤhtig halten muͤſſen.
Der zwey vnd zwantzigſte Diſcurß.
Von Caroli V. Einkommen:
Deſſen erſter Faͤhler/ daß er Martin Luthern frey gelaſſen.
Der ander/ daß er den Koͤnig in Franckreich ledig gezehlt:
Der dritte/ daß er den Barbaroſſa nicht gefangen/ den Muleaſſa wieder eingeſetzt/ vnd der Veſten Goletta nicht viel geachtet:
Der vierdte/ daß er Hertzog Mauritzen das Churfuͤrſtenthumb Sachſen eingeraͤumbt:
Der fuͤnffte/ daß er das Hauß Medices zu groß gemacht hat.
Andere ſeine neben- Faͤhler.
Darinnen auch Ferdinandus I. vnd Maximilianus II. ebenmaͤſſig gefaͤhlet.
WAs Carolus V. vor ein berůhmbter Held geweſen/ was er vor groſſe Thaten gethan/ was ſchoͤne kuͤnſtliche Tugenden jhn gezieret/ was Laͤnder er beherꝛſchet/ was Kriege er gefuͤhrt/ iſt bey denen zu leſẽ/ die ſein Leben weitlaͤufftig beſchrieben.
Wie nun kein Rooß ohne Dornen/ kein Weitzen ohne Huͤlſen/ kein Speltz ohne Sprew/ kein Jahr ohne Vngeziefer zu finden; alſo hat ſich dieſer herꝛliche fuͤrtreffliche Fuͤrſt/ der Menſchlichen Schwachheiten nicht entbrechen koͤnnen/ ſondern hat in vielen Stuͤcken etwas geſtrauchelt/ vnd dadurch ſein groſſes Gluͤck verdunckelt/ vñ bey etlichen vnwerth gemacht.
Sein Jaͤhrliches Einkommen belieff ſich uͤber 20. Millionen Ducatẽ/ welches er gar nit zur Vppigkeit/ oder zum eytelen Pracht an Kleidung/ Verehrungen oder Gebaͤwen/ ſondern zu Erhaltũg ſeiner Hoheit angewendet.
Vnd zwar gienge es jhm/ wie dem Rieſen Briareus, deme die Poeten hundert Schenckel/ vnd hundert ſtreitbare Arm angedichtet/ aber auch fuͤnfftzig Baͤuche gegebẽ/ daß/ ob er gleich ſo viel in einem Treffen außrichtete/ als fuͤnfftzig eintzele Mann/ er gleich auch vor fuͤnfftzig Mann muſte Nahrung zu ſich nehmen.
Alſo waren Caroli Landſchafften zerſtrewet/ vnd lagen fern von einander/ darumb er deſto mehr Vnkoſten anzuwenden hatte/ dieſelbe im Gehorſamb/ vnd vor feindlichem Vberfall zu bewahren.
Den allererſten Faͤhler hat man an jhm vermercket/ daß er Martin Luthern zu Wormbs wieder von ſich in Sicherheit gelaſſen/ da er jhn doch/ nach dem Exempel der Allgemeinen Kirchen zu Coſtnitz/ welche Huſſen/ vnd Jeromen von Prag verbrand haͤtte/ von der Erden ſollen vertilgen/ vnd ſo wenig den Churfuͤrſten in Sachſen darin anſehen/ als die Vaͤtter damahls das gantze Koͤnigreich Bohem beobachtet.
Vnd ſolte das Kaͤyſ. Gelayth an einem Orth ſo wenig/ vnd ſo viel golten haben/ als am andern.
Die ſolchen Faͤhler verthaͤdigen/ wenden vor/ Luther wer nicht ordentlicher Weiß gehoͤret/ vnd verurtheilt geweſen/ wie Huß/ ſondern nur zu Rom/ ohne Advocaten, vnd Wiederꝛede: darumb der Kaͤyſer auch anderſt ſollen verfahren.
Denen zur Antwort wird/ man haͤtte gedachten Luthern in Kaͤyſ. oder Churfuͤrſtl. oder vnpartheyiſcher Verwahrung halten/ vnd jhme das Buͤcher-Schreiben nicht nur mit Worten/ ſondern mit der That/ vnd in enger Cuſtodi verwehren moͤgen/ daß er den groſſen Abfall nit haͤtte verurſachen koͤnnen: oder da er ſich wider Verbott nicht ſtill gehalten/ nicht mehr/ wie zuvor/ demuͤtig geſchrieben/ noch beſſer Vnderweiſũg begehret/ ſondern geraſet vnd getobet/ das Pabſthumb vom Teufel geſtifftet doͤrffen ſchreiben/ jhn mit allem Anhang/ als einen Rebellen uͤberziehen/ verurtheiln/ vnd auß dem Mittel raͤumen: welcher geſtalt der Schmalkaldiſche Krieg/ vnd endlich erfolgte Religions-Fried wohl vnerhoͤrt weren blieben.
Zu geſchweigen/ daß Carolus ſich ſelbſt allzuviel mit den Proteſtierenden eingelaſſen/ vnd Geſpraͤche vnd Religions-Sachen vnderfangen/ als wer er ein Conſtantinus Magnus, von in ſolchem dem Pabſt fürgegriffen.
Er mag aber bey angehender Regierung vielleicht ſein eygene Macht noch nit ermeſſen/ vnd ſich vor ſeinen Nachbarn zu ſehr gefoͤrchtet haben.
Der ander Faͤhler mag ſeyn/ daß Carolus V. den gefangenen Koͤnig in Franckreich wieder ledig gelaſſen/ vnd ſeinen Vortheil nicht beſſer in Acht genommen.
Dann haͤtte er ein ſolchen Loͤwen/ wie es ſein Cantzler/ hochverſtaͤndlich erinnerte/ ohn einigen Entgelt auff freyen Fuß geſtellet/ wer ſein Lob dem groſſen Alexandro wenig gewichen/ welcher nur ſuchte zu uͤberwinden/ vnd ein ſonderliches Wohlgefallen an deß gefangenen Koͤnigs Pacori Antwort getragen/ der auff begehren/ wie er wolte gehalten ſeyn/ großmuͤtig geſprochen/ Koͤniglich ſolte man jhn tractieren, in welchem Wort alles begriffen were; vnd jhm nicht nur die Freyheit/ ſondern auch das Koͤnigreich/ neben vielen vnſaͤglichen Verehrungen/ gethan vnd wiedergegeben.
Dann daß Carolus V. Geld genommen/ vor die Rantzon/ war Kauffmaͤnniſch/ vnd nicht Koͤnigiſch; daß er auch etliche Lehen- Gerechtigkeiten getoͤdtet/ vnd etwas Land an ſich gezogen/ war kein Mittel/ ein beſtaͤndigen Frieden zu ſtifften/ ſondern vielmehr ein vnaußloͤſchliſcher Zunder/ das begebene/ vnd ein mehrers wieder zu erobern.
Wann aber Koͤnig Frantz waͤr laͤnger in Verhafftung blieben/ haͤtte es in Franckreich allerhand Vnordnungen/ wie zur Zeit Koͤnig Iohannis, der in Engelland gefangen ſaß/ bey der Verwaltung geben muͤſſen/ welche die Frantzoͤſiſche Macht von Teutſchland vnd Jtalien abgehalten/ vnd zu jhrerey genen Conſervierung zuruͤck gezogen haͤtten.
Auch wuͤrde der Pabſt ſchwetlich ein andern Potentaten dem Kaͤyſer an den Halß geworffen haben/ ſeine ſchrellwachſende Macht zu hemmen; weil Engelland/ Schotten/ Dennemarck vnd Schweden abtruͤnnig/ oder wegen vorhabenden Abfalls gantz verdaͤchtig warn/ vnd Polen nicht ſo gar veſt ſtunde/ ein ſo groſſes Werck zu vnderfangen.
So ſchien es auch mißlich/ ob Ertz-Hertzog Ferdinand wieder ſein aͤltern Bruder etwas tentieren, vnd das Gluͤck verſuchen wuͤrde.
Vor ein dritten Faͤhler koͤnte man rechnen/ daß Kaͤyſer Carolus von Barcellong mit ſtattlicher Kriegsruͤſtung in Africa geſchifft/ die Statt Tunis vnd die Veſtung Goletta gewonnen/ vnd nicht behalten/ ſondern dem Muleaſſa/ auff Arabiſch Moley Laſen genant/ welchen Adiaben Barbaroſſa/ Tuͤrckiſcher Statthalter vertrieben hatte/ vmb ein ſehr geringen Tribut/ von etlichen Falcken vnnd Windſpielen/ wieder eingeraͤumbt/ hie lieff groſſer Vnfleiß vnnd Hinlaͤſſigkeit mit vnder/ daß Barbaroſſa entrunnen biß gen Bonn/ da Auguſtinus Biſchoff geweſen/ von dannen gen Algiera/ da er ſeine Schiff-Armada wieder auffgeflickt/ vnd ſich nach Conſtantinopel begeben.
Der Kaͤyſer behielt vnd beſetzte zwar die Veſtũg/ verlohr aber ſie hernach wie der/ vnder waͤren dem Proteſtanten- Krieg.
Aber der entrunnene Barbaroſſa fiel Anno 1539. in Dalmatien ein/ erobert die Statt New-Caſtell am Albaniſchen Meer/ vor Zeiten Epirus genant/ erwürget bey vier tauſent Spanier/ ſo in der Beſatzung lagen/ vnder dem Oberſten Sarmiento/ vnd fuͤhrte alles Volck in ewige Dienſtbarkeit:
Zu welchem Vnheil die Venetianer nicht wenig Anlaß gegeben/ in dem ſie dieſe mit gemeinen Waffen eroberte Veſte/ auff jhrer Bottmaͤſſigkeit gelegen/ nicht koͤnnen vor ſich allein behalten/ vnnd alſo nach deren Erhaltung nicht ſonderlich gefraget.
Auch kam dieſer Barbaroſſa Anno 1543. an zu Tolon/ vnd uͤberwaͤltigt mit den Frantzoſen die Statt Niſſa/ vnd that allenthalben bey ſeinem Abzug in deß Kaͤyſers vnd deß Reichs Landſchafften/ ſo groſſen Schaden als er konte: Welchen Schaden der Barbaroſſa nimmermehr haͤtte thun koͤnnen/ wann man jhn nach Madrit/ in den Schatten geſetzt/ oder ſonſt ein langen Buchſtaben auß jhm gemacht haͤtte.
Was aber die Veſte Goletta belangt/ iſt kein Zweiffel/ es waͤr der gantzen Chriſtenheit/ ſonderlich den Jnſeln darauß groſſer Schutz wiederfahren/ vnd haͤtten die Africaniſche Voͤlcker/ bey verſpuͤhrtem Schutz/ zum Chriſtlichen Glauben kommen koͤnnen.
Da dann keine Außred guͤltig genug ſeyn mag/ als ob zu viel Koſten darauff gienge; da doch Barbaroſſa ſelbſt den Weg gezeigt/ wie einem groſſen Herꝛn/ mit groſſem eygenen Nutzen zu dienen/ in deme er ſich deß Raubs ernehrt/ vnd nur deß Tuͤrckiſchẽ ertheilten Ammirals- Tittel gebraucht/ auch etwann vmb die Gebuͤhr ein Reuterdienſt erwieſen.
Die zu Duͤnkercken in Flandern thaͤten dem Feind groſſen Schaden/ jhrem Koͤnig angenehmen Dienſt/ vnd jhnen ſelbſt den beſten Nutzen/ wann ein Theil deß Raubs in die Koͤnigl. Caſſa/ der ander Theil zu Vnderhaltung der Beſatzung/ Baͤwen/ vnd Schiffen/ der dritte Theil vnder die Krieger ſich verparthierte.
Vñ warumb ſolte eine gute Beſatzung zu Goletta nit ein gleiches ſollen thun koͤñen.
Ein vierdten Faͤhler/ von Carolo V. begangen/ ſolte man nennen/ daß er Churfuͤrſt Johañ Friederichen in Sachſen zwar uͤberwunden/ gefangen/ vñ entſetzt; aber an der Elb weder auß deß Churfuͤrſten/ noch auß der Stiffter Landen kein Poſten gefaßt/ gantz Sachſen in Devotion zu halten/ wie jhm ſolches frey ſtunde.
Dann ein ſtarcke Beſatzung in ſo vortheilhafftigem Orth/ oder hinter einem Naßband/ ſonſten Citadella genant/ oder Abſchnitt in einer weitlaͤufftigen Statt/ darff wenig Nahrung/ vnd erhaͤlt ſich von dem Land/ vnd bezwingt ein Paß/ biß eine Haupt-Armee ſich richtet/ od’ gibt ſolcher bey vnverhofftem Schaden/ vnd nothwendiger Flucht/ ſichern Sammelplatz/ das Gluͤck ferner zu verſuchen.
Das groͤßte Vberſehens aber war/ daß Carolus ein Ketzer vor den andern gabe/ vnd Hertzog Mauritzen das Churfuͤrſtenthumb verliehe.
Dieſer hatte jhm zwar groſſen Dienſt gethan/ vnd mit ſeinem Einfall in Sachſen die Voͤlcker deß Schmalkaldiſchen Bundes zertheilt/ daß ein jeder ſein eygen Land zu verwahren vom groſſen Hauffen gangen/ vnd den Churfuͤrſten entbloͤſſet/ auch dem Kaͤyſer Huͤlffloß dargeſtellet; gleichwohl haͤtte Carolus die Recompens wohl moͤgen auffziehen vnd verweilen/ in deſſen ein Kaͤyſerlichen Vogt in die Landen ſetzen/ vnd Hertzog Mauritzen mit den Banden der guten Hoffnung in ein vnvermerckten Arꝛeſt nehmen/ biß er beſſern Nutzen auß ſeinem Sieg ſchoͤpffen koͤnnen/ vnd wie offt ſoll es wohl rewhaffte Gedancken haben geben/ als der Kaͤyſer von Ynßbruck auff Villach bey eyteler Nacht muͤſſen ſich ſalvieren/ daß er offterwehntem Hertzog Moritzen nicht in die Haͤnde kaͤme?
Ob man damahls kein Teutſchen Fuͤrſten/ auß eben dem Hauß Sachſen oder Luͤneburg/ vñ ſonſten finden koͤnnen/ der ein ſolches Churfuͤrſtenthumb mit danck/ zu Behuff der Catholiſchen Religion, haͤtte wollen annehmen?
Einem fuͤnfften Faͤhler ſcheinet nicht vngleich/ daß Carolus dem von Medices die Staͤtte Florentz vnd Siena/ nach dem er ſie mit groſſem Koſten erobert/ ohn außfuͤhrliche Bedingung vnd Lehenſchafft vberlaſſen.
Dann/ ſagt Tacitus, wann die empfangene Gutthaten/ ſo hoch ſteigen/ daß man ſie nicht wol vergelten oder erwiedern kan/ bringen ſie Scham/ Wiederwillen/ vnd endlich Haß- vnd Feindſchafft:
Welches an dem Hauſe Medices ſich erwieſen/ in deme daſſelbige ſich zwar ſchuldig erkandt/ Carolo vor ſo hohe Wolthat zu dienen/ aber auch eben deſſen ſich geſchaͤmet/ vnd zu mehrer ſeiner Subſiſtentz auff den Pabſt geſehen/ endlich ſich gar an das Hauß Franckreich verknuͤpffet vñ verheyrathet.
Vnd hie haͤtte Carolus die vralte Gerechtigkeiten deß Roͤm Reichs in Jtalien wieder ernewern/ vnd ſeinem eygenen Hauß ein friſches Lehen/ wie hernach mit Maͤyland geſchehen/ erwerben ſollen.
Vnd was vor Muͤhe hat es eben dieſen Kaͤyſer gekoſtet/ daß er das Hauß Parma/ vnd dann Saphoyen etlicher maſſen an ſich gezogen?
Vnder ſeine uͤbrige Faͤhler moͤchte zu zehlen ſeyn/ daß er in dem Koͤnigreich Granaden ſoll ſieben mahl hundert tauſend Menſchen vmbkommen laſſen: daß er ſeinen Bruder ſo eylfertig mit dem Hertzogthumb Wuͤrtemberg belehnet/ vnd den Verluſt deſſelben ſo gering geachtet: daß er die Kaͤyſ. Cꝛon nit auff ſeinen Sohn gebracht/ ſondern ſeinem Brudern heimb gewieſen: daß er ſich nackend vnd bloß außgezogen/ ehe er muͤſſen ſchlaffen gehen: daß er wohl geſehen/ wie alle ſein Vorhaben ohne deß Pabſts zu Rom Beyfall vnd Vnderſtuͤtzung/ zu Waſſer werden ſolte/ vnd dennoch ſich ſo wenig freundlich mit demſelben gehalten/ daß er ſeinem Bruder die Ernde deß Teutſchen Kriegs uͤberlaſſen/ vnd ſo viel als nichts vor ſich vnd ſeinen Sohn behalten: daß er der Spaniſchen Monarchey den Grund zu legen/ vnd den Anfang zu geben/ ſonſten aber der Gelegenheit nicht wiſſen zu gebrauchen/ vnd den Monarchen ſelbſt zuſpielen.
Auß welchem allem erſcheinet/ daß/ da er ſeiner Schantz wol in acht nehmẽ wollen/ Hoch- vnd Nieder-Teutſchland/ ſampt Jtalien/ ſeinem Gewalt vnd Gehorſamb nimmer haͤtten entlauffeu moͤgen.
Kaͤyſers Ferdinandi I. Faͤhler moͤgen geweſen ſeyn/ daß er Anno 1541. den Vnder-Oeſterꝛeichiſchen Staͤnden/ die vmb Reformation der Kirchen/ oder doch vmb Schutz jhrer Prediger/ vnd der beyderley Geſtallten/ angehalten/ ſolches biß auff Entſcheyd eines Concilij verguͤnſtiget:
doch jederweilen auffgehaben/ biß etwann einige Geltſtewr vonnoͤthen.
Vnd weil Koͤnig Ferdinand die beyderley Geſtalten deßwegen auff ein zeitlang erlaubete/ thaͤt ſein Tochtermañ/ Hertzog Albrecht in Baͤyern/ auß gleicher Vrſach/ ſeinen Vnderthanen gleiche Verguͤnſtigung/ neben dem Fleiſch-Eſſen auff verbottenen Tagen.
Vnd gienge Ferdinand darin ſo behutſamb/ dz er bey dem Pabſt Pio V. vñachlaͤſſig deßwegen angehalten/ welchs er auch kurtz vor ſeinem Ende in einer Bull an dẽ Biſchoff zu Saltzburg geben den 16. April. 1564. erhalten/ vnd ſich deſſen inniglich erfrewet/ doch wegen ſcharpffen angehenden Clauſulen nicht publicieret; mit deme allein zu frieden/ daß hierin der Pabſt ſeine Lindigkeit gegen den Vnderthanen ſo ferꝛn gut geheiſſen; aber nicht vorgeſonnen/ dz dieſes ein hoch nachtheiliger Eingang wider die Roͤm.
Kirche worden.
Der ander Faͤhler geſchah zu Speyer/ auff dem Reichs-Tag/ in Abweſen Kaͤyſer Carlen/ da der Wormbſer Schluß võ Verbietung der Newerungen in der Kirchen/ wo nicht gar auffgehoben/ doch mercklich geſchwaͤcht worden: welches vielleicht dannenhero geſchehen/ damit die Staͤnde deß Roͤm.
Reichs mehr auff Koͤnig Ferdinand/ als auff Kaͤyſer Carlen ſehen:
dann die Erbtheilung war gantz vngleich/ vnd konten die Oeſterꝛeichiſche Landẽ/ Tyrol/ Breißgaw/ Elſaß/ Steyrmarck/ Kaͤrndten/ Krayn/ ſo viel Koͤnigreiche/ neben den Burgundiſchen Provintzen/ nicht auffwiegen.
Die Proteſtierende Fuͤrſten wolten es lieber mit einem Ertz-Hertzogen/ vnd Koͤnig in Bohem/ als mit dem Spanier zu thun haben/ vnd trieben jhr Weſen jm̃er fort/ welches Ferdinandus/ als er endlich Kaͤyſer worden/ hernach nicht mehr hindern konte.
Nicht weniger Faͤhler hat begangen Kaͤyſer Maximilian der andere deß Namens/ alles zu Folge/ der obigen Verguͤnſtigungen/ dann alsbald jedes Dorff wz ſonderliches triebe/ wegen vieler vnbeſonnener Koͤpff vnder den Proteſtierendẽ Predigern/ haben ſich die zween Staͤnde/ der Herꝛn vnd Ritterſchafft im Ertz- Hertzogthumb Oeſterꝛeich vnder der Enß/ einer gewiſſen Kirchen-Ordnung/ vñ ſonderlich der Ceremonien vnd Kirchen-Gebraͤuch halben/ gleich andern der Augſp.
Confeſſions-Verwandten Fuͤrſten vnd Staͤnden/ zu deß Kaͤyſers gutem Benuͤgen vergliechẽ; darauff erlaubete jhnen Maximilianus II. biß zu einer allgemeinen Chriſtl. Reformation, vnd Vergleichung der Religion in Teutſchland/ die freye Vbung der Religion, dz dieſelbe nach Jnhalt der Augſp.
Confeſſion, in allen jhren Schloͤſſern/ Haͤuſern vnd Guͤtern/ doch auſſer den Kaͤyſerl. Staͤtten vnd Maͤrckten/ fuͤr ſich ſelbſt/ jhr Geſind vnd Zugehoͤrigen/ auff dem Land aber bey jhren zugehoͤrigen Kirchen zugleich/ vnd fuͤr jhre Vnderthanen ruhig vnd ſicherlich gebrauchen moͤchten/ der Hoffnung/ es ſolte dadurch den ſchwebenden Secten gewehret werden.
Bezeugete auch in einer ſonderlichen Schrifft uͤber das in Anno 1568. den 18. Auguſti verwilligtes Indult, vnder dem 10.
May/ Anno 1570. daß er gemeldte Staͤnde ſampt vnd ſonders/ auch jhre Erben vnd Nachkommen/ ſampt jhren Pfarꝛen/ Kirchen vnd Schulen/ alle jhre Vnderthanen vnd Zugehoͤrigen/ ſoller Bewilligung halben/ mit rechtem Wiſſen/ vnd gutem zeitigem Bedacht/ auß Kaͤyſerlicher vnd Landsfuͤrſtlicher Macht fuͤr ſich/ alle ſeine Erben vnnd Nachkommen/ hiemit dermaſſen aſſecuriere vnd verſichere/ daß ſie ſich derhalben weder bey jhm noch ſeinen Erben vnd Nachkommen/ oder bey ſeinen/ vnd derſelben ſeiner Erben nachgeſetzter Obrigkeit einiger Vngnad/ Gefahr oder anderer Wieder waͤrtigkeit zu beſorgen haben/ ſondern derowegen vor Maͤnniglich/ geiſtliches vnd weltlichen Standes/ vergewiſſert ſeyn vnd bleiben ſolten:
Bey ſeinen Kaͤyſerlichen Worten darwieder jetzt noch kuͤnfftiglich/ weder auß Kaͤyſerlicher/ noch Lands-Fuͤrſtlicher Macht/ Diſpenſation, Indult, oder Abſolution zu geben noch zu thun/ geſtatten/ ſo lang vnd viel/ biß zu einer allgemeinen Chriſtlichen Reformation, vnd Gottſeeligen Vergleichung der heiligen Religion in Teutſcher Nation.
Dieſer Faͤhler iſt vmb ſo viel groͤſſer/ daß er nicht vor-ſondern nach dem Trientiſchen Concilio begangen/ die Abtruͤnnigen uͤber alle maſſen ſehr geſteiffet hat/ vnd hierinnen Ioachimi Camerarij von Leipzig/ wie auch Davidis Chytræi von Roſtock/ ſo beyde der Proteſtierenden Religion zugethan waren/ zu rahten geſucht vñ gefolgt.
Ja ſich noch zu einer wuͤrcklichẽ Reformation d’Kirchẽ/ vnd ob er ſelbſt koͤnte neben der Kaͤyſ. Cron/ die Paͤbſtiſche auch tragẽ/ ſchier nahe verfuͤhrẽ laſſen.
Jn dem Land zu Wuͤrtemberg gedachtẽ ſie eine Veſtung zu nehmen/ vñ 4. Regiment zu Fuß/ neben drey tauſend zu Roß daſelbſt hinzulegen/ die Contributions-Gelder/ vnd andere Kriegsnotthurfft zu bewahren.
Bey ſo geſtallten Sachen hielten die Churfuͤrſten einen Tag zu Nuͤrnberg/ vnd fanden kein ander Mittel/ dem bevorſtehenden Vngewitter vorzukommen/ als daß ein Succeſſor dem Kaͤyſer welcher ſich innen hielte/ vnd mit niemand communicierte, darumb auch viel Sachen vnder ſeinem Nahmen befohlen worden/ von denen er nimmer nichts erfahren/ nachgeſetzt/ vnd zur Vorſorg erwehlet wuͤrde/ welches der Kaͤyſer jhm nit allerdings zu wider ſeyn laſſen: ſtarb doch Anno 1612. vnd macht ſeinem Bruder/ Koͤnig Matthiæ Platz.
Die allererſte Kaͤyſ. Verꝛichtung war/ daß der Baw zu Muͤlheimb/ den die Proteſtierende Fuͤrſten eyferig trieben/ durch ein Kaͤyſerl. Mandat verhindert wurd:
vnd die Execution uͤber Muͤlheimb vnnd Aachen dem Marquis Spinolæ auß den Niederlanden anbefohlen.
Die zweyte war der Reichs-Tag zu Regenſpurg/ Anno 1613. auff welchem die Proteſtierenden, wie auch die Catholiſchen/ jhre Gravamina gegeneinander uͤbergeben.
Was nun auff dieſem Reichs-Tag verꝛichtet worden/ das hat Nell/ deß Kaͤyſers Schalcks-Narꝛ artlich vnd kurtz verfaßt.
Dann als er ein ſchoͤn newes Buͤchlein laſſen einbinden/ vñ ſolches vnder dem Arm trug/ wurd er vom Kaͤyſer gefragt/ was er damit wolte.
Da gab er zur Antwort/ er haͤtte die Reichs-Acta drein geſchrieben: wie nun der Kaͤyſer begierig war die Acta zu leſen/ das Buͤchlein oͤffnete/ vnd durchblettert/ aber alles weiß fand/ antwort Nell: dieweil nichts wer verꝛichtet worden/ haͤtte er auch nichts ſchreiben koͤnnen.
Dann es ſtunden beyde Partheyen gegeneinander in Verfaſſung/ vnd gedachten nicht vmb ein Fuß zu weichen.
Die Proteſtierende wolten nicht mehr zu der Verſamblung kommen/ weil jhre Gravamina vneroͤrtert blieben; ſo erhielten die Catholiſchen ein ſcharffe ſalvations-Schrifft wider die Unierten; daruͤber dieſe offentlich proteſtieret, vnd alſo von einander geſcheyden.
Alſo brachte dieſer Reichs-Tag keine Ruhe/ ſondern lauter Verbitterung.
Doch erhielten die Catholiſchẽ ein groſſen Vortheil/ daß Hertzog Wolff Wilhelm/ Pfaltzgraff von Newburg Fraͤwlein Magdalena auß Baͤyern geheurathet/ vnd dardurch zu jhrer Religion gezogen worden.
Die dritte daß Kaͤyſ. Mayſt. dem Hertzogen von Braunſchweig gratificierte, vnd ein Mandat wider dieſelbige Statt außgehen laſſen.
Die vierdte/ daß die Statt Magdeburg von der Buͤndnuß mit den Hollaͤndern/ beydes durch den Kaͤyſer/ vnd durch den Churfuͤrſten/ ſind abgeſchreckt worden.
Die fuͤnffte/ daß er an den Churfuͤrſten zu Heydelberg die Union begehrt hat/ gegen der Liga auffzuheben.
Die ſechſte/ daß er Ertz-Hertzog Ferdinanden auß Oeſterꝛeich zu einem Sohn angenommen/ vnnd zu einem Nachfolger in den Koͤnigreichen Hungarn vnd Bohem angenommen hat.
Die ſiebende/ daß er alſobald ſich nach Dreßden zu dem Churfuͤrſten in Sachſen begeben/ vnd nebẽ Koͤnig Ferdinando, auch Ertz-Hertzogen Maximiliano, vnd Biſchoff Cloͤſel/ Frewd vnd Rathſchlagung gepflogen.
ERRATA.
Ander Theil.
P. 4. 1. l. Kern. l. 36. weit adde kommen. p. 9. l. 21. Herde ad.
Weyde. l. antep. l. ſehung. p. 16. l. antep. l. geben wollen.
l. pen. l. zugleich. p. 23. l. ant. l. thet. p. 25. l. 8. l. beyden.
l. 24. l. Zeichen. p. 27. l. 31. ein l. Hertzog Georg von Braunſchweig/ ein p. 28. l. 9. Georg. p. 29. l. 14. l. recht. p. 32. l. 3. l. richten.
l. 28. l. meyn. l. 37. l. geb. p. 34. l. 2. l. ſchieden.
l. pen. l. als. p. 35. l. 33. dem ad.
Kayſer? p. 36. l. 13. l. ſchobẽ p. 37. l. 3. l. denen l. 9. l. ſeinem p. 38. l. 25. l.
Aber p. 42. l. 2. l. kein. p. 46. l. 22. l. den. p. 48. l. 23. ad. geſchehen. p. 49. l. 4. l. Emdius. p. 54. l. 19. l. zuviel. p. 65. l. 13. l. Gemuͤths/ bey jhm. l. 29.
l. Ke. l. 31. l. floſſ.
l. 38. l. zo. p. 80. l. pen. l. noch. p. 88. l. 25. l. omnia. p. 91. l. 31. l. in. p. 98. l. 21. l. ſorgte ſich l. 30. l. rich. p. 107. l. antep. l. Mannen. p. 123. l. 38. l. haltẽ. p. 128. l. 26. l. die er p. 170. l. 9. l. ſtoͤcken. p. 183. l. haben del. p. 185. l. 1. l. farth. l. 33. l. den. p. 186. l. 8. l. geſehen nicht/ p. 191. l. 7. l. Pfeil. p. 196. l. 35. l. wie. p. 198. l. 12. l. weder.
GERMANIÆ PERTVRBATÆ & Reſtauratæ Dritter Theil.
Wir haben in vorigen Diſcurſen/ deß Erſten vnnd Andern Theils/ kurtzlich deducirt/ wie toll es im Roͤmiſchen Reich wegen deß Zwiſpalts in der Religion/ jeder zeit vnd kurtz vor vnſern Zeiten hergangen/ vnd vor Mutationes darauff erfolget/ dieweil dann der Zweyte Theil/ dieſer vnſerern Diſcurſen/ mit dergleichen Handel beſchloſſen/ vnder deſſen aber die Boͤhmiſche bekannte Auffwicklung/ vornemlich jhr Incrementum, von Keyſers Rudolphi den Boͤhmen gebenen Mayeſtaͤtbrieff mehrertheils genommen/ als haben wir/ dieſes Dritten Theils Anfang machen/ vnd folgends die gantze Handlung Kriegs vnd Frieds/ biß auff den allgemeinen Muͤnſteriſchen Friedenſchluß continuiren wollen.
Der Erſte Diſcurß.
Keyſer Rudolphi II. Fehler.
Der Boͤhmen Mayeſtaͤtbrieff/ wegen Freyheit der Proteſtirenden Religion:
vnd wie derſelbe auffgenommen/ auch widerſinniſch außgedeut worden.
KEyſer Rudolff der Ander dieſes Namens/ fing ſeine Regierung ernſtlich an/ bemuͤhet ſich ſehr/ die Niderlanden mit dem Koͤnig in Spanien zuvertragen/ ſchaffte die Calviniſten auß der Laußnitz/ vermeint das Vnweſen zu Augſpurg/ vnd in dem Biſtumb Straßburg/ durch ſein Anſehen hinzulegen; braucht aber keinen rechten Ernſt/ der Roͤmiſchen Religion zum beſten/ vnd wolte ſich auch deßwegen nicht einreden laſſen/ ſondern blieb auff ſeiner Meinung/ alles in Friede zuerhalten/ ſo lang er leben moͤchte.
Vnder ſeinen Dienern hielte er kein Vnderſcheyd/ welcher Religion ſie weren vnd hielte den Proteſtirenden in Boͤhmen allen Schutz.
Vnder ſeiner Regierun/ g gab es viel vnd mancherley klagens/ zwiſchen den Catholiſchen vnd Proteſtirenden/ als wuͤrde der hochverpoͤnte Religionsfried ſo gar nicht gehalten/ vnnd thet je eine Parthey der andern eingriff.
Vnd fehlete der Keyſer hierin/ daß er alles ließ hinſtreichen/ vnd keine Vnruhe/ weniger einigen Krieg leiden wolte.
Das alleraͤrgſte war/ daß er den Boͤhmen vnnd incorporirten Landen ein Mayeſtaͤtbrieff/ zu mehrer Verſicherung jhrer freyen Religion ertheilt: darin er den obangezogenen Exempeln ſeiner Vorfahren zwar gefolgt/ eben dadurch vnſern dreyſſig jaͤhrigen Teutſchen Krieg erweckt.
Es lautet aber der gemelde Mayeſtaͤtbrieff der Boͤhmen alſo: Wir Rudolph der Ander/ von Gottes Gnaden erwehlter Roͤm.
Keyſer/ zu allen Zeiten Mehrer deß Reichs: zu Hungarn/ Boͤhem/ Dalmatien/ Croatien/ ꝛc. Koͤnig/ ꝛc. Ertzhertzog zu Oeſterꝛeich/ Margraff zu Maͤhren/ Hertzog zu Luͤtzelburg vnnd in Schleſien/ Margraff zu Laußnitz/ ꝛc. thun kund zu ewiger Gedaͤchtnuß mit dieſem Brieff Allermaͤnniglich/ Nach dem alle drey Staͤnde vnſers Koͤnigreichs Boͤhem/ ſo den Leib vnnd das Blut deß Herꝛn Jeſu Chriſti vnder beyderley Geſtallt empfangen/ Vnſere liebe Getrewen/ bey dem verwichenen 1608.
Jahr/ am Montag nach Exaudi, auffm Pragerſchloß gehaltenen/ vnd am Freytag nach Johannis Baptiſtæ gemelden Jahrs geſchloſſenen Landtag/ bey vns/ als Koͤnig in Boͤhmen/ in aller Demuth vnnd Vnderthaͤnigkeit Anſuchung gethan/ damit ſie bey der gemeinen Boͤhmiſchen von etlichen Augſpurgiſch genannten/ beym gemeinen Landtag Anno 1575. beſchriebenẽ/ vnd der Keyſerlichen Mayſt. Weyland Keyſer Maximiliano/ vnſerm geliebſten Herꝛn Vattern loͤblichſter vnd ſeeligſter Gedaͤchtnuß/ vbergebenen Confeſſion (die jhnen bald dam als/ wie wir gewißlich berichtet/ vnnd auß den Schreiben vnſers geliebſten Herꝛn Vatters eygener Hand/ auch andern bey der Landtaffel vorhandenen Gedaͤchtnuß vernommen/ von Jhrer Mayeſtaͤt verwilliget worden) auch jhrer vndereinander auffgerichteten/ vnnd in der Vorꝛede eingebrachten Vergleichung/ ſo wol an der jhren/ im ſelben Landtag namhafftig gemachten/ jhre Religion antreffenden Bitte/ vnnd freyem Exercitio jhrer Chriſtlichen Religion ſub Vtraque vngehindert/ maͤnniglich gelaſſen:
Solches alles auch von Vns jhnen den Staͤnden (in maſſen derſelbe Artickel/ vnnd jhr in gemeldem Landtag/ vnd der Landtag in die Landtaffel/ in die gruͤne Quatern der gemeinen Landtag/ Anno 1608. am Montag nach Exaudi, vnder dem Buchſtaben K. 8. von Wort zu Wort eingeleibet/ vnd inſeriret/ Begehren alles mehrers in ſich haͤlt vnd außweiſet) gnugſam confirmiret werden moͤgte.
Wir aber ſelbige Zeit/ wegen anderer wichtigen Nottuͤrfften/ derenthalben der Landtag damals außgeſchrieben worden/ vnnd keinen Auffſchub leiden koͤnnen/ ſolches zu confirmiren, biß zukuͤnfftigem auffm Donnerſtag vor Martini/ vnnd ſelbmals nechſtkuͤnfftig benannten Landtag/ zu aller dieſer Sachen ferꝛnern Beſchluß zuverlegen gnaͤdigſt begehrt/ vnd vnder deſſen ſo lang dieſes bey gemeinem Landtag nicht vollzogen wuͤrde/ die Staͤnd ſub Vtraque alſo verſorget/ daß ſie jhre Religion frey vben/ vnnd vor Eroͤrterung vnnd gewiſſen Endung gemelden Puncts/ zu keinen Artickeln/ was alſo von vns jhnen in der Propoſition vorgebracht werden moͤchte/ zuſchreiten/ zuberathſchlagen/ ja gar nichs zu handeln ſchuldig ſeyn ſolten:
wie diß vnſer gnaͤdigſt begehren/ vnd Vorſorgung mehrers in ſich halten thut.
Wie nun vorigen Landtags Verbleibung nach/ der auff obbeſchriebenen Tag/ nemblich dem Donnerſtag vor Martini angeſetzte Landtag von vns gewiſſer Vrſachen halben auch verlegt/ vnd nachmals ein anderer Dienſtags nach Pauli Bekehrung durch vnſere Mandata außgeſchrieben/ vnnd auff das Praͤgeriſche Schloß benennet worden/ vnnd gemelde Staͤnde ſub Vtraque vns auffs newe angeregte Confeſſion vnd ein hellig gethane Vergleichung dabey vberꝛeicht/ auch vnnachlaͤßlich bey vns jhrem Koͤnig vnd Herꝛn/ nicht allein durch jhr embſiges vnderthaͤniges/ demuͤhtiges Bitten/ ſondern auch durch anſehnliche vornehme interceſſionen angehalten/ daß wir zu angeregter Staͤnde ſub Vtraque, vnſerer getrewen vnnd lieben Vnderthanen begehren gnaͤdigſt bewilligen wolten.
Daß wir nachgehalter fleiſſiger vnſerer Keyſer. vnnd Koͤniglicher Erwegung/ mit vnſern Oberſten Landofficirern/ Landrechtſitzern/ vnnd Raͤhten deß Koͤnigreichs Boͤhmen alles deſſen/ nicht vnderlaſſen/ auff gemelder Herꝛn/ Ritter/ Praͤger/ vnd anderer Abgeſaudten auß den Staͤtten/ aller drey/ den Leib vnnd das Blut vnſers Herꝛn Chriſti/ vnder beyderley Geſtallt empfangender/ vnnd ſich zu dieſer Confeſſion Bekennender Staͤnde gemelden Koͤnigreichs Boͤhmen/ vnſerer Getrewen lieben/ vnderthaͤniges/ demuͤhtiges Bitten/ allen dreyen Staͤnden dieſes Koͤnigreichs/ vnſern lieben Getrewen/ einen gemeinen Landtag/ auff den Montag nach Rogationum, anders der Kreutzwochen 1609. durch vnſere Koͤnigliche Mandata außzuſchreiben/ auffm Prager Schloß anzuſtellen/ in gemelden offentlich außgangenen Mandaten vnder andern auch dieſes außdrucklich zuſetzen: daß bey dieſem Landtag der Artickel von der Religion zur Eroͤrterung vnd Endbringung gelangen ſoll/ vnnd wir ſolches in die Landtags propoſition ſetzen/ auch welcher geſtallt alle in geſampt/ ſo wol ein jeders beſonders wie die ſub Vna, als auch die ſub Vtraque, vnnd die ſo ſich zu der Vns hiebevor vberꝛeichten Confeſſion bekennen/ jhre Religion vngehindert maͤnniglich/ ſo wol Geiſtlicher als Weltlicher Perſonen vben moͤgen/ gebuͤhrliche Vorſorg thun wollen/ jumaſſen dieſes alles beſagte vnſere Mandata, deren Datum auffm Schloß Prag Sambſtag nach Iubilate, dieſes 1609.
Jahrs in dem Punct mehrers außweiſen.
Vnd als zu ſolchem von vns außgeſchriebenen gemeinen Landtag/ ſich alle drey Staͤnde gleichfalls gehorſamlich vnd vnderthaͤnig eingeſtellt/ wir auch vnſerem gethanen/ vnnd in vnſerm Mandat inſerirten anerbieten nach/ den Artickel wegen der Religion/ in vnſerer propoſition mit eingebracht: haben offt beſchriebene alle drey vereinigte Staͤnde ſub Vtraque, jhr vorige vns in Schrifften vbergeben Begehr renouiert, vnnd vns gnugſame Verſicherung/ auch deſſen Bekraͤfftigung mit der Landtaffel/ vnderthaͤnigſt gebeten.
Dieweiln dann vnſer gaͤntzlicher Wille/ daß in dieſem Koͤnigreich vnder allen dreyen Staͤnden/ ſo wol denen ſub Vna, als denen offtbeſagten ſub Vtraque, allen vnſern getrewen vnd lieben Vnderthanen/ jetzo vnnd in künfftige Zeit allerſeits Lieb/ Einigkeit vñ gut Vernehmen/ zu Erweiterung/ Vnderhaltung deß gemeinen guten Friedens/ erhalten werde/ vnd jedes Theil ſeine Religion/ darinnen es ſeine Seeligkeit verhofft/ Frey vñ ohne Bedraͤngnuß eines von dem andern/ vben moͤge/ daß auch (wie billich iſt) dem Landstag Beſchluß Anno 1608. wie nicht weniger vnferm offentlich außgangenem Mandat (in welchem voran geregte vereinigte/ vnd zu der Confeſſion ſich bekeñende Staͤnde ſub Vtraq; vor die jenige/ die ſie jederzeit geweſt/ nemlich vor vnſere Getrewe vnd Gehorſame/ vnder vnſerm gnaͤdigem Schutz/ zu allen Ordnungen/ Rechten vnnd Freyheiten dieſes Koͤnigreichs gehoͤrende Vnderthanen/ auff die ſich vnſere Koͤnigliche Pflicht/ die Recht vnd Lands Ordnung erſtreckt/ erklaͤrt/ vnd jetzo nochmals erkennen thun) ein benuͤgen beſchehe/ als haben wir in Anſehen ſo wol beſagter anſehenlicher interceſſionen, als auch der Staͤnde ſub Vtraque, embſiger offter Bitt/ vnd jren vielfaͤltigen/ getrewen/ nutzlichen/ vns die gantze Zeit hero vnſerer gluͤcklichen Regierung vber ſie/ wuͤrcklich geleyſten Dienſt/ vnd vieler anderer Vrſachen halber/ wolbedaͤchtig/ mit vnſerm guten Wiſſen/ auß Koͤniglicher Macht in Boͤhmen/ vnd mit Raht der Oberſten Landofficirer/ Landrechtſitzer/ vnſerer Raͤhte/ den Artickel wegen der Religion bey dieſem auffm Prager Schloß gehaltenen gemeinen Landtag/ mit allen dreyen Staͤnden dieſer Kron/ der geſtallt eroͤrtert vnd beſchloſſen/ vnd die Staͤnde ſub Vtraque mit dieſem vnſerm Mayeſtaͤtbrieff verſorgt/ vnnd thun ſie alſo verſorgen.
Anfangs nach dem hiebevor/ mit der Landsordnung Anno 32 ſo viel den Glauben ſub Vna vnnd ſub Vtraque betrifft/ außgeſetzt/ daß ſie einander nicht bedraͤngen/ ſondern vor einen Mann/ als gute Freund beyeinander ſtehen: auch kein Theil das ander ſchmaͤhen ſoll/ ſo wird es hierin in dieſem Artickel bey der Lands- Ordnung vollkoͤmmlich gelaſſen/ vnd ſollen damit beyde Theil/ gegen einander in kuͤnfftige Zeit/ bey Vermeydung deren in der Landsordnung/ außgeſetzten Straff verbunden ſeyn vnd bleiben.
Vnd ſintemal die ſub Vna, jhre Religion in dieſem Koͤnigreich frey/ vnd vngehindert in Vbung haben/ vnd die ſub Vtraque, ſo ſich zu dieſer Confeſſion bekennen/ jhnen hierin keine Hinderung noch Außmeſſung thun:
So bewilligen wir hiezu vnd geben Gewalt vnd Recht/ zu Erhaltung hierinnen einer billigen Gleichheit/ daß gleichfalls viel angeregte vereinigte Staͤnde ſub Vtraque, ſo wol der Herꝛn vnd Ritterſtand/ als auch die Praͤger/ Kuttenberger/ vnnd andere Staͤtte mit jhren Vnderthanen/ vnnd in Summa/ alle die jenigen/ die ſich zu der Boͤhmiſchen/ Weyland Keyſer Marimilianus vnſerm geliebſten Herꝛn Vatter/ loͤblicher vnd ſeeliger Gedaͤchtnuß/ beym gemeinen Landtag/ Anno 1575. vnnd vns jetzo auffs new vberꝛeichten Confeſſion (darbey wir ſie gnaͤdigſt bleiben laſſen) bekennet vnd bekennen/ keinen darvon außgeſchloſſen: jhre Chriſtliche Religion ſub Vtraque, nach jnnhalt der Confeſſion/ vnd jhrer miteinander auffgerichten Vergleichung vnd Verbuͤndnuß/ geraum/ frey an allen vnd jeden Orthen treiben vnd vben/ bey jhrem Glauben vnd Religion/ ſo wol der Prieſterſchafft/ vnd bey der Kirchenordnung/ die jetzo vnder jhnen iſt/ oder angerichtet werden moͤchte/ biß zu gaͤntzlicher Chriſtlicher einhelliger Vergleichung wegen der Religion im H. Reich/ gelaſſen werden: nach denen allbereyt zuvor/ beym Landtag Anno 1567. auffgehebten/ in deß Lands Privilegien vnd ſonſt außgelaſſenen Compactaten, aber ſich weiter zu richten/ nicht mehr ſchuldig ſeyn/ ſeyn werden noch ſollen.
Ferꝛner ſo thun wir den Staͤnden ſub Vtraque dieſe beſondere Gnad/ vnd geben jhnen allen dreyen ſub Vtraque, zu dieſer Confeſſion bekennenden Staͤnden/ das vndere Prageriſche Conſiſtorium mit jhrer Prieſterſchafft/ jnhalt der Confeſſion vnd jhrer Vergleichung/ vernewern/ vnd jhre Prieſterſchafft ſo wol in Boͤhmiſcher/ als Teutſcher Sprach/ deren nach ordnen laſſen/ oder die geordneten auff jhre Collaturen, ohne alle Verhinderung deß Prageriſchen Ertzbiſchoffs/ oder jemands anders/ einſetzen/ auffnehmen: nicht weniger auch die Praͤgeriſche von alters hero denen ſub Vtraque zugehoͤrige Academiam, die wir den Staͤnden/ ſampt aller jhrer Zugehoͤr/ ebensfalls gnaͤdigſt in jhren Gewalt geben/ der geſtallt/ damit ſie dieſelbe gleichermaſſen mit tauglichen vnnd gelehrten Leuthen beſetzen/ gute loͤbliche Ordnung anrichten/ vnnd vber dieſen beyden gewiſſe Perſonen auß jhrem Mittel zu Defenſorn verordnen moͤgen.
Vnder deſſen aber/ ſo lang vnnd viel ſolches von jhnen nicht ins Werck gerichtet wird/ ſollen die Staͤnde nicht weniger ſamptlichen bey deme/ was obbeſchrieben iſt/ dz ſie jre Religion/ allenthalben geraun vnd frey vben moͤgen/ gelaſſen werden.
Vnd ſo viel Perſonen die vereinigte Staͤnde ſub Vtraque, jhres Mittels zu Defenſoren vber gemelt jhr Conſiſtorium vnd Academiam, nach jhrer einhelligen Vergleichung/ auß allen dreyen Staͤnden in gleicher Anzahl verordnen/ vnd dieſelben vns/ als jhrem Koͤnig vnd Herꝛn vbergeben werden: dieſelbe alle vns namhafft gemachte vnd vbergebene Perſonen/ keinen hievon auß gelaſſen wollen vnnd ſollen wir jnnerhalb zweyer Wochen/ von Dato der vns vber gebenen Verzeichnus/ darzu beſtettigen/ vnd ſie vor Defenſores erklaͤren/ doch vber der Staͤnden jhnen gegebenen Pflicht vnnd Inſtruction, in keine andere Inſtruction noch Pflicht zuziehẽ.
Da wir aber anderer Verhinderungẽ/ oder allerhand anderer Vrſachen wegen/ in obbemelter Zeit dieſelben nicht beſtaͤttigen koͤnden oder wuͤrden:
ſo ſollen ſie doch eins wegs/ als deß andern/ vber beyden Defenſores verbleiben/ alles das thun vnd verꝛichten/ als wann ſie von vns confirmirt vnnd beſtaͤttiget weren.
Vnd da auch einer auß jhnen ſtuͤrbe/ werden die Staͤnde ſub Vtraque an ſtatt deſſelben/ beym nechſt darauff folgenden Landtag einen andern zu denen noch vbrigen im Leben verbliebenen wehlen/ vnd zugeben koͤnnen/ welches alſo ins kuͤnfftig allezeit/ obbeſchriebener geſtallt/ wie von vns/ vnſern Erben/ vnd kuͤnfftigen Koͤnigen zu Boͤhem: Alſo auch von jhnen den Staͤnden ſub Vtraque vnnd den Defenſorn obſervirt vnd gehalten werden ſoll.
Jm fall auch jemand auß den vereinigten dreyen Staͤnden dieſes Koͤnigreichs ſub Vtraque, vber die Kirchen vnd Gottshaͤuſer/ deren ſie allbereit im Beſitz ſind/ vnnd die jhnen zuvor zuſtaͤndig/ darbey ſie friedlich gelaſſen/ vnnd beſchuͤtzt werden ſollen) es ſey in Staͤtten/ Maͤrckten/ Doͤrffern/ oder anderſtwo/ noch mehr Gottshaͤuſer vnd Kirchen zum Gottesdienſt/ oder aber/ auch Schulen zu Vnderrichtung der Jugend auffbawen laſſen wolte/ oder wolten/ werden ſolches ſo wol der Herꝛn vnnd Ritterſtand/ als auch die Praͤger/ Kuttenberger/ vnnd alle andere Staͤtte/ geſampt vnnd ſonders jederzeit geraum vnnd frey thun koͤnnen/ ohne aller maͤnnigliches verhindern.
Vnd weiln in etlichen vnſern Koͤniglichen/ vnnd in Jh. M. der Koͤnigin/ als Koͤnigin zu Boͤhmen Staͤdten beyder Religionen zugethane/ nemlich ſub Vna vnnd ſub Vtraque beyſammen wohnen:
Als befehlen wir jnſonderheit vnd wollen/ zu Erhaltung Fried vnnd Einigkeit/ daß jeder Theil ſeine Religion frey vben/ nach ſeinen Prieſtern ſich reguliren vnd richten moͤge/ vnnd ein Theil dem andern in ſeiner Religion vnnd Ordnung/ keine Außmeſſung thue/ das Exercitium Religionis, die Begraͤbnuß der Toden Leich in den Kirchen/ vnd auff den Kirchhoͤfen/ auch ſo wol das laͤuten niemand gewehret ſeyn.
Ebener geſtallt ſoll auch von dem heutigen Tag an zurechnen/ niemand wie auß den hoͤhern Staͤnden/ alſo auch auß den Staͤtten/ Maͤrckten/ vnnd das Bawers volck/ weder von jhren Obrigkeiten/ noch andern Geiſtlichen vnnd Weltlichen Standsperſonen/ von einer Religion abgewendet/ vnd zu deß Gegentheils Religion mit Gewalt/ oder einiger anderer erdachten weiß gedrungen werden.
Daß nun alles was obbeſchrieben/ zu Erhaltung Lieb vnd Einigkeit von vns trewlich gemeint vnd verordnet ſey/ ſo verſprechen wir derowegen mit vnſerm Koͤniglichem Wort/ daß gedachte alle drey Vereinigte/ zu gedachter Confeſſion ſich bekennende Staͤnde vnſers Koͤnigreichs Boͤhem/ jetzige vnnd kuͤnfftige/ auch deren Nachkommen/ bey dieſem allem/ was obgemeldt/ von vns/ vnſern Erben/ vnd kuͤnfftigen Koͤnigen zu Boͤhmen/ vollkommentlich vnnd gaͤntzlich/ ohne Verbrechung oder Schmaͤhlerung gelaſſen/ vnd dabey geſchuͤtzt werden ſollen.
Dann wir ſie auch in dieſem allem/ bey dem Frieden deß H. Reichs/ wegen der Religion auffgericht (der Religionsfried genannt) als ein vornehmes Glied deß H. Reichs bleiben laſſen.
Jn welchem jhnen/ weder von vns/ noch vnſern Erben vnd kuͤnfftigen Koͤnigen in Boͤhem/ noch jemands andern/ Geiſtlichen oder Weltlichen Standsperſonen/ keine hinderung beſtehen ſoll/ in kuͤnfftige ewige Zeit.
Es ſoll auch wieder obbeſtimbtten wegen der Religion auffgerichten Frieden/ vnnd wieder dieſe den Staͤnden ſub Vtraque, von vns beſchehene beſtaͤndige Verſicherung/ kein Befehl/ vnd nichts dergleichen/ was jhnen darin in dem allergeringſten Hinderung oder Veraͤnderung bringen moͤchte/ von vns/ vnſern Erben/ vnnd kuͤnfftigen Koͤnigen zu Boͤhem/ auch von keinen andern außgehen/ oder angenommen werden.
Vnd da auch gleich eheſtes ſolches außgienge/ oder von jemanden angenommen worden ſeyn moͤgte/ daſſelbe doch kein Krafft haben/ vnd in ſolcher Sachen mit oder ohne Recht nichts mehr gevrtheilt vnnd geſprochen werden.
Vnd dieſer Vrſachen halben thun wir hiemit alle vnd jede/ wider das theil deren ſub Vtraque, vnd die jenige/ die ſich zu ſolcher Confeſſion bekennen/ hieuor außgangene Befehl vnd Mandata, welcher Orthen die jmmer erfolgt ſeyn moͤchten/ auffheben/ caßiren vnd zu nicht machen/ vñ erkeñen ſie todt vnd null ſeyn: Alſo dz dieſes alles/ auch die jetztge vñ vorige von dẽ Staͤndẽ bey vns dieſes Artickels halbẽ geſuchte confirmation, vnd was entzwiſchen vnd bißdaher ſich verlauffen/ ermelten dreyen vereinigten Staͤnden dieſes Koͤnigreichs/ ſamptlich oder ſonderlich/ zu keinem Nachtheil vnd abbruch jhres guten Leymuths/ vnnd zu keiner Beſchwehr/ wie die Namen haben moͤchte/ iſt vnd gereichen: daſſelbe auch jhnen von vns/ vnd kuͤnfftigen Koͤnigen zu Boͤhem/ in keinem boͤſen gedacht vnnd geandet werden ſoll/ jetzo vnd zukuͤnfftigen ewigen Zeiten.
Darneben allen Oberſten Land Officirern/ Landrechtſitzern/ vnd vnſern Raͤhten/ auch allen Staͤnden/ vnnd Jnwohnern dieſes Koͤnigreichs/ jetzigen vnnd kuͤnfftigen/ vnſern lieben Getrewen/ gebietende/ gedachte Herꝛn/ Ritterſchafft/ Praͤger/ Kuttenberger/ vnd alle Staͤtte/ alle drey Staͤnde dieſes Koͤnigreichs/ mit allen jhren Vnderthanen/ vnnd in Summa/ alle die ſub Vtraque, die ſich zu der Boͤhmiſchen Confeſſion bekennen/ bey dieſer vnſer Verſicherung vnd Mayeſtaͤtbrieff in allen Artickeln/ Puncten vnd Clauſeln verbleiben zulaſſen/ ſie dabey zuſchuͤtzen/ vnd keine Hinderung oder Eintrag jhnen zu thun/ noch jemands andern zuthun zuverſtatten/ ſo lieb euch iſt vnſer Zorn vnd Vngnad zuvermeyden.
Vnnd da ſich jemand/ Geiſtlichen oder Weltlichen Stands was dergleichen zu Verbrechung dieſes Mayeſtaͤt brieffs vnderſtuͤnde/ ſo ſollen vnd werden wir mit vnſern Erben vnnd kuͤnfftigen Koͤnigen/ auch den Staͤnden deß Koͤnigreichs Boͤhem verpflichtet ſeyn/ gegen einem jeden ſolchen/ als einem Verbrecher deß allgemeinen Landsfriedens zuverfahren/ die Staͤnde dabey zuſchuͤtzen vnnd zubeſchirmen/ aller geſtallt vnd maſſen/ wie der Artickel in der Lands Ordnung von Beſchützung deß Lands der Ordnung vnd Recht Außmeſſung thut.
Endlich befehlen wir den Ober vnnd Vnder Amptleuthen bey der Landtaffel deß Koͤnigreichs Boͤhem/ daß ſie kuͤnfftiger Gedaͤchtnuß willen/ dieſen vnſern Mayeſtaͤtbrieff auff die Landtags relation, die bey dieſem Landtag von allen dreyen Staͤnden deß Koͤnigreichs Boͤhem zur Landtaffel beſchehen ſoll/ in die Landtaffel einverleiben/ einſchreiben/ vnnd nacher dieſes Original zu den andern Freyheiten/ vnd Privilegien deß Lands/ auffm Carlſtein legen laſſen ſollen.
Deſſen zu Vrkund haben wir vnſer Keyſerlich Jnſigel an dieſen vnſern Brieff vnd Mayeſtaͤt anzuhangen befohlen.
Geben auff vnſerm Koͤniglichen Schloß Prag Donneiſtag nach S. Procopij, Jm Jahr deß Herꝛn 1609.
Vnſerer Reiche/ deß Roͤmiſchen im Vier vnd Dreyſigſten/ deß Hungariſchen im Sieben vnd Dreyſigſten/ vnd deß Boͤhmiſchen auch im Vier vnd Dreyſigſten.
Rudolff/ ꝛc. Adamus de Sternberg ſupremus Burggrauius Pragenſis.
Ad Mandatum Sac. Cæſ. Maj. proprium.
Paulus Michna.
DJeſer Majeſtaͤtbrieff iſt von den Zeloten vnnd Eyfferigen gleich vbel durch die Hechel gezogen worden/ es gebuͤhre keinem Weltlichen Herꝛn/ ſtehe auch nicht in deſſen Gewalt noch Macht/ in den Religion/ vnnd Geiſtlichen Sachen Freyheiten zuertheilen:
Rudolphus wer hierzu genoͤhtiget worden/ vnd hette in ſeinem hohen Alter etwas vnzeitiger Forcht ſich laſſen vberlauffen:
Es heiten Martinitz vnd Schlawata/ auch keine Biſchoffe drein verwilligt/ zu mahl deß Bapſts zu Rom Genehmhaltung nicht einmahl geſucht worden.
Vnd war weit von der Scheib geſcheſſen/ da alle Bitterkeit eben hiedurch/ wie eine Brunſt auffgienge/ daß man in Ehrenſachen/ vnd im Handel ſich getrennet/ drauff gieng es an ein ſchmaͤhen von den Cantzeln/ auff den Gaſſen/ vnnd bey den Rahtſtellen: biß der Abt zu Brauna/ der zu Sedelitz/ vnnd die Abtiſſin zu Skalitz jhren Vnderthanen bey hoher Geldſtraff gebotten/ bey jhrer Beicht vnnd Meß auff Oſtern ſich einzuſtellen.
Der Biſchoff zu Kloſter Grabe verbott im Ampt Skerla das Viehe in die Waid zutreiben/ vnd daß niemand auſſerhalb zur Predigt gieng.
Alſo gab es Hindernuß an Geburtsbrieffen/ Heurathen/ Burgerrecht vnd dergleichen.
Der Defenſorn thun vnnd laſſen wurd wider die hohe Obrigkeit gedeutet: die Jeſuiter ſetzten eine Academiam neben die alte/ vnnd hoͤrt man nichts anders/ als Feindſeligkeit vnd Wiederſpenſtigkeit/ Laͤſtern vnd Schmaͤhen.
Noch hatten die Defenſoren mit jhrem Anhang ein ſondern Eckel an der Vereyn/ ſo Ertzhertzog Ferdinand/ deſignirter Koͤnig in Boͤhem/ mit dem Koͤnig in Spanien den 6. Junij 1617. getroffen/ vnnd legten alles zum alleraͤrgſten auß- Er hette mit leiblichen Eydspflichten die Cron Boͤhem Erblich an Spanien verſchrieben: vnd nichts deſto weniger vber drey Wochen hernach/ auff die Erhaltung der Boͤhmiſchen Recht vnnd Privilegien ein wiedrigen Eyd gethan: ſich auch verknuͤpfft bey dem erſten/ daß weder Kayſer/ noch Bapſt jhn auffloͤſen koͤnden: vnnd ſolches alles damit das Koͤnigreich nicht mehr durch Wahl/ ſondern durch Erbrecht hinfiele/ welche Wahl man zuvor mit vielem bitten vnd flehen ſuchen/ vnnd demühtig erlangen muͤſſen.
So were das Spaniſch Joch vnertraͤglich/ vnd die Geld Egeln vnerſaͤttlich/ der Blutigen Inquiſition zugeſchweigen/ welche alle Hertzen quaͤlen ſolte/ vnnd von den Erb Vnderthanen allenthalben verworffen were/ auch in den Niederlanden ein ſo grundverderblichen Krieg verurſacht hette.
Hingegen hatte ſich Ertzhertzog Ferdinand zuentſchuldigen/ daß er ohne den aͤlteſten Stamm/ nemblich Spanien/ nicht beſtehen koͤnte/ vnd den Erbfeind jmmer fuͤr der Thuͤr ſehe:
ſo weren ja die Erb-Vereynigungen zwiſchen den nechſten Blutsfreunden geſchehen/ vnd nicht vnter Frembden.
Moͤcht ſeyn/ daß Spanien gedacht ſeine Huͤlff hoch zurechnen/ vnd thewer bezahlt zunehmen: vnnd was Carolus V. mit Vbergebung der Keyſerlichen Hoheit verſehen/ wider einzuholen/ vñ das Keyſerthumb Erblich zumachen/ wie dann die Regierſucht einer Waſſerſucht wol verglichen wird/ da jener/ wie Pyrrhus, nicht Laͤnder genug ſind einzunehmen/ vnd dieſer jmmer durſtig bleibt/ wie viel er auch Waſſer in ſich geuſt.
So koͤnte mit der zeit dem Hauß Oeſterꝛeich alles zu vnd anwachſen/ was Spanien jemals durch Heurath vnd Kriegsmacht vberkommen/ wann nemblich die Erſte Infantin einem Oeſterꝛeichiſchen Herꝛn vermaͤhlt wuͤrde/ vnnd bey toͤdtlichem Abgang der Spaniſchen Printzen alles nach ſich ziehe.
Oder im fall man auß geheymen Vrſachen gedachte Erſte Princeſſin an Franckreich oder Engelland/ daſelbſt ein Vortheil zuſuchen vnnd Fuß zuſetzen/ beſtatten wolte/ ſolches mit gewoͤhnlichem Verzuͤg geſchehe/ vnnd die zweyte Princeſſin zur rechtmaͤſſigen Erbin an das Hauß Oeſterꝛeich geriethe:
wie dann dieſe beyde Haͤuſer ſich durch Heurathen/ jmmerzu wuͤrden je naͤher vnd ſtaͤrcker verbinden/ auch keinem Frembden einzuſchleichen geſtatten/ es wer dann etwann der Koͤnig in Poln/ daſſelbe Koͤnigreich wider an die Schnuer zubringen/ vnd die vhralte Spruͤche zuernewern: fintemahl daſſelbe dem Koͤnigreich Boͤhem mit leiblicher Bruͤderſchafft zugethan/ nicht nur von denen Bruͤdern vnnd Regenten Zech vnd Lech/ ſondern von dem letzten Koͤnig/ vnd von der Koͤnigin Anna her.
Noch gab es andere tieff vnd ſpitzfuͤndige Koͤpff/ die da wolten dieſen Majeſtaͤtbrieff im dunckeln/ vnd zwar auff der lincken vnd verkehrten Seiten leſen/ als hette der Bapſt zu Rom/ ſein Willen darzu gegeben/ auch wol auß der Jeſuiter beyrahten.
Dann die ſub Vtraque wuͤrden eben ſolcher Freyheit mißbrauchen/ vnd ſelbſt Vrſach geben/ daß man ſie wider vnder das Joch bringen koͤnde: zum wenigſten hette man Baͤpſtiſcher Seiten leicht Vrſach zufinden/ vnnd Anſtoß zuſetzen/ daß ſie zun Waffen die erſten griffen/ vnnd alſo die Vrheber zum Krieg entſtuͤnden/ welcher dann die Weltliche Freyheiten/ ſampt dem Mayeſtaͤtbrieff verſchlingen/ den Paſſawiſchen Vertrag vmbſtoſſen/ vnnd das Trientiſche Concilium allenthalben einfuͤhren ſolte.
Der zweyte Diſcurß.
Wie Ertzhertzog Matthias nach den Oeſterꝛeichiſchen Landen/ vnd Koͤnigreichen/ auch nach dem Keyſerthumb getrachtet/ vnd die Proteſtirenden nicht daͤmpffen koͤnnen.
Wie er Keyſer worden/ vnd Ertzhertzog Ferdinanden an Sohnsſtatt angenommen/ vnnd zum Succeſſor verordnet: den die Boͤhmen doch hernach verworffen.
ALs nun Keyſer Rudolff ohne Leibs Erben war/ auch auſſer aller Hoffnung/ deren zuerlangen/ gab es vielerley Berathſchlagungen bey den Ertzhertzogen/ wer doch an die Koͤnigreiche/ vnd zu der Roͤm.
Key.
Kron gelangen moͤchte/ auff allen fall/ den Gott geben moͤchte.
Nun war Rudolphus/ mit ſeinen Bruͤdern den Ertzhertzogen Matthia/ Ernſt/ Maximilian vnnd Albrecht/ etwas mild gegen den Proteſtirenden/ vnnd bemüheten ſich derſelben Gunſt zuerhalten: welches dann nach jhrer Voreltern Manier/ wie gemeldet/ ſie gantz erſprießlich erachteten/ vnd nicht vnderlieſſen/ ob ſchon die Cleriſey daran ein Mißfallen trug.
Nun hatte Ertzhertzog Carlen von Graͤltz vnderſchiedliche Soͤhne/ ſonderlich Ferdinanden den Erſtgebornen/ den er in ſonderlichem Eyfer zu der Catholiſchen Religion laſſen aufferziehen: darumb die Cleriſey demſelben eyferigen Ertzhertzogen die Koͤnigreiche/ vnnd das Keyſerthumb vor allen andern wünſcheten vnd anzuſchaffen gedachten.
Weil aber Biſchoff Cloͤſel/ (eines Becken vnnd Burgers Sohn zu Wien) ſolches gemercket/ vnnd vor vnguͤtig erachtet/ daß Keyſer Maximiliant elteſter Stamm/ ſolte dem zweyten weichen/ vnd nachgehen/ verꝛeitzet er Ertzhertzogen Matthiam/ ſeiner Schantz in acht zunehmen/ vnnd bey Keyſer Rudolpho/ ſeinem Herꝛn Bruder/ durch Bitt/ oder Gewalt es dahin zubringen/ daß er/ wo nicht alle die Koͤnigreiche/ doch den guten Theil derſelben vor ſich/ vnd ſeine verhoffte Erben erlangen/ vnd davon tragen moͤchte.
Ertzhertzog Matthias hatte ſich in Hungarn/ wider den Tuͤrcken gebraucht/ kam auff den Landtag nach Preßburg/ vnd hernach in Maͤhren: vnnd weil er ſahe/ daß die Oeſterꝛeicher/ denẽ er die Vbung jhrer Religion verbotten/ vber die anderthalb hundert an der Zahl/ fuͤrnehme Leuthe/ als Landherꝛn/ Gubernatorn vnnd Capitain/ bey jhm ernſtlich anhielten/ das Verbott wider auffzuheben/ welche er mit ſtillſchweigen nicht kondeſtillen/ oder abweiſen:
vnnd dieſelben anfingen Kriegsvoͤlcker zuwerben/ vnnd jhre Freyheit mit den Waffen zuſuchen/ auch die Hungariſche Staͤnde vmb Buͤndnuͤß vnd Huͤlff anſchrien: daß es auch gar zum fechten kommen/ in welchem die Ertzhertzogiſchen den kuͤrtzern gezogen/ beſorgte er ſich eines groͤſſern Vngluͤcks/ vnd wolte die Sach mit der Schaͤrpffe nicht außfuͤhren.
Darumb ob ſchon Ertzhertzog Leopold/ vnd der Baͤpſtiſche Nuncius anhielten/ man ſolte den Ketzern vielmehr die alte Privilegia nehmen/ als newe geben: gab doch Matthias ſeinen Vnderthanen das exercitium der Religion frey/ auff jhren Schloͤſſern/ Doͤrffern vnd Veſtungen/ vnnd dann auch in Staͤtten/ in den Privathaͤuſern: ſonderlich auch wurden jhnen drey Kirchen vergoͤnnet/ als zu Jnſerßdorff/ Triebeß wingel/ vnd Hoͤrnals: durch welche Verguͤnſtigung damals viel Vnruhe in Oeſterꝛeich geſtillet worden.
Vnd ob ſchon die Catholiſche vorgaben/ die Lehre der Evangeliſchen were ſchon laͤngſt durch das Concilium zu Trient verdampt/ es were nur eine tolerantz, daß man jhnen in jhrem Exercitio nachgeſehen/ die jhnen von Keyſer Maximiliano gegebene Privilegia Religionis giengẽ alleine auff die Huſſiten/ die nur allein vber beyderley Geſtallt in deß Herꝛn Nachtmal hielten/ vnnd ſonſten faſt in allem mit der Roͤm.
Kirchen eins weren.
Darumb lieffen die Proteſtirende zuſammen/ brauchten Chur Saͤchſiſche Fuͤrbitt/ vnd Vnderhandlung/ vnd erhielten in Oeſterꝛeich/ in der Schleſi/ vnd in dem Koͤnigreich Boͤhmen/ volle Macht/ Kirchen vnnd Collegia zubawen: mit dem Anhang/ daß/ wer wider dieſe Privilegia etwas vornehmen wuͤrde/ fuͤr ein Zerſtoͤrer deß gemeinen Friedens ſolte gehalten werden.
Darauff wurd es allenhalben ſtill/ ſonderlich zu Prag/ da den 15. Julij Anno 1609. in einer Huſſitiſchen Kirch/ ſo lange Zeit verſchloſſen geweſen/ die erſte offentliche Predigt in Teutſcher Sprach iſt gehalten worden.
Vnd alle dieſe Privilegia hat Matthias/ als er zu der Boͤhmiſchen Cron kommen/ muͤſſen bekraͤfftigen:
Vermoͤge welcher man zu Prag zwo Kirchen/ eine auff der kleinen Seiten/ die ander aber in der alten Statt/ daran Anno 1611.
Graff Schlick/ vnd Seyfried von Collonitſch den erſten Stein gelegt/ mit groſſem Vnkoſten auffgerichtet hat.
Anno 1612. wurd Ertzhertzog Matthias/ auch Koͤnig in Franckfurt am Mayn zum Roͤm.
Kayſer erwehlt/ vnd verordnet alſo bald/ daß die Statt Aach in vorigen Stand geſetzt/ aber Muͤlheim vnden an Coͤlln am Rhein/ nicht ferꝛner befeſtiget wuͤrde/ wie droben weiter zuſehen.
Jn deß verſpuͤhrte Kayſer Matthias/ daß er keine Leibs Erben hoffen koͤnde/ vnd daß ſeine Bruͤder nicht mehr zugewarten hetten/ ließ er ſich dahin bereden/ daß er Ertzhertzog Carlens von Graitz elteſten Sohn/ Ferdinanden/ an Kindsſtatt angenommen: vnd damit niemand darin zuſprechen hette/ mit dem Koͤnig in Spanien/ eben deßwegen auch handeln laſſen/ daß derſelbe ſeinen Willen drein gegeben/ vnnd auff alle ſeine Spruͤche verzihen/ alſo/ daß Ertzhertzog Ferdinand hinfuͤro der Cron Boͤhmen/ am allernechſten geſtanden/ vnnd ſolcher geſtallt den Staͤnden/ beſter maſſen recommendirt worden/ geſchehen im Jahr 1517. da ſie jhn auff gewiſſen artickulirten Reverß vor ein zukuͤnfftigen Koͤnig in Boͤhmen außgeruffen haben.
Wann man nun das gantze Religionweſen vberſchlaͤgt/ findet ſich ein gewaltſame Freyheit/ ſo etliche wenige Abtrünnige/ bey außgeſehner Gelegenheit/ auff eine oder andere weiſe erworben/ vnd immer zu außgebreytet/ in deme derſelben Gegenparth ſich geneydet/ vnd ſelbſt gehindert/ den Privatnutzen dem allgemeinen weſen vorgezogen/ vnd zu jhrem ſelbſt eygenen Verderben vnnd Vndergang/ viel Vrſach gegeben.
Die Boͤhmen erhielten jhrer Abtruͤnnigen Lehr Vbung mit dem Fauſtrecht/ vnnd erpreſten manches Indult, vnnd Verguͤnſtigung: zeigten denen in Maͤhren/ Schleſien vnd Oeſterꝛeich den Weg/ dergleichen Vngeſtuͤmmigkeit vorzunehmen/ vnd an dem Roͤmiſchen Stul nicht mehr zubleiben.
Vnnd dieſe Voͤlcker vermeinten/ was etliche Potentaten in Teutſchland/ durch eygenen Gewalt vñ hohes Anſehẽ durch getriebẽ/ dz muͤſte jnen auch gelten:
weil ſie es nun fuͤr eine ſchier vnmuͤgliche Sache befanden/ ſie hetten dann ein gewiſſes Haupt/ einen Koͤnig/ der vor jhnen ein vnnd außgienge/ wie bey den Voͤlckern im Weltlichen Regiment zu ſeyn pflegt/ verworffen ſie das vhralte Koͤnigliche Geſchlecht/ vnd vnderſtunden ſich/ ein andern Stamm/ nach jhrer Religion/ zuſetzen/ vnd vnder deſſelben Schatten zuruhen vnd froͤlich zu ſeyn.
Ein wunderlicher Handel/ das was die Cleriſey vor laͤngſt mit ſonderlichem Gluͤck/ in dem Roͤm.
Reich vorgenommen/ ſchier eben ein ſolches von den Abruͤnnigen leiden muß.
Dann es hatte die Cleriſey jhren Staad allgemach mitten in die Romaniſche Republic gepflantzt/ vnd ſolcher geſtallt ſehen auffwachſen/ daß der newe Staad dem alten vber den Kopff geſtiegen/ den Kayſerlichen Sitz eingenommen/ die Reichs Vnderthanen an ſich gezogen/ den Kayſer ſelbſt dahin gebracht/ daß er demuͤhtige Ehrerbietung/ dem Knecht aller Knechten Gottes erwieſen/ ja weder bey ſich ſelbſt/ noch vor andern ein Kayſer koͤnnen ſeyn/ als auff Belieben vnd Gutheiſſen der Cleriſey.
Vnd eben dieſen Weg namen die Confeſſioniſten an/ die wolten den Bapſt nicht mehr/ wie das Haupt der Chriſtenheit/ die Cleriſey nicht mehr vor jhre Herꝛn erkennen/ vnnd ſelbſt das Haupt jhrer Kirchen ſeyn.
Vnd weil ohne Geldmittel nicht bald etwas beſteht/ haben ſie alle Stifft vnnd Pfruͤnden eingezogen/ vnnd ſich von den außgeſtreifften Roͤcken der Cleriſey reich gemacht/ vnd fehlet nur an deme/ daß der Bapſt auch jhrer Gnaden gelebe/ welches freylich in jhren Bottmaͤſſigkeiten jhre Superintendenten, Inſpectorn, vnnd Obere im Kirchenweſen thun/ oder jhren Stul/ ja das Land raͤumen muͤſſen.
So werden wir dann hinfuͤro anmercken/ wie die Confeſſioniſten nach den groben Brocken/ vnnd fetten Pfruͤnden noch ferꝛner gegriffen/ ſich weder dem Cammer noch dem Hoffgericht vnderwerffen wollen/ vnnd jhr Vorhaben vnnd Thun/ auff alle Mittel vnnd Wege geſucht zubehaupten.
Wann ein ſchwer Gewitter am Himmel ſich zuſammen zieht/ wirds hinder den Bergen truͤb vnnd dunckel/ es donnert in der ferꝛne/ daß mans kaum hoͤren mag/ jeder weilen gibts ein wenig Fewer vnd Blitz: biß die Winde/ ein ſo ſchweren Laſt recht gefaſſet/ vnnd allgemach antreiben/ da gehet das Donnern vnd Blitzen recht an/ da faͤllt der Platzregen/ da ſchlaͤgts mit Hagel/ Schloſſen/ Wolckenbruͤchen/ da entſinckt den Leuthen der Muth/ da gibts Fluthen/ ſo alles hinreiſſen/ da trifft der Donner/ vnd zerſchmettert vnd erſtickt/ da iſt Jammer vnnd Noth.
Eben alſo hielten vnſere drey Partheyen hinder dem Berg/ die Hertzen wurden truͤb vom Argwohn/ vnnd dunckel von eygenem Nutz/ da die leiſe hoͤreten/ ſahen das Vnweſen von ferꝛn/ jnſonderheit die Schmaͤhkarten/ vnd Draͤuworte.
Es manglet nur an einer gewaltigen Begebenheit/ daß das gantze Wetter an vnnd fortgienge.
Jn der Vnderpfaltz wolts angehen/ vnd verblieb/ weil der Eyfer nicht ſtarck genug war.
Das Ertzſtifft Coͤln bracht groͤſſere Beyſorgen/ vnd hatte nur ein Fluͤgel vom Wetter.
Jn Weſtphalen vnd Sachſen war der Himmel zu flach/ daß man den Donner/ wie in dem Gebierg/ hette ſchroͤcklicher weiß hoͤren koͤnnen.
Vber Guͤlch vnd Straßburg ſolte das Gewoͤlck auff einander geſtoſſen haben/ da nicht ein ſtarcker Gegenwind ſolches wider zerſtoben hette/ wie ein grob Geſchuͤtz das loß geht/ oder die Glocken mit dem laͤuten.
Der rechte Orth war Boͤhmen/ in einem dicken Wald/ vnnd mit Gebuͤrg ſchier allenthalben vmbgeben vnd beſchloſſen.
Da hatte Æolus ſeinen Gewaltigen eine Zuſammenkunfft beſtimpt/ ſich zur genuͤge zuvben.
Vnd als das Feldt jhnen nicht weit vnnd breyt genug/ ſpatzierten ſie theils vber das Gebierg in Jtalien/ theils an die Meerhaͤfen: kehrten wider mit groſſer Vngeſtuͤm/ trieben ſich von einem Haupfluß an den andern/ vnd legten jhr ſauſen vnnd brauſen in Weſtphalen/ als hette ſie Æolus wider in jhre Clauſen/ vnder den groſſen Berg gebracht/ vnd ſtill zu ſeyn befohlen/ auch zu Nuͤrnberg ein Siegel auffgedruckt/ biß er ſie entweder eintzelen/ oder zu paren/ villeicht zugeſampt/ nach ſeinem Vnſinn wider herfuͤr brechen/ vnd den gantzen Erdboden mit dem Beſem deß Verderbens kehren/ verkehren/ vmbkehren/ vnd nimmer bekehren laſſe.
Der Dritte Diſcurß.
Von der Vnion:
was vor gravamina vnd nachdencken dieſelbe vervrſachet.
Wer in derſelben begriffen/ vnd wozu ſie angeſehen.
Warumb die Liga gemacht worden/ vnd auff was Bedingungen.
Wie Rudolphus geſtorben/ vnd Matthias jhme ſuccedirt, auch was er verꝛichtet bey ſeiner Regierung.
ES empfunden die jenige/ ſo von der Roͤ.
Kirchen waren abgetretten/ daß der Bapſt zu Rom nicht feyerte/ ſie wider zu dem Gehorſam der Kirchen zubringen: vnnd da es mit Diſputiren, Geſpraͤchen vnd Buͤcherſchreiben nicht geſchehen wollen/ die Potentaten der Chriſtenheit wider ſie erweckte/ vnd ſolches nicht heimlich/ ſondern vnverhohlen/ vnd offentlich.
Dann er hatte die jenige Ertz vnd Biſchoffe mit dem Bann verfolgt/ welche vor jhr eygene Perſon ſeine Parthey verlieſſen/ vnnd die Laͤnder/ ſo ſie bißdahin beherꝛſchet/ auch nach ſich in den Abfall ſuchten zuziehen.
Sonderlich aber kam den Proteſtirenden Staͤnden ſehr nachdencklich vor/ daß Anno 1572. ſo groſſe Frewd zu Rom geweſen/ vber dem Eyfer Caroli IX. in Franckreich/ der die Hugonotten laſſen in vielen Staͤtten ſeines Koͤnigreichs erwuͤrgen:
dann zu Eingang deß Herbſtmonats in der Verſamblung der Cardinaͤlen dieſe Zeitung verleſen/ vnnd gleich darauff beſchloſſen worden/ alſo bald/ rechtes Fuſſes zu S.
Marx zu Wallfarten/ vnnd Gott dem Allmaͤchtigen fuͤr ſolche Wolthat/ ſo er dem Roͤm. Stul/ vnnd der gantzen Chriſtenheit erwieſen/ zu dancken/ vnnd deß kuͤnfftigen Maytags eine Meß in der Kirchen S. Mineruæ zuhalten/ darzu dann der Bapſt ſelbſt/ vnd die Cardinaͤl/ zuerſcheinen verbunden ſeyn ſolten.
Es ſolte auch in der gantzen Chriſtenheit ein Jubbeljahr außgeſchrieben werden/ darin Gott dem Allmaͤchtigen gedanckt wuͤrde/ daß die Feind der Warheit/ vnnd der Kirchen in Franckreich vmbbracht: der Tuͤrck newlich auff dem Meer geſchlagen/ vnnd in Niederland dem Duc de Alba alles ſo gluͤcklich von ſtatt gienge/ endlich noch darumb/ daß in Poln ein ſolcher Koͤnig moͤchte erkoſen werden/ welcher der Roͤm.
Religion wol vorſtuͤnde/ vnnd dieſelbe erweitern moͤcht.
Sie eyferten jmmer zu vber die Außlegung deß Religion Friedens/ daß der Kayſer einen Churfuͤrſten deß Reichs lieber wollen der Baͤpſtiſchen excommunication vnderwerffen/ als geſtatten/ daß die Reformation deß Ertzſtifftes vorgienge: dadurch dann ein groſſes Vorvrtheil wider ſie auß gangen.
Auch war jhnen gantz zu wider/ daß ſie den Newen Calender ſolten annemen/ oder gewaͤrtig ſeyn/ da ſie ſich hierin dem Bapſt ſolten widerſetzen/ ſonderlich etwan ein vornehmes Glied der Proteſtirenden/ als namentlich die Statt Augſpurg/ vber welche Biſchoff Otto jhm ſein Recht bey Beſtaͤttigung deß Religion Friedens jmmer vorbehalten: oder die Statt Aach/ daß ſie muͤſten den Rath mit lauter Catholiſchen beſetzen/ daß man hievon Vrſach nehme/ ſie zu vberziehen.
Wie dann auch nicht weniger das Vnweſen im Biſtumb Straßburg ſie auffmunterte/ daß nicht vnder dem ſchein/ ein erwehlten Biſchoff einzuſetzen/ ſie gar uͤberzogen wuͤrden/ ehe ſie ſich deſſen koͤnden verſehen.
Sie lieſſen ſich berichten/ daß es in Franckreich ein Geiſtliche Verbuͤndnuß/ oder Sacram Ligam abgeben/ welche der Bapſt zu Rom/ der Koͤnig in Spanien/ der Hertzog von Saphoyen/ vnnd noch andere Catholiſche Prælaten mehr/ durch einander beſchloſſen/ welche fuͤrnemlich darauff beruhete/ daß nicht mehr als ein eintzige Religion/ vnnd zwar die Catholiſche behalten/ hergegen aber alle Rotten vnd Secten/ ſampt derſelbigen Anhaͤnger vnd Verfechter/ verbannen.
Zum Andern/ ſolte keiner auß den Fůrſtlichen Perſonen/ wann er ſchon am Geblüt der nechſte wer/ dem Koͤniglichen Regiment in die Succeſſion ein verleibet werden/ er ſey dann ſolcher gedachten Roͤm.
Catholiſchen Religion zugethan vnd verwand.
Derowegen auch ſie in offentlichem angeſchlagenen Mandat ſich vermercken laſſen/ daß dieſer Heilige Bund der Gerechtigkeit nicht nur gemaͤß/ ſondern auch wegen beſtaͤndiger guter Anordnung Geiſt vnd Weltlichen Regiments ſehr hoch vonnoͤhten ſey.
Nicht weniger Auffruhr vnd Verfolgung geſchah auch in Polen/ namentlich zu Crakaw/ durch die Studenten/ vnd andere Eyferer.
Dieſes zogen die Proteſtiren den durch ein Beyſpiel auff ſich ſelbſten/ der Bapſt werde nicht vnderlaſſen/ ein gleiches in dem Teutſchen Reich zu vnderfangen/ ein Directorium auffrichten/ vnnd die Widerſpenſtige mit Macht verfolgen.
Vnd weil eben dieſer zeit die Koͤnigin Eliſabeth in Engelland vom Bapſt Sixto V. in den Bann gethan/ wie er dann in einer Baͤpſtiſchen Bull den Sententz vnnd Vrtheil/ ſo von beyden ſeinen Vorfahren Clemente VIII. vnnd Paulo III. wider ſie gellet war/ bekraͤfftiget: dieſelbe jhrer Koͤniglichen Wuͤrden beraubet/ die Vnderhanen von jhrem Gehorſam abſolvieret/ vnd loß geſprochen/ vnnd dann jeder maͤnniglichen anbefohlen/ daß man dieſelbige zugebühren der vnd verdienter Straff ziehen ſolte.
Auff welche excommunication der Koͤnig in Spanien gangen/ vnnd Anno 1588.
Engelland mit einer ſchroͤcklichen Flott vnd Kriegsmacht/ wiewol vergeblich/ angefallen.
Alſo meynten die Proteſtirenden/ werder Spanier der Executor alles deſſen/ was der Bapſt wider die Abtruͤnnige vorhaͤtte/ vnnd wuͤrde zu gelegner Zeit auch jhrer nicht ſchonen.
Gleich wie nun der Religionsfried abgenoͤthiget war/ alſo wolten jhn auch die Proteſtirenden mit hoher Hand/ nach jhrem Belieben vnnd Nutzen außlegen vnnd außdehnen: darumb mißfiel es jhnen/ daß der Biſchoff zu Saltzburg Wolff Dieterich ein ſtreng Mandat/ wider die Evangeliſchen Burger zu Saltzburg laſſen außgehen/ eben in dieſem 1588.
Jahr/ daß ſie ſolten das Land raumen/ woferꝛn ſie ſich nit zur Roͤ.
Catholiſchẽ Religion begeben wurden: dergleichen/ auch etliche Jahr her/ gethan hatte der Biſchoff zu Wuͤrtzburg/ vnnd auch andere Staͤnde.
Zu deme allerhand ſcharpffe Edicta wider die Evangeliſchen in Kayſerlicher Majeſtaͤt Namen auffgerichtet wurden/ dariñen den Evangeliſchen entweder zugehorſamen/ oder ſich hinweg zumachen/ ernſtlich befohlen ward.
Vnd alſo die Evangeliſche Staͤnde in Oeſterꝛeich vnd zu Wien begehrten/ daß jhre Majeſtaͤt jhnen/ wie andern Staͤnden Teutſcher Nation/ der Religion freye Vbung wolte gnaͤdigſt vergoͤnnen vnd zulaſſen/ wurd ſolches zu weiterer Berathſchlagung gezogen.
Der Verdacht war am allergroͤſten/ daß die Catholiſche Staͤnde auff dem Deputations Tag zu Franckfurt Anno 1590. nicht wollen verſtehen/ daß man den auff Teutſchen Boden/ geuͤbten vielfaltigen Vbermuth der Spanier vnd Hollaͤnder/ mit Gewalt ſolte hindertreiben/ wie es die Proteſtirenden begehrten.
Sie gaben auff dem groſſen Reichstag zu Regenſpurg jhre gravamina ein/ Anno 1594. vor das erſte/ daß Catholiſcher Seiten man in offenen/ vnnd in Druck gegebenen Tractaͤtlein/ die heylſame conſtitutiones deß Religionfriedens/ nicht allein in gantz widerwertige vnd ſchaͤdliche Deutungen ziehen/ ſondern wol gar zuſchwaͤchen/ vnd vmbzuſtoſſen ſich vnderſtehen doͤrffte:
auch ſonſt ſich vernehmen laſſe/ daß Weyland Koͤnig Ferdinand/ ohne Baͤpſtiſchen Conſens/ nicht gebuͤhret habe/ ein Religionfrieden zwiſchen den Staͤnden im Reich zutreffen/ oder daß jedoch derſelbe nur ein Interim vnnd tolerantz, biß nach vollendetem Trientiſchen Concilio geweſen/ welches nunmehr ſein Endſchafft erꝛeycht/ vnnd laͤnger nicht binde: ja daß man nunmehr den Ketzern Glauben zuhalten nicht ſchuldig/ in maſſen dann die Augſpurgiſche Confeſſion vnſchuldig/ vnnd vermeyntlich fůr ein verdampte Religion angezogen wird.
Darauff die Catholiche vberhaupt geantwortet/ daß ſie begehren von Kay. Mayſt. ſo wol als die andere beſchuͤtzt zu werden/ begehrten auch bey dem duͤrꝛen Buchſtaben zubleiben: muſten demnach leiden/ daß ſie auff den Cantzeln jmmer zu geſchmaͤhet wurden.
Zum andern klagten die Proteſtirenden/ daß die Camerales, ſo in Religionsſachen nichts zuſprechen den Frey- vnd Reichsſtaͤtten nicht wolten geſtatten/ jetzo vnd ins kuͤnfftige jhre Religion zuaͤndern.
Vnd dann/ daß Baͤpſtiſche Nunci in das H. Reich/ darin zu reſidiren geſchickt werden/ die nicht allein Baͤpſtliche Bllen mit angedrawter Execution offentlich anſchlagen laſſen/ ſondern ſich auch der im Religion frieden ſuſpendirten Geiſtlichen Iuriſdiction wider die Augſpurgiſche Confeſſionsverwanden/ hin vnd wider zugebrauchen vnderſtanden/ vnnd auch ins Werck gerichtet/ wie dann vnverborgen vnd Reichskuͤndig/ was der Bapſt durch ſeine außgeſchickte Nuncios, mit excommuniciren, priviren, degradiren vnnd verketzern/ jhm widerumb ein ſolchen Gewalt in Teutſchland zumachen/ vermeſſentlich vornimpt/ welches jhm/ da er noch im H. Reich in Geiſtlichen Sachen fuͤr ein Haupt gehalten/ nicht allerdings gut geheiſſen/ auch denſelben vber die Weltliche Fürſten mit Enderung der Zeit/ vnd anderm/ ſo allein der Kay. May. vnnd Staͤnden zuſteht/ zu extendiren, auch ſo ferꝛn gegen der Kay. Mayſt. ſelbſten zuverſuchen/ kein Schew mehr traͤgt/ daß jhre May. keinem Geiſtlichen Stand ſeine Regalia leyhen ſollen/ er habe dann deſſen Confirmation vber ſeine Election, zuvor auffgelegt: dardurch er jhm dann dieſe præeminentz vnnd Hoheit im Reich Teutſcher Nation/ wider das alt Herkommen zuſchoͤpffen vnderſtehet/ daß ſeine confirmation, vnnd nicht die Verleihung der Regalien/ ein Geiſtlichen zum Fuͤrſten/ vnnd Stand deß Reichs machen ſolle: zu welchem End er auch durch ſeine Cenſuren/ die Iuramenta vnnd Statuta, auff den hohen Stifften/ von Tag zu Tag/ dermaſſen ſchaͤrpfft vnnd aͤndert/ damit den Evangeliſchen aller Zutritt/ zu denſelben abgeſchnitten werde.
Darauff die Catholiſche antworten/ darin geſchehe den Proteſtirenden kein Eintrag/ ſondern ſolche Inſpection geſchehe/ die Einigkeit vnder den Catholiſchen zuerhalten/ vnnd were die Verbeſſerung deß Calenders/ mit Vorwiſſen vnnd Belieben geſchehen.
Endlich brachten die Proteſtirenden fuͤr/ das Burgerꝛecht were den Evangeliſchen geſperꝛet/ vnnd die Evangeliſche Religion gehindert/ neben den ſcharpffen Mandaten wider ſie/ vnnd andern vnziemlichen Beſchwerden/ ſonderlich wegen der Iuriſdiction halben/ ſo die Ordensleuth haben/ da dann der Begraͤbnuſſen/ vnd der Kammer/ keinen Evangeliſchen anzunehmen/ nicht vergeſſen worden/ noch auch deß Rothweiliſchen Hofferichts.
Auff welche jede Puncten die Catholiſche/ ſich ſolcher geſtallt/ mit Erklaͤrung vnd Gegenbeſchwerden/ herauß gelaſſen/ daß man ſchier nicht wiſſen ſolt/ wer zu viel/ oder zu wenig thaͤte:
es were dann in etlichen Particularſachen/ die keine Parthey den Jhrigen ſelbſt gut heiſſen kan.
Es ſchmertzte auch die Proteſtirenden hoͤchlich/ wie ſie beweglich anzogen/ daß Ertzhertzog Carlen/ den Steyrmaͤrckern angefangen das Exercitium der Augſpurgiſchen Confeſſion zunehmen: vnd noch mehr/ daß ſein Sohn Ferdinand/ ſo hernach Kayſern Matthiæ ſuccediret, ſich einmahl fuͤr alle/ ſo wol Muͤndlich als Schrifftlich gegen ſeinen Landleuthen reſolvirt/ vnd auß truͤcklich erklaͤret/ ehe Leib vnd Leben/ Fuͤrſtenthumb vnd alles in die Schantz zuſchlagen/ als die Evangeliſche Religion in ſeinen Landen laͤnger zudulden: vnnd daß darauff von Anno 1598. etliche Jahr nach einander/ Er ſcharpffe Reformation vorgenommen/ zu Graitz/ zu Rackerſpurg/ zu Windiſchen Graitz/ zu Clagenfurt/ im Enßthal/ vnnd in der Graffſchafft Cilien/ Landfuͤrſtliche vnd Kayſeriſche Commiſſarien/ mit gewapneten Kriegsvoͤlckern hinein geſand/ die Kirchen mit vnderlegtem Pulver geſprengt/ das Poſtillen leſen vnnd Pſalmen ſingen/ auch Schulen gaͤntzlich auffgehoben/ die Lutheriſche Buͤcher an offenem Marck verbrand/ keinen Evangeliſchen Burger zudulden/ oder anzunehmen verbotten/ die privat Pædagogos, deß ordentlichen Pfarꝛers examini vnderworffen/ mit angehenckten ſehr ſcharpffen Bedrawungen.
Vnd weil Ertzhertzog Matthias ſchier dergleichen vnderfing/ machten ſich die Proteſtirenden leichtlich die Rechnung/ daß bey der Oeſterꝛeichiſchen Regierung es nunmehr dahin kommen/ daß man die Evangeliſchen nicht/ wie zuvor/ gedaͤchte zudulden/ ſondern gar abzuſchaffen: welches dann in andern jhren Landen vnnd Koͤnigreichen/ endlich auch im gantzen Roͤm.
Reich erfolgen wuͤrde/ wann man nicht Rath ſchoͤpffte/ vnnd ſich mit Macht widerſetzte; dann es were zwar durch ein Kayſerlichen Herold/ in den Prager Staͤtten/ den Pickardern das Exercitium nider gelegt/ vnd den Huſſiten annoch gelaſſen/ doch biß zu anderer bequemer Zeit: gleich wie es der Hertzog von Saphoyen auch gemacht/ vnnd alle Vncatholiſche ſeines Lands vertrieben/ vnd noch darzu die Statt Genff/ bey Naͤchtlicherweil angefallen.
Sie hetten das Exempel der Racuſaner in Poln/ die ſich zuſammen verbunden/ vnd bißdahin/ aller Gewalt entbrochen.
So hette man auch mit Haͤnd vnd Fuͤſſen zuwehren/ daß die Guͤlchiſche Landen/ nicht dem Hauß Oeſterꝛeich heimfielen/ oder vnder dem geſuchten Namen einer ſequeſtration, in ewigem Streit/ ohne Richterlichen Spruch vnd Entſcheyd/ dem ſequeſtro verblieben.
Auß dieſen vnd andern Vrſachen mehr/ hielten eine Zuſammenkunfft/ zu Schwaͤbiſchen Hall im Jahr 1610. nachfolgende Proteſtirende Staͤnde: der Churfuͤrſt zu Brandenburg in Perſon: deſſen Herꝛ Bruder geweſener Biſchoff zu Straßburg.
Pfaltzgraff Johann von Zweybruͤcken/ Pfaltzgraff Philipps Ludwig/ neben dero beyden Soͤhnen/ Wolff Wilhelm/ vnnd Auguſtus.
Marggraff Joachim Ernſt von Onoltzbach.
Hertzog von Wirtemberg.
Marggraff von Durlach vnd Baden.
Fuͤrſt Chriſtian von Anhalt.
Graff Philipps Ludwig von Hanaw Müntzenberg.
Graff Otto der Juͤnger von Solms.
Graff Johann von Naſſaw Dillenberg.
Graff von Oetingen.
Graff Friederich-Magnus von Erbach.
Graff Wolffgang vnnd Graff Georg Friederich von Hohenlohe.
Graff Crafft.
Graff Wolffgang von Solms.
Zween Graffen von Loͤwenſtein zu Wertheim.
Graff Ludwig Eberhard/ vnd Graff Philipps Henrich von Hohenlohe/ zu Waltburg.
Graff Gottfried von Caſtel.
Graff von Schwartzenburg.
Otto Wylo Rheingraff.
Graff Johann Ludwig von Leiningen.
Graff Johann Jacob von Eberſtein.
Graff Wilhelm von Manßfeld.
Graff von Bentheim.
Herꝛ Schenck Wilhelm/ Schenck Albrecht/ Schenck Carol/ Schenck Eraſmus/ Schenck Eberhard/ alle Schencken von Limburg-Herꝛn von Sainßheim.
Herꝛ Hanß Albrecht von Wolffſtein.
Jtem Fuͤrſtliche Heſſiſche/ Fürſtliche Brandenburgiſche vnnd Culmbachiſche Geſandten: zu dieſem ſind noch mehr Staͤnde/ vnnd in fuͤnffzehen Reichsſtaͤtte Geſandten/ auch deß Koͤnigs in Franckreich Ambaſſador mit 140. Perſonen daſelbſt ankommen.
Dieſe Vnirte Evangeliſche/ wie ſich ſelbſt zu Eingang nennen/ ſchrieben auß an Kay. May. vnd alle Potentaten jn- vnd auſſerhalb deß Reichs/ es wer zwar heilſamblich bethewrt/ daß keiner den andern ſolte anſeinden/ vberziehen/ noch entſetzen/ noch die Vnderthanen abſpannen: vnnd daß die Staͤnde deß Reichs/ einander ſolten wider die Zerſtoͤrer gemeiner Ruhe beyſtehen vnd ſchuͤtzen:
doch werde der Religionsfried/ in Mißverſtand gezogen vnnd vberſchritten: habe auch biß dahin keine Klag ſtatt funden/ auß welchem allem ein endliche Ruin zugewarten:
Darumb weren ſie bereyt vor etlichen Jahren/ in ein mehr naͤhere Zuſammenſetzung getretten/ vnd ſich mit einander verglichen/ keinem Menſchen zuwider/ noch zu Nachtheil/ noch die Stiffter zu hoͤchſtẽ Nachtheil deß Adels/ in jhren Privatnutzen zureiſſen/ welches ſie mit der That erweiſen wolten.
Zogen aber an/ daß die poſſidirende Fuͤrſten wolten vber alles erbieten vnnd erinnern/ de facto entſetzt werden/ nur allein der Evangeliſchen Religion zu Nachtheil: beziehen ſich auch auff das Fuͤrſten Recht/ vnd auff die Kayſerliche Capitulation: mit angehengtem Bericht/ daß ein Stand dem andern ſolche Huͤlff zuleyſten/ eines jeden Recht vnnd prætenſion in der Hauptſach vnvorgreifflich ſchuldig ſey.
Daß die Saͤchſiſche Hertzogen nicht hinzu getretten/ verurſachte die prætenſion auff Guͤlch/ vnd die Hoffnung/ ſolche Lehen von dem Hauß Oeſterꝛeich zuerhalten/ vnnd trenneten ſich die Heſſen/ als Landgraff Philipps zu Marpurg ohne Leibs Erben verſtorben/ vnd die Darmbſtattiſche Lini/ das gemeldte Fuͤrſtenthumb nicht in die Staͤmme/ ſondern in die Haͤupter wolte getheilet haben: davon im dritten theil dieſer Diſcurſen weit laͤufftig zuſehen.
Der Nider Saͤchſiſche Crayß aber wolte ſich nicht verdieffen/ in Erwegung auch im Schmalkaldiſchen Krieg/ dieſelbe Landen behutſam gangen/ vnd deſto ſanffter von demſelben Braſt kommen.
Die Catholiſche hingegen vermeynten mehr Vrſach zuhaben/ daß ſie ſich in Buͤndnuß vnd Verfaſſung ſtellen/ vnd allen Gewalt abtreiben ſolten.
Jhnen war vnentſunckẽ/ dz der Großmeiſter in Preuſſẽ/ auß dem Hauß Brandenb. entſproſſen/ ein Weib genom̃en/ vñ dz Land nach ſich gezogẽ/ auch Lutheriſch gemacht/ wie gefaͤhrlich es etliche mahl mit dẽ Ertzſtifft Coͤln/ geſtanden/ dz es nit gar Weltlich vñ Evangeliſch were worden Es war am Tag/ wie das Biſtumb Straßburg gewanckt/ vnd endlich zerꝛiſſen/ nunmehr halb Evangeliſch lebte. Magdeb. Halberſtatt vñ alle andere Stiffter hetten Weltliche Herꝛn angenom̃en vñ hielten Evangeliſche Dumherꝛn zum ſchein: denen dann alles vbrige mit der Zeit folgen moͤchte.
Der Proteſtirenden Klagen weren ſo vngereimbt/ daß ſie ſelbſten nicht wollen bey dem Paſſawiſchen Vertrag bleiben/ noch denſelben beſtaͤttigen laſſen/ mit der Bedingung/ alles in den Stand zuſetzen/ als es Anno 1555. geweſen.
Die Oeſterꝛeicher/ Hungarn vnd Boͤhmen dringen jhre Sachen jmmer forth/ mit gewapneter Hand/ vnnd werden in kurtzem die Catholiſchen gar außbeiſſen/ oder vnderdrucken: an jhren Privilegien ſolte jhnen kein Eintrag geſchehen/ da ſie nur ſich ſtille hielten/ vnd nicht weiter vmb ſich griffen.
Jm Reich ſpiele ein jeder den Meiſter/ vnd laſſe ſich durch kein Kayſerlich Anſehen/ von ſeinem Vorhaben abſchrecken.
So geſchehe niemand zuviel/ oder zu wenig/ wann gleich die Guͤlchiſche Landen/ dem Hauß Oeſterꝛeich/ wegen alter vnnd newen prætenſionen, zu theil wuͤrde/ den Abtruͤnnigen Hollaͤndern zum Schrecken/ vnnd dem Koͤnig in Franckreich zum Schewen/ ja den drey Geiſtlichen Churfuͤrſten am Rhein/ zum Troſt vnd Schutz.
Auch were Weltkuͤndig/ wie die Proteſtirenden den Abtruͤnnigen in Franckreich/ vnnd in den Niederlanden merckliche Huͤlff geleyſtet/ Gelder geſchoſſen/ Voͤlcker zugefuͤhrt/ vnd jmmerdar ein ſtarcken Ruͤcken gehalten.
Vnd eben ſolches/ wuͤrden ſie nicht vnderlaſſen/ da einiger Geiſtliche Stand zu jhnen tretten/ oder die Vnderthanen wider die Obere ſich aufflehnen ſolten/ wie im Straßburger vnd Coͤlniſchen Krieg geſchehen/ da es jhnen zwar/ wegen der maͤchtigen Benachbarten nicht gelungen/ doch anderwertlich zuverſuchen/ nicht vergeſſen iſt/ weil dann die Proteſtirende den Anfang gemacht/ vnd eine Vnion oder Verbuͤndnuß geſtifftet/ wer es den Catholiſchen keines wegs nicht zuverdencken/ wann ſie ſich deß vbrigen vmb etwas verſicherten/ vnd erwehreten.
Darumb hielten die Catholiſchen/ von Geiſt- vnnd Weltlichem Stand/ auch eine Verſamblung zu Wuͤrtzburg/ vnd verbunden ſich mit einander/ auff folgende weiß: 1. Sollen die Verbundene einander mit beſtaͤndiger Trew beyſpringen/ vnd ſich keiner vnderſtehen/ ſeinen Mitbruder oder deſſen Vnderthanen/ zuvnderdrucken/ oder zubeſchwehren/ noch wider dieſelben jcht was fuͤrzunehmen.
2. Wann vnder den Verbundenen einiger Mißverſtand erwaͤchſt/ ſoll der Oberſte/ dieſer Verbuͤndnuß ſich bemuͤhen/ ſie wider mit einander zuvergleichen/ vnd ſo es auch von noͤhten/ ſoll er ſich der andern Mitverbundenen Huͤlff bedienen.
3. Soll keiner von den Vereinigten/ wiſſentlich deß andern Feind in ſeinen Gebieten gedulden/ viel weniger denſelben defendiren/ ſondern ſolche alle ernſtlich verfolgen/ oder wo moͤglich/ mit aller ſeiner Macht auß dem Lande treiben.
4. Die Verbundene ſollen/ aller Orthen fleiſſig acht haben/ vnd alles was ſie vernehmen/ ſo jhnen zu Schaden gereychen moͤchte/ mit dem eheſten den Oberſten berichten.
5.
So einer von den Verbundenen vngebuͤhrlicher weiſe angefallen wuͤrde/ ſoll der Oberſte mit den andern Verbundenen/ denſelben fuͤr ſich fordern/ ſeine Spruͤche hoͤren/ vnnd alsdann/ was zur Defenſion nottuͤrfftig/ mit dem eheſten ſo moͤglich fuͤrnehmen/ auch mit Huͤlff der Verbuͤndnuß denſelben vberfallen.
6. So jemand von den Vereinigten einen andern vnbilliger weiſe/ vnnd auß vermeſſenem Gewalt/ oder de facto an fiele/ ſo ſoll jhm/ vermoͤg der Verbuͤndnuß/ keine Huͤlff darzu geleiſtet werden.
7.
Der Deputirten Theil/ mag ſich vber die jenige Ordnung/ ſo in der Reichs Conſtitution begriffen/ vnd auſſer der Verbuͤndnuß Huͤlff auch deſſen Mittels der Execution gebrauchen.
8. Wann einer auß den Verbundenen mit deren Authoritaͤt/ auſſer der Verbuͤndnuß Huͤlff etwas ſpendirt hette/ ſo ſoll jhm ſolches auff vorhergehendes anmelden gut gemacht werden.
9. Wann in der Berahtſchlagung gleiche Vota weren/ ſo ſoll der Oberſte jederzeit ein Einſpruch thun.
10.
Wann auß dem Verzug Gefahr erſcheinete/ ſo ſoll der Oberſte mit den Verbundenen Macht haben Reuter vnd Fußvolck zuwerben.
11. Die Defenſion ſoll niemals ſo lang auffgeſchoben werden/ biß einer auß den Vereinigten offendirt würde/ ſondern man ſoll ſich zu derſelben Zeit gefertigt machen. 12.
Dieſe Verbuͤndnuß ſoll neun Jahr an einander wehren.
13. Zum Oberſten dieſer Verbuͤndnuß/ ſoll erwehlet werden Hertzog Maximilian in Bayern.
14. Sollen andere Fuͤrſten vermahnet werden/ ſich in dieſe Buͤndnuß zubegeben/ das negotium aber wird dem Oberſten heimgeſtellt.
15. Dem ſind adjungirt die Biſchoffe Wuͤrtzburg/ Paſſaw vnd Augſpurg.
16. Wann die Verbundenen zugleich/ auff einmal vnderſchiedlichen vberfallen wuͤrden/ ſo ſoll die Verbuͤndnußhuͤlff nach Gelegenheit/ vnnd Noth der Gefahr defendirt werden.
17. Da die Notturfft erforderte/ ein Kriegsheer zuformiren/ ſo ſoll dem Oberſten allein das Directorium heimgeſtellet werden.
18. So die Verbundenen jemands Sachen annehmen/ ſoll demſelben nicht mehr erlaubet ſeyn/ mit ſeinem Widerſacher/ ohn der Verbundenen Conſens, ſich in guͤtliche Vergleichung einzulaſſen.
19. Der Oberſte ſoll von allen kuͤnfftigen Schaͤden entlediget ſeyn.
20. Die Verbuͤndnußhuͤlff ſoll nach deß Reichs Matricul/ jedern Vereinigten/ der Proportion nach/ angelegt werden.
21. Die Verbundenen ſollen eheſt/ ſo moͤglich/ in beſtimpter Zeit/ einen guten Vorꝛath/ dem Verlaß nach/ zuſammen bringen/ vnd ſolle Jaͤhrlich darzu gefamlet werden.
Als Kayſer Rudolph hievon Bericht bekommen/ ließ er abermahl ein Abmahnungs Schreiben außgehen/ darin er bezeuget/ wie er die Prætendenten zum ordentlichen Außſpruch eingeladen/ nicht ſeines Hauſes eigenen Nutzen geſucht/ ſondern die Kayſerliche Iuriſdiction, zu eines jeden Rechten geſucht zuerhalten: darumb ſolte jeder Stand ſich huͤten/ in die jenige Poͤn zufallen/ ſo in den Reichs- Abſchieden begriffen were.
Nichts deſtoweniger giengen die Werbungen allenthalben forth/ ſonderlich vor Ertzhertzog Leopolden/ darumb auch die Statt Straßburg ſich mit Voͤlckern verſehen/ vnnd Fuͤrſt Chriſtian von Anhalt zum Feldherꝛn angenommen.
Vnd in dieſem 1610.
Jar wolte das Fewer in hoͤchſter Lohe breñen/ entweder im Elſaß/ wegen deß Biſtumbs Straßburg/ oder in den Guͤlchiſchen Landen/ wegen derſelben Succeſſion:
Die Vnirten zogen zu Feld/ vnnd rumorten vbel in dem Elſaß: der Biſchoff zu Speyer/ macht das Dorff Eydenheim zu einer Feſtung/ welche Fortification Chur Pfaltz ließ niderꝛeiſſen/ vnnd hingegen Mannheim/ da der Necker in den Rhein faͤllt/ befeſtigen.
Doch machte man Fried im Elſaß/ weil Kayſer Rudolph vnnd Koͤnig Matthias/ nicht wol mit einander ſtunden/ vnd der ſchwaͤchſte ſich an die Vnirten ohne zweiffel hencken/ vnd alſo den Krieg in die Oeſterꝛeichiſche Laͤnder ziehen koͤnnen.
Zu Coͤln bemuͤhete man ſich zum eyferigſten/ wegen Beruhigung der Guͤlchiſchen Landen: weil aber die Frantzoſen/ Spanier vnnd Hollaͤnder ſich drein ſchlugen/ vnnd in deſſen Chur Sachſen auch damit belehnet ward/ giengen die Waffen jmmer forth.
Endlich verglichen ſich die Vnirten vnd Ligiſten/ weil kein Theil ſuchte ein andern zuvberfallen/ ſondern nur in zulaͤſſiger Verwahrung ſeiner ſelbſt ſtunde/ daß allein das Guͤlchiſche Vnweſen ſolte auß geſetzt ſeyn/ vnnd im vbrigen/ alle Nachbarſchafft gepflogen werden.
Hie erinnere ich mich zweyer Bawren auß Schwaben/ da der eine den andern/ ohne viel Maulwaſchens/ an Halß ſchlug:
vnd der Geſchlagene es vor gantz frembd/ vnd vngewohnt auffnahm/ weil ſie noch nicht gezanckt hetten.
Dann auch der edle Loͤw/ vor dem Streit ſeinen Zorn erweckt/ wann er mit dem Schwantz jhm ſelbſt auff den Ruͤcken ſchlaͤgt.
Alſo waren die Ligiſten vnd Vnirten noch nicht zornig/ vnnd rewet ſie beyderſeits deß Schimpffs/ wann ſie den Degen ſolten bloͤſſen.
Sie hielten beyderſeits viel Zuſammenkunfften/ vnnd ſonderlich die Vnirten zu Rotenburg an der Tauber/ da von Donawerth/ von der Guͤlchiſchen Succeſſion, von den Paſſawiſchen vnnd Elſaſſiſchen Kriegsvoͤlckern/ auch von Verfolgung der Evangeliſchen im Reich/ jmmer viel zu rahten war.
Zu deme noch kommen/ was Aach/ Coͤln/ Braunſchweig/ vnd Bamberg vor Jrꝛungen verurſachet.
Jn dem Land zu Wuͤrtemberg gedachten ſie eine Feſtung zu nehmen/ vnd vier Regiment zu Fuß/ neben drey tauſend zu Roß hinzulegen/ die Contributions Gelder/ vnd andere Kriegs Notturfft zubewahren.
Bey ſo geſtallten Sachen hielten die Churfuͤrſten einen Tag zu Nuͤrnberg/ vnnd fanden kein ander Mittel/ dem bevorſtehenden Vngewitter vorzukommen/ als daß ein Succeſſor dem Kayſer/ welcher jnnen hielte/ vnnd mit niemand communicirte, darumb auch viel Sachen/ vnder ſeinem Namen befohlen worden/ von denen er nimmer nichts erfahren/ nachgeſetzt/ vnd zur Vorſorg erwoͤhlet wuͤrde: welches der Kayſer jm nit allerdings zuwider ſeyn laſſen: ſtarb doch Anno 1612. vnnd macht ſeinem Bruder Koͤnig Matthiæ Platz.
Die allererſte Kayſerliche Verꝛichtung war/ daß der Baw zu Muͤlheim/ den die Proteſtirende Fuͤrſten eyferig trieben/ durch ein Kayſerlich Mandat verhindert wurd: vnnd die Execution vber Muͤlheim vnd Aachen/ dem Marquis Spinolæ auß den Niderlanden anbefohlen.
Die zweyte war/ der Reichstag zu Regenſpurg/ Anno 1613. auff welchem die Proteſtirenden/ wie auch die Catholiſchen/ jhre gravamina gegen einander vbergeben.
Was nun auff dieſem Reichstag verꝛichtet worden/ das hat Nell/ deß Kayſers Schalcksnarꝛ arthlich vnd kurtz verfaſt.
Dann als er ein ſchoͤn newes Büchlein laſſen einbinden/ vnnd ſolches vnder dem Arm trug/ ward er vom Kayſer gefragt/ was er damit wolte.
Da gab er zur Antwort/ er hette die Reichs Acta drein geſchrieben: wie nun der Kayſer begierig war/ die Act zu leſen/ das Buͤchlein oͤffnete/ vnnd durchblaͤttert/ aber alles weiß fand/ antwort Nell: dieweil nichts wer verꝛichtet worden/ hette er auch nichts ſchreiben koͤnnen.
Dann es ſtunden die beyde Partheyen gegen einander in Verfaſſung/ vnd gedachten nicht vmb einen Fuß zuweichen.
Die Proteſtirende wolten nicht mehr zu der Verſamblung kommen/ weil jhre gravamina vneroͤrtert blieben:
ſo erhielten die Catholiſchen ein ſcharpffe Salvationsſchrifft/ wider die Vnirten: daruͤber dieſe offentlich proteſtiret/ vnd alſo voneinander geſcheyden.
Alſo brachte dieſer Reichstag keine Ruhe/ ſondern lauter Verbitterung.
Doch erhielten die Catholiſchen einen groſſen Vortheil/ daß Hertzog Wolff Wilhelm/ Pfaltzgraff von Newburg/ Fraͤwlein Magdalena auß Bayern geheuratet/ vnd dardurch zu jhrer Religion gezogen worden.
Die dritte/ daß Ka. May. den Hertzogen von Braunſchweig gratificirte, vnnd ein Mandat wider dieſelbige Statt außgehenlaſſen.
Die vierdte/ daß die Statt Magdenburg von der Bündnuß/ mit den Hollaͤndern beydes durch den Kayſer/ vnd durch den Churfuͤrſten/ ſind abgeſchreckt worden.
Die fuͤnffte/ dz er an den Churfuͤrſten zu Heydelberg die Vnion begehrt hat/ gegen der Liga auffzuheben.
Die ſechſte/ daß er Ertzhertzog Ferdinanden auß Oeſterꝛeich zu einem Sohn angenommen/ vnnd zu einem Nachfolger/ in den Koͤnigreichen Hungarn vnnd Boͤhmen angenommen hat.
Die ſiebende/ daß er alſo bald ſich nach Dreßden zu dem Churfuͤrſten in Sachſen begeben/ vnnd neben Koͤnig Ferdinando/ auch Ertzhertzogen Maximiliano/ vnnd Biſchoff Cloͤſel/ Frewd vnnd Rahtſchlagung gepflogen.
Der vierdte Diſcurß.
Wie ſorglich es vmb die Catholiſche Religion geſtanden: wie die Cardinaͤl auff Ertzhertzog Carlen geſchloſſen/ jhn vnd ſeinen Stamm herfuͤr zuziehen.
Wie Ertzhertzog Carl mit der Reformation in ſeinen Erblanden angefangen/ vnnd ſein Sohn Ertzhertzog Ferdinand mit allem Ernſt fortgefahren.
BEy dieſſen Haͤndeln vnd Verlauff/ ſtunden die Sachẽ dem Anſehen nach/ ſonderlich wegen der Roͤmiſchen Religion/ in groſſer Beſorglichkeit/ dannenhero der Mangel/ mehrern theils an einẽ Oberhaupt beſtuͤnde/ welches die Sachen mit Ernſt angreiffen moͤchte/ die Verſamblung der H. Cardinaͤlen zu Rom bekamen eine Zeitung vber die andere/ vom Abfall gantzer Laͤnder.
Es war bald kein Winckel in Teutſchland mehr rein Catholiſch:
ſo hatten Engelland vnd Schottland/ auch Dennmarck/ vnd zuletzt Schweden dem Roͤm.
Stul den Gehorſam auff gekuͤndiget/ vnnd regierten jhre Kirchen nach gutduncken.
Mit Franckreich ſtunde es vber alle maſſen gefaͤhrlich/ in deme die Hugenotten ſich mehreten/ vnnd ſchier nahe die Kron ſelbſt ergriffen hetten.
So war das Exempel in Boͤhmen noch vnvergeſſen/ als Georg Podiebragk/ ein Huſſit/ auff den Koͤniglichen Thron geſtiegen.
Vnd was ſolten die Proteſtirenden nicht vnderfangen/ daß ſie ein Kayſer nach jhrem Sinn auff werffen? zumahl auch der Vicarius zu Heydelberg der Statt Aach/ vnd den Proteſtirenden Fuͤrſten/ wegen der Gülchiſchen Succeſſion, nach beſtem Vermoͤgen/ den Catholiſchen zu Nachtheil vorgeſprochen.
Das allerſchwerſte Nachdencken war/ daß die Kayſer ſelbſt nicht richtig durch drungen/ vnnd den Proteſtirenden zuviel nach gaben/ etwañ emiger Willfahrung halben.
Das Hauß Spanien hielt ſteiff an der Catholiſchen Religion/ vnnd daͤmpffte die Maranen/ vnnd Proteſtirenden mit Macht/ durch die Inquiſition, nam aber die Muͤhwaltung wolbezahlt/ vnnd ſuchteden Kriegskoſten auff den Geiſtlichen Guͤtern/ mit vnd ohne willen: ja ließ nicht dunckel ſpuͤren/ daß Jtalien jhm beliebte/ vnnd daß der Kirchen Staat wol etliche Schwingfedern wůrde muͤſſen fallẽ/ oder außrauffen laſſen/ vnd den Maͤchtigern den Ruͤcken darhalten/ auff begebenden Fall daruͤber zugehen.
Die Oeſterꝛeichiſche Kayſer moͤgten der Zeit/ wo nicht gar von der Kirchen abtretten/ doch wegen jhrer Erblaͤnder ſich zweyen/ vnd die Gemuͤther der Vnderthanen an ſich zuziehen/ der Kirchen zu groſſem Nach theil/ viel Privilegia den Vneatholiſchen erweitern.
Vnnd wann das Kayſerthumb einmal den Abtruͤnnigen/ in die Haͤnde geriethe/ würde es jhnen ſo leichtlich nicht wider zubenehmen ſeyn.
Endlich wurde dahin geſchloſſen/ wann Ertzhertzog Carlen eine eyferige Matron auß dem Hauß Bayern heurath/ vnnd ſich verbuͤnde/ mit dem Roͤ.
Stul/ die Catholiſche Religion fortzupflantzen/ ſolte gedachter Stul da hin trachten/ daß das Kayſerthumb von dem aͤlteſten Stamm/ in welchem Rudolphus/ Erneſtus/ Matthias/ Maximilianus/ vnd Albertus lebeten/ auff jhn/ als Kayſer Ferdinandi I. dritten Sohn/ oder ſeine Nach koͤmlingen/ abgetragen wuͤrde.
Vnd wer wolte nicht ſuchen/ ſein Stamm vnd Kinder groß zumachen/ wann ſolches mit Befoͤrderung der Kirchen geſchicht/ vnnd noch groſſes Lob er wirbt.
Nun hatte Kayſer Maximilian Anno 1570. den 30.
May den Herꝛn vnd Rittern in der Steirmarck/ vnd anderſtwo mit Brieff vnd Sigel/ die Vbung der Proteſtierenden Confeſſion erlaubt/ wie hie oben nechſt zuſehen/ vnd darin der Kirchen Anſehen zu ruͤck geſetzt:
ſo ferꝛn/ daß er auch zwey Jahr hernach an Gregorium XIII. beweglich begehrt/ er ſolte widerꝛuffen vnd vernichten/ daß Pius V. Coſmum von Medices 1569. zu einem Großhertzogen in Toſcanâ gemacht/ gleichſam ſolches niemand anderſt/ als dem Kayſer zuthun gebühre: vnd in Verweygerung deſſen/ ſeinen Geſandten gar von Rom abgefordert:
da doch bekandt/ daß Anno 1479.
Paulus II. in gegenwarth Kayſers Friderici III. in der Meß den Borſium zu einem Hertzogen zu Mutina, zu Rhegio, vnd zu Lepidi gemacht/ ob ſchon ſolcher Titel jhm vom Kayſer zuvor verliehen/ durch ſolchen actum aber bekraͤfftigt vnd gültig wurde.
Es hatte Ertzhertzog Carlen in der Erbtheilung Steirmarck/ Kaͤrnten vnd Krain gegen ſeinem Bruder erhalten/ vnnd bemuͤhet ſich zwar beſtes fleiſſes/ die Catholiſche Religion zuerheben/ vnd die Proteſtirenden zuverdrucken: kondte aber nicht viel außrichten/ biß er Anno 1581. ſeines Herꝛn Vattern gegebenes Privilegium/ den Herꝛn vnd Rittern wider abgeſprochen/ weil in dergleichen Faͤllen/ kein Regierender Herꝛ ſeine Nach fahren binden koͤndte/ weniger auch wider die Kirch thun ſolte.
Seine Gemahlin war Maria Hertzog Albrechts in Bayern Tochter/ die er Anno 1571. im Herbſtmonat geheurath: welche dann ein groſſen Eyfer/ wegen der Religion in jhres Vatters Hauß geſchoͤpfft/ den ſie auch in die Steirmarck gebracht/ vnnd jhren Herꝛn jmmer angefriſtet.
Dann jhr Großvatter Hertzog Albrecht in Bayern lieſſe Anno 1506.
Goldguͤlden ſchlagen/ da er auff den Knien vor dem ſitzenden Marienbild/ das Kindlein im Schoß/ ſitzet mit gefaltenen Haͤnden/ in dieſer Vmbſchrifft:
O Maria, ora pro me: welches Anno 1646.
Churfůrſt Maximilian in Beyern nach machen/ vñ auff ſeine newe Ducaten pregen laſſen: zum Zeugnuß/ daß er/ wie jetzt letzlich Kayſer Ferdinand II.
vnd Koͤnig Philipps IV. in Spanien gethan/ ſich vnd ſeines gantzes Hauſes Wolfahrt/ der H. Jungfrawen Marien/ als einer Vorbitterin anbefehle.
Vnder deſſen/ wie zuvorn/ gab es newe Anſpruͤche/ an die Landſaſſen/ etwan das Graͤntzhauß Carlſtatt wider den Tuͤrcken zubawen/ oder ſonſten baare Mittel bey zutragen:
da man den Staͤnden gute Wort geben muͤſſen/ vnnd in Religions Sachen weit durch die Finger ſehen/ dann die Steiriſche Staͤnde der Augſpurgiſchen Confeſſion/ wol zwo Millionen Golds/ das Land auß Schulden zureiſſen/ vnder Beding- vnnd Verwilligung/ deß Augſpurgiſchen Exercitij, An. 1569. bezahlt.
Vnd das bevorſtehende Vnweſen im Jahr 81. mit Neunmahlhundert Tauſend Guͤlden Rheiniſch abgewandt/ vnd noch fuͤnffzehen Tonnen Golds Anforderung der Kammer nachgelaſſen.
Endlich iſt Anno 1590.
Ertzhertzog Carlen geſtorben/ vnd hat fuͤnff Soͤhne hinderlaſſen/ Ferdinand/ Maximilian/ Leopold/ Carlen vnd noch zween andere.
Es iſt aber Ferdinand gebohren Anno 1578. den 9. Julij/ vnnd folgt dem Vatter in der Regierung/ vnd erhielt Steirmarck vnd Kaͤrnnen.
Zu Anfang ſeiner Regierung/ thet der Tuͤrck ſolchen Einfall/ daß ſeine Fraw Mutter vnd Fraͤwlein Schweſter in Carlſtatt ſich nicht genugſam verwahrt befunden/ vnd von dannen nach Bayern ſich erhoben.
Als man nun ein wenig Lufft wegen deß Tuͤrcken bekommen/ kam Patriarch Franciſcus von Aglar/ der Herꝛ von Stadian/ vnnd der Bambergiſche Vitzthumb/ Anno 1594. die Kirchen zu reformieren/ ſchaffeten zu Villach die Augſpurgiſche Confeſſion ab/ kondten aber die Schluͤſſel zu der Kirche vnd dem Statt Thor nicht erhalten/ weil der Raht vorgab/ ſolche weren jhnen von dem Herꝛn von Dieterichſtein anvertrawt/ mit Freyheit jres Gewiſſens.
Darauff Gewalt vorgangen/ vnnd das Volck den Vitzthumb/ nicht ferꝛner auff der Landſtuben geduldet:
doch ließ er in ſeinem Abzug etliche Prediger in Thurn werffen/ vnd ſahe alles zu einem Auffſtand bereyt.
Noch groͤber gieng es in Ober- Oeſterꝛeich/ vnd in dem Laͤndlein ob der Enß/ wegen vberhaͤuffter Beſchwerden/ da man gar zu ſtreiten kommen/ ſich doch bald vertragen.
Salßburg ſtunde in gleicher Gefahr/ vnd Verfaſſung.
Als nun beyde Ertzhertzogen/ Ernſt vnd Matthias nach den Niederlanden gezogen/ dieſelbe Laͤnder im Namen Koͤn. May. in Spanien zuverwalten/ blieb die Vormundſchafft vber Ertzhertzog Ferdinands Landen zu vorderſt Keyſer Rudolpho/ vnnd dann Ertzhertzogen Maximiliano/ biß gedachter Ertzhertzog Ferdinand die Regierung ſelbſt angetretten/ vnnd Anno 1598. auff Anſuchen deß Paſtors zu Graͤtz dieſes Edict den 13. Sept. laſſen inſinuiren.
Von der Fuͤrſtlichen Durchleuchtigkeit vnſers gnaͤdigſten Herꝛn wegen/ denen Herꝛn Lands Hauptmann/ vnd Verordneten einer Erbarn Landſchafft in Steyr/ gnaͤdigſt anzuzeigen:
Sie werden ſich guter Meinung zu erinnern haben/ daß bey derſelben hoͤchſtgedachter Fuͤrſt. Durchl. geliebter Herꝛn Gebruͤder Præceptor M. Laurentius Sorabender, als Pfarꝛherꝛ allhie zu Graitz vnlaͤngſt ſchrifftlich einkommen/ vnd begehrt/ die Predicanten allhie in der Stifft/ vnd das exercitium der Augſpurgiſchen Confeſſion/ wie mans nennet/ als welches jhm Pfarꝛherꝛn in ſeiner Pfarꝛlichen Iurſdiction vnzuſtehend vnnd vnzulaͤſſig mannigfaltigen Eintrag thun/ abzuſchaffen.
Vnd weil jhm dann vber ſein beſchehenes gütliches erſuchen/ ſo wol bey ermeldten Herꝛn verordneten/ als dem beruͤhrtem exercitio, kein Gehoͤr gegeben worden/ noch einige Abſtellung bißher erfolgt/ ſondern ſie in Vbung ſolches jmmer fortfahren/ welches alles von jhnen wider vraltes/ vnd viel hundert Jahren her erhaltenes Recht vnnd Gewonheit beſteht:
vnnd daruͤber wolgedachter Pfarꝛherꝛ bey Jhrer Fuͤrſt. Durchl. angebrachtem Suppliciren mit mehrem hieneben zuvernehmen:
So haben hierauff Jhre Fůrſt. Durchl. vnd auch da er der Pfarrherꝛ gleich nicht darumb ſupplicirt hette/ ex proprio motu, zu Salvirung jhres Gewiſſens/ als ein Catholiſcher Ertzhertzog zu Oeſterꝛeich/ vnd Erblands Fuͤrſt in Steyr auch Vogt vnd Lehensherꝛ der hieſigen Pfarꝛ/ wie auch ins gemein Oberſter Vogt aller Geiſtlichen Stifften/ in jhren Erblanden gelegen/ vermoͤg deß hochloͤblichen Hauſes Oeſterꝛeich ſpecial Freyheit/ alß auch in krafft der im gantzen Roͤm.
Reich ſtatuirten vnd obſervirten allgemeinen Religions pacification, jhren Herꝛn Lands Hauptman vnd Verordneten/ hiemit alles ſonders Ernſtes aufferlegen vnnd befehlen wollen/ daß ſie jhre Stifft/ Predicanten/ vnnd das gantze Stifft/ Kirchen vnd Schulen exercitium, ſo wol hie/ als zu Judenburg/ vnd aller Jhrer Fuͤrſt. Durchl. eygenthumblichen Staͤtten/ Maͤrckten/ vnd derſelbigen Gezirckten/ von dato inner vierzehen Tagen/ gewißlichen abthun vnd abſchaffen/ auch ſolche jhre vnderhaltene Predicanten vnd Diener dahin weiſen/ daß ſie in ſolchem Termin/ alle Jhrer Fuͤrſt. Durchl. Laͤnder raumen/ vnnd ſich darin weiter keines wegs betretten laſſen: vnd hinfuͤro Sie Herꝛn Land Hauptman vnd Verordnete/ auch der Beſtallung dergleichen Perſonen vnnd Diener/ in Jhrer Durchl. eygenthumblichen Staͤtten/ Maͤrckten vnd Flecken/ vnd dergleichen Bezirck ſich gaͤntzlich enthalten: an dem allem vollziehen ſie Jhrer Durchl. eygenen/ auch endlichen Willen vnd ernſtliche Meinung.
Auff dieſes Decret haben die Herꝛn Verordnete in Schrifften weitlaͤufftig geantwort/ vnd ſich theils entſchuldigt/ daß ſie vorgeſetztem Befehl ohne vorwiſſen der vbrigen Landsherꝛn nicht koͤndten Folg leyſten: theils aber auch vnderthaͤnigſt gebeten/ daß Jhre Fuͤrſt. Durchl. zu dieſen allergefaͤhrlichſten Zeiten von ſolchem jhrem Fuͤrnemen geruheten abzuſtehen/ in Betrachtung/ daſſelbe dem geleyſteten Jurament/ vnd deß Lands Privilegien entgegen vnnd zu wider: deß gleichen deß groſſen Vnheils/ ſo darauß erwachſen moͤgte.
Wurd aber nichts anders außgericht/ als daß ein ſcharpff Decret an Pfarꝛherꝛ/ Rectorn vnnd Schulmeiſter abgangen/ ſich von ſtund an alles predigens vnd lehrens zuenthalten/ vnnd jnnerhalb acht Tagen das Land zuraͤumen.
Dieweil nun wider angeſucht worden/ der Strenge nach nicht zuverfahren/ erfolgte das dritte Decret/ noch bey Sonnenſchein auß Graͤtz/ vnd jnnerhalb acht Tagen auß dem Land/ bey Verluſt Leibs vnd Lebens zu ziehen/ welches dann den 19. Sept. alſo geſchehen.
Es lies aber Ertzhertzog Ferdinand zu Eingang deß folgenden Neun vnd neuntzigſten Jars/ ein Landtag nach Graͤtz außſchreiben/ auff welchem die Staͤnde der dreyen Landſchafften/ der Augſpurgiſchen Confeſſion zugethan/ ein lange Schrifft/ wegen jrer vermeinten Privilegien vbergeben/ darauff Jhre Fuͤrſt. Durchl. ſich gnaͤdigſt erklaͤrt/ alles das jenige zubedencken vnd fuͤrzunehmen/ was ſich ohne Verletzung jhres Gewiſſens nur jmmer thun/ vnnd vor Gott dem Allmaͤchtigen verantworten laſſen wuͤrde.
Aber vnder deſſen/ vnd weil man mit dem Schluß deß Landtags vmbgangen/ haben Jhre Fuͤrſt. Durchl. ermelte Religions vnnd Lamentationsſchrifft berahtſchlagen/ vnd mit einer gleichfalls auß fuͤhrlichen Schrifft beantworten laſſen: mit dieſer lautern Summariſchen Erklaͤrung/ daß Jhre Fuͤrſt. Durchl. von jhrem befugten Reformationswerck mit nichten weichen/ ſondern ehe Leib/ Leben/ Fuͤrſtenthumb/ vnd alles darſetzen woͤllen.
Vber ein kurtze Zeit hernach haben Jhre Fuͤrſt. Durchl. die Stifftkirchen zu Graͤtz durch jhre geordnete Commiſſarien/ Camillum Suardo Regimentsraht/ D. Hieronymum Manicordium, vnd D. Angelum Coſtede deß willen mit Gewalt eroͤffnen/ vnd einnehmen laſſen/ weil die Verordnete die darzu gehoͤrige Schlüſſel/ auff etliche an ſie außgegangene Verordnungen nit hergeben wollen.
Auch wurd Anno 1600. nechſtfolgend wegen Fortſetzung der Reformation dieſe Inſtruction hin vnd wider in Staͤtten vnnd Maͤrckten den Burgerſchafften verleſen.
Sie werden ſich vngezweiffelt deſſen/ was jhnen den fiebenden Dito/ jhres ein lange Zeit hero/ in vielerley wege erwieſenen Vngehorſams willen/ fuͤrgehalten/ wol zuberichten/ wie auch vornemblich dieſes zuerinnern haben/ was jhnen darauff/ jhres vermeinten Gewiſſens halben/ auß H. Goͤttlicher Schrifft/ mit ſtattlicher auß fuͤhrung/ vnd beſtaͤndigen/ auch vnwiderſprechlichen fundamentis, in den fuͤrnembſten dieſer Zeit ſtrittigen Artickeln/ vnd Hauptſtuͤcken der Catholiſchen Religion ad longum ein gebildet vnd demonſtriret worden.
Vnd weilen ſie dann (kuͤrtzlichſt zuvermelden) weder den jenigen/ von Weyland dem Durchleuchtigſten Fůrſten vnd Herꝛn Herꝛn Carl Ertzhertzogen zu Oeſterꝛeich/ ꝛc. noch auch die/ von denen nachmals geweſenen Landsfůrſtlichen Gubernatoribus, auß gangenen gnaͤdigſten vnd ernſtlichen Verordnungen/ die allein zu Verſicherung jhrer Seelen Seligkeit/ vnnd wider Erhebung deß bey jhnen in Abfall gerathenen/ gemeinen Weſens Wolſtands angeſehen worden/ nicht nachgelebt/ noch auch die in ſachen auß Befehl mehr hoͤchſtgedachter Fuͤrſt. Durchl. zu vnderſchiedlichen mahlen fuͤrgeloffene Commiſſiones das wenigſte wuͤrcken/ auch die dannenhero hinderlaſſene/ vnnd gnaͤdigſte approbirte inſtructiones nicht in acht genommen werden wollen.
So ſeind demnach offt hoͤchſtgedachte Fuͤrſt. Durchl. Herꝛ Ferdinand/ Ertzhertzog zu Oeſterꝛeich/ ꝛc. vnſer gnaͤdigſter Herꝛ vnd Erb Landsfuͤrſt/ bey ſo geſchaffenen Sachen/ zu Abſtellung deß durch ſie in viel wege erwieſenen Vngehorſambs/ auch dahin verurſacht worden/ dieſe vorſtehende namhaffte Commiſſion in das Werck zurichten.
Auff daß nun Burgermeiſter/ Richter vnd Raht allhie zu N. eygentlich vñ in ſpecie wiſſen moͤgen/ wiſſen ſie ſich auff die fuͤrgangene Reformation hin füro in einem vnd dem andern/ jrer Seelen Seligkeit/ vnd gemeinem Weſen zum beſten/ zuerhalten/ vnnd ſich ins kuͤnfftig mit der Vnwiſſenheit nicht entſchuldigen koͤnnen/ haben die in Sachen verordnete Herꝛn Reformations Commiſſarien/ jhnen in Krafft/ vnd vermoͤg habenden Befehls/ dieſe hernach folgende Puncten ſchrifftlichen hinderlaſſen wollen.
Vnd weil die Ehre Gottes/ derentwegen dann dieſe Commiſſion angeſtellet worden/ in allen Dingen jhren billichen Vorzug hat/ alſo erfordert auch vor das erſte/ der Catholiſchen Kirchen Wolſtand/ als ewrer ſelbſt eigene/ ſo wol zeitliche/ als ewige Wolfarth/ daß ſich nit allein die allhieſige gantze Gemeind/ Burgerſchafft vnd Jnwohner/ ſondern auch vnd fuͤrnemblichen die Rathsperſonen/ als vorgeſetzte Obrigkeiten/ nach welchen ſich der gemeine Mann ſich regulieren pfleget/ deren nunmehr durch generalia, vnnd auß gangene ſpecial Befehl/ abſchafften Sectiſche Predicanten/ vnnd jhres verfuͤhriſchen/ auch verdamlichen exercitij, ſie ſeyen nun wie ſie jmmer woͤllen/ fuͤr ſich ſelbſt vnd die jhrigen/ bey Leibs vnnd Guts Straff/ gaͤntzlichen enthalten: hergegen aber ſich zu jhren ordentlichen Pfarꝛherꝛ begeben/ vnnd an ſeiner Seelſorgern ſich benuͤgen laſſen.
An den Sonn- vnd Feyertaͤgen die Pfarꝛkirchen neben jhren Weibern/ Kindern vnd Hauß geſind/ fleiſſig beſuchen/ alldorten die heilſame Predigten hoͤren/ vnd dem Gottesdienſt beywohnen vnnd abwarten/ alſo die heuratlichen copulationes, Kindertauffen/ vnnd andere Heilige Sacramenta/ an keinem andern Orth/ als in der gemeldten ordentlichen Pfarꝛkirchen/ vnd von jhrem geordneten Seelſorger/ begehren vnnd nehmen/ ſich auch deß Fleiſcheſſens in der Faſten/ vnnd andern gebottenen Faſttaͤgen/ bevorab die Wirth ſampt jhren Gaͤſten/ gaͤntzlichen enthalten.
Welche aber dieſem zuwider vnd entgegen was tentiren oder begehen/ vnnd ſich der Predicanten/ ſie ſeyen auch in frembden Landen/ oder wo ſie jmmer woͤllen/ nicht enthalten wuͤrden/ die ſollen nach geſtallt vñ Gelelegenheit jhrer Vbertrettung/ vnnd der Fuͤrſt. Durchl. gnaͤdigen Gefallen/ ernſtlichen an Leib vnd Seel geſtrafft werden.
Zum andern ſo kompt den Commiſſarien etlicher maſſen für/ wie daß ein ſchaͤdlicher/ wider die Ehre GOTTes/ vnnd geſetzte gute Policey ſtreitender boͤſer Mißbrauch iſt/ daß die Buͤrger bey waͤrendem Gottesdienſt/ die Laͤden offen halten/ kauffen vnd verkauffen/ vnd leben ſo wol an denſelbigen Heiligen/ als andern Wercktaͤgen/ handthieren: weil aber ſolches mit nichten zu gedulden/ jhnen auch keines wegs gut geheiſſen werden kan: So ſollen dem nach Burgermeiſter/ Richter vnd Raht allhie/ obvermeldte Vnordnungen gaͤntzlichen abſtellen/ vnd mit Ernſt darob ſeyn/ daß die Feyer-ſo wol als die Sontaͤg/ Feyerlich vnd Chriſtlich gehalten werden:
Jn maſſen dañ auch dem Statt Anwald/ Burgermeiſter/ Richter vnd Raht/ allhie hiemit befohlen ſeyn ſolle/ die Vbertretter der gebuͤhr nach/ in einem vnd dem andern/ in die Straff zunehmen.
Zum dritten/ iſt auch Jhrer Fuͤrſt. Durchl. fuͤrkommen/ wie ſich etliche allhie bißhero vnderſtanden/ an denen Feſt- vnd Feyrtagen in jhren Haͤuſern/ Sectiſche Poſtillen/ mit heller Stim/ vnd auch privatim jhrem Haußgeſindlein vorzuleſen/ vnd auch andern zu Anhoͤrung/ der Laypredigten/ Vrſach zugeben:
Nicht weniger auch zu Schmach der Catholiſchen Religion/ allerley aͤrgerliche Geſaͤng vnd Lieder/ jn- vnd auſſerhalb der Haͤuſern geſungen:
So ſoll demnach ſolches hiemit/ nit allein alles Ernſts ab vnd eingeſtellt/ ſondern auch maͤnniglich befohlen ſeyn/ hinfuͤhro in jhren Haͤuſern einiges Sectiſche Buch/ bey fuͤnffzig Ducaten Straff/ fuͤr jedes ſtuͤck zuverſtehen/ nicht mehr zubehalten/ ſich auch bey keiner Sectiſchen Privatpredigt/ in maſſen anfangs verſtanden/ oder Leſung verbottener Poſtillen vnd Buͤcher/ an keinem Orth/ bey vorgedachter Straff/ nicht mehr finden zulaſſen.
Da aber bey einem oder dem andern/ einiges Sectiſches Buch gefunden/ ſo ſolle von demſelben/ dem es gehoͤrig/ oder bey dem es betretten wird/ angeregte Straff wuͤrcklich abgefordert/ vnd ein Theil der Kirchen/ der ander dem Spital oder armen Leuthen/ der dritte aber dem Richter zuſtehen vnd verbleiben.
Vnd wie fuͤrs vierdte/ jhr euch deren ſo wol hiebevor/ als auch juͤngſtlich vmb dieſe Refier geweſenen vnd abgeſchafften Sectiſchen Predicanten/ noch wol zuerinnern: vnd es dann Jhre Fuͤrſt. Durchl. einmahl fuͤr allezeit/ bey ſolcher beſchehenen Außſchaffung verbleiben zulaſſen gedencken:
ſo iſt in deroſelben Namen/ jhr der Herꝛn Commiſſarien gantz ernſtlicher Befehl/ daß ſie/ ſo wol jhnen lieb iſt Jhrer Fuͤrſt. Durchl. hoͤchſte Vngnad vnnd Straff zu vermeiden/ derſelben diß orths beſchehenen Verordnungen nachmahlen gehorſamſt nach kommen/ vnd einige Predicanten/ weder in der Statt/ noch in jhrem Burgfried/ den wenigſten Vnderſchleyff nicht geſtatten/ ſondern da kuͤnfftiger Zeit einiger darin betretten würde/ alsbald nach demſelbigen greiffen/ vnd wolverwahrlich halten/ auch ſolches ſtracks an Jhre Fůrſt. Durchl. gelangen laſſen.
Nach dem auch zum fuͤnfften/ die ſonderbare Notturfft erfordert/ daß alle Sectiſche/ ſo wol Lateiniſche/ als Teutſche abgeſtellte Knaben vnd Maͤgdleinſchulen/ darinnen die liebe Jugend vnwiſſend in Jrꝛthumb gefuͤhret/ nachmahlen allerdings gaͤntzlichen auff gehebt verbleiben: in maſſen dann auch ſolches hieuor allbereit verordnet geweſen:
So wird demnach dem Herꝛn Statt Anwald/ Burgermeiſter Richter vnnd Raht allhie/ bey Vermeydung Jhrer Fuͤrſt. Durchl. hohen Vngnad vnd Straff/ hiemit abermahlen aufferlegt/ ob dieſer beſchehenen heilſamen Verordnung/ ſteiff vnd feſt zuhalten/ vnd zu wider Jhrer Fuͤrſt. Durchl. Gebotten dergleichen Perſonen weder jn-noch auſſerhalb der Statt/ noch Landgericht/ keinen Vnderſchleyff zugeben/ ſondern vielmehr dahin bedacht zuſeyn/ damit der Burgerkinder zu den ordentlichen alten Pfarꝛ/ vnnd andern Catholiſchen Schulen geſchickt/ wie auch die Maͤgdlein nirgends/ als an denen Catholiſchen Orthen vnderwieſen werden.
Da aber einer oder mehr Buͤrger/ für ſeine Kinder privatim einigen Pædagogum zu halten vorhabens/ ſo ſoll derſelbe vorhero dem Pfarꝛherꝛ zum Examen fuͤrgeſtellt/ vnnd da er Catholiſch vnd tuͤchtig befunden/ als dann erſt zugelaſſen werden.
Jm wiedrigen aber/ da einiger Sectiſcher Pædagogus oder Præceptor betretten/ der ſoll nach vorgelauffener gefaͤnglichen Einziehung/ auß der Statt/ folgends gar auß dem Land geſchafft werden.
Vnd weilen auch zum ſechſten/ wegen Befoͤrderung der Ehren GOttes/ vnd Wolſtand der H. Catholiſchen Kirchen/ hievor anbefohlen worden/ die Zechzunfft vnnd Bruͤderſchafften/ welche ein Zeit hero abkommen/ widerumb auff zurichten/ ſolches aber auß eingezogenen Berichten/ nicht allerdings ins Werck geſetzt worden:
So wird demnach/ ſo wol dem Herꝛn Statt Anwald/ als auch dem Statt Raht allhie/ in allweg befohlen/ dergleichen abkommene Brůderſchafften/ widerumb in den alten Stand zubringen/ vnnd alles Ernſts darob zu ſeyn/ damit nemlichẽ die geſtiffteten Gottesdienſt fleiſſig verꝛichtet/ vnd den Proceſſionen beygewohnet werde.
Nach dem auch fuͤr das ſiebende/ Chriſtliche Andacht erfordern thut/ auch an jhm ſelbſt recht vnd billich iſt/ daß der Gottesdienſt Andaͤchtig celebrirt, vnnd ehrlich gehalten werde: welches dann auch bey allen wol angeſtellten Ordnungen/ vnnd vornehmen Staͤtten gebraͤuchig/ daß die Statt Thuͤrner an denen Feſt vnnd Feyertaͤgen dem Gottesdienſt abwarten/ vnd mit jhren Jnſtrumenten die Muſicken/ zu Mehrung deß Goͤttlichen Lobs vnnd Ehr/ zieren helffen:
So wird derowegen jhnen auch hiemit aufferlegt/ jhre Statt Thuͤrner dahin zuhalten/ damit ſie an denen Feſt.
Sonn- vnd Feyrtaͤgen in die Pfarꝛkirchen kommen/ vnd alldorten vnder vnnd bey dem Ampt der H. Meß/ mit jhren Jnſtrumenten/ ſchuldiger Pflicht nach/ Muſiciren/ vnnd ſo viel an jhnen gelegen/ die Ehre GOTTES befoͤrdern helffen.
Was zum achten/ die zur Erdenbeſtaͤttigung der verſtorbenen Perſonen anlangt/ da ſoll hinfuͤro keiner mehr nirgend hin/ auſſer Vorwiſſen vnd Bewilligung deß Herꝛn Pfarꝛers begraben/ ſondern alſo offt jemand ſtirbt/ ſolches dem Herꝛn Pfarꝛherꝛ angezeigt werden/ damit er daruͤber der gebuͤhr nach/ die Verordnung zuthun wiſſe.
Vnd wie dann auch zum neundten/ dem gemeinen Weſen/ vnd ſonderlich den armen Pupillen/ hoch vnd viel an dem gelegen/ daß die jaͤhrliche Gerhabſchafft/ als auch Kirchen/ Spitaͤl/ vnd andere gemeiner Stattaͤmpter/ Raitungen/ (Rechnungen) ohne einigen Verzug vnd Auffſchub/ ordentlich juſtificirt vnnd auff genommen werden:
So iſt derowegen jhre der Commiſſarien ernſtlicher Befehl/ daß ſie von allen vnd jeden Officirern/ denen gemeiner Stattaͤmpter/ auch Gerhabſchafften anbefehlen/ alle hinderſtellige Raitungen/ jedesmahls auffnehmen/ juſtificirn, vnd keinerley Raitungen vber ein Jahr anſtehen laſſen.
Dann es je ſonſten im widrigen die Erfahrung gibt/ was fuͤr mercklicher Schaden dem gemeinen Weſen/ ſonderlich aber den Pupillen/ durch ſolche der Obrigkeit vnperantwortliche Nachlaͤſſigkeit zugefuͤgt wird.
So iſt auch fuͤr das zehende/ zu Fortpflantzung vnd Erhaltung/ der Catholiſchen Religion (welche Jhre Fuͤrſt. Durchl. als Herꝛ vnnd Landsfuͤrſt/ in jhren Fuͤrſtenthumen vnd Landen/ ſo wol widerumb zuerheben/ als auch in gutem auffrechtem Stand/ alles zu Gottes Ehre/ vnd ſeiner getrewen Vnderthanen/ zeitlicher vnd ewiger Wolfahrt zuerhalten/ endlich gedencken) nicht weniger der hieſtgen Statt Wolfahrt/ hoch von noͤhten/ wird auch ferꝛners in hoͤchſternanter Jhrer Fuͤrſt. Durchl. Namen/ jhnen hiemit eingebunden/ daß ſie hinfuͤro keinen Sectiſchen oder Lutheriſchen Burger noch Jnwohner/ wer der auch ſeyn moͤchte/ auffnehmen/ ſondern welche Catholiſche/ ehrbare Perſonen/ das Buͤrger Recht anzunehmen begehren werden/ deren Bekommung ſie ſich dann in alleweg befleiſſen ſollen/ jhnen daſſelbig gutwillig verleyhen/ vnnd ſolche neben jhnen vnderkommen laſſen.
Darunder aber in allweg kuͤnfftig dahin bedacht ſeyn/ daß ſie ohn vorwiſſen deß Herꝛn Pfarꝛers/ als Anwalds/ der von tragendem Geiſtlichen Ampts vnd ordentlicher Seelſorg wegen/ zuerkennen/ was recht Catholiſch/ oder nicht/ keinem das Burger Recht verleyhen/ noch vielweniger in jhr Rahtsmittel/ vnnd zu andern Stattaͤmptern nehmen:
wie dann auch hinfuͤro keiner zum Burger angenommen werden ſoll/ auſſer fuͤr Halt- vnd darauff gebraͤuchlicher Schwerung der jenigen/ hin vnnd wider bey den Reformirten Staͤtten gebraͤuchigen Catholiſchen Eydsnotel.
Vnd ob auch wol fuͤr das eylffte geſchehe/ daß etwan auff dieſe oder jene Veraͤnderung vnd Reformation/ einer oder der ander das Burger Recht auffkünden wuͤrden: ſoll ein Rath allhie/ voranbefohlner maſſen/ die Auffkuͤnder fuͤr Jhre Fuͤrſt. Durchl. als Herꝛn vnd Landsfuͤrſten weiſen:
die werden als dann Sie oder einem Raht/ in maſſen vor auch beſchehen/ gnaͤdigſt beſcheyden wiſſen.
Nach dem ſich aber zum zwoͤlfften/ auß glaubwuͤrdiger Erfahrung/ offtmals zugetragen/ vnnd noch zutragen moͤchte/ daß ſich die jenige/ ſo ſich auß der Gnaden Gottes/ widerumb in die Catholiſche Kirch einſtellen/ deß wegen von andern Sectiſchen vnd Ketzeriſchen injurirt, mit Schmaͤhworten angetaſtet/ auch in mehr weg vbel tractiret/ vnd auß geſchreyen moͤchten werden.
Jhre Fuͤrſt. Durchl. aber keines wegs gemeynt/ dergleichen vngebuͤhr laͤnger vngeandet nicht zuſehen:
ſo iſt derowegen Jhr der Commiſſarien ernſtlicher Befehl/ daß ein Rath allhie/ gegen dergleichen Ehrenſchaͤndern/ mit Beſtraffung an Leib vnnd Guth fuͤrgehen ſolle.
Zum dreyzehenden/ ſollen Burgermeiſter/ Richter vnd Rath allhie/ gute Mannszucht erhalten das ſchelten/ fluchen/ jauchtzen/ ſchreyen vnd poldern in den Wirthshaͤuſern/ vnd auff der Gaſſen/ ſonderlichen aber auſſerhalb der Statt/ in jhrem Burgfried vnd Landgericht/ allda ſich etwan allerley Herꝛenloſes/ vnzüchtiges vnd leicht fertiges Geſindlein auffhalten moͤchte/ welche groſſe Laſter/ dadurch der Allmaͤchtige Gott zu Zorn vnd Straff bewegt wird/ begehen vnd treiben/ keines wegs geſtatten/ ſondern gegen den Verbrechern mit ernſtlicher Straff verfahren: ſo wol das muͤſſig gehende Herꝛnloſes Gefindlein/ jn- vnd auſſerhalb der Statt abſchaffen.
Darunder dann auch dieſe Ordnung durch die Wirth hinfuͤro gehalten werden ſoll/ daß ſie die ankommende Gaͤſte/ jedes mals dem Herꝛn Statt- Anwald namhafft machen ſollen.
Es ſoll auch zum vierzehenden/ in der Statt vnd allen Gaſſen/ die Vnſaubrigkeiten/ dadurch der Lufft inficirt/ vnnd ſchaͤdliche Kranckheiten verurſacht werden moͤchten: ſonderlich aber auch diß abſtellen/ damit ſo viel moͤglich die Schwein nicht jn ſondern auſſerhalb der Statt/ inmaſſen in andern wolgeordneten Staͤtten auch gebraͤuchig/ gehalten werden.
Nach dem auch zum fuͤnffzehenden/ biß weilen durch die leydige Fewersbruͤnſten/ den Jnwohnern vnnd gemeinem Weſen/ groſſer vnwiederbringlicher Schaden verurſachet/ welche aber etwan nur durch ſonderbahre der Jnwohner ſelbſt Nachlaͤſſigkeit/ vnnd vbeler Fůrſehung gemeiniglich fuͤrzugehen pflegen:
ſo ſollen derowegen ſie diß Orts allerley gute Beſtell- vnd Fuͤrſehung/ als mit Verordnung gewiſſer/ tauglicher Perſonen/ vnnd andern nothwendigen Sachen/ fuͤrnehmen/ vnd alſo die Sachen in ſolche eyferige Berathſchlagung ziehen/ damit gemeiner Statt/ vnd jeder beſonders/ vor dergleichen Fewersbrunſten/ vnd vnwiderbringlichem Schaden/ verhuͤtet/ vnnd etwan auff die erſcheinende Nachlaͤſſigkeit/ die Schaͤden (welche aber der Allmaͤchtige GOtt gnaͤdiglich verhuͤten wolle) nicht bey jhnen ſelbſt erſucht werden muͤſſen.
Nach dem auch zum ſechzehenden Jhre Fuͤrſtl. Durchl. vnſer gnaͤdigſter Herꝛ vnnd Erblands Fuͤrſt zu einem Statt Anwald/ den N. gnaͤdigſt verordnet/ vnd deſſen Officium iſt/ daß er erſtlich vnd foͤrderſt/ nichts wider die Catholiſche Religion: dann wider die Fuͤrſt. Durchl. vnnd deſſen Hoheit vnd Reputation/ fuͤr zunehmen im wenigſten nicht geſtatte/ vnd nicht allein ob allen hievor erzehlten Puncten vnd Artickeln ſtarck halte/ ſondern auch auff das gantze gemeine Weſen in genere vnd in ſpecie, inmaſſen dann das vertrawen an jhn geſtellt iſt/ ſeine fleiſſige Achtung habe:
ſo ſoll er derowegen nicht zugeben/ daß jemands/ wer der auch ſeye/ wider einen oder den andern Punct/ etwas tentiren vnd fuͤrnehmen thue.
Dieſe Inſtruction aber alle halbe Jahr/ bevorab zu der Richterwahl/ in geſambletem Raht/ offentlich verleſen laſſen.
Schließlichen vnnd in einer Summa/ ſoll Richter vnnd Raht auch fuͤr ſich ſelbſt/ ob allen denen hie vor erzehlten Puncten vnd Ordnungen/ von Obrigkeit wegen/ ſteiff vnnd ernſtlich halten/ ſie handhaben/ auch hierinnen niemands verſchonen/ vnnd im fall ſie obſtehende Artickel ins Werck zurichten zu ſchwach ſeyn wuͤrden/ bey Jhrer Fuͤrſt.
Durchl.
vmb Huͤlff vnderthaͤnigſt anlangen/ die jhnen dann nicht mangeln/ vnnd den Vngehorſamen jhr Widerſetzlichkeit ſchwehr genug fallen wird.
Zu dem ſollen ſie auch alles das thun/ was etwan ſonſten vor dieſem/ ſonderlich in vorgedachter Inſtruction, ein zeitlang hero/ vermoͤg der Landsfuͤrſtlichen an ſie auß gangenen gnaͤdigſten Befehlen/ geordnet/ vnd zu Fortpflantzung der H. Catholiſchen Religion/ auch Erhaltung guter Policey/ vnd zu Nutz vnnd frommen mehr hoͤchſtgedachter Jhrer Fuͤrſt. Durchl. auch gemeiner Statt Auffnehmen/ gereicht/ fuͤregſehen/ vnd von alten Zeiten hero in guter Gewonheit erhalten worden.
Vnd damit ſie ſich nun eygentlich darnach zureguliren/ vnd ein vnd anders gehorſambſt ins Werck zuſetzen/ ſich auch mit der Vnwiſſenheit/ auff kuͤnfftigen fall nicht entſchuldigen moͤgen:
ſo haben anfangs wolgedachte Commiſſarien einem Rath allhie/ dieſe Inſtruction vnder jhrer Fertigung hinderlaſſen wollen. Actum, &c.
Zu Folg dieſer Inſtruction hat man noch im Jenner dieſes Jahrs/ die Staͤtte Rackerßburg/ Cilia vnd Winndiſch Graͤtz/ auch mit gewehrter Hand reformirt/ alle Lutheriſche Buͤcher verbrandt/ die Evangeliſche Burger an Geldt hart geſtrafft/ vnnd auß dem Land gewieſen: auch in der Graffſchafft Cilia vnd ſonſten etliche herꝛliche/ mit groſſem Vnkoſten/ von Landſtaͤnden erbawte Kirchen vndergraben/ mit Pulver zerſprengt/ geſchleiffet/ vnnd wie jnſonderheit zu Wintenaw geſchehen/ an deren ſtatt Galgen vnd Hochgericht geſetzt worden.
Die Commiſſarien waren H. Martin Brenner/ Biſchoff zu Senaw/ H. Andre Freyherꝛ von Herberſtorff/ H. Alban von Moßheimb/ H. Hanß Friederich von Pahr.
Jn deſſen endet ſich der Land Tag zu Graͤtz in der Steyrmarck/ vnd wurd den jenigen/ welche der Roͤm.
Religion nicht ſeyn wollen/ biß auff den ſiebenden Tag Mertzens/ kuͤnfftig jhre Guͤter zuverkauffen/ Termin zugelaſſen.
Vnnd weil es nichts iſt/ wann ein Verordnung ohne Handhab bleibt/ wurd dieſe Refermation im November durch ein Faͤhnlein Knecht/ in vierhundert ſtarck/ fortgeſetzt/ vnnd zu Clagenfurth der Anfang gemacht.
Wie widerſpenſtig aber ſich die Evangeliſche hierauff erzeigt/ ſonderlich in deme der Erb Landsfuͤrſt mit ſeinem Heurath dieſer Zeit geſchaͤfftig war/ iſt auß einem andern Decret/ deß folgenden 1602.
Jahrs abzunehmen: wie wol wir Vns zu allen vnſern getrewen Lands Leuthen/ vnd andern vnſern Vnderthanen/ ſampt vnd ſonders gnaͤdigſt verſehen hetten/ es wuͤrden vnſere/ am erſten Tag Mertz deß nechſt verwichenen 1601.
Jahrs. wider die jenigen Sectiſchen Verfuͤhrer vnd Predicanten/ Schreiber/ Præceptores vnd Schulhalter/ welche ſich in dieſem vnſerm Nieder Oeſterꝛeichiſchen Erbfuͤrſtenthumb vnd Landen/ an mehr Orthen auffhalten/ wie auch derſelbigen Receptatorn, Vnderſchleyffgeber vnnd Mithelffer/ publicirte General, ſo wol zu Anrichtung vnd Beſtaͤttigung/ eines friedlichen vnd ruhigen Politiſchen Weſens/ als vnſerer wahren allein ſeligmachenden Catholiſchen Roͤmiſchen Religion/ ſchuldigen Erhalt- vnd Außbreytung: auch der dagegen/ noch von dencklichen Jahren hero/ auß Goͤttlicher Verhaͤngnuß eingeriſſenen hochſchaͤdlichen Secten/ vnnd verderblichen Jrꝛthumen gaͤntzlicher Außrottung/ vnnd daß wir dieſelben Befehl/ als regirender Herꝛ vnd Landsfuͤrſt/ mit gutem bedacht vnd fug auß gehen laſſen/ bey maͤnniglichen/ niemanden auß genommen/ die ſchuldige Auffſichtigkeit vnd Folgleyſtung gefunden/ vnd keiner auß vnſern Landſaſſen vñ Vnderthanen fuͤrſetzlich darwider gehandelt haben: So kompt vns doch faſt taͤglich mit hochbefindlicher Beſchmertzung fuͤr/ vnnd wir muͤſſen es ſelbſt Handgreifflich ſpuͤren vnnd warnehmen/ wie bemeldte General, von vielen vnſern Landleuthen/ vnnd andern Vnderthanen/ biß hero in mehr weg wiſſentlich vnd mit fleiß vberſchritten/ vnnd die darinnen geſetzte Straff vnd Poͤn/ gantz veraͤchtlich gehalten vnd in Wind geſchlagen worden.
Dem nach wir vns einmal beſtaͤndig fuͤrgenommen/ vnnd nunmehr eygentlich entſchloſſen ſeyn/ vnſere Landfuͤrſtliche Authoritaͤt vnnd Hoheit wider derſelben Vbertretter/ in dieſen vnnd andern Faͤllen/ fuͤrohin mit allem Ernſt zubeſchützen vnd handzuhaben/ vnd kein andere Religion oder Glauben/ als den wir von der vralten Catholiſchen Roͤmiſchen Kirchen/ vnnd derſelben Oberſten Hirten vnd Vorſtehern/ ohn alle Mackel vnnd Befleckung empfangen/ vnd in dero wir ſelbſt geboren/ getaufft vnd erzogen worden/ in dieſem vns von Gott an vertrawten Fuͤrſtenthumben/ vnnd Landen exerciren zulaſſen/ vnnd was derſelben zuwider/ euſſerſtem Vermoͤgen nach zuwenden vnd abzuſchaffen.
Derowegen wollen wir zu nothwendiger Jntroducir- vnd Vnderhaltung eines allgemeinen mehrerm Gehorſambs/ beruͤhrte vnſere außgefertigte General Mandat nach folgender maſſen vernewert/ erfriſcht/ gemehrt/ vnnd zu maͤnniglichs Nachrichtung vnd Warnung gebeſſert haben.
Vnd weilen dann die Augenſcheinliche Erfahrung ſo wol in dieſem/ als andern Landen/ mehr dann genugſam bißhero an Tag geben/ wo den Sectiſchen Predicanten jhrer vermeinten Religion Vbung/ oder derſelben Gemeinſchafften/ oder heymlich paſſiret vnd geſtattet worden/ daß es dem gemeinen Weſen/ vnd eines Catholiſchen Fuͤrſten vnd Potentaten Landsfuͤrſtlicher Reputation/ in viel wege præjudicirlich vnd nach theilig/ auch nichts anders/ dann eine Vrſach vnd Anleitung/ zu allerhand Friedhaͤſſigen vnnd Rebelliſchen Practiken geweſt:
So woͤllen wir derowegen mit wolmeinlichem Ernſt geſetzt/ ſtatuirt vnnd geordnet haben/ daß ſie/ die Sectiſchen Predicanten/ als wiſſentliche Auffruͤhrer wider die Hochlandsfuͤrſtliche Obrigkeit/ Betruͤber vnd Zerſtoͤrer/ deß gemeinen Friedens/ ſampt den Schulhaltern vnnd dergleichen jhren Adhærenten/ auß allen dieſen Fuͤrſtenthumben vnnd Landen/ auff ewig/ bey hiebevor angeſetzter Straff/ jhres Lebens Verliehrung/ nochmaln geſchafft ſeyn ſollen: mit dieſem ferꝛnern Anhang/ daß den jenigen/ welcher ein ſolche wiſſentliche bandiſirte Perſon/ nach Publicirung diß vnſern nachgeſtzten Obrigkeiten/ lebendig lieffern/ oder deren Verhelffern behaͤndigen/ vnnd vmb Einſehung willen/ glaubwuͤrdige Kundſchafft einbringen wuͤrde/ jedes mahls dreyhundert Thaler zu einer Verehrung/ auß vnſerm Hoffpfeningmeiſter Ampt/ oder Fuͤrſtlichen Kammer vnfehlbarlich alsbald erlegen werden.
Weiter iſt vnſer Befehl/ daß keiner auß vnſern Landleuthen vnd Vnderthanen/ hohes vnd niedriges Standes/ niemand außgeſchloſſen/ einigen Sectiriſchen Predicanten/ Præeeptorn oder Schulhaltern/ bey Verliehrung Haab vnd Guts/ oder ernſtlicher Leibsſtraff/ in keinerley weiß noch weg/ den wenigſten Vorſchub oder Vnderſchleyff/ wie es Namen haben mag/ noch mit demſelben vnder vnſerem Landsfuͤrſtlichen Gebieth/ einige Gemeinſchafft nicht haben ſollen.
Deßgleichen iſt vnſer endlicher Will/ daß alle vnd jede Nobilitirte Perſonen/ Jtem der Landleuth Pfleger vnd Schreiber/ Buͤrger vnd Bawren/ vnnd andere Ruͤckſaͤſſige Jnwohner/ vnſerer Fuͤrſtenthumen vnd Landen/ vnnd aller derſelben Haußgenoſſen/ welche auff dato zu vnſerer H. Catholiſchen Religion noch nicht getretten/ ſondern Sectiſch verbleiben/ aber gleichwol abſonderlich nicht außgeſchafft ſeyn/ endweder zu der heylwuͤrdigen Bekehrung/ mit Beichten vnnd Communiciren/ bey ordentlichen Catholiſchen Pfarꝛern vnnd Seelſorgern/ nach Publicir- vnnd Vermahnung diß/ jnnerhalb ſechs Wochen/ ohn einige Widerꝛede/ Erinnerung vnd Annehmung vnfehlbarlich greiffen/ oder aber gegen gebuͤhrlicher Erlegung deß zehenden Pfennings (zu deſſen Anſchlag vnd Einbringung/ wir dann die Notturfft zuverordnen bedacht ſeyn) nach Verflieſſung obbeſtimpten peremptoriſchen Termins/ jnner vierzehen Tagen/ bey Verluſt aller jhrer Haab vnd Guͤter/ all vnſer Erbfuͤrſtenthumb vnd Lande gewißlich raumen/ vnd darin auſſer ſonderbahrer von vns erlangter Licentz vnd Erlaubnuß nicht mehr kommen ſollen.
Die jenigen aber/ welche allbereit hiebevor jhrer Eygenſinnigkeit halber/ auß dem Land gegen Hinderlaſſung der bewuſten Nachſtewr zuziehen/ aufferlegt worden/ ſolches aber bißhero nicht ins Werck gericht/ ſeyn es ebenmaͤſſig bey Verlierung/ aller jhrer Haab vnd Guͤter/ jnnerhalb vierzehen Tagen/ nach geſchehener Erinnerung gegenwertigen Generals/ ohne ferꝛners einſtellen zuvollziehen/ ſchuldig vnd verbunden.
Was aber der Landleuth/ etwan nach auffgehaltem Sectiſche Officier vnnd Diener belangt/ denen wollen wir zu Bevrlaubung/ vnnd anderer Catholiſchen Auffnehmung/ ſechs Monat Termin/ von heutigen Dato anzurechnen/ hiemit Gnaden ertheilt haben.
Jm fall nun ſolchen außgeſchafften Perſonen jemands/ er ſey wer da woͤlle/ einige Auffenthaltung geben wuͤrde/ der ſoll von vns an Leib oder Guth nach Vngnaden geſtrafft/ vnnd hierůber keines verſchonet werden.
Vnnd damit man eygentlich wiſſen moͤge/ welche in obgeſagtem Termin/ dieſem vnſerm Landfuͤrſtlichem Edict/ den ſchuldigen Gehorſamb geleyſtet haben oder nicht/ Erſuchen wir die Ordinarios, wie auch die Prælaten vnd Ertzprieſter/ in vnſern Landen/ hiemit gnaͤdigſt befehlend/ bey jhren vndergebenen Pfarꝛherꝛn vnd Vicarien/ dieſe ernſtliche Fuͤrſehung zuthun/ damit ein jeder nach Empfahung diß/ alle Hauß vnnd Stuͤckſaͤſſige Pfarꝛ Leuth/ ſampt derſelben Weib vnnd Kindern/ ſo zu jhrem ziemlichen Verſtand/ vnd vber ſechzehen Jahr jhres Alters kommen ſeyn/ mit allem Fleiß beſchrieben/ vnd ſein embſiges auffmercken habe/ wer ſich auß denſelben jnnerhalb deß beſtimpten Termins/ aufferladner maſſen/ zur Catholiſchen Beicht vnd Communion eingeſtellet oder nicht: vnnd wann alſo die beſtimpte Zeit voruͤber ſeyn wuͤrde/ ſo ſollen die Pfarꝛer vnd die Vicarij/ jhre vngehorſame Pfarꝛkinder/ welche in Glaubensſachen nicht zulaͤnden wollen/ vnd kein erhebliche Entſchuldigung fuͤrzuwenden/ vnverzüglich dem Landgericht/ darvnder ein jeder wohnhafft/ ſchrifftlich anzeigen vnnd Namhafft machen/ vnnd den Gerichts Herꝛn/ als dann bey Straff Tauſend Ducaten in Gold/ in Krafft diß befohlen ſeyn/ auff eines jeden ordentlichen Pfarꝛers oder Vicarij erſuchen/ die angezeigten Vncatholiſchen Perſonen/ ſampt allen jhren vnder ſeiner Iuriſdiction ligenden Haab vnd Gütern/ von vnſertwegen/ biß auff weitern Beſcheid/ zuverarreſtiren/ vnnd deſſen vnſer N. O. Regierung/ neben Vberſchickung einer ordentlichen Verzeichnuß/ der eingezognen vnd verbottenen Guͤter/ vnverzuͤglich zuerinnern.
Demnach iſt an alle vnd jede vnſere nach geſetzte Obrigkeiten/ Land Haupt- Leuth/ Vitzdum/ Pfleger/ Verwalter/ vnnd Gerichts Jnhaber/ alſo auch Burgermeiſter/ Richter/ Staͤtte vnd Maͤrckt/ Gemeinden/ Landrichter vnd ſonſt maͤnniglichen/ vnſer ernſtlicher Befehl/ ob dieſen vnſern Generalen in allen Puncten vnd Artickeln/ ſtaͤth vnd veſt zuhalten/ darwider nicht zuthun/ oder diß andern in einige weiß vnd weg fuͤrzunehmen geſtatten/ als lieb einem iſt vnſer ſchwere Vngnad/ vnd Straff zuvermeiden.
An dieſem allem beſchicht vnſer gantz ernſtlicher Befehl/ auch endlicher Will vnd Maynung.
Darnach weiß ſich forthin maͤnniglich zurichten/ fuͤr Schaden vnd Nachtheil zuhuͤten.
Graͤtz den 12. Sept. 1602.
Der fuͤnffte Diſcurß.
Warumb Matthias vnd Rudolphus den Lutheranern das Exercitium, aber Ertzhertzog Ferdinand nicht gegoͤnnet.
Wie viel an der Aufferziehung der jungen Fuͤrſten gelegen: was ein Printz lernen ſolle.
Was das Frawenzimmer hie thue.
Von dem Gewiſſen oder von der Religion: welches die drey Haupt Partheyen vorwenden.
BEy ſo geſtallten Sachen/ thete der Baͤpſtiſche Nuncius auch nit feyren/ bracht es bey Koͤn. Mayſt. dahin/ daß die Kirch zu Entzerßdorff von Wien auß vberfallen/ vnd verſperꝛet worden.
Vnnd weil dergleichen in Ober Oeſterꝛeich vorgenommen ward/ wolten die Vnderthanen zur Huldigung nicht kommen/ man lieſſe jhnen dann das Exercitium frey/ darauß Lermen/ vnd einige feindliche Treffen/ daß in einer Schlacht ſechshundert Mann beyderſeits geblieben/ erwachſen/ wie hiebe vor angedeutet worden.
Jn deme nun Koͤnig Matthias theils auß Noth/ dann ſeine Voͤlcker etlichmal den kuͤrtzern gezogen/ theils auß Forcht/ den Oeſterꝛeichiſchen Staͤnden zu Wien das freye Exercitium, vnnd die verſperꝛete Kirchen widerumb verguͤnſtigt/ erhub ſich Ertzhertzog Leopold/ Biſchoff zu Neuß von dannen nach Graͤtz/ vnd hinderließ eine Proteſtation wegen deß getroffenen Friedens/ welchem hierin alle Oeſterꝛeichiſche Prælaten gefolget:
doch geſchah hierauff die Erbhuldigung/ vber welcher man ſich biß dahin hatte wegen deß freyen Exercitij auff gehalten/ vñ reſormirte Koͤnig Matthias im Junio/ 1609. die Nider Oeſterꝛeichiſche Regierung/ danckt ab theils Catholiſchen/ vnd ſetzt an neun Evangeliſche an der abgeſetzten Stell/ nemblich drey vom Herꝛn/ drey vom Ritterſtand/ vnd drey Doctores: wie man dann auch die andern Aempter veraͤndert/ ſo theils mit Evangeliſchen beſetzt werden ſollen: vnd gieng die Predigt zu Hornals mit groſſem Eyfer an/ wie auch in Maͤhrn vorgenommen worden.
Als nun Kayſer Rudolph ſahe/ daß ſein Bruder Matthias Land vnd Leuth/ mit Gewinnung der Gemuͤther/ durch Freyſtellung der Religion an ſich zoge/ ſperrete er ſich zwar hefftig/ gegen den Boͤhmen/ ließ er es doch endlich/ nach langem Tractiren/ vnd hien vnd widerꝛeyſen/ der von den Boͤhmiſchen Staͤnden Verordneten Directorn/ dahin gerahten/ daß zwiſchen dero Kay. May. vnd den Boͤhemiſchen Staͤnden alle Sachen gaͤntzlich verglichen worden: vnd haben jhre Mayeſtaͤt nicht allein die Augſpurgiſche Confeſſion/ wie dieſelbige Kayſer Maximiliano dem Andern von jren Vorfahren vbergebẽ/ ſo wol deren Exercitium, auch die Academi vnd Conſiſtorium, der geſtallt verwilliget/ daß ſie ſolche fuͤr ſich/ mit jhren Leuthen beſetzen/ vnd daruͤber Jhrer Majeſtaͤt ferꝛner Confirmation nicht bedoͤrffen/ ſolches auch hin fuͤro zu ewigen Zeiten haben/ vnd damit auff keinen Synodum gewieſen ſeyn/ oder werdẽ ſoltẽ: darauff dañ der beſchreyte Majeſtaͤt Brieff erfolget.
Dieſes alles machte den Steyrmaͤrckern/ Kaͤrntern vnd Krainern einen Muth/ vmb das geſperꝛete Exercitium bey Ertzhertzog Ferdinvnden anzuhalten/ in guter Hoffnung/ nicht weniger von jhrem Landsfuͤrſten/ als die Schleſier von dem Kayſer zuerhalten.
Die Ertzhertzogen vnd Koͤnig Matthias hielten ejne Zuſammenkunfft/ vnd ward vbel auff genommen/ daß die Evangeliſche Staͤnde ſich entſchloſſen/ ehe zu der Propoſition deß Landtags nicht zugreiffen/ biß alles/ was der Koͤnig vor dieſem Schrifftlich vnd Muͤndlich verſprochen/ vnd zugeſagt/ offentlich publicirt wuͤrde: im wiedrigen Fall/ wolten ſie ehe darvon reyſen.
Hatte alſo ein ſeltzam außſehen/ dann die Staͤnd wolten einmahl die Buͤrger/ als den vierdten Stand nicht laſſen/ ſondern die bey jhnen haben/ vnd daß ſie auch deß offentlichen Exercitij theilhafftig werden ſolten: alſo daß von beyden Theilen man ſich heymlich zum Krieg ſchicken thete/ weil Biſchoff Cloͤſel mit Macht wider die Evangeliſchen ſtunde/ vnd die Hungarn es mit den Oeſterꝛeichern hielten.
Jn Summa/ es gieng hart wieder/ vnnd gab doch jeder weilen ſanfftmuͤtigen Anblick/ auch wol manche Verwilligung auß Vnwillen: wie dann Koͤnig Matthias den Burgerſtand paſſiren laſſen/ vnnd noch achtzehen mittelgattung Staͤtte vnd Maͤrckte fuͤr den vierden Stand gehalten/ vnnd jhnen die Audientz neben andern Staͤnden/ wie auch in Religionsſachen die Zuſammenkunfften zugelaſſen: welche Capitulation offentlich im Landhauß zu Wien verleſen worden/ den andern Mertz 1610.
Jn deme nun Koͤnig Matthias ſuchte/ auff Kayſers Rudolphs Stul zuſitzen/ vnnd Ertzhertzog Leopold die Guͤlchiſche Land ſequeſters weiß zuverwalten/ macht ſich Ertzhertzog Ferdinand allenthalben beliebt/ erſchien auff den Reichstaͤgen/ im Namen Kayſer Rudolphs/ vnnd erlangt Gunſt bey jedermaͤnniglich/ auſhalb bey ſeinen Landſaſſen/ vnd Vnderthanen der Augſpurgiſchen Confeſſion/ denen er gar nichts verwilligen wolte.
Deſſen gaben ſie groſſe Schuld ſeiner Fraw Mutter/ ſeinem Praͤceptori Sonaber/ den Bapſt ſelbſten/ der jhn zu Taffel laſſen ſitzen/ vnd mit ſonderlicher Pflicht dem Roͤm.
Stul verbunden hette:
wie auch ſeiner Gemahlin Mariana auß Bayrn.
Dann es ſcheint/ es ſeyen keine Band ſtaͤrcker/ als die Aufferziehung/ das Frawenzimmer/ vnd die Gewiſſens Raͤhte.
Es iſt zwar bekandt/ daß Heroiſche Gemuͤther/ zu jhren Tugenden von ſich ſelbſt/ durch krafft der Natur gezogen werden: wann ſie aber nicht Vnderꝛicht nehmen/ vnnd durch ſtaͤttige Vnderweiſung/ wie mit einem fruchtbaren Taw erfriſchet werden/ kompt nicht bald was ehrlichs darauß/ ja alle angeborne Krafft/ mag leichtlich in dem Keumen/ oder in der Wiegen erſtickt werden/ vnd allgemach verſchwinden.
Dann wie man den Acker/ wann er nicht jmmerzu mit dem Pflug wird gebawet/ mit Graß/ Dorn vnnd Diſteln bald vberzogen ſiehet/ alſo ſchieſſen in deß Menſchen Gemůth/ auß Mangel der tugendlichen Vnderweiſſung/ allerhand Vntugend vnd Laſter herfuͤr.
Hingegen aber kan man auß einem kleinen Funcken Fewrs/ leichtlich ein groſſe Flamm bringen/ vnnd auß einem guten Gemüth viel ſchoͤne Fruͤchten der Tugend ziehen.
Darumb haben hochverſtaͤndigt Leuth nicht vnbillich erachtet/ man ſolt die junge Herꝛn/ den außerleſenen Zuchtmeiſtern anvertrawen: angeſehen die Tugend zwar von der Natur ein gewiſſen trieb hat/ aber durch die Lehr zur Vollkomwenheit gelangen muͤſte.
Es hat zwar die Natur bey einem jeden den Grund/ vnd den Samen aller Tugenden gelegt/ es muͤſſen aber dieſelben herauß gezogen werden.
Welches Philippus Koͤnig in Macedonien wol verſtanden/ vnnd nicht eben deß wegen Gott gedanckt/ daß er einen jungen Printzen vberkommen/ ſondern daß in ſelbiger Zeit der beruͤhmbte Ariſtoteles lebte/ der jhn nach Wunſch deß Vatters/ vnd nach Wuͤrden deß Koͤnigreichs aufferziehen koͤndte: auch hernach gedachten Printzen durch Schreiben offt ermahnt/ ſeinem Zuchtmeiſter zufolgen/ auff daß du nicht etwan begeheſt/ ſpricht er:
was dich hernach gerewe/ wie es mir jetzt gehet.
Weniger nicht that Kayſer Auguſtus/ der Athenodorum ſtaͤts vmb ſich hatte.
Es moͤgte all hie jemand vorſchuͤtzen/ das ſtudieren ſchwaͤche die Kraͤfften deß Leibs/ vnd mache ein forchtſames Hertz.
Aber Seneca antwortet/ das Gemuͤth koͤnne nirgends her geſtaͤrcket werden/ als auß Betrachtung der Natur/ vnd durch gute Lehr.
Es verſtehet aber Lipſius allhie nicht eine traͤge Lehr zu den Wolluͤſten/ ſondern die rechte Mannliche Wiſſenſchafft/ welche in den Meereswogen der Welt den Menſchen behertzt vnnd vnerſchrocken/ auch gar offt ſehr anſchlaͤgig zu newen wichtigen Haͤndeln mache.
Dem zu Folg Alexander M. pflegen zu ſagen/ er ſuche groͤſſere Ehr in der Wiſſenſchafft/ als in der Hoheit ſeines Koͤnigr eichs:
weil er bey ſich ſelbſt wahr befunden/ daß einer/ der ſtudiert hat/ doppel ſcharpff ſihet/ welches Lob ſeine Nachfahren in dem Koͤnigreich Egypten/ biß auff den Abgang jhrer Lini erhalten.
Vnd werden die Perſen billich gelobt/ daß ſie die Koͤnigliche Printzen von zarter Kindheit auff/ wann alles zum leichteſten in ſie zubringen iſt/ mit groſſer Sorgfalt laſſen anherwachſen:
wie dann ſolche vier Zucht meiſter/ auß den allerehrlichſten Maͤnnern allzeit vmb ſich hatten/ deren der Erſte genannt war/ der Allerweiſſeſte/ vnnd handelte von Religionsſachen: der Ander/ der Allergerechteſte/ weil er erinnerte/ daß ein Fuͤrſt in ſeinem gantzen Leben/ ſich der Warheit/ vnd der Billichkeit ſolte befleiſſen: der Dritte/ der Allermaͤſſigſte/ der nicht zulieſſe/ daß der Printz ſich den Wolluͤſten zum Sclaven machte/ ſondern frey lebte/ wie einem Fürſten geziemet/ vnd das Fewer aller vnziemlichen Luͤſten daͤmpffete/ der Vierdte/ der Allerſtarckeſte/ der vieler Helden vnd Potentaten/ ſonderliche vnd denckwuͤrdige Geſchichten zu erzehlen wuſte.
Dieweil man aber heut zu Tag mehr auff hetzen/ baitzen vnd tantzen achtet/ klagt Cominæus billich/ ſolche Regenten laſſen ſich an jhrer Diener wolgefallen binden/ vnnd thun ſelbſt nichts/ darauß Trennungen vnnd Mißverſtand vnder dem Volck/ im Raht vnnd bey Hoff entſtehe: gleich darauff gebe es Krieg/ vnd Landverderben/ Seuchen vnd alles Elend.
Es habe auch das Volck wol Vrſach ſich zubekuͤmmern vnd zuklagen/ wann es ſehen muͤſſe/ daß die jenigen Printzen vbel auff erzogen/ vnd Laſterhafftigen Leuthen vndergeben werden.
Dann wann die Printzen wiſſen/ wer ſie ſind/ oder ſeyn koͤnnen/ vberheben ſie ſich/ auß Schwachheit Menſchlicher Natur/ vber alle Geſetz vnnd Ordnungen: darumb Theodoſius es vbel auffgenommen/ als Arſenius, ſeines Sohns Arcadij Zuchtmeiſter/ ſtunde/ vnd der Printz auff dem Thron ſaſſe: auch die Entſchuldigung nicht gelten laſſen/ daß Arcadius ein Kayſerlicher Printz/ vnd der nechſte Erb zu dem Kayſerthumb were/ ſondern mit Zorn dem Printzen/ das Kayſerliche Gewand abgezogen/ vnd Arſeniũ gezwungen/ auff den Thron/ mit bedecktem Haupt zuſitzen/ Arcadium aber mit entbloͤſtem Haupt vor jhme zuſtehen/ wie ſonſten in allen Schulen gebraͤuchlich iſt: mit dieſem Beſchluß/ ſein Sohn werde nicht anderſt/ deß Kayſerthumbs faͤhig vnd wuͤrdig ſeyn/ als wann er ſtudiere/ vnd Gottſelig lebe. Carolus V. hatte ſehr offt berewet/ daß er ſeinem geweſenen Praͤceptori Adriano nicht beſſer gefolgt/ die Lateiniſche Sprach voͤllig zulernen/ ſonderlich wann er durch ſeinen Cautzler etwan muͤſſen antworten laſſen.
Vnd daran war Vrſach Geuter/ einer ſeiner Hoffmeiſter/ der die Lateiniſche Sprach jmmer pflegte zuverachten.
Es fragt ſich aber nicht vnbillich/ was ein Printz lernen ſoll? das kan vns Alfonſus Koͤnig in Aragonien lehren der zuſagen pflegte/ Er hette auß den Buͤchern das Kriegen/ vnd die Weiſe auffzuhoͤren erlernet.
Albinus Caroli M. Præceptor, redet den Printzen mit dieſen Worten an:
Jch bin dir zum Zuchtmeiſter verordnet/ vnd gegeben/ daß ich dir gewiſſe Regeln vorſchreibe/ recht zuleben/ vnd wol zureden/ auff daß du vor ein dapffern Fůrſten im Krieg/ vnd vor ein Redner in der Regierung gehalten werdeſt.
Darzu man fuͤrnemblich durch die Hiſtorien/ vnd Wiſſenſchafften der verfloſſenen Zeiten gelangen mag: wie Baſilius M. zu ſeinem Sohn ſpricht:
Nicht ſchewe dich/ durch die alten Geſchichten zuſpatzieren.
Dann daſelbſt wirſtu ohne Muͤhe finden/ was andere mit groſſer Arbeit zuſammen getragen: darauß kanſtu ſchaffen/ bey des der frommen Fürſten Tugenden/ vnd der boͤſen Laſter: deß Menſchlichen Lebens Veraͤnderung/ vnd der Welt Verkehrung/ neben dem Fall vieler maͤchtigen Koͤnigreichen/ vnd alles mit wenig Worten/ zuſagen/ boͤſer Thaten Beſtraffung/ vnnd loͤblicher Werck Belohnung/ auff daß du jene flieheſt/ der vnvermeidlichen Rach vnd Hand Goͤttlicher Juſtitz zuentgehen: dieſen aber nach hengeſt/ die vnaußbleibende Ehr vnd Belohunug zuerlangen.
Bediene dich jmmer zu der Geſchichtſchreiber/ als der Artzten/ damit du an dem Gemuͤth geſund bleibeſt: dann ſie werden dich lehren/ was du begehren/ vnnd was du meiden ſolleſt/ mit was vor Leuthen du vmbgehen/ oder bleiben muͤſſeſt/ ja wie dein gantzes Leben anzuſtellen ſey/ damit du nicht in viel Kranckheiten falleſt.
Vnnd wann du bey dieſem Vorhaben beharꝛeſt/ wirſtu leicht in kurtzem die rechte Grentzen der kernhafften Tugend erꝛeichen.
So viel iſt an einem Zuchtmeiſter gelegen/ daß der Printz auch deſſelben Sitten/ Geberden vnnd Maͤngel an ſich nimbt/ wie von Leonide Alexandri M. erſten Zuchtmeiſter bey Hieroymo zuleſen.
Wie weit aber ein Printz im ſtudiren kommen ſoll/ mag vns Lipſius lehren/ daß er nemblich nicht nichts/ aber auch nicht alles ſuche zu lernen.
Dann es wird Ludouicus XI. Koͤnig in Franckreich bellich getadelt/ daß erſeinen Sohn Carlen gar nichts wollen ſtudieren laſſen/ vnder dieſem Vorwand/ er moͤgte in ſeinen Rahtſchlaͤgen nur deſto widerſpenſtiger/ vnd allein ſeines Kopffs ſeyn wollen: hat auch erlangt/ was er geſucht.
Dann als nun der Sohn Koͤnig worden/ haben jhn zween oder drey ſehr leichte Geſellen/ zu der Vuderthanen groͤſten Schaden vnd Verdruß/ wie einen Ballen/ von einer ſeit zur andern/ nach jhrem belieben gewendet vnd gekehret.
Alſo hat ein ſo maͤchtiger Koͤnig/ auß mangel deß ſtudierens/ ſein Koͤnigreich nach anderer Leuth beduncken regieren muͤſſen.
Darumb ſagt Cominæus recht: ſolche Fuͤrſten thun nichts mit Maß oder Verſtand/ weder in Kleydung noch im reden: ſie laſſen keine redliche vnd erfahrne Leuth zu ſich kommen: ſie nehmen ſich jhrer eygenen Geſchaͤfften/ oder deß Volcks Wolfahrt nicht an/ ſondern vbergeben alles den Geheimen Raͤthen/ welche dann bey jhrer Herꝛn Traͤgheit ſich bereichen/ vnd kein ander Abſehen haben/ als den eigenen Nutz.
Findet ſich jederweilen einer vnter ſolchem Hauffen/ der gleichſam auß dem Schlaff erwache/ vnd ſeine Sinn auff die Regierung ſchlage/ ſo geſchicht es doch gar ſpath/ vnnd wann die beſte Gelegenheiten vorbey geſtrichen.
Dann gewiß iſt/ daß alle/ ſo in etwas den Vorzug erlangt/ von Kind auff ſich früher Zeit jhres Alters darauff befliſſen haben:
vnd beruhet diß gantze Werck zu forderſt auff der Gnaden Gottes/ vnnd dann auff einer fleiſſigen Zucht.
Dann wer ſihet nicht/ daß der Groſſe Alexander zu einem gantz Friedliebenden Fuͤrſten were erwachſen/ wann ſeine Zuchtmeiſter deſſelben hitzigen Zorn vnd Vbermuth eingezogen hetten.
Alſo waͤr Kayſer Michael der dritte diß Namens/ in Orient/ ein loͤblicher/ vnd dem gemeinen Weſen nutzlicher Regent worden/ wann jhn nicht ſein Zuchtmeiſter/ vnnd Barda der Kayſerin Theodoræ Bruder verderbet hetten/ daß er dem Nero nichts nachgeben/ den Steurman/ den Springhengſt/ den Verſchwender/ vnnd den Tyrannen zu agieren.
Alſo war Julianus eines feinen Gemuͤths/ wann jhn die Aberglaubige Præceptores, Libanius vnd Maximus, nicht zur Sternkunſt vnd zur Wiſſenſchafft zukuͤnfftiger Dingen angewieſen/ vnnd von dem Chriſtenthumb/ wider auff die Griechiſche Abgoͤtterey verleytet hetten.
Vnd wie man ſihet/ worin der obigen Printzen Præceptores zu wenig/ oder zuviel gethan/ alſo iſt vor allen Dingen noͤhtig/ daß man erforſche/ zu welchen paſſionen deß Gemuͤths ein junger Printz vnderwuͤrffig werde/ ob jhn Zorn/ Geylheit/ Hochmuth/ Begierd oder Forcht ergreiffen/ welche ſtuͤck in der zarten Jugend weit weniger/ als im verſtaͤndigen Alter/ ſich verbergen laſſen.
Darumb muͤſte man jhn zuruͤck ziehen/ wann er hitzig vnnd hochtrabend waͤr/ vnnd auff muntern/ wann er traͤg vnd nachlaͤſſig ſich erzeigte/ vnd ſonderlich zur Erbarkeit vnd Tugend anhalten/ im fall er den Wolluͤſten ſich ergeben wolte.
Auch ſollen die Printzen ſelbſt/ nach Druſi Exempel/ zu Feld/ vnd in das Lager ziehen/ wie Tiberius dieſen Druſum in Schlanonien verſchickt/ damit er deß Kriegsweſens allgemach gewohnete/ vñ der Kriegsvoͤlcker Gunſt erlangete/ zugleich aber auch deß leichtfertigen Stattweſens in dem Feldlager abkaͤme.
Dann es bleibt einmal vor alle bey deme/ was Lycurgus ſeine Spartaner lehrete/ mit denen zweyen vngleich erzogenen Hunden/ die doch einer Arth vnnd eines Wurffs/ doch der eine zu der Taffel vnd dem Dellerlecken/ der ander aber zu dem jagen auff erzogen waren/ welches/ jhnen allezeit geblieben/ vnd nimmer zubenehmen geweſen.
Was nun das Frawen Zimmer belangt/ weiſen vns alte vnd newe Hiſtorien/ wie viel boͤſes vnd gutes/ durch daſſelbe geſtifftet wird.
Einmal hat die Koͤnigin in Franckreich jhren Herꝛn vnnd Koͤnig Clodouæum, vom Heydenthumb zum Chriſtenthumb gebracht/ Sophia Kayſer Sigiſmunds Gemahlin/ hielte dem Johann Huſſen in Boͤhmen die ſtang/ daß der Bapſt ſo viel als nichts an jhm haben koͤnnen/ weil ſie auch den Koͤnig jhm Schutz zuhalten eingenommen/ gleich wie Franciſci I. in Franckreich Mutter Fabrum Stapulenſem wider ſeine Gehaͤſſige beſchuͤtzt/ daß der Koͤnig auch auß ſeiner Verhafftung in Spanien geſchrieben/ vnd befohlen/ man ſolte jhme kein Leyd zufuͤgen.
Kayſer Valens wurd durch ſeine Mutter zu der Arꝛianiſchen Ketzerey vnderwieſen/ wie auch etliche andere Kayſer mehr/ vmb dieſelbige Zeit.
Was die Kayſerin Jrene vor Muͤhe gethan/ die Bilder/ wider jhres Sohns vnd Herꝛn willen/ vnd verbott nachmahlen in die Kirchen wider zubringen/ vnd was deßwegen vor Veraͤnderungen vorgangen/ iſt auß den Hiſtorien allenthalben zu wiſſen: zu vnſer Vaͤtter Zeiten iſt das Koͤnigreich Engelland durch die Koͤnigin Maria wider zum Roͤm.
Glauben/ vnd bald durch die Koͤnigin Eliſabeth/ widerumb zu der Reformirten Religion verkehret worden.
Das Hauß Mecklenburg/ wie auch Hohenlohe in einigem Stam/ wolt vom Lutherthumb zu den Calviniſten/ vnnd Anhalt von den Calviniſten/ zu dem Lutherthumb eretten/ alles durch das Frawen Zimmer/ welches ſich vmb die Regierung in ſtehender Ehe/ vnd noch mehr im Witt wenſtand/ bey den vnmuͤndigen jungen Herꝛn/ gemeiniglich annimbt.
Vnd wann die Verwaltung/ der jungen Printzen dem Frawen Zimmer wird gelaſſen/ fordern vnd beruffen ſie ſolche Præceptores vnnd Zuchtmeiſter/ wie ſie wollen/ behalten auch den Dominat vber dieſelben/ ſo lang es jhnen gebühren mag.
Wann dann auch die Religion/ oder deß Gewiſſens Rath hieran hafftet/ iſt leicht zuermeſſen/ daß die erſte Milch dem Topff den Geruch gibt/ den er biß zu endt/ ja in allen Scherben erhaͤlt.
Dann das Gewiſſen nicht anderſt iſt/ als ein Jungfrawen Papier/ welches annimbt was man darauff ſchreibt/ vnnd ob man gleich wolte das erſte auß wiſchen/ oder abſchaben/ vnnd was anderſt an die Stell ſetzen/ wird ehe das Papir/ als die erſte Schrifft vergehen/ vnd die andere dennoch vnleßlich machen.
Es iſt aber das Gewiſſen/ dem Menſchen von Gott gegeben/ als ein vnaußſetzender Geferch/ Zeug vnnd Nachgaͤnger alles vnſers Thuns/ welches Thun/ wann es recht iſt/ ein freyen Muth/ vnnd Frewde in Gott gebieret/ neben einer hoͤchſten Ruhe deß Geiſtes/ in gutem Vertrawen.
Hievon meldet Seneca: Ein weiſer Mann iſt nimmer ohne Frewd/ es entſtehet aber ſolche Frewd auß nichts anderſt/ als auß dem tugendreichen Gewiſſen.
Dann es kan niemand frewdig ſeyn/ als der Mannhaffte/ der Gerechte/ vnd der Maͤſſige.
Jtem/ die Tugend allein verleyht die jmmerwehrende vnd ſichere Frewd: vnd wann ſchon etwas darzwiſchen einfaͤllt/ iſt es doch nur wie eine Wolcke/ ſo vnden ſchwebt/ vnd den Tag oben nicht hindern kan.
Den vbrigen Stamm ſetzet Tullius mit dieſen Worten:
Wann nur das Gewiſſen/ vns in vnſerm gantzen Leben diß Zeugnuß gibt/ daß wir das allerbeſte vns vorgenommen vnd gethan/ werden wir ohne einige Forcht/ in hoͤchſter Erbarkeit leben.
Dann wann auch die gantze Welt zu trimmern gieng/ vnd auff ein ſolchen Mann fielen/ wird er doch vnerſchrocken alles vberſtehen: gleich wie das boͤſe Gewiſſen den allerbehertzeſten Menſchen zittern macht/ wie ein Laub am Baum/ vnd laͤſt jhm weder Tag noch Nacht Ruhe/ wie ein nagender Wurm/ vnd heimlicher Hencker/ der mit vnſichtbarer Peitſchen ſchlaͤgt/ vnd nicht auff hoͤrt/ als bey dem letzten Athem deß Lebens.
Darumb koͤnde man/ ſo der Tyrannen Hertzen auffgeſchloſſen/ vnnd vnſere Augen zuſehen wuͤrden/ die ſtich vnd ſtreich/ das reiſſen vnd beiſſen jhrer Hertzen/ Gemuͤther/ erſchroͤcklicher weiſe empfinden.
Vnd eben deß wegen ſoll ein Fuͤrſt diß fuͤr die groͤſte Mannheit halten/ daß er ſein Gewiſſen trewlich verwahre/ vnd ſich darauff verlaſſen koͤnne.
Dann es gilt hie kein heucheln: in Ewigkeit muß die Thorheit ſich buͤſſen/ wann einen entweder eine liederliche Perſon/ oder ein falſcher Wahn betrogen.
Hierauff verließ ſich Africanus major, als man jhn vor Gericht forderte/ wegen etlicher Gelder/ ſo er auß dem Krieg wider Antiochum in ſeinen eygenen Nutzen verwendet hette/ vnnd ſagt/ an ſtatt ſeine Vnſchuld darzu thun: vnnd durch demuͤhtige Bitt das Volck zubewegen/ jhr Roͤmer/ heut dieſen Tag jahrets ſich/ daß ich die maͤchtige Statt Carthago vberwunden/ kompt/ laſt vns GOtt deßwegen dancken/ darauff jhm auch das gantze Volck zum Capitolio gefolgt/ vnd den Anklaͤger/ ſampt dem Richter vnnd Herolden allein gelaſſen/ doch wolt er kein Vngelegenheit haben/ vnd zog auß der Statt.
Viel anderſt verhielte ſich Nero/ nach dem er ſeine leibliche Mutter/ auch ſein Zuchtmeiſter hingericht/ da jhm weder deß Raths/ noch deß Volcks/ noch der Kriegsleuthe frewdiges zuruffen/ das Gewiſſen nicht koͤnnen veſt machen: wie er dann offt ſelbſt beklagt/ er hab vor ſeiner Mutter Geiſt kein Ruh/ ſie ſchlage vnd verfolge jhn mit brennenden Fackeln.
Dann es kam jhm offt vor im Schlaff/ er halte das Ruder auff dem Schiff/ vnnd ſeine Mutter zwing es jhm auß den Haͤnden/ ja ſie reiſſe jhn hin in die euſſerſte Finſtere:
es vberfallen jhn die fligende Ameiſſen mit meng/ vnd die Goͤtzen der Heyden ſtoſſe auff jn.
Nit viel beſſer gieng es Caligulæ/ der nim̃er vber drey Stunden Nachts ruhen koͤnen/ vnnd noch in vielfaltigem Schrecken vnd Einbildungen: welches dannenhero kommen/ daß er GOTT gaͤntzlich verachtet/ vnd eben deßwegen zu einem gar geringen Donner oder Blitz/ mit den Augen geblintzelt/ vnd das Haupt in ein Kuͤſſen verſteckt/ wann aber ein groſſes Wetter am Himmel brauſete/ kondte er ſich nirgend behalten/ ſprang auß dem Beth/ vnd verkroche ſich vnder die Bethlade.
Dann es bleibt wahr/ daß das Gluͤck wol die Straff/ von einem vnd dem andern/ die Forcht aber von niemanden abwendet.
Alſo war Domitianus/ jmmer voller Forcht vnd Schrecken/ auch vber die maſſen Argwohniſch.
Jhme kam Junius Ruſticus, den er vnſchuldiger weiß hinrichten laſſen/ im Traum kurtz vor ſeinem Endt/ mit einem bloſſen Degen gar offt vor.
Kayſer Theodoſius hatte zu Theſſalonich ein groſſes Blutbad laſſen vorgehen/ vnd fand deß wegen weder Raſt noch Ruh: antwortet auch ſeinem geheimen Rath Ruffino/ der jhm troͤſtlich zugeſprochen/ auff dem Boden liegend/ mit heiſſen Thraͤnen: lieber Ruffine/ du fuͤhleſt nicht/ wo es mir wehe thut/ ich heule vnd ſeufftze/ vber mein groſſe Noth/ daß die Kirch Gottes/ den Bettlern vnd Sclauen offen ſteth/ vnd ſie jhren Herꝛn im Himmel anruffen doͤrffen/ mir aber der Zutrit zu jhm verlegt/ ja der Himmel verſchloſſen iſt: doch kam er wider zu recht.
Aber Koͤnig Dieterich von Bern/ thet ſich in die Einſambkeit/ vnd ſtarb nach dreyen Tagen vor Leyd/ nach dem er Symmachum vñ Boëtium, zween fuͤrtreffliche Maͤñer/ auß bloſſem Verdacht/ deß angemaſten Koͤnigreichs laſſen hinrichten/ vnd eben denſelben Abend/ ein groſſer Fiſchkopff auff ſeiner Taffel jhm vor kommen/ als deß Symmachi Haupt/ welches jhm die euſſerſte Noth ankuͤndigte.
Von Alfonſo dem juͤngern Koͤnig zu Naples/ ſchreibt Guicciardinus:
Es iſt gewiß vnnd erwieſen/ daß Alfonſum ſein Gewiſſen gequaͤlet/ vnd daß er weder Tag noch Nacht/ in ſeiner Seelen ruhen koͤnnen: dann es ſtnnd jhm vor/ der enthaupteten Fuͤrſten Geiſter/ vnnd das gantze Volck ſchryen Rach wider jhn: drumb entdeckt er ſein Fürhaben/ nur allein ſeiner Stieff Mutter der Koͤnigin/ vnnd hielt es auff inſtaͤndiges anhalten/ vor Bruder vnd Sohn verborgen/ wolt auch kein paar Tage warten/ das vollige Jahr ſeiner Regierung zuſchlieſſen/ ſondern nahm die Flucht mit vier Galeaſſen/ darin er das beſte ſeiner Sachen geladen: hatte aber bey dem auß weichen/ ein ſo groſſen Schrecken wegen der Frantzoſen/ daß er meynte/ ſie vmbringeten vnd griffen jhn/ vnnd auff ein jedes Geraͤuſch/ ſich von einem Orth zum andern gewendet.
Ein junger vom Adelhatte ein andern/ erzehlt Chokier/ ohngefehr entleibet/ vnd kondte deß wegen vor deſſelben Geiſt gar keine Ruhe finden:
er ſchrieb gar beweglich auß Hungarn/ dahin er als ein Soldat gezogen war/ daß er mit deß entleibten Freunden moͤcht vertragen werden/ was es auch jmmer koſten ſolte: empfand aber keine Linderung nach dem Vertrag.
Wie ſoll dañ den vorſetzlichen Moͤrdern vmb das Hertz ſeyn/ wie ſoll es vmb dieſe ſtehen/ ſo die Chriſtenheit mit Blut vberſchwemmen/ vnd zu vnrechtmaͤſſigen Kriegen rathen?
Hie muß ich hoͤren/ man muͤſſe das Gewiſſen beſeyt ſetzen/ bey den Staadsſachen/ vnd raiſon d’ Eſtat laſſen vorgehen.
Es iſt aber nicht wunder/ wann dieſe Leuth deß Fuͤrſten Gewiſſen vernichten/ weil ſie ſelbſt keine Stell in jhrem Hertzen/ Gott dem Herꝛn vergoͤnnen/ da doch Heyden vnd Chriſten nach geſundem Liecht der Natur/ vnnd reiner Lehr von der Seeligkeit/ weit ein anders erfordern.
Auch wird vorgeſchůtzt/ wann man nicht jederweilen ſich der Ketzeriſchen/ ja Türckiſchen.
Huͤlff bedienete/ ſolte man laͤngſt deß Nechſten Nachbarn Knecht worden ſeyn. was aber ſolche Huͤlff endlich nutzet/ haben die Griechen erfahren/ wie auch die jenigen/ ſo ſolcher geſtallt die Freyheit deß Leibs vnd deß Gewiſſens verlohren.
Wann man aber von dem Eyfer/ oder dem Gewiſſen handelt/ iſt zuwiſſen/ dz zwar einem jeden Menſchen deſſelbe/ als ein Anklaͤger/ Zeuge/ Richter vnd Vollzieher deß Vrtheils iſt gegeben/ vnd klebt der Seelen an in Ewigkeit.
Dann das Gewiſſen faſſet alles/ boͤſes vnnd gutes/ was begangen wird/ vnnd mercket/ was auß Luſt/ Liſt vnnd Raach zu viel geſchehen/ zwar nicht alle maͤl gleich/ auff der Stund/ ſondern etwan lange Zeit nach der That/ wann es/ wie ein verdeckt Fewer vnder der Aſch wird herfuͤr gezogen/ oder wie ein ſchlaffender raſender Hund auffwachet.
Als dann faͤllt es den Menſchen an/ macht die Suͤnde abſchewlich/ bitter/ vnd ſehr groß:
es ſetzt ſich auff den Richterſtul/ vnnd ſpricht das Vrtheil wider ſich ſelbſt/ ja naget mit ſcharpffen ſpitzigen Zaͤhnen ſich ſelbſt/ zehrt ſein eygen Fleiſch/ vnd verzehrt es doch nicht.
Welches die Poeten wollen andeuten/ wann ſie den Rieſen Tityum, oder Prometheum, wegen deß im Himmel geſtohlnen/ vnd auff Erden gebrachten Fewers/ auff das Gebierg Caucaſus außgeſpannt/ vnd in Feſſel an Haͤnden vnd Fuͤſſen gelegt/ die Bruſt auffgeſpalten/ vnnd die Raubvoͤgel darauff geſetzt/ die mit jhren Schnabeln das Hertz durch graben/ vnd alle Aederlein/ ſo jmmer wider heran wachſen/ außreiſſen/ vnd dem Nothleiden den nimmer keine Ruhe laſſen/ ſondern vn auffhoͤrlichen Schmertzen verurſachen.
Wann aber das Gewiſſen ſtill vnnd ruhig iſt/ lachet alles/ wie im Fruͤling/ vnnd muͤſſen alle truͤbe Wolcken der trawrigen Bekuͤmmernuß bald ehe weichen vnnd vergehen/ als ſie heran ſtreichen.
Gleich wie wir nun im andern Theil verſtanden/ daß zwar fuͤnff Haupt- Secten/ in der Occidentaliſchen Kirchen ſich befinden/ deren aber nur drey nach dem Regiment ſtreben: alſo iſt leicht abzunehmen/ daß ein jede der ſelben dreyen ſich bemuͤhet/ eines Printzen Gewiſſen/ mit ſeiner Deuteley einzunehmen/ auff daß die andere zwo keinen Platz finden/ ja verfolget vnd vertrieben werden. Auff welche weiſe man in der Chur Pfaltz vor/ zu vnnd nach Caſimiri Zeiten vnderſchiedliche Veraͤnderungen bey dem Kirchenweſen geſehen.
Kayſer Ferdinand der Erſte/ vnnd ſein Sohn Maximilian der Andere/ hetten ſchier mehr/ dann eine Parthey ſich laſſen beybringen/ zum wenigſten/ eine widrige Parthey geduldet/ wie jhre angemerckte Fehler davon zeugen.
Aber Ertzhertzog Carlen ließ ſich anderſt berichten/ vnd wolt nur die einige Parthey vor recht vnd guͤltig erkennen/ auch paſſiren laſſen.
Vnd weil ſein Sohn Ferdinand eben ſolche impreſſiones angenommen/ hielt jhn der Bapſt vor ein duͤchtiges Haupt deß Kirchen Kriegs wider die Abtruͤnnigen/ bracht jhn auch ſo weit/ daß er gelobt/ vnd offentlich/ ſo wol Schrifft-als Muͤndlich ſich verlauten laſſen/ ehe Land vnd Leuth/ Leib vnnd Leben daran zuſetzen vnnd zuverliehren/ ehe im Hembd/ mit einem weiſen Stecken ins Elend zugehen/ ehe ſich in Stuͤck zerhawen zulaſſen/ als die widrige Partheyen in ſeinem Gebiet vnd Landen zu dulten.
Wie nun Ertzhertzog Ferdinand ſein Gewiſſen/ mit dieſem Eyfer einnehmen laſſen/ alſo theten auch/ vnd nicht weniger/ die beyde andere Partheyen an jhrem Orth/ ſich zu erheben/ vnd die andere zuvnderdrucken.
Dann ſie ſchuͤtzen alle drey das Gewiſſen vnd die Religion vor/ vnd wollen jederman mit Witz oder Gewalt dahin bringen/ daß jhre/ vnnd kein andere Meynung den Vorzug behalte.
Dann im Roͤm. Reich will Sachſen das Luthertumb erheben/ nimbt jhm ſelbſt die allein Seeligmachende Religion/ vnnd verdampt die Paplſten vnnd Calviniſten ſchlecht hinauß: wendet auch allen Fleiß an/ ein Gegenbapſtumb von dem Concordibuch her/ zubefeſtigen.
Die Heydelberger hingegen/ weil ſie zu ſchwach ſind/ ſich empor zu ſchwingen/ vnnd wider zwo Partheyen zuſtehen/ ſuchen bey den Lutheranern Bruͤderſchafft vnnd Huͤlff: verdammen zwar nicht ſo grob hinauß/ lehren doch/ daß jhre Meynung die allerbeſte ſey/ vnnd kluͤgeln vber die maſſen.
Vnd wann alles recht wird vberlegt/ ſtreitet vnd kaͤmpffet jede Parthey/ mit Schrifften vnd Streichen/ mit Feder vnd Fewer/ mit diſputieren vnd defendiren/ mit Klaffen vnd Waffen/ nit nur vmb die hoͤchſte Wuͤrde der Lehr/ ſondern auch vmb die freye Vbung derſelben/ zu welcher Vbung/ dann die Geiſtliche Guͤter/ vnnd Stifftungen gezogen werden/ als were das Gewiſſen an dieſelbe gebunden.
Alſo muͤſſen die Kirchen ſich weyhen laſſen/ nach deß Lands Fuͤrſten impreſſion, alſo wird nicht anderſt gelehrt/ als nach deſſelben humor, alſo gebuͤhrt dem Vnderthan vnnd Landſaß kein andere Vbung/ als nach ſeines Obern Religion/ vnd ſolte dieſelbe mit vnnd durch die Obern jeden Monat/ oder jedes Jahr ſich aͤndern muͤſſen: gleich wie manche Statt in ſolcher Zeit/ offt zween oder drey wiedrige Herꝛn/ bey den geſchwinden Kriegslaͤufften anzunehmen genoͤthiget wird.
Vnd wann dann der reinen Parthey/ etwas zuwaͤchſt/ an Land vnd Leuthen/ oder einiger Regirender Herꝛ auff jhre Seit trit/ iſt wunder groß frolocken:
Zu welchem Ende dann alle erdenckliche Rencken vnd Kuͤnſte erfunden werden.
Doch bemuͤhete ſich Sachſen nicht ſonderlich darunder/ auſſer halb deſſen/ daß ſeine Schrifftgelehrten ſich ſehr eyfferig erzeigten:
dann er etwas naͤher zu den Catholiſchen getretten/ nit ſo ſehr auß Anmuth der Religion/ oder Trieb deß Gewiſſens/ als auß Hoffnung/ die Guͤlchiſche Landen davon zutragen.
Aber Heydelberg machte ſich zum Haupt der Vnion/ mit welcher Sachſen/ vmb gemelter Vrſachen willen/ nicht wollen ſich verwirꝛen/ vnd widerſprach den Catholiſchen allenthalben: brachte auch etliche Lutheraner an ſich/ die aber/ als Nachbarn/ jhr beſonders abſehen hatten.
Die Catholiſche hingegen/ vnd fuͤrnemlich die Cardinaͤl zu Rom/ bem ůheten ſich/ das Concilium Tridentinum allenthalben auff die Bahn/ vnd in vblichen Gebrauch zubringen: darbey der Spanier ſein abſehen auff eine Monarchy hatte/ namentlich bey der Berahtſchlagung zu Monte Vlaſconi, im Jahr 1615.
Vnnd weil die Sach ſehr ſchwer ſchiene/ wurd im folgenden Jahr zu Warſaw beſchloſſen/ man muͤſte die Hollaͤnder mit Macht vberziehen/ vnd verderben/ vnd zu Magdenburg ein feſten Fuß ſetzen/ dieweil derſelbe Adminiſtrator Primas in gantz Teutſchland/ Auffſeher vber dẽ Ober Saͤchſiſchẽ/ Weſtphaliſchen vñ Fraͤnckiſchẽ vñ Director vber den Niederſaͤchſichen Kreyß/ auch Reuiſitator der Kammer zu Speix: darumb an der Elb/ in ſo beruͤhmtem vnd feſtem Orth/ ein Kriegsrath nieder zuſetzen/ vnd die Inquiſition anzuſtellen were.
Jn deſſen muͤſte man den Koͤnig in Dennmarck/ vnnd den Churfuͤrſten in Sachſen durch heurahten/ oder andere Wege beſeit halten/ dem Pfaltzgraffen newe Haͤndel erꝛegen/ vnnd die Vnion zertrennen: auch den Lutheranern einen Muth machen/ wider die Calviniſten.
Noch war Cloͤſel der Cardinal vbrig durch Gewalt/ oder gute Wort zugewinnen/ daß er Kayſer Matthiam heredete/ Ertzhertzog Ferdinanden ein Koͤnigreich/ mit Willen oder Vnwillen/ abzutretten/ dieweil gedachter Ertzhertzog Ferdinand ſich dem Bapſt zu Rom verpflichtet/ vnd dem geheymen Directorio vndergeben/ nach dem man Anno 1617. zu Wien ſich lang bedacht/ wie man das Balthiſche Meer/ oder die Oſt See vnd den Sund faſſen koͤnde:
wie dann der Spanier zu dem Hauptweſen/ jaͤrlich dritthalb Tonnen Goldes verſprochen.
Dann vmb dieſelbe Zeit Paulus V. ſich hoͤchlich befoͤrchtet/ es moͤchten die Ketzer/ nach Kayſers Matthiæ Todt/ einen Kayſer auß jhrem Mittel auffwerffen/ vnnd die Catholiſchen gar vnterdruͤcken/ wie er ſolches dem Spaniſchen Geſandten/ der wegen deß Feſtes vber der Empfaͤngnus der H. Jungfrawen Marien inſtaͤndig anhielte/ weitlaͤufftig zu ſeiner Entſchuldigung/ deß langen Auffſchubs angedeutet.
Vnd alſo bemuͤhete man ſich Catholiſcher Seiten zum allereuſſerſten/ daß Ertzhertzog Ferdinand/ wegen ſeines groſſen Eyfers/ vnd der zu Rom geleyſteten Pflicht/ von Kayſer Matthia an Sohnsſtatt angenommen/ vnd zu einem Roͤmiſchen Koͤnig/ auch kuͤnfftigen Kayſer vorgeſchlagen wurde/ das Hauptweſen der Catholiſchen Religion/ wider die Ketzer zufuͤhren.
Vnd hier zu befand ſich Albrecht Wallenſtein/ durch zwoͤlff gleichſtimmende Aſtrologos ſehr bequem/ der eine Zeitlang mit dem Hertzogthumb Friedland koͤnde zufrieden ſeyn/ biß man jhn zu einem Groß Fuͤrſten in Dennmarck oder Mechelburg machen konde: vnder deſſen den Namen eines Kayſerlichen/ Baͤpſtiſchen vnd Spaniſchen Feldherꝛn führete.
Wie nun die Catholiſche Parthey dieſer geſtallt beſchloſſen geweſen/ vnnd in guter Verfaſſung ſtunde: theten ſich die Calviniſten auch herfuͤr/ machten jhnen einen Ruͤcken in Engelland durch Heurath/ als der Pfaltzgraff zu Heydelberg/ die Koͤnigliche Princeſſin daſelbſt heurate/ vnnd ſchon zu vor wegen ſeiner Fraw Mutter/ mit dem Hauß Vranien/ auch wegen der Religion/ vnd vielen alten vnd newen geleyſteten Dienſten/ mit den Hollaͤndern in geheymen Vernehmen ſtunde/ vnd Chur Brandenburg auch an ſich zoge.
So ſolten auch die Hugonotten in Franckreich/ ſonderlich aber die Fuͤrſtliche Haͤuſer von Rohan (welches durch Heurath an den Pfaltzgraffen hienge) vom Condé, vnd Chaſtillion, vnvergeſſen ſeyn/ was man hiebevor bey jhnen gethan/ ein gleichen Reuterdienſt auff den Nothfall zuerweiſen/ vnd vielleicht die gantze Koͤnigliche Macht wegen der Guͤlchiſchen Landen in das Teutſche Weſen einzuflechten.
Alſo waren die Glocken beyderſeits gegoſſen/ vnnd mangelte nur an einem Klippel/ den Lermen zuſchlagen: vnnd hielte jede Parthey das Gewiſſen/ oder die Religion fuͤr ſich/ vnnd am beſten/ als koͤndten ſie nicht beſſer thun/ dann den Gegentheil nach Anleytung deß auff einen oder den andern Weg angefuͤhreten/ vnnd feſt gemachten Gewiſſens/ vnder die Banck/ vnd in den Sack zuſtoſſen Dann wann man die Catholiſchen fragt/ warumb ſie zu den Waffen greiffen/ koͤnnen ſie nichts anderſt antworten/ als daß man ſich von der Roͤmiſchen Kirchen entzogen/ derſelben Geſatz vnnd Ordnungen verachtet/ vnd Kirchen vnnd Stiffter zu einer wiederigen Lehr/ ja gar zur Jaͤgerey gebraucht/ vnnd alſo der Stiffter Sinn vnnd Willen vbertretten.
Eben dieſes ſagen die Proteſtirenden/ ob ſchon auß einem andern Grund/ daß nemblich die liebe Alten die Ehr GOTtes betrachtet/ jhre eygene Mittel geſtifftet/ aber guter Meynung/ vnnd gar nicht/ daß Biſchoff vnd Moͤnch ſolten Vberfluß treiben/ ſondern das Volck lehren/ vnnd zum Himmelreich bereyt machen.
Die Calviniſten wollen ſchier etwas weiter gehen/ vnnd behaupten/ daß jhnen/ Erbkaſten Vogtey Herꝛn/ der Vberfluß von den Einkommen der Geiſtlichen Guͤter zwar gebůhre/ darumb ſie auch Macht haben/ die Stiffter gar zuvertilgen/ vnd Kammer- oder Taf. fel Guͤter darauß zumachen.
Davon drundem mit mehrem.
Der ſechſte Diſcurß.
Wie Kayſer Matthias den Ertzhertzog Ferdinand zum Sohn angenommen: der Koͤnig in Spanien auff Boͤhmen vnnd Hungarn verziehen/ gegen einer gegen Obligation: wie Ferdinand zum Koͤnig in Boͤhem vorgeſchlagen/ vñ auff Bedingung angenommen worden.
Wie der Kayſer vnd der Koͤnig nach Dreßden reyſen.
Wie die Staͤnde in Boͤhmen ein Landtag angeſtellt/ ſich vom Kayſer nicht abmahnen laſſen/ vnd drey Kayſ.
Diener zum Fenſter hinauß geſtuͤrtzt.
Von den dreyẽ Hauptvrſachen dieſes Kriegs.
WJr muͤſſen Vns dermahl eins in den Boͤhmerwald begeben/ vnd fleiſſige acht nehmen/ wie das Fewer dieſes grund verderblichen dreyſſig Jaͤhrigen Kriegs endlich angegangen/ vnd ſich vber gantz Teutſchland auß gebreytet hat.
Zu Prag/ in der Hauptſtatt deß Koͤnigreichs/ hielte ſeinen Hoff Kayſer Matthias/ diß Nahmens der Ander Koͤnig in Boͤhmen vnd Hungarn/ vnd hatte die Zeit ſeiner Regierung/ den ſehr krancken Fried vnderhalten/ alſo auch den Krieg euſſerſtes Fleiſſes hindertrieben.
Dieweil er nun ſahe/ daß weder er/ noch ſeine Bruͤder einige Hoffnung zu ehlichen Leibserben mehr machen koͤnnen/ vnd nichts deſto weniger wegen eines Nachfolgers im Koͤnigreich Boͤhmen/ nach ſeinem Ableiben ſorgfaltig war/ auff daß dieſelbe edle Laͤnder bey dem Hauß Oeſterꝛeich bleiben/ vnnd wegen der zunehmenden Proteſtiren den Religion/ darauff die Cardinaͤl vnnd Gewiſſens Raͤhte/ ſonderlich Cardinal Cloͤſel/ das fürnehmſte Abſehen hielten/ nicht etwan den Ketzern heymfallen/ vnnd gantz Oeſterꝛeich verderben moͤchte/ nam er ſeines Vatters Bruders Sohn Ertzhertzog Ferdinanden an zu einem Sohn/ mit euſſerſtem Fleiß/ demſelben den Staͤnden im Koͤnigreich Boͤhmen zu recommendiren/ vnd jhme das Koͤnigreich zuerwerben.
Es wolte aber hierzu noͤhtig ſeyn/ daß Spanien darein verwilligte/ vnnd ſich ſeiner habenden An- vnd Zuſpruͤch ſo ferꝛn begebe.
Dann das gantze Hauß Oeſterꝛeich von Kayſer Albrechten her/ an die Koͤnigreiche Boͤhmen/ Hungarn vnd Poln die Succeſſion zuſuchen hat: zuvorderſt aber hette Ferdinandus I. ſeiner Gemahlin Erbrecht nicht erhalten/ ſondern gar leicht verliehren koͤnnen/ wann nicht Carolus V. jhme die Boͤhmen zam gemacht/ vnnd vnder Sattel vnnd Sporn gebracht hette.
Darumb ſchickte der Koͤnig in Spanien den Graffen von Ognata in Teutſchland/ der diß offentliches Jnſtrument auffrichten laſſen:
Nach dem die Kayſer-auch zu Hungarn vnd Boͤhmen Koͤnigliche Majeſtaͤt/ Matthias der Ander/ auß Vaͤtterlicher vnd ſonderbahrer Liebe/ Fleiß vnd Sorgfaͤltigkeit/ ſo er zu der Catholiſchen Religion/ vnnd dem Durchleuchtigſten Hauß Oeſterꝛeich jederzeit getragen/ zu dero erſprießlichen Wolfahrt fuͤrnemblich nothwendig ſeyn erachtet/ daß noch bey derſelben Lebzeiten/ auff eine kuͤnfftige Nachfolgung in den bey den Koͤnigreichen Hungarn vnd Boͤhmen/ vnd denſelben anhangenden Provintzen vnd Laͤndern/ Fuͤrſehung gethan wuͤrde/ zu welchem End ſie dann bey meinem Herꝛn/ dem Koͤnig in Spanien viel Vnderhandlung gepflogen/ damit ſeine Majeſtat dahin gebracht werde/ daß die ſelbe jhrem geliebten Vettern vnd Schweſtermann Ertzhertzogen Ferdinanden/ zu gutem vnnd ſondern gunſten beſtaͤttige/ vnd gut heiſſe die Abtrettung der Succeſſion in obgemelten Koͤnigreichen/ ſo im Jahr 1571. den 29. Tag Aprill durch Koͤnigin Anna/ ſeine Mutter/ Kayſers Ferdinandi deß Erſten abſteigenden Mannlichen Leibserben/ zu ſonderlichem gefallen geſchehen iſt: wie nicht weniger auch abtrette/ vnnd vbergebe alles das Recht/ das derſelben ſeiner Majeſtaͤt in obgedachten Koͤnigreichen/ vnnd anhangen den Laͤndern vnd Provintzen/ als dem einigen/ Frawen Annen in Hungarn vnd Boͤhmen Koͤniginnen/ erſtgebornen Sohns/ Kayſer Maximilian deß Andern in rechter abſteigender Linien/ Sohns Enckel zuſtehet/ oder auff jrgend eine weiß zuſtehen vnd gebuͤhren moͤchte.
Daher jhre Majeſtaͤt/ auff daß ſie in die Fußſtapffen jhrer hochberuͤhmten Vorfahren trette/ vnnd derſelben Exempel groſſer Freygebigkeit nach arthe/ vnd wie groſſe Lieb vnnd Begierd ſie habe/ die wahre Religion/ gemeinen Nutzen/ vnd ſein eygen Hauß zuerhalten vnd zuvermehren/ wie ſie zuvor mit gewaltiger Huͤlffleyſtung/ vnd auff andere weg vnd weiß offtmalhs geholffen/ alſo auch jetzund herꝛlich zuerweiſen/ den gemeinen Nutzen/ jhrer eygenen vnd ſonderbahren Wolfahrt weit vorgezogen/ vnd mir jhrem Oratore vnd Legaten/ durch einen gevollmaͤchtigten Gewalt/ vnd offentlich Jnſtrument/ ſo in beſter Form den 21. Aprill dieſes lauffenden 1617.
Jahrs/ zu Madril auffgerichtet vnd verfertiget/ deſſen wahres Original mit ſeinen Beglaubten Copien hiemit auff legend/ Macht vnd Gewalt gegeben/ gemelte Abtrettung ſampt der Beſtaͤttigung droben gedachter Begebung/ jhrer Ertzhertzoglichen Durchleuchten zu gutem Genuͤgen zuthun vnd zuverꝛichten.
Derohalben ich Graff von Ognata, Orator vnd Befelchhaber/ in Krafft gemelten Mandati Procuratorij, ſo ich beydes in Original vnd Copien vbergeben- wie auch habender Vollmacht/ im Namen deß Koͤnigs in Spanien/ meines Herꝛn/ wie auch aller anderer ſeiner jungen Fürſtlichen Soͤhn vnnd Kindern/ befeſtige/ heiſſe gut/ vnd beſtettige gemelte Begebung vnd Abtrettung/ von obgemelter Koͤnigin Anna/ meines Herꝛn Fraw Mutter geſchehen.
Jch tritt auch ab/ vnd begebe mich in dieſem Namen/ alles deß Rechten/ das meinem Herꝛn/ dem Koͤnig in Spanien/ den Durchleuchtigſten Fuͤrſten/ ſeinen Jnfanten vnd Soͤhnen/ in gedachte Koͤnigreich vnd anhangende Provintzen vnd Laͤnder gebuͤhrt/ oder auff was weiß vnd weg gebuͤhren mag/ Ertzhertzog Ferdinanden/ vnd ſeinen in rechter vnauffhoͤrlicher abſteigender Linien/ ehlichen Mannlichen Leibs Erben/ ohn einige deß Glieds oder der Zeit Beſchreibung vnd Vorbehalt/ zu ſonderlichen Gunſten/ Gut- vnd Wolthat/ mit dieſen pactis vnd Bedingungen/ daß nemblich die Vergeltung/ welche in einer der Oeſterꝛeichiſchen Landſchafften vnd Provintzen zugeſchehen begehrt wird/ oder koͤnte begehrt werden/ auff eine andere Handlung verſpart werde: welche zwar/ ſo bald jmmer moͤglich/ ſoll fuͤrgenommen werden.
Jn welcher man ſonderlich in acht zunehmen/ die vielfaltige Huͤlff vnnd Wolthaten/ ſo jhrem Hauß in dieſen Landen ſeine Majeſtaͤt jederzeit erzeiget/ vnd daſſelbige dardurch geſchuͤtzet hat: damit alſo/ wann dieſes alles wol behertziget wird/ derſelben in dieſem ſtück/ ſo viel jmmer moͤglich/ auch ein Genuͤgen geſchehe: mit dem auß druͤcklichen Anhang vnnd Verbindung/ daß ſo Jhrer Durchl. Ertzhertzogs Ferdinanden rechte Mannliche Linien ſolte abſterben/ genannte Koͤnigreiche vnd Provintzen auff Jhrer Koͤn. May. Nachkoͤmmlingen/ in rechter ehelich auff einander folgenden Mannlicher Linien wider fallen ſollen:
Alſo vnd der geſtallt/ daß die Toͤchter/ ſo vor Jhrer Durchleucht.
vnd deroſelben Nachkoͤmlingen weren geboren worden/ oder ſolten geboren werden/ auch derſelben Toͤchter/ Soͤhn vnnd folgende Mannliche Leibs Erben/ jmmer vnnd ewig durch die Mannliche Leibs Erben/ ſo von meinem Herꝛn dem Koͤnig in recht er Mannlichen Linien rechtmaͤſſig entſpringen/ jetzt vnd zu allen Zeiten von der Nachfolg in gemelten Koͤnigreichen vnnd anhangenden Provintzen/ ſollen außgeſchloſſen ſeyn vnnd bleiben.
Wann nun dieſes alles alſo von Jhrer Durchl. eingangen vnd angenommen worden/ ſo gelange ſein Bitten vnd Begehren an Jhre Kay. May. die geruhe hieruͤber von Kay.
vnd Koͤn. Mayſt. allerſeits auffgerichte Jnſtrumenta vnnd Brieff/ nach dero Vollmaͤchtigen Gewalt/ in beſter Form zubeſtaͤttigen.
Vnd ich Graff von Ognata, derich als ein Legat vnd Befelchshaber/ im Namen wie obgemelt/ dieſes alles annehme vnd feſt halte/ verſprich zu dieſer Handlung mehrer Sicherheit im Namen meines Herꝛn Koͤnigs/ deſſelben Jnfanten vnnd Erben/ vnnd aller jhrer Nachkommenden beyderley Geſchlechts/ mit gutem wiſſen vnd wolbedachtem Willen/ auff beſte Form/ weiß vnd weg/ wie es nach Recht vnd Gewonheit deß Roͤm.
Reichs/ oder Koͤnigreich ſeiner Kayſerlichen Majeſtaͤt/ oder auch anderer Provintzen Gewonheiten vnd Satzungen geſchehen mag/ daß alles vnnd jedes/ was in dieſem Jnſtrument verfaſt/ vnnd begriffen/ auff dieſer Seiten gantz vnd vnverbrechlich ſoll gehalten/ vnd ins Werck gerichtet werden: daß auch vom Koͤnig oder Fuͤrſten/ vnd deſſelben Jnfanten vnd Kindern weder durch ein Teſtament/ oder andern letzten Willen/ oder Verordnung vnder den Lebenden/ etwas dieſem entgegen vnnd zuwider ſoll vorgenommen werden: vnnd da dergleichen geſchehen ſolte/ ſolches nichtig vnd ohn kraͤfften ſeyn ſolle/ alle arge Liſt vnnd Außzuͤge/ ꝛc. wie die jmmer Namen haben moͤgen/ nicht anderſt/ als wann ſie alle hie genennt werden/ außgeſchloſſen.
Jch renuncire vnd begebe mich auch derſelben im Namen wie obgemelt/ zu deſto mehrer Krafft dieſes Brieffs gantz vnd gar/ will ſie auch dergeſtallt auff gehebt haben/ daß wider dieſes geſchworne vnd beſtaͤttiget Jnſtrument weder der Roͤm.
Bapſt oder Kayſer diſpenſation vnnd Auffhebung ſoll koͤnnen begehrt/ oder erlangt werden: oder da dergleichen erlangt/ oder von den Baͤpſten vnd Kayſern fuͤr ſich ſelbſt/ vnd auß eygner Bewegung ſolte gegeben werden/ will ich dieſelbe gaͤntzlich vnkraͤfftig vnd vnguͤltig gehalten haben.
Wo auch vber das ſeiner Durchl. gefallen wuͤrde/ zu ſeiner vnd der ſeinigen Verſicherung/ an gegenwertigem Jnſtrument/ in ſeinen Clauſeln etwas zuernewern/ hinz nzuthun oder zuverſchaffen/ jedoch die obgedachte Bedingungen/ vñ was zur Hauptſach an jhr ſelbſt gehoͤrt/ vngeaͤndert/ wie ſolches im Namen vnnd von wegen Jhrer Durchl. vnd dero Kindern begehrt worden (doch daß es von Dato dieſes Brieffs an/ in Jahrs friſt geſchehe) verſprich ich/ daß darzu mein Herꝛ/ der Koͤnig/ ſein Printz vnnd juͤngere Kinder/ lediglich verbunden ſeyn ſollen: vnnd das mit Verpfaͤndung aller Guͤter meines Herꝛn Koͤnigs/ bey Koͤniglichen wahren Worten vnd Trewen/ vnnd bey dem Eyd/ den ich hieruͤber in Jhrer May. Namen leiblichen auff die H. Evangelien geſchworen habe/ ꝛc.
Dieſes iſt geſchehen in beyſein/ Herꝛn Jacob Chiſel/ Freyherꝛn zu Kaltenbrun/ Jhrer Durchl. Rath vnd Stallmeiſters:
Herꝛn Vrbani/ Freyherꝛn von Battingen/ vnnd Perſin/ Jhrer Durchl. Kriegsrath vnd Kaͤmmerers/ als darzu erbettenẽ Zeugen: deßgleichen auch in beyweſen auff ſeiner Durchl. Befelch/ ſeines geheymen Raths vnd Oberſten Hoff Cantzlers/ Herꝛn Leonhard Gezy/ bey der Rechten Doctoris: welche auch von mir darzu erbetten/ ſamptlichen mit eygenen Haͤnden hie vnderſchrieben haben.
Dieſe Renunciation vnd Koͤnigliche Verzeyhung/ der Succeſſion vnnd Nachfolg in beyden Koͤnigreichen Hungarn vnnd Boͤhmen/ hat nun Ertzhertzog Ferdinand nicht allein mit Danck angenommen/ ſondern auch hingegen mit einem außfuͤhrlichen Diplomate, Jnſtrument vnd Briefflicher Verſicherung/ ſich gegen dem Koͤnig in Spanien/ vnd ſeinen Mannlichen Leibs Erben/ ſo in rechter ordentlicher Linien auff einander folgen werden/ verſprochen/ da es jhme in ſeiner Linien an rechten ehelichen/ vnd ordentlich auffeinander folgenden Mannlichen Erben mangeln ſolte/ Koͤn. May. in Spanien an jhrer habenden prætenſion vnnd Gerechtigkeit zu gemelten beyden Koͤnigreichen nicht zuhindern/ noch verſchaffen/ daß dieſelbe gehindert werde/ ſondern viel mehr den freyen Zutrit zulaſſen: neben Erbietung annehmlicher Satisfaction vnd Widergeltung/ der bißher jhme vnnd den ſeinigen geleyſten Spaniſchen Huͤlffen.
Welches alles geſchehen zu Prag den 6. Junij/ in der ordentlichen Kammer oder Conclave, Ertzhertzog Ferdinanden/ in beyſein obgemelter Herꝛn Zeugen/ ſo ſich beyderſeits vnderſchrieben! vnd alſo bald von Kay. May. approbirt vnd beſtaͤttiget worden.
Auff jetzt erzehlte geſchehene Renuntiation vnd Begebung/ aller vnd jeder prætenſionen vnnd habenden Anſpůch zu den beyden Cronen/ ſo nach toͤdtlichem Ableiben Kayſerlicher Mayſt. der Koͤnig in Spanien fuͤr- vnnd einwenden hette koͤnnen/ iſt alsbald der jenige Landtag zu Prag/ welcher durch ein Kayſerlich Außſchreiben/ den dritten May allenthalben im Koͤnigreich Boͤhmen publicirt worden/ eine gantze Stund lang im Schloß zu Prag/ wie gebraͤuchlich/ mit einer groſſen Glocken eingeleutet worden: darauff Jhre Kayſ. Mayſt. neben den Ertzhertzogen Maximilian vnd Ferdinanden/ welche etliche Tag zuvor daſelbſt ankommen/ nach gehaltenem Ampt/ auß der Schloßkirchen/ mit gewoͤhnlichen Ceremonien/ vnd vorgetragenem Schwerdt/ von den Herꝛn Staͤnden/ Officirern vnd Raͤthen/ in die Landſtuben begleytet worden/ daſelbſt Jhre Mayſt. auff den Koͤniglichen Stul/ vnd neben deroſelben zur Rechten beyde Ertzhertzogen ſich geſetzt: darauff durch den Oberſten Landhoffmeiſter die Vrſachen dieſes Landtags/ vnd daß Jhre Mayſt. ſich der gehorſamen Staͤnde erſcheinen gnaͤdigſt bedancken/ vorgebracht.
Nach ſolchem hat der Oberſt Cantzler die Propoſition abgeleſen/ der Oberſt Burgvogt aber ſolche den Staͤnden Schrifftlich eingehaͤndigt/ mit ſonderer Recommendation Jhrer Durchl. Ertzhertzog Ferdinanden Perſon/ als welche von Gott mit fuͤrtrefflichen Tugenden vnd Qualitaͤten begabet/ vnd daß ſie ſolche in fleiſſige deliberation ziehen wolten: darauff Jhre Mayſt. von Staͤnden wider dannen biß an die Stirgen begleytet worden.
Der Hauptpunct in dem Kayſerlichen Vortrag war/ weil Jhre Kay. May. in acht genommen/ daß Jhre Fuͤrſt. Durchl. Ertzhertzog Maximilian vnd Albertus nunmehr erlebt/ vnd ohne Erben ſeyn/ hierumb ſo haben Jhr Kay. Mayſt. vor das fuͤglich ſteange ſehen/ daß Jhrer Kay. Mayſt. Herꝛ Vetter Ertzhertzog Ferdinand (welcher zu vor nicht wenig ſeiner Erblaͤnder hat/ vnd jhm Jhre Kay. May. vmb dero fuͤrtrefflichen vnnd anſehentlichen Tugenden vnnd Qualitaͤten willen/ mit denen Jhr Durchl von Gott begabet/ auff Erweg- vnd Berathſchlagung hochgedachter dero Herꝛn Gebruͤder/ vnnd deß gantzen hochloͤblichen Hauſes Oeſterꝛeich/ zum Sohn beliebet) zu einem Koͤnig in Boͤhmen angenommen/ publicirt vnd gekroͤnet werde: in maſſen dann beyde Jhrer Kay. Mayſt. Herꝛn Bruͤder/ vermoͤg jhrer ſchrifftlichen Reverſen/ welche den Staͤnden zugeſtellt werden ſollen/ jhrem Recht ſo ſie zu dieſem Koͤnigreich haben moͤgen/ renuncirt/ auch ſie ſelbſten/ vnd das gantze Hauß Oeſterꝛeich hiemit wol zufrieden/ alſo daß es derentwillen bey dieſer Verſamblung vnnd Tractation/ keines Bedenckens bedoͤrfftig.
Derowegen Jhre Kay. May. von dero getrewen Staͤnden gnaͤdigſt erwarten/ daß ſie nun in Erwegung obangezognen hochwichtigen Vrſachen/ Jhr Fuͤrſt. Durchl. Ertzhertzog Ferdinanden zu jhrem Koͤnig vnnd Herꝛn/ im fall wie obgemeldt Jhre Kayſ. May. ohne Mannliche eheliche Leibs Erben abgehen wuͤrden/ annehmen/ publiciren/ titulieren/ halten/ vnd erkennen: auch wegen eines gewiſſen eheſtes Tags zur Croͤnung/ ſich miteinander vnderꝛeden- vnd entſchlieſſen wollen.
Dagegen wollen Jhre Fürſt. Durchl. Ertzhertzog Ferdinand den Staͤnden/ dieſes Koͤnigreichs einen Revers alſo bald einhaͤndigen/ daß ſie bey Lebzeiten Jhrer Kayſ. May. der Regierung vnd Herꝛſchung in dieſem Koͤnigreich/ von ſich ſelbſten/ ohn Jhrer Kayſ. Mayſt. ſondern Willen/ vnd beneben mit Berahtſchlagung der Oberſten Landrechts Beyſitzer/ auch Jhrer Kay. Ma. Raͤhten/ deß Hoff- vnd Cammerꝛechtens nicht anmaſſen/ noch vnterfangen ſollen/ biß nach Jhrer Kay. May. Abſterben:
Nur allein/ daß ſie jetziger Zeit ein gekroͤnter Koͤnig zu Boͤhem genennet/ darfür gehalten/ vnd Jhrer Fuͤrſtl. Durchl. der Titel/ als einem gekroͤnten Koͤnig zu Boͤhein gegeben werden.
Auch vber dieſes/ ſo ferꝛn Jhre Fuͤrſt.
Durchl.
bey Lebzeiten Jhrer Kayſ. May. der Regierung/ ohne abſonderlichen Befehl vnd Willen Jhrer Mayſt. wie obgemelt/ ſich anmaſſen wolten/ daß in dergleichen fall die Staͤnde Jhrer Fuͤrſtl. Durchl. mit keiner Vnderthaͤnigkeit/ Gehorſam vnd Pflicht verbunden ſeyn ſollen.
So werden auch Jhre Durchl. alles das jenige/ was Jhre Kay. May. vnnd vorgehende Koͤnig zu Boͤhem der Pflicht/ Bekraͤfftigung der Privilegien/ vnd aller andern hier zu gehoͤrigen Sachen haben geleyſtet/ gleichfalls gnaͤdig vnnd willig zuleyſten- vnnd zuvollziehen ſchuldig ſeyn.
Nach dem nun die Boͤhmiſche Staͤnd dieſe Propoſition den 6. vnnd 7. Junij delieberirt/ ſind den 9. diß Jhre May. vnnd beyde Ertzhertzogen wider in der Landſtuben/ beneben den Landſtaͤnden erſchtenen/ vnd gaben zur Antwort/ Jhre Mayſt. wuͤrden von jhnen demuͤhtigſt gebeten/ Sie wolten bey jhnen in dem Koͤnigreich mit jhrer Reſidentz biß ans Ende bleiben.
Vber das ſo annahmen ſie/ vnd publicirten im Namen der H. Dreyfaltigkeit/ (welche ſelbſt jhren Segen darzu geben/ vnd dieſem Vornehmen beyſtehen wolle) auff ſolche E. Kayſ. Mayſt. als Koͤnigs in Boͤhem gnaͤdigſt begehren vnd fuͤrbringen/ mit Ew. Kayſ. May. allergnaͤdigſten Bewilligung/ Jhre Fuͤrſtl. Durchl. Ertzhertzog Ferdinanden/ E. Ma. geliebſten Herꝛn Vettern vnd Sohn dieſer Welt/ folgender geſtallt/ nemlich/ im fall der Allmaͤchtige Ew. Kay May. ohne Mannliche Leibs Erben/ von Ew. Kayſ. May. im H. Eheſtand herkommend/ von dieſer Welt abfordern ſolte/ zum Koͤnig in Boͤhem/ als auß der obgeſchriebenen Vrſach deſſen wuͤrdig/ vnd wann es ob Gott will darzu kompt/ dem Koͤnigreich nutzen wird/ fuͤr vnſern Koͤnig vnd Herꝛn einhellig/ mit aller gebuͤrender Reverentz/ nach inhalt der alten Gewonheiten vnd Gebrauchs.
Alſo damit Jhre Fuͤrſt. D. Ertzhertzog Ferdinand am Donnerſtag in die S. Petri & Pauli der Apoſteln deß Herꝛn/ das iſt/ den 29. diß Monats Maij/ im fall es Jhrer Kayſ. May. alſo gefaͤllig/ allhie auff der Prager Schloßkirchen S. Viti Martyris, vermoͤg obgeregter alter Gewonheit/ mit GOttes Huͤlff glůcklich gekroͤnt werde doch mit E. Kay. May. vorher beſchriebenen maͤchtigen Vorbehaltungen/ vns in Demuth vergleichende.
Fuͤrs Erſte/ daß Jhre F. D. den Staͤnden bey der Kroͤnung die gebuͤhrliche Pflicht vnd Eyde thue vnd leyſte:
dann auch alle Privilegia vnd Majeſtaͤten/ Begnadungen/ Freyheiten/ Recht vnd Landsordnung/ alle gute Gewonheiten vnnd Gebraͤuche/ in allen Puncten vnnd Clauſeln/ nichts davon auß geſchloſſen/ allermaſſen wie E. Kay. May. vnſer jetziger allergnaͤdigſter Koͤnig vnnd Herꝛ/ vnnd vorige Koͤnige in Boͤhem gethan/ gleichfalls confirmiren.
Dieweil aber an jetzo bey E. Kay. May. Lebzeiten angeregte Beſtaͤttigung von Jhrer F. D nicht beſchehen kan/ ſondern allererſt nach Ew. Kayſ. May. Ableiben/ welches doch der Allmaͤchtige lange Zeit verhuͤten wolle) derowegen wann der Allmaͤchtige nach ſeinem Goͤttlichen Willen E. Kay. May. von dieſer Welt abfordern/ als dann Jhre F. D. von dem Tage Ew. Kay. May. Ableibens/ vnd nach Eintrettung Jhrer F. D. Regiments zum Koͤnigreich Boͤhem anzuraiten/ jnner vier Wochen den nechſten/ die Confirmation obgedachter Privilegien/ Majeſtaͤt/ Begnadungen/ Freyheiten/ Rechten/ aller guten Ordnung vnd Gebraͤuch/ in allen Puncten vnd Clauſeln/ nichts dar von auß geſchloſſen/ allermaſſen/ wie es Ew. Kayſ. May. vnſer allergnaͤdigſter Herꝛ/ auch vorige Koͤnige in Boͤhmen gethan/ wie ſchuldig/ leyſte/ vnd zu handen dem Burg Graffen zu Prag/ oder im fall zur ſelbigen Zeit kein Oberſter Burg Graff im Leben were/ dem vornembſten Landofficirer nach jhm/ gewißlich einhaͤndige/ welche Confirmation/ der Oberſte Burg Graff/ oder der nechſte Landofficirer nach jhm/ auß ſeinen Haͤnden empfangen/ vnnd nach er bey nechſtem Landrecht/ vnnd beyſein der Oberſten Landofficirer/ vnnd Landrechts Beyſitzern/ zu der Landtaffel der Landsprivilegien deponiren ſoll/ alſo daß ſie hernacher/ vermoͤg deß Lands Beſchluß vnd Relation/ ſo deß wegen geſchicht/ zu den Privilegien deß Koͤnigreichs Boͤhem/ auff den Carlſtein vberantwortet/ vnd beygelegt werden moͤgen.
An jetzo aber alsbald der Kroͤnung/ ſoll Jhre F. D. verpflichtet ſeyn/ den Staͤnden deß Koͤnigreichs Boͤhmen einen Revers/ von ſich zugeben/ daß Jhre F. D. in Lebzeiten/ Jhrer Kay. May. als Koͤnigs in Boͤhem/ ſich der Regierung von ſich ſelbſt/ auſſer Jhrer Majeſtaͤt ſonderbarer Bewilligung vnd Beratſchlagung der Oberſten Land Officirer vnd Landrechts Beyſitzern/ E. Kayſ. May. Rath. deß Hoff. vnd Kammerꝛechts/ auch zweyen Perſonen/ der Perſonen der Herꝛn Staͤnde/ auß jedem Crayß der Praͤger vnnd Abgeſanden/ auß den andern Staͤtten aber ſechs Perſonen/ ſo mit dieſem Landtag verordnet ſeyn/ keines wegs anmaſſen ſollen/ biß allererſt nach E. Kayſ. May. toͤdlichen Abgang/ ſondern Jhre F. D. ſollen an jetzo ein gekroͤnter Koͤnig in Boͤhem genennt/ darfuͤr gehalten/ vnd Jhrer D. der Titel in Boͤhem gegeben werden.
Auch vber diß/ da Jhre F. D. bey Lebzeiten E. Kay. May. der Regierung ſich anmaſſen wolten/ daß auff ſolchen fall wir Staͤnde Jhrer F. D. mit keiner Vnderthaͤnigkeit vnnd Pflicht verbunden ſeyn ſollen: mit fernerer Einbringung im Revers/ daß J. F. D. wegen obbeſchriebener Confirmation der Landsprivilegien/ vnnd deſſen einhaͤndigung dem Oberſten Burg Graffen zu Prag/ oder dem nechſten Oberſten Landofficirer nach jhm/ ſolches jnnerhalb vier Wochen/ den nechſten von dem Tage E. Kayſ. May. Ableiben/ oder nach Eintrettung J. F. D. Regiments/ dem Koͤnigreich Boͤhem zuthun ſchuldig ſeyn.
Vnd weil vor Alters hero bey Kroͤnungen in Boͤhem/ ein gewiſſe Steur gereicht worden/ alſo bewilligen wir dieſelbe/ nemlich ein halb jaͤhrig Jntereſſe vmb Galli nachkuͤnfftig/ ſolche von vnſern Vnderthanen einzubringen/ vnnd auff nechſt kuͤnfftige Weyhnachten/ oder ſechs Wochen hernach abzufuͤhren vnd zugeben/ welcher Artickel nicht weniger/ als zuvor gebraͤuchlich geweſen/ vnd im Landſchluß einkommen/ darneben auch wegen der Commiſſion auff Carlſtein/ zu Erhebung vnd Darbringung der Cron/ vnd anderer bey der Croͤnung gebraͤuchlichen Kleynodien/ gewiſſe Verordnung beym Landtag beſchehen ſoll.
Vnd dieſe/ vnſer aller dreyer Staͤnd deß Koͤnigreichs Boͤhem Bewilligung/ ſo wir auff E. Kay. May. ſo gnaͤdigſt begehren/ auß vnderthaͤnigſter Lieb/ vnnd gutem freyem Willen gethan/ ſoll gereichen zu keiner Schmaͤhlerung/ vnd Abbruch deß Koͤnigreichs Boͤhem Privilegien/ Begnadigungen/ Freyheiten/ guter Ordnungen/ alten Herkommen/ Gebraͤuchen vnd Satzungen/ jetzo oder kuͤnfftig zu ewigen Zeiten/ ꝛc.
Dieſer Schluß iſt in der Landſtuben offentlich abgeleſen/ als vom Oberſten Burg Graffen die Staͤnd gefragt worden/ obeiner oder der ander darwider was zu reden hette?
Da aber niemand widerſprochea/ ſondern in gemein dieſe Election approbirt/ hat er Jhre Durchl. Ferdinanden offentlich zum Boͤhmiſchen Koͤnig proclamirt/ im Namen der H. Dreyfaltigkeit/ Gluͤck/ langes Leben/ vnd friedliche Regierung/ wie auch dem Land Fried vnd Schutz gewuͤnſchet.
Dieſe Gratulation haben auch die Staͤnd widerholet/ vnd der Koͤnig hat den vornehmſten mit Offerirung ſeiner Gnaden/ die Haͤnd gebotten.
Nach geſchehener Erwoͤhlung geſchahen allerhand Præparatoria zur Croͤnung/ zu welchem Endt den 26. Junij die Kron vnd Koͤnigliche inſignia von Carlſtein mit 41. Waͤgen/ durch die Boͤhmiſche Staͤnd abgeholet/ vnd in Prag gebracht worden: welchem nach die Croͤnung den 29. diß jren Fortgang erꝛeichet.
Gleich nach verꝛichter Kroͤnung ſind der Kayſer/ die Kayſerin/ der newe Koͤnig/ vnd Ertzhertzog Maximilian zu Prag/ mit den geheymſten Raͤhten auffgebrochen/ vnd den vierdten Auguſti/ zu Dreßden bey dem Churfůrſten angelangt.
Der Verꝛichtung halben war die Muthmaſſung/ daß Koͤnig Ferdinand auch zum Kayſerthumb gelangen/ vnnd daß das Hauß Sachſen/ auff künfftige Begebenheiten an Oeſterꝛeich halten moͤchte/ wie auch wider den Aber Koͤnig Friederich Pfaltzgraffen hernach geſchehen iſt.
Vnd war ein groſſes/ daß ein alter Kayſer ſampt dem new gekroͤnten Koͤnig zu jhrem Vaſſaln/ der vielmehr ſchuldig geweſen/ zu Prag jhnen auffzuwarten/ auß dem Koͤnigreich wollen reyſen.
Nun war noch vbrig/ daß die Hungarn der Boͤhmen Exempel folgeten/ vnd Ertzhertzog Ferdinanden auch die Hungeriſche Kron auffſetzten: zu welchem End ein Landtag nach Preßburg außgeſchrieben worden/ (der aber wegen deß jetztfolgenden Boͤhmiſchen Vnweſens ſich ſchier ſtoſſen wollen/ doch endlich wohl abgelauffen) dahin aber Kayſer Matthias wegen vnpaͤßlichkeit deß Leibs/ nicht kommen koͤnnen/ ſondern ſeine Hoffhaltung nach Wien verlegt: welches ein anfang zu dem Boͤhmiſchen Vnweſen gemacht hat.
Dann weil auch droben den Boͤhmen ein Landtag verſprochen/ vnnd ſehr noͤthig war/ der aber vmb geſetzter Vrſachen willen/ nicht konte vorgehen/ hielten die Evangeliſchen Staͤnde vnd Defenſores eine Zuſammenkunfft zu Prag/ betreffend ſonderlich die Erhaltung deß Majeſtaͤtbrieffs vnd Schutz der Religion.
Dann nach dem etliche Jahr anhero in dem Hochloͤblichen Koͤnigreich Boͤhem viel vnerhoͤrte (ſprechen ſie) ſchaͤdliche vnnd gefaͤhrliche Sachen practiſirt vnnd vorgenommen worden: worauß dann nichts anders/ als ein allgemeiner Auffſtand/ Verderb vnd Vndergang erfolgen vnd entſtehen koͤnnen/ jnſonderheit weiln Jhre Kay. May. deren dreyen Staͤnden ſub vtraque hochwichtige/ lang gefuͤhrte vnd erlittene Beſchwerden/ Klagen vnnd Drangſalen/ nicht allein nicht abhelffen vnnd abſchaffen wollen/ darumb ſie doch zum offtermahl ſo wol Schrifft-als Muͤndlich/ jun- vnd auſſerhalb Landtaͤgen demuͤhtig gebeten vnd angeſucht/ ſondern auch noch darzu in ſpecie & privato vor jhrem Abzug zu Brandeiß gegen einem auß den Herꝛn Staͤnden/ nemlichen Herꝛn Graffen von Thurn/ ſo viel perſoͤhnlich ſich erklaͤrt/ daß Jhre Mayſt. der Staͤnden ſub vtraque Beſchwerden/ Klagen vnd Bitten nicht vor rechtmaͤſſig erkennete: hette auch zum Beſchluß alle jhre Collaturen dem Ertzbiſchoff zu Prag vbergeben/ wolte ferꝛner damit nicht behelliget oder beſchwert ſeyn.
Weilen auch etliche jhre Widerwertigen wegen der Religion vnd anderer Fr yheiten/ viel ſeltzame/ heymliche vnd offentliche Thaten ſich vnderſtanden/ auch etliche mit viel Vnkoſten new erbawte Kirchengebaͤw/ gewalthaͤtiger vnd frefellhafftiger Weiß eingeriſſen vnd verwuͤſtet/ als weren ſie endlich genoͤhtiget vnd verurſacht worden/ gemelden Landtag vnd Zuſammenkunfft anzuſtellen vnd zuhalten.
Ob nun wol die Staͤnde bey Jhrer Kay. May. vermeynt ſich zuentſchuldigen/ daß nemlich zu dieſer Zuſammenkunfft/ vermoͤg deß Majeſtaͤtbrieffs/ Jtem der Landsordnung vnd Landtags Beſchluß/ vnd anderer auff gerichten Vergleichungen ſie befugt: vnd gar im geringſten wider Jhre Kay.
Mayſt ſich nicht vergriffen/ ſo iſt doch derenthalben nachfolgend Abmahnungs Schreiben den 11. Mertz 1618. von Wien auß an die Staͤnd ergangen: Matthias/ ꝛc.
Was ſich alſo bey vergangener Zuſammenkunfft im Collegio/ hochloͤblichſter Gedaͤcht nuß Kayſers Caroli IV. verlauffen/ ſolches haben wir nicht allein auß ewrem Schreiben/ vnd denen darin verſchloſſenen Beylagen/ ſondern auch auß andern vnderſchiedlichen Orthen vnd Berichten gnaͤdigſt verſtanden: vnnd befinden/ daß ſolche Zuſammenkunfft wider vnſere Kay.
vnd Koͤn.
Perſon außgeſchrieben worden/ in deme die Vrſach in beſagtem Einſchluß/ die von newem erbawte Kirch in der Statt Cloſtergrab ſo dem Ertzbiſchoff zu Prag vberantwortet/ auch die Straff der vngehorſamen Cloſter Vnderthanen/ auß der Statt Braunaw geſetzt wird/ welches alles auff vnſere eygene gnaͤdigſte Anordnung beſchehen iſt.
Fuͤrs Ander/ daß ſie weiter/ dann jhnen der Majeſtaͤtbrieff/ vnnd die darauff zwiſchen beyden Theilen/ als ſub vna vnd ſub vtraque Verwandten getroffene Vergleichung zulaͤſt/ greiffen thun:
in dem ſie ſich frembder Vnderthanen/ in vnbillichen Sachen/ vnd wider vnſere Reſolution annehmen/ vnnd derſelben wider vns außdrucklichen Vngehorſam vnd Auffſtand vertheydigen/ vnnd jhnen hierin Staͤrckung geben wollen.
Bey welcher Zuſammenkunfft dann in gemein außgeſprengt/ wie nicht weniger in jhren Citationen zum theil geſetzt worden/ als wann jhnen ſolche Vergleichung/ vnd Majeſtaͤtbrieff zunichten gemacht wollen werden/ vnd daß etwan Kriegsvolck ins Koͤnigreich Boͤhmen einziehen ſolte.
Dardurch wir nun bey dem gemeinen Volck/ als dieſer Sachen vnkuͤndigen/ in abweſen vnſer/ in ſchaͤdlichen vnd boͤſen Verdacht/ bey vnſern lieben getrewen Vnderthanen aber in Mißgunſt gezogen/ vnd darauß allerley ſchwere vnverſehene Tumult vnd Vnheyl/ in vnſerm Koͤnigreich Boͤhmen mit gewaltigem/ vnd vnwiderbringlichem aller Einwohner Schaden verurſacht werden koͤnnen: deſſen wir vns wider etliche Perſonen/ ſo deſſen vrſach/ keines wegs verſehen hetten/ ꝛc.
Hierauff ſind die Staͤnde fortgefahren/ einen Tag angeſtellt/ vnd den 20. Tag May ein Ermahnungs Schreiben/ wegen jhres Vornehmens an alle Evangeliſche in Boͤhmen laſſen außgehen/ vnnd dann den 23. die Herꝛn Staͤnd nach Hoff/ jeder mit bey ſich haben dem Knecht/ mit zween Piſtolen/ ins Schloß gerittẽ/ vnd vor den Oberſten Herꝛn Landofficirern/ jhre Beſchwerden vorgebracht/ Beſcheyd angehoͤrt/ ab- vnnd eingetretten.
Vnnd nach dem Herꝛ Oberſter Burg- Graff neben Herꝛn Poppel Kreutzherꝛn/ vnd groſſen Prior bey vnſer lieben Frawen/ ſich jhres Gefallens ziemlich accommodirt/ entgegen Herꝛ Schlabata Oberſter Landhoffrichter/ vnd Herꝛ Schmiſantzky/ etwas Widerpart gehalten: als haben die Staͤnde die erſten zween beyſeits begerth/ vnd hierzwiſchen Herꝛn Schlabata vnd Herꝛn Schmiſantzky/ neben dem Secretario/ M.
Philippo auß der Cantzeley durchs Fenſter in Graben/ ſo ein groſſe Hoͤhe/ herunder werffen laſſen:
wie ſie dann von einem gantzen Jahr hero/ ſich offentlich vermeſſen gehabt/ wer nur wider den Majeſtaͤtbrieff/ das geringſte vornehmen oder reden ſolte/ ohn Vnderſcheyd vnd Beobachtung einiges Rechtens oder Reſpects/ nach deß Koͤnigreichs Gewonheit/ ernſtlich vnd euſſerſt abzuſtraffen.
Die außgeworffene ſind aber alle drey/ durch Gottes Schickung beym Leben blieben/ daruͤber dann im Schloß/ ein groſſer Tumult vnnd Schrecken ſich erhoben.
Theils Staͤnde/ vnnd ſonderlich der Graff von Thurn/ ſind alsbald in die Altſtattgeritten/ den Leuthen zugeſprochen/ nichts anzufangen/ noch ſich zubefoͤrchten/ es ſolt niemand nichts beſchehen/ was ſie gethan/ wuͤſten ſie wol zuverantworten/ wie ſie dann alles Schrifftlich an jhre Majeſtaͤt wolten gelangen laſſen.
Nach Stillung deß Volcks/ haben die Staͤnde den Oberſten Burg Graffen nach Hauß begleytet/ vnd jhnen die Thorſchuͤtzen/ ſampt dem Schloßhauptman/ neben den drey Prager Staͤtten ſchweren laſſen.
Foͤrters kamen die Staͤnd taͤglich in die Landſtuben zuſammen/ denen in die achtzig Muſquetirer/ ſo mit Trommel vnd Pfeiffen auff- vnd abgefuͤhrt wurden/ auffgewartet.
Auch verbunden ſie ſich zuſammen/ wider Gottes/ jhres Koͤnigs/ dann jhrer ſelbſt Feinde/ vnd Widerwertige deß Majeſtaͤtbrieffs zuſtreiten/ auch Leib vnd Guth bey einander auffzuſetzen.
Sie gaben auch in Druck ein kleine/ vnd ein groſſe Entſchuldigungs Schrifft/ auß was vnvermeidlichen Vrſachen ſie ein Defenſion Werck anſtellen muͤſſen:
vnnd hiermit giengen jhre Geſanden/ zu den Fuͤrſten vnd Staͤnden in Schleſien/ Maͤhren/ Laußnitz/ vnd andere Landen dieſen Verlauff zuberichten/ vnd vmb Huͤlff/ wo ſie deren benoͤhtigt/ vermoͤg der auff gerichten Confoͤderation/ zu ſollicitiren.
Vnd bald hernach/ auff den 9 Tag Junij/ wurd ein offentliches Patent außgelaſſen/ daß die Jeſuiter/ denen man alle Schuldt deß Mißtrawens/ vnd der Veraͤnderung zu egen wolte/ in Ewigkeit ſolten auß dem Koͤnigreich Boͤhmen verbannet ſeyn vnd bleiben.
Sie hinderlieſſen aber bey beſtimptem Abzug eine Schrifft in Latein vnd Teutſch/ darinnen ſie beweiſen wollen/ daß ſie aller Bezůchtigungen vnſchuldig vnd daß mit jhnen wider alles Recht gehandelt worden.
Den andern Geiſtlichen wurd ſonlicher Schutz gehalten/ wie dann abſonderlich der Graff von Thurn den Bettel- Moͤnchen/ vnd vor andern den Capuzinern/ alle Tag jhr Deputat an Speiß vnd Tranckreychen laſſen.
Vnd hie iſt die erſte Vrſach deß Kriegs am Tage:
Ob ſchon die Evangeliſche wollen vorgeben/ die Catholiſchen hetten Anno 1616. ſchon geſchloſſen/ ein Ketzerkrieg anzufangen: darumb ſie auch deß folgenden Jahrs eine Verſamblung zu Wien gehalten/ vnd ſich bedacht/ das Balthiſche Meer/ ſampt den Stroͤmen zufaſſen: ein ſecretum Directorium zuſetzen/ darzu Spanien Geldt/ vnd Ertzhertzog Ferdinand ſeine Perſon ſpedirte: neben Nach forſchung auß dem Geſtirn/ vnd der Geburtsſtund/ was vor ein Feldherꝛ darzu dienen moͤchte/ wie droben von dem Hertzogen von Friedland erwehnet worden.
Weil man nun nichts anders/ auff Catholiſcher Seiten hoͤrete/ als Verketzerung der Evangeliſchen: vnd etwan etliche Eyferer geſagt ſolten haben/ man werde die Ketzer in kurtzem/ vnd noch in Jahres friſt dahin bringen/ daß ſie entweder in den Schooß der Catholiſchen Kirchen widerkehren/ oder gar auß dem Koͤnigreich ziehen/ ja man werde ehe ein Hirſch mit guͤldenen Hoͤrnern auff der Prager Bruͤcken/ als einen Ketzer im gantzen Koͤnigreich zuſehen finden:
es beſeſſen nun die oberſte Stellen drey Jeſniteriſche hitzige Koͤpff/ vnd hetten andere gute Patrioten außgebiſſen/ darumb müſte man bey Zeiten zu der Sache thun.
Hie ſagen die Evangeliſchen/ ſie ſeyen zu den Waffen genoͤthiget worden/ gleich wie die Vnion eben dieſes fuͤrſchützet: dieweil ſie aber das Werck ſelbſt angegriffen/ vnd den erſten Streych thun wollen/ werden ſte Muͤhe haben/ dieſe Klette von jhrem Rockrein abzureiſſen/ vnd den andern anzuwerffen.
So iſt dann der Fenſterſprung/ vnd was deme gleich gefolgt/ die erſte Vrſach dieſes Kriegs.
Die andere mag ſeyn/ daß Ertzhertzog Ferdinand verſtoſſen/ vnd Friederich Pfaltzgraff zum Koͤnig angenommen worden.
Die dritte/ daß Kayſer Ferdinand ein Spruch/ wegen den Geiſtlichen Guͤter gegeben: darumb ſich dann Franckreich vnd Schweden auch eingeflochten/ ob ſie ſchon ein abſonderliches Abſehen jhres Thuns gehabt.
Gleichwohl heiſt es auff Evangeliſcher Seiten/ es hette Kayſer Matthias den Beſchwerden abhelffen:
Koͤnig Ferdinand den vnbeſonnenen Krieg nicht fortfůhren/ ſondern Fried ſuchen/ vnnd Kayſer Ferdinand den Streit vber dem Geiſtlichen Vorbehalt/ nicht mit den Waffen/ ſondern auff einem Reichstag hinlegen ſollen.
Vnd bleibt nochmalen darbey/ daß es vmb der Geiſtlichen Guͤter halben zuthun geweſen/ wie die Boͤhmen ſelbſt bekennen.
Dann eben darumb/ erhub ſich der Krieg im Elſaß/ wegen deß Biſtumbs Straßburg/ eben darumb kamen die Vnirten im vorigen Jahr in Haylbrun zuſammen/ daß ſie eine Verfaſſung beſtimpten/ im Fall einer oder der ander ſolte wegen deren Geiſtlichen Guͤtern/ ſo ſie nach dem Paſſawiſchen Vertrag eingezogen/ vnd jhnen wegen Weltlicher Grundherꝛſchafft zueygneten/ angefochten werden/ die Spitze zubieten.
Der ſiebende Diſcurß.
Wie ein Erbfall in Heſſen den Zwitracht vnder den Proteſtirenden vermehret: von etlichen Streitſchrifften.
Wie Kayſer Matthias weder die Boͤhmen/ noch die Vnirten zum Frieden koͤnnen bringen/ eine Kriegsmacht auffgebracht/ vnnd geſtorben.
Vom Cometen/ vnd deſſen Bedeutung: nach arth deß Peloponneſichen Kriegε.
BLeich wie nun alle Catholiſche wegen bekannten Eyfers/ vnnd Geiſtlicher Pflicht vnder einem Haupt/ welches iſt der Bapſt zu Rom/ alle miteinander den Vncatholiſchen abguͤnſtig/ vnd feind waren/ auch ſich vor denſelben zubefahren hatten/ alſo trachteten ſie/ allerhand Zwiſpalt vnder denſelben zuerwecken vnd zuerhalten/ auff daß ſie die Luͤcken offen finden/ vnd ohn groſſe Noth einbrechen koͤnten: welches dann ein vraltes Politiſches ſtuͤcklein iſt/ wann man es ſo weit kan bringen/ daß Gegentheil in Neutralitaͤten oder Feindſeligkeit zerfaͤllt/ vnd nicht beyſammen bleibt.
Eine erwuͤnſchte Gelegenheit die Proteſtirenden zutrennen/ begab ſich wegen der Guͤlchiſchen Landen.
Dann gleich wie die Catholiſche gantz vngern ſehen/ daß jhre Landſchafften durch Erbfaͤlle/ oder ſonſten/ den Vncatholiſchen heymfallen/ vnnd durch ſolche Herꝛſchafften jhrer Religion ein Abbruch geſchehe: alſo vnd nichts weniger betrüben ſich die Lutheraner/ wann jhnen ſolcher geſtallt das geringſte abgeht/ vnd den Calviniſten zuwaͤchſt: wie ſolches in dem Coͤllniſchen Krieg ſich erwieſen/ der dann auff Catholiſcher Seiten ſo gluͤcklich nicht wer auß geſchlagen/ da die Lutheraner ſo wol als die Calviniſten/ Hand anlegen/ vnd vor einen Mann hetten ſtehen wollen.
Jſt demnach der Mißhelligkeit der Gemuͤther/ welche theils auß brennendem Eyfer der Geiſtlichen/ theils auß hitziger Lieb gegen das Meum & Tuum, ſonſten genannt die Regierſucht oder Ehrgeitz/ entſproſſen/ zuzuſchreiben/ daß der Churfůrſt zu Dreßden/ ſampt allen Saͤchſiſchen Landen vnd Fuͤrſten/ mit dem Vnionsweſen wollen vnverworꝛen ſeyn/ vnd etwan lieber die Guͤlchiſiche Landen dem Hauß Sachſen/ als einem andern goͤnnen: zumahl ſelbiger Zeit der Churfuͤrſt zu Brandenburg auch die Calviniſche Lehr beliebet/ vnd angenommen/ auch nach vnd nach in der Marck eingefuͤhret.
So hielte man auch bey Kayſerlichem Hoff die Sach in der Waage/ auff daß Sachſen in Erwartung ſelbiger Lehen/ dem Hauß Oeſterꝛeich zugethan bliebe/ vnd die Calviniſten Huͤlffloß ſtůnden:
weil ſie zu maͤchtig/ vnd den Lutheranern vber die Achſeln/ ja gar vber den Kopff wachſen wolten.
Noch begab ſich ein anderer Fall in Heſſen/ als nemblich die beyde Haͤuſer/ Caſſel vnd Darmbſtatt/ vber der Erbſchafft deß abgeſtorbenen Stammes in Widerwillen/ ja offentliche Fehde geriethen/ bey weichem Streit/ die Partheiligkeit der Religion weit vorgedrungen.
Dann weil die Caſſeliſche Lini/ ſich der Calviniſchẽ Lehr angemaßt/ vnd eben deßwegen an das Churfuͤrſtliche Hauß Pfaltz gehalten/ in Hoffnung/ bey der Vnion/ im Fall es zu keinem offentlichen Krieg außſchlagẽ ſolte/ ein Ruͤcken zufindẽ: thet die Darmbſtattiſche Lini/ ſo bey der vngeaͤnderten Augſpurgiſchen Confeſſion verharꝛet/ nit weniger/ vnd macht ſich bey dem Churfuͤrſtlichen Hauß Sachſen anhaͤngig: vmb ſo viel beſſer/ vnd mit gutem fug/ weil vor vielen Jahren/ zwiſchen den beyden Chur- vnd Fuͤrſtlichen Haͤuſern Sachſen vnd Heſſen/ eine Verbruͤderung/ Auff. vñ vbergab getroffen/ dieſelb auch renovando continuiret/ ernewert vnd geſchweren/ auch von Kayſerlicher Mayeſtaͤt confirmiret vnd beſtaͤttiget worden/ der geſtallt/ daß alle vnd jede Fuͤrſten/ ſolcher beyder Haͤuſer die angeregte Confraternitaͤt vñ Vbergab/ dabevor vnd jederzeit/ von einem jeden Regirenden Kayſer vnd dem Reich/ nicht weniger/ als andere jhre Fuͤrſtenthumb/ Land/ Leuth/ Graffſchafften/ vnnd Regalia/ zugleich mit zu Lehen empfahen vnd getragen haben.
Da noch weiter verſehen/ diſponiret vnd geordnet/ daß beyde Chur- vnd Fuͤrſtliche Haͤuſer/ einander auff ſolche Bruͤderſchafft vnd Vbergab alle jhre Mannſchafft/ ſie ſeyen Graffen/ Herꝛn/ Ritter oder Knecht/ Burgmanne/ Voͤgte/ Ampt- vnd Hauptleuthe oder Burgere/ Land vnnd Leuthe/ eine rechte Erbhuldigung thun laſſen ſollen/ derogeſtallt/ ob jhre Herꝛſchafften ohne Leibs Lehens Erben abgingen/ daß ſie alsdann der andern Chur- oder Fuͤrſtlichen Parthey/ als jhrem rechten Erbherꝛn/ gehorſam vnnd gewaͤrtig ſeyn ſollen vnnd wollen.
Vber diß/ daß keine Parthey hoͤher als vber 30000. fl. zu diſponiren/ auch ſolche Summ nurhend auß der fahren den Haab zuvermachen/ vnnd zulegiren bemaͤchtiget ſeyn ſolle.
Nun iſt bekant/ daß das gantze Fuͤrſtenthumb Heſſen von vielen particular Stuͤcken vnd Guͤtern/ die ſeyen Lehen geweſen oder nicht/ zuſammen gebracht/ auch ein corpus indiuiduum, vnnd ein Fuͤrſtenthumb darauß gemacht worden/ vnd nunmehr mit allen vnnd jeden denſelben ſeinen partibus integralibus, von einem Kayſer vnd dem H. Roͤm. Reich Lehenrůhrig ſeyn/ alſo daß alle Land/ Leuth vnd liegende Guͤter/ im Fürſtenthumb Heſſen per conuentiones publicas, Vertraͤge vnnd Lehenſchafften/ demſelben incorporirt/ auch einerley Arth vnd Natur angenommen haben.
Dieſe Landen hat Landgraff Philipps der Elter vnzertheilt/ vnnd allein beſeſſen/ daruͤber auch Anno 1567. ein Teſtament vnd letzten Willen auffgerichtet/ welchen die vier Fuͤrſtliche Soͤhne/ Wilhelm/ Ludwig/ Philipps vnnd Georg zuhalten einander zugeſagt vnd geſchworen.
Darinnen nicht allein die angeregte Erbverbrůderung confirmiret vnd beſtaͤttiget/ ſondern auch die Bruͤdere/ auff den fall derer einer ohne Mannliche Leibs Lehens Erben/ nach dem Willen Gottes abgienge/ einander ſubſtituirt werden/ dergeſtallt/ daß die vbrige drey dem Abgeſtorbenen in ſeinen zuertheilten Landen vnd Leuthen/ wie auch ſonſt in aller Verlaſſenſchafft/ ſamptlich ſuccediren/ vnd jhn erben ſolten: welche diſpoſition auff ein fideicommiſſoriam ſubſtitutionem gerichtet/ daß Vermoͤg derſelben dem jenigen/ ſo ohne Mann Leibs Lehens Erben verfallen wuͤrde/ die vbrige drey Herꝛn Gebruͤdere ſamptlich/ vnnd alſo zu gleichen theilen ſuccediren ſollen: welches alles die vier Gebruͤdere Fuͤrſten in Heſſen/ als ein pactum familiæ ſamptlichen auff gerichtet/ vnd die obgeſagte confraternitaͤt darinnen nicht allein beliebet/ vnd beſtaͤttiget/ ſondern zugleich vorgedachtes jres H. Vatters im Teſtament verordnete ſucceſſion vnd ſubſtitutionem fideicommiſlariam zuhalten/ bey geſchwornem Eyd einander zugeſagt/ die auch auff alle jhre Leibs Lehens Erben vnnd Nachkommen extendirt, alſo vnd der geſtallt/ daß nicht allein ſie Gebruͤdere vor jhre Perſonen bey obangedeuten pactis confraternitatis & familiæ, deßgleichen dem Vaͤtterlichen Teſtament/ vnd darinnen verſchaffter ſubſtitution vnnd fideicommiſſo zubleiben verſprochen/ ſondern ins kuͤnfftig auch Jhrer allerſeits Erben vnd Nachkommen Fůrſten zu Heſſen/ zu ewigen Zeiten verbunden/ angewieſen vnnd verpflichtet/ ſolche pacta der Verbruͤderung vnd Erbvertrags zuſampt angeregtem fideicommiſſo, ſteiff/ vnverbruͤchlich vnd vnwiderꝛufflich zu obſerviren vnd zuhalten.
Vnd iſt ſonderlich wol zumercken/ daß im Teſtament auch verſehen/ da ſich vnder den vier Herꝛn Gebruͤdern/ oder deren Erben vnd Nachkom̃en Fuͤrſten zu Heſſen/ vber kurtz oder lang/ vmb was Sach willen das were/ Jrꝛungen zutruͤgen/ vnd dahero einer zum andern Zuſpruch vnnd Forderung zuhaben vermeynte/ vnnd ſich ſelbſt vntereinander/ oder durch jhre Raͤthe guͤtlich nicht vergleichen koͤnten: daß auff ſolchen fall die Fuͤrſten/ deren Erben vnd Nachkommen/ dieſelben Jrrungen/ durch den/ im Vaͤtterlichen Teſtament geſetzten Außtrag/ vnverzuͤglich/ vnd ohn alle gefaͤhrliche Verlaͤngerung eroͤrtern laſſen ſollen vnnd wollen.
Vnnd iſt der Außtrag alſo beſchrieben vnd verordnet/ daß der Klagende theil vier vom Adel auß ſeinen Raͤhten vnd Ritterſchafft/ die Landſaſſen ſeyen/ vier Rathsperſonen auß ſeinen ſelbſt/ oder andern ſeiner Herꝛn Bruͤder Staͤtten/ wie daß einem jeden gefaͤllig iſt/ vnd einen Gelehrten vom Hoffgericht/ deß gleichen der Beklagte auß beruͤhrten Landſtaͤnden/ vnd dem Hoffgericht auch ſo viel: vnd dann beyde Klaͤger vnd Beklagte ſamptlich einen Juriſten auß der Vniverſitet zu Marpurg/ jnnerhalb ſechs Wochen/ nach beſchehener deß Klagenden theils Erſuchung/ benennen vnd erwehlen ſollen: auff gewiſſe Form/ Maß vnd Weiß alles anzuhoͤren/ zuerwegen vnd zuentſcheiden.
Als nun der dritte Bruder/ Landgraff Philipps ohne Leibserben dieſe Welt geſegnet/ wurde deſſen gantze Verlaſſenſchafft/ vnder die vbrige drey Herꝛn Gebruͤdere gleichlingen vertheilet.
Bald hernach ſtarb auch Landgraff Georg zu Darmbſtatt/ hinderlaſſend drey Soͤhne/ Ludwig/ Philippſen vnnd Friederichen/ Landgraffen zu Heſſen.
Weil nun Landgraff Ludwig der Elter/ zu Marpurg/ keine Leibserben gezielt/ vnd gleichwol zu einem hohen Alter gelangt/ auch je bißweilen mit beſchwerlichen Zufaͤllen vbereylet worden/ richtet er ein letzten Willen auff:
doch wurd zu Caſſel den 14. Jan. 1604. ein Vertrag gemacht/ daß/ wann der vnverhoffte Fall zu Marpurg/ mit Landgraff Ludwigen dem Eltern begeben wuͤrde/ alsdann die Fuͤrſtliche Erben allerſeits ſtill ſtehen/ nichts mit Occupir- vnd Einnehmung hinderlaſſener Land vnd Leuthen fuͤrnemen/ ſondern den Sachen/ biß nach verꝛichter F. Begraͤbnuß/ vnd Publicirung deß Vaͤtterlichen Teſtaments/ welche nechſtfolgenden Tag/ nach der Begraͤbnuß fuͤr genom̃en/ zu Werck gerichtet/ vnnd den Jntereſſenten deſſen Abſchrifft zu jhrer Nachrichtung mitgetheylet werden ſolte/ ein Anſtand geben/ vñ ſich darauff jhres Gemuͤths gegen einander ſo bald erklaͤrẽ woltẽ.
Auch abgeredt/ im Fall nach eroͤffnung deß Vaͤtterlichẽ Teſtaments/ eins oder anders halber Zweiffel oder Mißverſtand fuͤrfallen wuͤrde/ daß als dann die F. Erben/ wie es ferꝛner darmit zuverhalten/ ſich mit einander freundlich vergleichen.
Vnnd da die Sachen je zu rechtlicher Außfuͤhrung gerahten ſolten/ alsdann ſolcher Proceß nach Außweiſung deß Erb Vertrags angeſtellet vnnd vollführet werden ſolte.
Hier auff iſt nun den 9. Octob. 1604.
Landgraff Ludwig der Elter Tods verblichen/ vnd weil er keine Leibs Erben hinderlaſſen/ durch ein Teſtament die eine Helfft ſeines Erbes/ Landgraff Moritzen zu Caſſel:
die andere denen Landgraffen Ludwig/ Philipps vnd Friederichen zu Darmbſtatt mit dieſem Anhang verſchafft/ daß im Kirchen Weſen keine Veraͤnderung/ der Augſpurgiſchen Confeſſion zuwider vorgehen moͤchte/ bey Verluſt deß Erbes.
Vnd dieſes Teſtament hat Landgraff Moritz acceptirt/ vnd ſich Zuhaltung alles deſſen jnhalts erklaͤret:
Landgraff Ludwig der juͤngere aber wolte ohn fuͤrgehende deliberation in continenti zu ſolcher Vermaͤchtnuß/ purè & abſolutè ſich nicht declariren, weil er noch zur Zeit nicht geſehen/ wie ſich daſſelbe mit den Kayſerlichen Inueſtituris, Heſſiſchem Erb Vertrag/ vnd Saͤchſiſcher Verbruͤderung vergleiche.
Dann ein anders iſt/ theilen in die Staͤmme/ ein anders/ in die Haͤupter: worin dann der Hauptſtreit beſtehet/ ob nemlich die Caſſeliſche Lini/ ſo nur auff ein par Augen/ gleich wie die Darmbſtadiſche auff drey par Augen damahls beſtunde/ ein viertẽ theil/ oder die Helffte/ Darmſtatt aber drey viertetheil/ oder auch die Helfft an ſich ziehen ſolten: Alſo war ein viertetheil deß Fuͤrſtenthumbs Marpurg ſtrittig/ vnd hette ſchier nahe gantz Heſſen verderbet vnd verſchlungen.
Dieweil nun auff Caſſeliſcher Seiten/ man ſich der Clauſul im Teſtament wollen bedienen/ vnd wegen Widerſprechung/ das gantze Erb an ſich reiſſen/ verſtund Darmbſtatt zu den Außtraͤgen/ welche aber der Caſſeliſchen Lini die immiſſion, auff anſuchen wollen ertheilen: darneben noch vnderſchiedliche Vorſchlaͤge zuruͤcke gangen/ vnd vnannehmlich geweſen.
Die groͤſſeſte Hindernuß war wegen der Graffſchafften Waldecken/ Goddelßheim vnnd Gruͤnebeck/ deß gleichen wegen der Vniverſitet zu Marpurg/ ſo bey geſchehener immiſſion außgeſetzt worden.
Gleichwol geſchah die Theylung/ daruͤber Darmbſtatt viel wiſſen einzuwenden/ ob der Teſtator befugt geweſen/ ein ſolch Teſtament zumachen/ Ja/ ob nicht Landgraff Philipps der Eltere der Sachen zuviel gethan: daß die nidergeſetzten Außtraͤge nicht allerdings qualificiert geweſen/ zu einem ſolchen thun/ vnd daß ſie jhnen mehr genommen/ als man jhnen nicht auff getragen/ ja das die zween juͤngere Herꝛn Landgraffen gar nicht dar ein gehellen wollen: zumal die auff Darmbſtattiſche Seiten gewiſſene Aempter mit groſſem Schuldenlaſt beſchwert/ vnd alſo weit geringer weren/ als ſie im erſten Anſchlag geſchienen.
Hier wurde hoch angezogen/ daß Landgraff Moritz von Caſſell die Bilder auß der Kirchen geſchafft/ das Brodbrechen bey dem H. Abendmahl/ vnnd die voͤllige Zehen Gebott eingefuͤhrt/ auch zu ſolchem End Theologos vnd Profeßores ins Land vnd nach Marpurg beruffen: vnd ſolte dem nach das Teſtament gebrochen haben: welches alles an Kayſerlichen Hoff gelanget/ darwider aber Caſſell excipirt/ mit vorgeben/ das Fürſtenrecht laſſe die Mißverſtaͤnde in den Fuͤrſtlichen Haͤuſern nicht nach Hoff evociren:
So hette ſich der Kayſer deß Religionsweſens gantz begeben vnnd mit den Augſpurgiſchen Confeſſions Verwanten nur auff gewiſſe maß ſich deßwegen verabſchiedet.
Es blieb aber dieſe wichtige Sach vneroͤrtert/ vnd verſchoben/ biß das groſſe Fewer in Teutſchland auffgangen.
Landgraff Moritz betrachtete das Guͤlchiſche Weſen/ die Vnruhe im Elſaß/ vnd verſtunde ſehr wol daß es der mal eins zu Streichen vnd Kappen kommen werde: darumb haͤngt er ſich an den Frantzoſen/ nam deſſelben Liberey/ vnnd Beſtallung vnder dem Ehrentitell eines Marſchalcks an/ vnd machte ſich ſolcher geſtallt bey dem Gegentheil/ ja am Kayſerlichen Hoff ſehr verdaͤchtig/ als der bey dem Guͤlchiſchen Weſen/ darauff die Kron Franckreich von vndencklichen Jahren ein Abſehen gehabt/ nicht wenig hoffen/ oder foͤrchten konte.
Doch bemuͤhete er ſich euſſerſten Fleiſſes/ die Prætendenten dahin zubewegen/ daß ſie auff gruͤnd vnnd endlichen Vergleich der Laͤnder interims Weiß beſitzen/ beherꝛſchen/ vnnd nutzen ſolten: angeſehen ein Sequeſter oder Verwalter/ den Kayſerliche Majeſtaͤt auß ſeinem Hauß gegeben/ jhme wegen der Spaniſchen Huͤlff auß den Niederlanden/ auch wegen Kayſerlichem hoͤchſten anſehen/ zu maͤchtig vnd zu ſchwer fallen wuͤrde.
Bey Chur Pfaltz bildete er ſich ein/ mehr Vorſchub zu dem Rechten/ ſo wol auff Reichstaͤgen/ als an dem Fuͤrſtenrecht: Sintemahl Chur Pfaltz jmmer zu das Wort gefuͤhrt/ vnd vber die exorbitantien der Juſtitz geklagt/ fuͤrnemblich da einiger Stand auß den Proteſtirenden einig Recht hatte/ oder vermeynte zuhaben/ als ob die Reichs Abſchiede/ vnnd der Religionsfried darunder periclitierten: dannen hero auch den Namen bekommen/ als wolte er das Roͤm.
Reich in ein andere Form gieſſen/ vnd alles auff gut Calviniſch abfaſſen.
Weil nun Chur Pfaltz ſich zum Haupt der Vnion machen laſſen/ gedachte Landgraff Moritz zu Heſſen Caſſell/ ob gleich von Chur Pfaltz eygener Macht kein ſonderliche Huͤlff in Noͤthen zu hoffen/ koͤnte dannoch die Vnion zu ſeinem Beyſtand/ durch gedachte Chur Pfaltz gebracht werden.
Man wolte auch ſelbiger zeit den Caſſelliſchen beymeſſen/ als hetten ſie zu dem Engellaͤndiſchen Heurath trewlich vnd eyfferig gerahten/ damit ein ſo maͤchtiges Koͤnigreich etlicher maſſen verbunden wer/ Hand mit anzulegen/ vnd den Catholiſchen die Spitz zubieten: zumal jmmer vnvergeſſen blieb/ was Anno 1588. mit der groſſen Fiotha von Spanien wider die Jnſel tentiret war worden/ mit ſonderlichem erinnern/ deren noch in viſceribus verborgenen Catholiſchen.
Auff Darmbſtattiſcher Seiten wurden nicht weniger/ Helffer vnd Helffershelffer geſucht vnd gewonnen.
Dann wie Sachſen wegen der Erb Vereynigung vnd demnach eygenem Jntereſſe/ zu müglicher Huͤlff verbunden/ ſo gab es doch wegen verwandelten Stammes der Chur viel Ruͤckdenckens/ da nicht alles Abſehen auff das Hauß Oeſterꝛeich gerichtet muͤſſen ſeyn.
Darumb zwar zu enger vnnd mehrer Obliga ein Heurath zwiſchen Darmbſtatt vnnd Sachſen angeſponnen vnd vollzogen worden: weil aber ſolches Band nicht allerdings ſtarck/ als von der Kunckel genommen/ that Landgraff Ludwig zu Darmbſtatt/ mit wolbedachtem Rath/ vnd gutheiſſen der Freunden vnnd Goͤnner eine Reyß nach Spanien/ gantz vnvermerckt/ vnd brachte herauß/ was vielleicht Caſſell zu Pariß gefunden/ nemblich jaͤhrliche Beſtallung/ vnnd groſſe Promeſſen auff begebenden Nothfall/ warumb es auch eygentlich zuthun war.
Man ſtunde ſelbiger Zeit in Hoffnung/ als ſolte Darmbſtatt gar auff die Catholiſche Seiten mit der Religion tretten/ wie der juͤngere Hertzog von Neuburg gethan.
Zumal nach der Widerkehr den Bapſt zu Rom nit mehr vor den Antichriſt/ auff den Cantzeln auß geſchrien/ noch die Kirchen Agenda wider den Bapſt vnnd Tuͤrcken gerichtet worden.
Auff daß nun dieſe beyde Haͤuſer Caſſell vnd Darmbſtatt in der Trennung blieben/ wurde zu Gieſſen ein Lutheriſche Vniverſitaͤt/ wider die zu Marpurg/ ſo nunmehr Calviniſch worden/ auff gerichtet/ bey welcher Occaſion es ein bitter Schulgezaͤnck abgeben/ gleich wie vnder den Federfechtern vnd Marxbrůdern.
Es ſcheinet zwar anfangs/ ein ſolch Schulgezaͤnck vnd Federfechten betreffe nicht viel: wann man aber bedencket/ daß die Gemuͤther/ jnſonderheit bey der ſtudirenden Jugend/ dadurch bewegt/ eingenommen/ vnd verbittert werden/ welche dann ein ſolch exulcerirtes Hertz/ mit der Zeit auff den Predigſtul/ in die Cantzley/ vnd zu dem Rathauß bringt/ erhellet die Wirckung im Werck:
wie dann Luthers Anfang von der Feder kommen.
Vmb dieſe Zeiten gab es auch verſchiedene Scartecken vnnd Friedensſchrifften/ daruͤber manche Vrtheil allerſeits gefallen.
Dann einmal wolten die Calviniſten vnder dem Mantel der Augſpurgiſchen Confeſſion deß Religion- vnd Prophan Friedens faͤhig ſeyn:
dann wolten die Lutheraner ſie nicht darfuͤr erkennen/ verworffen die geſuchte Bruͤderſchafft/ vnd nannten die Calviniſten jhre Stieff oder Gernbruͤder.
Aber auff Catholiſcher Seiten thet ſich ein Vngerß dorff vnd andere herfuͤr/ verhoͤnte der Proteſtirenden Weſen vnd Mißhelligkeiten:
vnnd ſtache gleichwol denſelben/ als ein Privatfeder/ nicht ſo ſehr in die Augen/ als ein Buch Compoſitiopacis, in welchem erwieſen/ daß der Religionsfried abgetrungen/ vnnd demſelben nach/ von Vnkraͤfften/ ja daß die Augſpurgiſcher Confeſſion Verwante ſich deſſelben auff vielerley wege verluſtigt gemacht/ vnnd vergeblich der vngeaͤnderten Confeſſion ſich rühmeten.
Es wurde aber gedachtes Buch/ auff viel auſchreyen/ vnd verklagen/ auch vnder die Privatſchrifften gerechnet.
Wie nun alles ſolcher geſtallt auff der Schockel/ vnnd in der Waag ſtunde/ lieſſen ſich die Vnirten nach Heylbrun Anno 1617. im Fruͤling verſamblen/ vnnd antworteten dem Kayſer/ der ſie abmahnete/ wie auch die Liga/ von allen Verfaſſungen vnnd Buͤndnuſſen abzuſtehen/ vnnd guͤtliche Mittel zum Vergleich nicht zuverwerffen: die Ligiſten hatten ſich an die Außlaͤndiſche gehengt/ vnd blieben jmmer zu vnder dem Bapſt zu Rom/ lieſſen Mandata vnd Executiones, deß Kayſers Vnwiſſend außgehen/ vnnd eben deß wegen muſten ſie ſich wider einheymiſche Vnderdruckung/ vnnd außlaͤndiſchen Vberfall verſehen/ blieben doch in den Schrancken/ vnd theten nichts als jhren Privilegien gemaͤß.
Kayſer Matthias ſuchte auch nicht weniger das auff gehende Fewer in Boͤhem zu daͤmpffen: deme die Defenſores geantwortet/ der laͤngſt geſchloſſene Fried vnder denen ſub Vna vnnd ſub Vtraque wuͤrde durch vnruhige Leuth durchloͤchert vnnd vernichtet/ mit Verketzer- vnnd Vervrtheilung deren ſub Vtraque, auch Verkehrung der Defenſoren, ſich ſelbſten zu Richtern/ vnd Außlegern deß Majeſtaͤtbrieffs gemacht/ vnnd deme zu Folge/ die ſub Vtraque verſtoſſen/ vnd vnterdrucket.
An welchem Orth der Streit geweſen/ ob Krafft deß Majeſtaͤtbrieffs die/ zu den Kloͤſtern gehoͤrige Vnderthanen/ Kirchen zuerbawen/ einig Recht hetten.
Dann als die Statt Braunaw eine Kirch anfieng zu bawen/ kam ein Kayſerlich Mandat/ mit dem Baw jnzuhalten/ welches die Defenſores vermeynten/ dem Kayſer nicht ſolte gebuͤhren/ ſondern auff einem Landtag muͤſte eroͤrtert werden: vnnd alſo hingegen befohlen/ es ſolten die Braunawer/ wie auch nicht weniger die Cloſtergraber/ zu dem Ertzbiſtumb Prag gehoͤrig/ mit jhrem Kirchenbaw nur fortfahren/ vnnd ſich das erpracticirte Mandat nichts jrꝛen laſſen.
Bey welcher Begebenheit beyderſeits die Hitz vnd der Eyfer vorgetrungen.
Dann die Cloſtergraber Kirch/ zu welcher auß dem Reich anſehnliche Stewren geſchehen waren/ wurd eingeriſſen: vnnd die Schluͤſſel zu der andern in Braunaw dem Abt oder der Cantzley eingelieffert/ neben Verhafftung etlicher Perſonen/ ſo ſich widerſetzig befunden.
Defenſores klagten vber die zum Fenſter hin auß geſtuͤrtzte Kayſerliche Beampten/ als vber Zerſtoͤrer deß Rechtens vnnd deß allgemeinen Friedens/ welcher vnder denen ſub Vna, vnd ſub Vtraque, Anno 1609. getroffen/ vnd am Sambſtag nach Egidij der Landtaffelinſerirt worden/ die jhre Stellen vnd Aempter/ in welchen ſie ſich befunden/ nicht in acht genommen/ ſondern derſelben zu Schmaͤhlerung Jhrer Kayſ. Mayſt. Authoritaͤt/ ſo wol zu Auffhebung deß allgemeinen Friedens boͤßlich gebrauchet: darumb ſie auch/ nach altem Gebrauch/ den Sprung thun muͤſſen: vnnd ſolte dem Paul Michna/ der jhm/ ſampt den dreyen/ das gantze Regiment vnnd Verꝛichtung im Koͤnigreich vber die Staͤnde zugemeſſen/ da er nicht Landfluͤchtig worden/ nicht beſſer ergehen.
Darauff dann die drey Staͤnde ſub Vtraque auß jhrem Mittel/ gewiſſe Directores, Regenten vnd Landraͤhte/ dreyſſig an der Zahl/ die ſtaͤts in den Prager Staͤtten verbleiben moͤchten/ erkohren: Voͤlcker geworben/ vnnd die Patres Societatis, gleich wie die Tempelherꝛn/ auff einmal auß dem Koͤnigreich bandiſiret/ jhnen alles Vnheyl in Franckreich/ Engelland/ Hungarn/ vnd Siebenbuͤrgen/ Venedig/ Niderland/ fuͤrnemblich in Boͤhem/ beymeſſende.
Vnnd halff keine Abmahnung/ noch Warnung/ von Kayſerlicher Mayſt. an alle Staͤnde/ auch deß Roͤm.
Reichs/ durch Patenten geſchehen.
Darauff dann eine Kriegsmacht vnder Graff Dampier auß Niderland/ im Namen Jhrer Kay. May. den gehorſamen Boͤhmen zu Schutz auff gebracht/ vnd in das Koͤnigreich gefuͤhrt worden/ wie ſehr auch die Oeſterꝛeichiſche Staͤnde ſich bemuͤheten/ daß dem Vnweſen mit guͤtlicher Verhandlung moͤcht abgeholffen werden Dazu dann auch Ferdinand/ gekroͤnter Koͤnig ins Mittel getretten/ vnnd ſelbſt/ oder durch Chur Sachſen eine Jnterpoſition angebotten vnd geſucht: aber vergeblich/ weil die Directores den Graffen von Manßfeld zu einem Feldherꝛn angenommen/ vnd durch deſſen vnderhabende Macht die Statt Pilſen belaͤgern/ vnd vberwaͤltigen laſſen: zumahl das Mißtrawen vberhand genommen/ daß auch die allerbeſte Fuͤrſchlaͤge nur vor Fallſtrick erachtet/ vnd verachtet geblieben/ wie dann auch in Zweiffel gezogen wird/ welcher Meynung die zu Rottenburg auff der Tauber verſamblete Vnirte Staͤnde/ vnder dem 3. Oct. 1618. an Kayſerliche Majeſtaͤt wegen deß Boͤhmiſchen Weſens geſchrieben/ ob ein Ernſt zum Vertrag/ oder ein heimlicher Schrecken darunder verborgen gelegen.
Der Graff von Thurn fuͤhrt ein Heer abſonderlich/ vnd zog in die Oeſterꝛeichiſche Laͤnder/ dieſelben zum Auffſtand zubewegen/ oder von der gegen Verfaſſung abzuhalten.
Alſo wolt es auch in Schleſien vnd Maͤhren wancken.
Vnd hie fiele zu bedencken/ ob nicht die Staͤnde ſub Vtraque zu viel gethan/ daß ſie wegen etlicher Kircken ſo weit gegangen:
vnd die Befeſtigung jhres Majeſtaͤtbrieffs lieber mit der Fauſt/ als in der Guͤte ſuchen: allda ſich befunden daß gedachter Brieff endlich vnd gar zu ſtuͤcken vndtruͤmmern worden.
Zuverwunder u aber auch/ daß Kayſer Matthias/ eines ſo gar friedfertigen Gemuͤths/ in ſeinem hoͤchſten Alter/ ſich zu ſolchen Extremiteten verleyten laſſen/ ſeine nothleidende Authoritaͤt wider zuerlangen.
Welches Exempel an Ludovico XI. in Franckreich ſich auch befunden/ daß er nemblich je laͤnger/ je Mißtraͤwiſcher worden/ vnd allerhand Mittel erdacht/ die gantze Welt zubereden/ daß er noch friſch vnd vermoͤglich were/ vnnd im Alter nichts abgenommen hette.
Darumb er auch auß feiꝛnen Landen frembde Thier bringen/ ſeinem Namen einen groſſen Hall zugeben/ vnnd in Verwaltung ſeines Koͤnigreichs nicht bald etwas einreden laſſen/ als verſtuͤnde er die Sachen nicht wie ſonſten/ oder weniger als ſeine Raͤhte.
Gewiß iſt/ daß das Alter ſein Vnpaßlichkeit am Leib empfindet/ vnd in Ohnkraͤfften muß anſtehen laſſen:
aber hingegen ein Privilegium nimbt vnd zueygnet/ als wer der Verſtand durch die viele Jahre/ nur deſto reiffer vnd zeitiger worden: welches aber gar offt fehlet/ wann nemlich die organa intellectus ſchwach worden/ vnd die operationes der Sinnen hindern/ oder durch noch anklebende/ wiewollaͤngſt vberſtandene Kranckheiten verwirꝛen/ wann zumal die Veraͤnderungen deß Gebluͤts/ vnd der Humorn von ſich ſelbſt heran folgen/ oder durch die reuolutionen deß Geſtirns/ vnd Vmblauff deß Horoſcopi anbrechen.
Noch mehr iſt zuverwundern/ daß die anrainende Staͤnde/ als Sachſen/ Pfaltz vnnd Bayern/ nicht ernſthafftiger zur Sachen gethan/ dieſem Vbel vorzubuͤgen:
da doch kein Bawr auff dem Dorff ſo traͤge oder geſchaͤfftig iſt daß er nicht alles anſtehen laſſe/ htenlauffe/ vnd Waſſer beytrage/ wann nicht nur ſeines Nachbarn/ ſondern das allereuſſerſte Hauß im Flecken anfaͤngt zubrennen: vnd wird bey der gleichen faͤllen aller Neid/ alle Feindſchafft/ aller Widerwill beſeyt geſetzt/ damit ſich einjeder vor ein Biedermann erzeyge/ vnnd in gleicher Noth/ ein gleiche Nothuͤlff zuhoffen habe.
Was moͤchten aber die Directores ſich einbilden? ſolten ſie dem gantzen vnnd vereynigten Hauß Oeſterꝛeich gewachſen ſeyn? wollen ſie dem in die Acht erklaͤrten Manßfeld/ deß laͤngſt verſtorbenen vnd vermoderten Ziſka Seel/ Mannheit vnnd Gluͤck im kriegen beymeſſen/ daß er/ wie jener/ die Macht deß gantzen Roͤm.
Reichs hindertreibe?
Sind ſie ſo rein in jhrem Thun?
iſt vergeſſen/ was jhre Voreltern vnder Ferdinando I. verkrieget vnnd verlohren? koͤnnen ſie ſich der vmbeſchriebenen Freyheit nicht laͤnger bedienen? oder wird die Vnion Wunder thun vnd jhnen beyſpringen? ſoll dann Boͤhmen ein Dummelplatz werden allen Voͤlckern in Europa/ eine Fechtſchul daſelbſt auff zurichten? werden wol die Hollaͤnder Wunder thun/ vnnd jhrer ſelbſt vergeſſen? ſoll der gantze Septentrion ſich verwenden/ vnnd in dieſen Wald ergieſſen? vnnd was wird der zwantzigſte/ der zehende/ der fuͤnffte/ der dritte auff gebottene Mann/ ohne frembde Huͤlff/ vnd dieſelbe ohne Geld Mittel/ auch das gantze Weſen ohne Haupt verꝛichten?
Nun wol an/ wir ſitzen im Narꝛenſchiff/ vnnd wollen nicht drauß ſpringen/ ob wir ſchon den Vndergang vor Augen ſehen.
Vnder deſſen verliehren wir das Haupt im Roͤm. Reich/ in deme Kayſer Matthias/ dieſer Vnruhe/ vnnd argen Welt vberdrüſſig/ zu dem groſſen Hauffen gehet/ den 10. 20. Mertz 1619. da eben noch einige Hoffnung war/ Sachſen/ Bayern/ vnd andere Staͤnde deß Roͤm.
Reichs/ ſo wol der Liga/ als der Vnion Zugethane/ wuͤrden bey Jhrer Kay. Mayſt. vnd anderſeits bey den Boͤhmen/ was fruchtbarliches intercedendo koͤnnen außrichten.
Es muſte aber der Rathſchluß deß Oberſten Regenten ſeinen Fortgang gewinnen: Europa ſolte/ vnnd fuͤrnemblich Teutſchland/ ſeinen Vbermuth/ der auß groſſer Sicherheit vnnd vielem Reichthumb entſtanden/ buͤſſen/ vnd zur Demuth gebracht werden.
Der Himmelzeigte eine Ruthen/ nicht von Birckenzincken/ ſondern von Fewrflammen/ welche hernach gantz Europam mit Brand vnd Blutvergieſſen verderbet haben.
Es erſchienen aber droben am Himmel drey ſehr nach denckliche Werck/ der Donner/ wegen ſeiner wunderſamen Herkunfft/ vnd vnerforſchlichen Wirckung: der Regenbogen/ wegen ſeiner wunderſamen Schoͤne an Farben: vnnd der Comet/ wegen ſeiner ſchroͤcklichen vnd vngewohnlichen Geſtallt/ vnbeſtaͤndiger Bewegung/ vnnd Verkuͤndigung vieler ſchweren Dingen.
Vnnd ſolche Cometen ſind jederweilen ſo groß/ als ein gantz Gebuͤrg oder Waldung/ ja wie die Sonne: geſtalltet wie ein groſſes Haar auff dem Haupt/ ein breyter Barth eines Pferds Schwantz/ oder auch wie ein Beſem auß Birckenreiſig.
Sie werffen zu Zeiten Stein herunder/ zwiſchen zwantzig vnd ander thalb hundert Pfunden/ vnd laſſen ſich ſehen zum laͤngſten ein halb Jahr/ zum wenigſten/ vier Wochen: wenden ſich gemeiniglich von Mitternacht durch den Niedergang gegen dem Mittage/ auch etwan von Mitternacht gegen dem Auffgang: ſtehen bald hoch bald nieder/ huͤpffen von einem Orth zum andern/ vnd bedeuten nicht bald etwas gutes/ weil die Duͤnſte/ auß denen der Comet erwachſen/ ſich nicht bald alle verzehren/ ſondern im verleſchen einen Peſtilentziſchen Geſtanck hinder ſich laſſen/ gleich wie ein auß geblaſenes vnſchlicht Liecht/ daran die Lufft/ vnnd das Gewaͤchs der Erden ja deß Menſchem Othem angeſteckt vnd verderbet wird.
Sonderlich aber verſpürt man auff den Cometen die Marcialiſche/ Mercurialiſche vnnd Saturniniſche Wirckungen.
Dann wann die Daͤmpffe warm vnd trucken ſind/ nimbt deß Menſchen Leib auch ſelbige Stuͤck an ſich/ vnd ſamblet viel Gallen:
vnd weil die Sitten der Beſchaffenheit deß Leibs nacharten/ entzuͤndet ſich das Gebluͤt/ zu ſchwerem Zorn/ Hader/ Auffruhr vnnd Kriege.
Vnd aber Hohehaͤupter an Hitz Vberfluß/ vnd duͤnne Geiſter haben/ welche dannenhero leichtlich anzuſtecken ſind/ werden ſolche geſchwind zum Zorn gebracht/ fallen in vnverſehene Kranckheiten/ vnnd erwecken nach jhrem Todt/ wer jhre Land vnd Leuthe beherꝛſchen ſolle/ viel Krieg vnd Veraͤnderungen.
Wie auch Mercurins vnbeſtaͤndig/ luͤgenhafft/ meynaidig vnd betrogen iſt/ alſo bringt ein Mercurialiſcher Comet keine andere Roͤßlein.
Saturnus aber iſt boßhafftig vnd gehaͤſſig/ macht auch durch ſein Cometen ſolche Leuth: zum wenigſten bezeugt die Natur dieſer geſtallt/ wie die Menſchen ſelbiger Zeit geſinnet ſeyen.
Dann dieſe Zeichen predigen vns was ſonderliches/ weil ſie den gemeinen ſtrich der Natur nicht halten.
Vnnd wer wolte den Meiſter an ſeinem Werck nicht loben.
Es wird vns aber auch deß Allerhoͤchſten Clementz neben dem Zorn/ in dem blawen Spiegel deß Himmels alſo vor die Augen geſtellet: dann wann Gott ein Statt oder Land will ſtraffen/ warnt er daſſelbe/ auff daß ſie an deß Himmels Sternen/ als an den Augen deß Schoͤpffers/ Gottes Zuneyge gegen vns vernehmen: ſchrecket vns aber auch darneben mit ſolchem Vngeheur/ von Suͤnden abzuſtehen.
Wann aber auch Satan der Fuͤrſt in der Lufft durch Gottes Verhaͤngnuß ſolche Bilder macht/ iſt er zwar als ein ſehr gewaltiger Feind keines wegs zuverachten oder gering zuhalten/ ſondern es moͤgen der Menſchen Hertzen/ deſto jnbruͤnſtiger zu deme ſchreyen/ der jhm ein Ring in ſeine Naſe legen/ vnnd jhn mit Ketten der Finſternuß binden/ vnnd vnwiederſprechlich ſagen kan/ hie ſollen ſich legen deine ſtoltze Wellen.
Vnd wann die Cometen ſo offt erſchienen/ als der Mond ſein Geſicht veraͤndert/ oder jmmer einerley weren/ gleich wie die Sonne/ wuͤrde ſich niemand darüber verwundern/ oder entfetzen.
Dieſer Comet aber/ lieſſe ſich zu End deß Novembris im vorigen Jar ſehen/ im Zeichen der Waage/ diſſeits der Gleichlini/ bewegte ſich allgemach zwiſchen den beyden Zeichen/ der Jungfrawen vnnd der Schlangen/ gegen Mitternacht durchſtrich das Geſtirn Bootes, vnd ließ den Wagenmann zu der Lincken: fuͤgt ſich endlich zu dem groſſen Baͤren oder Heerwagen/ vnnd henckte ſich an die zween letzen Stern deß Schwantzes/ vnnd verſchwand an dem letzten/ als ein Fewr/ das verleſchet.
Wann dann bekant iſt/ daß dieſer Comet in der Planeten Straß/ bey dem Mercurio ſich gehalten/ hat er eben deß wegen viel Liſt/ Betrug vnd Kraͤmerey bedeutet.
Phœbus zog voran/ begleytet mit dem Scorpion/ vnd Schlangenmann.
Venus die Koͤnigin tratt huͤbſchlich von ferꝛn hernach/ deren auff dem Fuß der Steinbock gefolget:
Jupiter aber mit froͤlichem Geſicht neben Ganymedis Topff vber lang herein tratte.
Diana kam zu letzt/ vnd weil ſie kein Wild mehr im Wald gefunden/ hielte ſie ſich auff vmb den Mittaͤgigen Fiſch.
Sehr ferꝛn hernach kam der hinckende Steltzfuß/ hielt den Stier bey den Hoͤrnern/ vnnd gedachte jhm das Joch auffzubinden.
Vnnd eben ferꝛn hernach wolte Mars ſeine Kuͤnheit er weiſen/ vnnd den Loͤwen vberfallen/ vnnd neben deß Rieſen Abentheur eine vnerhoͤrte That verꝛichten.
Zum Beſchluß dieſes Auffzugs kroche ein ſchoͤner newer Stern her fůr am euſſerſten Rand deß Himmels/ ſo lieblich anzuſehen/ als der Abend oder Morgenſtern/ vnder deſſen Stralen ſich Mercurius verdeckt gehalten/ gleich ſchliche er den andern allen hernach/ jhre Heym lich keiten zuerkundigen/ vnd ſie auff der That zuerhaſchen/ biß der Comet ſich gegen Mitternacht verſchlagen/ vnnd den guten Geſellen im Liecht/ vor jedermaͤnniglich allein vnd in Scham gelaſſen.
So hatten vnder der Waage Oeſterꝛeich/ Elſaß vnd Saphoy/ Wien/ Franckfort/ Speir vnnd Hailbrun was herbes zuerfahren/ wie auch vnder dem Steinbock/ Sachſen/ Heſſen/ die alte Marck/ Gülch/ Augſpurg/ Coſtnitz vnd Vlm/ keine Seiden zu ſpinnen.
Was mag aber Saturnus den Stier mit den Hoͤrnern faſſen?
Soll es der Polen/ Buͤndner/ Lothringer/ vnnd Jrꝛlaͤnder Freyheit oder Servitut betreffen? muͤſſen Mantua/ Parma/ Wuͤrtzburg/ Leipzig/ Guiſen/ Manßleben/ vnd das Biſtumb Speir/ auch etliche Wetter außſtehen? vnd wie kompt der edle Loͤw darzu/ daß ſeine beſte/ namhaffeſte Orth/ als Welſchland vnnd Sicilien/ Prag vnd Coblentz/ Lintz vnnd Krembß/ Mantua vnd Rom/ vnder Martis Grawſambkeit ſollen ſeufftzen? fuͤrwahr es ſoll noch ein Hercules wider muͤſſen aufftretten/ vnnd doch nicht viel darvon tragen/ außzubeuthen.
Vnd was ſoll das Final ſeyn/ als der ſo lang gewuͤnſchte Fried/ den jedermaͤnniglich/ Morgens vnd Abends frewdiglich anblicket/ vnd gleichſam begruͤſſet: wann nur der falſche tuͤckiſche Mercurius/ nicht vnder dem Mantel deß Friedes ſo wol verborgen lege/ daß man ſeiner nicht koͤnte wahr nemen.
Doch wiſſe/ Mercuri/ du wirſt beſchaͤmpt da ſtehen/ die Decke ſoll von dir abgezogen vnd deine Liſtigkeit offentlich bekant werden.
Aber du frageſt nicht darnach/ wann du nur deß Reichs Heimlichkeiten erkundigeſt/ vnnd bey dieſem Actu die Endſchafft deß Cometen erꝛeicheſt/ aber der letzte auff dem Theatro bleibeſt/ biß ein ander Auffzug an fange/ welches dann geſchicht bey dem newen Trigono, da vielleicht herunder muß/ was vierhundert Jahr koͤnnen hoch heben/ vnd verlohren gehen/ was eine ſo lange Zeit erſparet vnd ſaͤurlich iſt erworben So ſtreiche hien/ du boͤſer Comet/ vnnd verloͤſche vber Engelland damit ſie den groͤſten Geſtanck von deiner Boßheit empfinden.
Wir beſinnen vns allhie/ daß im erſten Jahr deß Peloponneſiſchen ein Comet vber Griechenland erſchienen/ vnd ſechtzig Tage geleuchtet/ der Krieg aber acht vnd zwantzig Jahr gewehret: darbey Athen vnd Sparta ſich vor die zwey wiederwertige Haͤupter auff geworffen.
Die Hauptvrſach deſſelben Kriegs war/ daß Athen zu maͤchtig worden/ vnd anfing/ andere zuvnterdrucken/ zu groſſem Nachtheil/ der damals ſchwachen oder verworꝛenen Spartaner.
Der Anlaß zu den Waffen zugreiffen wurd genommen zu faͤlliger weiſe/ weil die Athenienſer denen zu Corfu Huͤlff geſand: jhre abtrinnige Statt Potiday mit Gewalt wider erobert/ welche vnnd dergleichen Strittigkeiten nach jnhalt der freyen Staͤtte Abſchieden hetten ſollen in der guͤte/ vor der gantzen Verſamblung mit Recht vertragen werden.
Auch brachte man auff die Bahn/ die zu Aegina weren wider gemeine Freyheit bedrangt/ vnd denen zu Megara alle Commercien/ weil ſie ein Geiſtlich Gut/ oder Hayn angegriffen/ vnd gemein gemacht hatten.
Wie nun vmb dieſer Vrſachen willen/ auß gemeinem Schluß der Krieg den Athenienſern angekuͤndigt ward/ verhalßſtarꝛigte ſie Pericles, jhr Haupt im Regiment/ weil dieſes zwar ein geringes begehrẽ ſcheinte/ aber ein mehres nach ſich fuͤhrte/ zur Prüfung/ ob ſie auch Zaum vnd Gebiß koͤntẽ tragẽ/ vñ ſich von den Spartanern wolten reiten laſſen/ oder viel mehr jhre Hochmoͤgenheit bezeugen/ vnd einige Gegenverfaſſung an die Hand nemen.
Wann wir dann diefen Teutſchen Krieg betrachten/ ſo findet ſich der Neid allenthalben/ vnnd daß jede Parthey ſolte wider die Reichs Abſchied gehandelt haben/ wie offters erwehnt iſt worden.
Der achte Diſcurß.
Wie das Vnweſen in Boͤhmen fortgangen:
Koͤnig Ferdinand Roͤm.
Kayſer/ vnnd Pfaltzgraff Friederich Boͤhmiſcher Koͤnig worden/ aber nicht lang geblieben.
Wie der Kayſer ſein Koͤnigreich Boͤhmen wider in ſein Gewalt vnnd Gehorſamb gebracht: auch ein Reichstag nach Regenſpurg außgeſchrieben.
KAyſer Matthias iſt todt/ Koͤnig Ferdinand ſoll die Regierung antretten/ erwirbt zu ſolchem ende Ertzhertzog Albrechts Vollmacht vnd Ceſſion, erbieth ſich den Boͤhmen jhre Privilegien zu confirmiren/ wann ſie nur die Waffen niderlegen/ vnd jhr Eyd vnd Pflicht betrachten wolten: wird aber auff den auß geſchriebenen Landtag verſchoben.
Jn deſſen beklagen ſich die Boͤhmen/ Koͤnig Ferdinand hette die von jhnen entſetzte Perſonen wider in jhre vorige Aempter geſetzet/ vnnd zu vor nicht drůber erkennen laſſen/ ſondern dadurch angedeutet/ daß er gedaͤchte es fortzuführen/ wo es Kayſer Matthias gelaſſen: zumal die Kriegs voͤlcker liegen blieben/ ja noch andere an ſich zogen/ denen der Paß durch das Bayriſche Gebiet gegoͤnnet worden/ vnd die Werbungen in Jtalien/ Niederland vnd gantz Teutſchland ſehr fortgiengen.
Sie hatten aber kein andern Troſt/ als daß die Directorn in Maͤhren vnd Schleſien ſich etwas eyſerig erzeigt/ vnd der Graff von Thurn die Nieder Oeſterꝛeicher zur Verbündnuß noͤthigen wollen.
Auch daß Bethlehem Gabor Fuͤrſt in Siebenbuͤrgen/ ſich mit jhnen verbunden/ vnd mit Voͤlckern in Hungarn gienge: deme ſie vnder anderem hefftig geklagt/ daß Koͤnig Ferdinand mit dem Hauß Spanien eine hochſchaͤdliche Verbuͤndnuß hette getroffen/ wann er ohne Maͤnnlichen Saamen todsverfahren wuͤrde/ als dann die Koͤnigreiche Hungarn vnd Boͤhmen/ mit derſelben einverleibten Provintzen/ den Spaniern erblich heymgefallen ſeyn ſolten.
Ja/ Koͤnig Ferdinand hette ſich der Kron verluſtigt gemacht/ weil er die vbergebene vnnd beaͤtdigte Reverſalien nicht gehalten.
Vnd ſcheinet gantz wahr ſeyn/ daß ſie bey dem Tuͤrcken vmb Schutz angeſucht/ weil hernach jhr new erwehlter Koͤnig eine anſehnliche Bottſchafft an die Porta geſandt hat.
Noch fiel ein andere Beſchwernuß vor/ ob nicht Koͤnig Ferdinand moͤchte die Kayſerliche Kron/ vnd alſo alles Anſehen vnnd huͤlffliche Gewalt erlangen.
Sachſen entſchuldigt ſich/ daß Chur Maintz den Koͤnig Ferdinand zum Wahltag beſchrieben/ ſtuͤnde demſelben zuverantworten: wolte jhm aber nicht gebuͤhren/ ein ſo hochwichtige Frag/ ob die Chur am Land/ oder auff der Perſon haffte/ ohne zuthun ſeiner Collegen/ zueroͤrtern.
Jn Summa/ das Churfuͤrſtliche Collegium/ faͤhrt fort/ vneracht der Boͤhmen einwenden/ vnd wehlet Ferdinanden Koͤnig in Boͤhmen vnd Hungarn/ zum Roͤmiſchen Kayſer/ daß er den 30. Auguſti 1619. auch in Franckfurt am Mayn gekroͤnet ward.
Dann derſelbe ließ ſich wenig anfechten/ deß es in Boͤhmen/ auff ſeiner Seit nicht allerdings wol ſtunde/ weil ſeine bey de Feldherꝛn Bouquoy vnd Tampier einander nicht wol verſtunden/ Wallenſtein die Marggraffſchafft Maͤhren von der Verbuͤndnuß nicht koͤnnen abhalten/ vnd ſein eigen Schreiben bey dem Fuͤrſten zur Lignitz in Schleſien/ wie auch in der Lanßnitz nichts verfangen wollen: ja daß der Graff von Thurn die Statt Wien belaͤgerte vnd die Vorſtaͤtt jnnen hatte (davon er gleichwohl abſtehen muͤſſen/ als Bouqnoy den Manßfeld geſchlagen/ vnd etliche veſte Orth in Boͤhmen vberwaͤltiget) vnd ſahe auff das Hauptweſen/ wie er die Kayſerliche Kron erlangen moͤchte.
Welches jhm auch endlich gelungen/ ob ſchon Chur Pfaltz ſeine Stim auff den Bayrfuͤrſten gerichtet/ vnd in der Wahl mit Chur Sachſen nicht allerdings wol verfahren/ die zwifache Commiſſion/ ſo auff gewiſſe Begebenheiten gerichtet geweſen/ vnzeitig eroͤffnet/ vnnd Chur Sachſen darmit nicht wenig vor den Kopff geſtoſſen/ daß die Wahl auff Koͤnig Ferdinanden/ mit vnd wider Willen gefallen.
Dann die Ligiſten vnnd ſamptliche Catholiſche ſahen der Zeit kein ander Haupt/ welches den Vncatholiſchen/ ſo ſich in den Niderlanden/ in Bohem vnd Oeſterꝛeich/ wie auch in Oberland/ maͤchtig vnd muthig erzeigten/ moͤchte gewachſen ſeyn/ als eben das Hauß Oeſterꝛeich vnnd auß demſelben dieſen Ertzhertzog Ferdinanden/ der die beyde Koͤnigreich erhalten/ mit Spanien zu aller Nothhůlff ſich auff ein newes verbunden/ den Bapſt allen Gehorſam geſchworen/ in ſeinen Erblanden ein groſſen Eyfer wegen der Religion erwieſen/ vnd noch den Tag vor ſeiner Wahl in den Jeſuiter Orden/ mit Geluͤbd/ auch Kleyd getretten/ vnnd demnach ſein euſſerſtes zu Hindertreibung der Ketzer anwenden/ vnnd Helffershelffer auff bringen wuͤrde.
Der Hertzog in Bayern war zwar der nechſte nach Ertzhertzog Ferdinanden/ eines hohen Verſtands vnd Eyfers/ nicht von geringer Macht/ vnd der Regierung ſehr wol erfahren: aber wegen deß Kayſers Ludwigen auß Bayern verdaͤchtig/ welcher vber dem Kayſerthumb mit Ertzhertzog Friederichen geſtritten vnd obgeſieget.
Koͤnden alſo beyde Haͤuſer in offentliche Fehde gerahten/ vnd den Ketzern ein gut Spiel machen.
Auch mochten Saltzburg/ vnd andere benachbahrte Biſchoff zu ruͤck gedacht haben/ was etwan juͤngſt vorgegangen/ vnd wie Bayern jederzeit geſucht/ die Borten ſeines Mantels vmb etwas außzubreyten/ mehr dann einem vnd anderem recht ſeyn dauchtete:
So befand ſich noch zu Rom/ wie Hertzog Albrecht/ zun Zeiten Ferdinandi I. ſo inſtaͤndig/ vmb verguͤnſtigung der beyderley Geſtallten/ deß Fleiſcheſſens auff verbottene Tage/ auch der Prieſter Ehe halben/ angehalten/ welches alles dieſer zumahl kluge Hertzog vielleicht wider herfuͤr ſuchen/ vnd wegen Weltlichen Nutzes/ nach der groſſen Herꝛn weiſe/ treiben moͤchte:
vnd aber an Ertzhertzog Ferdinanden/ wegen bekanten Eyfers/ vnnd offt widererholten Geluͤbdes/ ehe mit einem weiſſen Stab auß dem Land ins Elend zugehen/ ja ſich ehe in Stuͤck zerhawen zulaſſen/ als der Vn Catholiſchen Vbermuth laͤnger zudulden/ ſondern bey Verluſt aller ſeiner Herꝛlichkeit/ auch deß Lebens ſelbſten/ zuhindertreiben/ in keinen Wege zubefahren war.
Als nun die Boͤhmen vernommen/ daß jhre Geſanten nicht in die Statt Franckfort/ weniger zu der Kayſerlichen Wahl zugelaſſen worden/ vnnd daß die Churfuͤrſten den Ertzhertzog Ferdinanden vor ein Koͤnig in Boͤhmen/ vnnd demſelben nach/ vor ein Mit Chur fuͤrſten erkenneten/ auch leicht die Rechnung macheten daß die Kayſerliche Kron demſelben wuͤrde heimfallen/ faſſeten ſie eine weitauß ſehende vnd gantz gefaͤhrliche Reſolution/ beeileten den auß geſchriebenen Landtag vor dem angeſetzten Termin/ vnd verſtieſſen/ ſo viel an jhnen war/ vnerachtet der Churfůrſten Abmahnen/ vnd zum guͤtlichen Vertrag vielfaltiges Erbieten/ Ertzhertzog Ferdinanden von jhrem Koͤniglichen Thron/ als deß Koͤnigreichs verluſtigt: wehleten aber zu jhrem Koͤnig Pfaltzgraff Friderichen am Rhein/ in eben denſelben Tagen der Kayſerlichen Kroͤnung/ wie ſie jhme dann vnder dem 3. Sept. ſolches kund gethan/ mit vnderthaͤntger Bitte/ jhrer gantz einhelligen Wahl ein Genuͤgen zuthun/ vnd das Koͤnigreich anzunemen.
Sie hatten zwar Anfangs auch was Abſehens auff Chur Sachſen/ weil aber daſſelbe Hauß anſehnliche Lehen von der Kron truͤge/ vnnd ſolche moͤchte eygen machen/ auch an dem Hauß Oeſterꝛeich allzu ſteiff hielte/ geſchahen deßwegen wenig Wort:
wie auch wegen Saphoyen/ als zuweit entlegen/ vnd zuſchwach/ ein ſo ſchweren Laſt zutragen.
Chur Pfaltz aber wer nahe gelegen/ hette den Schluͤſſel zum Rhein/ Mannheim zur Hauptfeſtung gemacht/ vnnd Vdenheim geſchleyffet/ mit guter Correſpondentz beyder Koͤnigreiche/ Engelland vnnd Franckreich/ auch Verbuͤndnuß mit der Vnion vnnd den Staden der vereynigten Niederlanden.
Vnnd da ein Vngluͤck vorgienge/ wuͤrden alle Evangeliſche Potentaten/ ſonderlich Engelland vnnd Franckreich/ denen das Hauß Oeſterꝛeich Schatten machte/ alles wider zurechte bringen.
Nun waren auff Chur Pfaͤltziſcher Seiten alte Raͤhte/ die deß gantzen Hauſes Oeſterꝛeich vbergroſſe Macht zuermeſſen/ vnnd die Erb Vereintgung zwiſchen dem Hauß Spanien vñ der Ferdinandiſchen Linien/ auch der Boͤhmen Vngeſtuͤmme vnd Wanckelmuͤthigkeit/ vnnd vber diß alles die Kayſerliche Hoheit zuerwegen meynten/ vom Krieg abriethen/ vnd die frembde/ auch benachbahrte Huͤlff vngewiß machten/ dadurch alle Erb Laͤnder in die euſſerſte Gefahr koͤnten gerahten: dieſe aber wurden vor gantz alt vnnd kalt/ kleinmuͤhtig vnnd verzagt gehalten/ die dem Lauff deß Evangelions keine Bahn ſuchten zumachen/ vnd nach der beruͤhmbtem Teutſchen Freyheit/ als Lebens ſatt/ wenig fragten.
Darumb forderte man ſie wenig/ vnnd endlich gar nicht mehr zum Raht.
Hingegen fanden ſich andere/ die da vorgaben/ Spanien hette es nun bald wieder mit den Hollaͤndern zuthun/ die jhn entweder drunten behalten/ oder in die Pfaltz/ ja gar biß in Boͤhmen verfolgen würden:
So were das Vnionsweſen ſo wol gefaſſet/ daß die Erblaͤnder auſſer aller Gefahr blieben/ vnd ſtuͤnde die Wahl den Boͤhmen frey/ vnd moͤchten zu einem Koͤnig auffwerffen/ wen ſie wolten: auch hette man es nicht mit dem Kayſer/ ſondern mit einem Ertzhertzogen/ vnnd vermeynten Churfuͤrſten zuthun.
Vnd wann wider verhoffen/ die Catholiſche Staͤnde ſich ſolten in das Weſen ſchlagen/ wuͤrden alle Malcontenten im Roͤm. Reich/ ſonderlich aber Caſſel vnd Durlach jhren Eyfer ſehen laſſen/ vnd Hand mit anlegen: zumahl auch Brandenburg/ wegen der Guͤlchiſchẽ Landen/ ſich muͤſte regen/ vñ mit Macht verwahren.
Als man aber Engelland vmb Raht fragte/ wolte die Sach zu einem boͤſen Exempel außgelegt/ vnnd ruͤckſtelltg gemacht werden/ wann nicht die Begierd ſelbſt Koͤnig zuſeyn/ vnnd ſich in Koͤniglichen Dienſten reich zumachen/ die fried- vnnd heylſame Conſilia hindertrieben hetten.
Viel anderſt lieſet man in Gerardi von Roo Jahrbuͤchern/ von Hertzog Albrechten in Bayern/ der die Koͤnigliche Kron in Boͤhmen nicht wollen annehmen/ als man ſie jhm nach Koͤnig Albrechten todt/ bey den Kindiſchen Jahren Ladißlai/ deß rechten Erben/ angetragen.
Wie dann auff ſolche abſchlaͤgige Antwort in Bayern Kayſer Friderich dem Boͤhmiſchen Geſanden Staſco/ der jhm zur Vormundſchafft/ ja gar zum Eygenthumb gerahten/ geantwortet:
die weil er ſehe/ daß jhm nit ſo viel Zeit vnd Ruhe gebuͤhrte/ das Koͤnigreich Boͤhmen nach Notturfft zuverwalten/ hielt er fuͤr Rathſam/ daß ſie auß jhrem Mittel eine Regierung anſtelleten/ alles nach Recht vnd Billichkeit zuverwalten/ mit dem Anhang/ daß man alles zuverantworten wiſſe.
Jn deſſen wolle er daran ſeyn/ daß der junge Koͤnig wol aufferzogen werde/ ohn einiges abſehen/ ſeines beſondern Nutzes.
Das Exempel von Abdolonymo iſt alt/ vñ will zur Fabeln werden/ aber nur bey den Regierſuͤchtigen.
Dann als Strato/ Koͤnig zu Stdon am Meer/ deß geweſenen Monarchen Darij Lehen Mann/ von dem groſſen Alexander verſtoſſen/ vnd Hephæſtioni verguͤnſtigt ward/ ein andern Koͤnig zuſetzen/ wolte keiner vnder ſeinen Hoͤfflingen die Kron annehmen/ weil ſie deß Stammes nicht weren.
Darumb ſchickte Hephæſtion Purpur/ Scepter vñ Kron dieſem Abdolonymo/ der zwar Koͤniglichẽ Geſchlechts/ aber ſo arm/ daß er ſein Garten vor der Statt mit eygener Hand bawete/ alſo daß er anfangs nichts glauben koͤnnen/ biß man jhm die Kron auff geſetzet/ den Koͤniglichen Gruß vnd Ehr gethan/ vnd alſo volle Verthaͤnigkeit bezeuget: mit dieſem Bericht vnd Wunſch an den groſſen Alexander/ daß er in ſeiner Haͤnde Arbeit alle Genuͤglichkeit hette funden/ vnd wann er ſchon nicht reich geweſen/ hab jhm doch nichts gemangelt: begehrie aber von den Goͤttern/ den Koͤniglichen Stand ſo geruhig vnd frewdig zufuͤhren/ als wenig jhme die Armuth beſchwerlich were geweſen.
Sein Geſchlecht/ vnd vielmehr Tugend/ iſt außgeſtorben.
Dannoch wolte Chur Pfaltz angeſehen ſeyn/ als thet er nichts auſſer gutem Rath: ſchrieb an den Hertzogen in Bayern/ vnd wolte deſſen Gutachten wegen Annehmung der Kron/ zu vorderſt vernehmen: erhielte aber ein ſolche Antwort/ die gar nicht den gefaſten Einbildungen ahnen konde: gleich wie Sachſen antwortlich nur beklagte/ daß ſein Vorſchlag vnd angebottene Jnterpoſition ſo gar nicht fruchten wollen.
Polen/ Venedig vnd Saphoy wuͤnſchten nur Fried/ ohne Blutvergieſſen.
Wie nun die Boͤhmen dieſe drey Vrſachen/ warumb ſie den gekroͤnten Koͤnig Ferdinand verſtoſſen/ vnd nicht mehr vor jhren Koͤnig erkennen wolten/ an Tag gegeben/ dieweil erſtlich er niemals rechtmaͤſſiger Weiß/ vermoͤg altes Gebrauchs vnnd Herkommens/ ſo dann auß Anleytung oder Krafft der Privilegien/ zu einem Boͤhmiſchen Koͤnig erwehlet worden/ ja er ſelbſt nicht erwehlet/ ſondern allein auffgenommen/ vnd gekroͤnt zu werden begert hette.
Dieweil zum Andern/ ſolche Auffnehmung vnd Kroͤnung/ ſo im Jahr 1617. noch bey Lebzetten Kayſers Matthiæ vorgenommen/ vnd in das Werck gerichtet worden/ mit Liſt vnnd Pracucken zugangen/ in deme man etliche Trewloſe/ dieſes Koͤnigreichs vnd Vatterlands Verꝛaͤhter/ durch Geſchenck vnnd Verheiſſungen zur Handgezogen/ andere aber durch ſchwere Betrohungẽ darzu genoͤthiget: vñ wern doch gleichwol nichts deſto wemger mit gewiſſen Bedingungen geſchehen/ welchen wo er nicht nachkommen wuͤrde/ ſolten jhm Staͤnde zu keinem Gehorſamb verbunden ſeyn.
Diewei.
Drittens/ er gemelten Anhaͤngen nicht nach geſetzt/ ſondern den Eyd/ ſo er den Staͤnden geſchworen/ vnd die Reverßbrieff/ ſo er den Laͤndern gegeben/ in viel Wege vberfahren: ja das noch mehr/ ſich bey dazumahl noch lebenden Kayſers Matthiæ Zeiten/ nicht allein in die Regierung ſelber eingetrungen/ ſondern auch vor- vnd nach deſſelben Kayſers Ableiben/ ſich als ein offentlichen Feind der Laͤnder erklaͤrt: vnnd zwar daſſelbige zuvorderſt zu dieſem End/ damit er die Evangeliſche Religion in gedachten Laͤndern außrotten/ den Staͤnden deß Koͤnigreichs/ vnnd denen mit einverleibten Laͤndern die freye Wahl eines Koͤnigs/ wie auch andere Freyheiten/ abnoͤtigen/ vnd ſie vnder das Spaniſche Joch bringen moͤchte.
Auff welche weiſe dann er ſich ſelber alles Fugen vnnd Rechten/ welches jhm nach Kayſers Matthiæ toͤdlichem Abgang hette gedeyen moͤgen/ vnfaͤhig/ hergegen aber die Laͤnder von beſagter Pflicht quit vnd ledig gemacht hette.
Daß nun Cyur Pfaltz die Kron angenommen/ vnd den 4. Nov. zu Prag gekroͤnet worden/ deſſen legt er die gantze Vrſach/ auff die Patres Societatis, welche die Proteſtirenden vnderdruͤckten/ vnd alle compactata durchloͤcherten/ dahero die Boͤhmen genoͤthiget worden/ jhren zuvor erwehlten Koͤnig zuverſtoſſen/ vnnd ein andern auß freyer Wahl zukieſen/ durch viel hohe gegruͤndete/ befugte vnnd genugſame Vrſachen.
Wann dann die Sach an ſich ſelbſt Loͤb- vnnd Chriſtlich/ wuͤrde Chur Pfaltz das vnſchuldig vergoſſene Blut/ im fall der Verwaigerung auff ſich ziehen.
So erforderte die vralte Erb Vereinigung deß Koͤnigreichs mit der Obern Pfaltz/ eine ſchleunige Huͤlff/ neben der gemeinen Schuldigkeit/ gegen einem ſo fuͤrnehmen Glied deß Roͤm.
Reichs/ daß es nicht gar verduͤrbe/ oder in frembde Haͤnde geriethe/ ſondern die Gewiſſens Freyheit vnderhielte/ vnnd die Drangſalen von frembden Kriegsvoͤlckern abtriebe.
Wie nun der Majeſtaͤtbrieff den Catholiſchen in den Augen wehe gethan/ vnd ſie zu Eyfer verꝛeytzt/ die Außlegung deſſelben nach jhrem Sinn/ vnd Vortheil abzufaſſen vnd bey Kay. May. durchzueringen/ alſo haben ſolche proceduren den Fenſterſprung vnnd gantzen Auffſtand im Koͤnigreich Boͤhmen verurſacht.
Als aber der Pfaltzgraff die Boͤhmiſche Kron angenommen/ vnd die Vnion ſo ferꝛn an ſich gezogen/ daß dieſelbe auff dem Convent zu Nuͤrnberg dem Kayſerlichen Abgeſanden hochtrabend vnnd betrohlich geantwort/ nicht weniger auch an den Hertzogen in Bayern/ als der Ligiſten Haupt vnnd Feldherꝛn geſchrieben/ es muͤſten die Grauamina der Evangeliſchen dermal eins mit Schwert vnd Blut eroͤrtert werden/ Donawerth wider zum Reich kommen/ das Hoffgericht vnd gantze Juſtitzweſen eine Reformation leiden/ die Pfaͤltziſche Erblaͤnder vnangefochten bleiben/ vnd den Bedrangten Rettung widerfahren/ wie ſanfft auch Kayſer Ferdinand/ vnd Hertzog Maximilian in Bayern hingegen verfuhren: war die Rechnung leicht zumachen/ daß/ wer den Kopff erhielte/ den Barth ſcheren/ vnd dem Vndenliegenden harte Geſatz vorſchreiben wuͤrde.
Dann auch die Ligiſten jhres beſten nicht vergeſſen/ vnnd ſich zu Wuͤrtzburg ebenmaͤſſig verſamblet/ ein Defenſions Weſen/ wider allen feindlichen Vberfall/ anzuſtellen.
Mittlerweil gieng es in Boͤhmen vnd Oeſterꝛeich auch Hungarn ſehr vbel daher/ daß ein Stein hette moͤgen erbarmen.
Tampier vnd Buquoy hattens mit dem von Thurn vnnd Manßfeld zuthun/ biß Fuͤrſt Chriſt. von Anhalt Oberſter Feldherꝛ gewordẽ.
Der Humanay in Hungarn brachte den Bethlem Gabor dahin/ dz er vom Jan. 1620. biß in den September ſelbigen Jahrs ein Anſtand gemacht/ alſo daß die Coſacken in Oeſterꝛeich koͤnnen durchbrechen:
ſo kamen auch zwoͤlff tauſend Spanier heran/ vnd ſolten noch vier vnnd zwantzig tauſend zu Fuß/ ſampt ſechs tauſend Pferden auff deß Koͤnigs in Spantẽ Sold vnd Speſen: aber 30000.
Polacken/ welche der Koͤnig in Polen verſprochen hatte/ wolten anfangs nicht erſcheinen/ weil die Reichs Raͤthe ſich darwider ſetzeten.
Doch wolte der Frantzoß weder dem Kayſer/ noch den Boͤhmen Huͤlff leyſten/ vnnd legte gleichwol etliche Voͤlcker auff die Graͤntzen gegen Teutſchland.
Der Koͤnig Pfaltzgraff ſahe kein andere Huͤlff/ als vier tauſend Engellaͤnder/ vnnd ein Regiment Hollaͤnder/ mit fuͤnffhundert Pferden.
Doch erſchienen auch vier tauſend Hungarn/ vnnd vermeldeten/ der Secours von Bethlem Gabor wuͤrde vermoͤg jhrer Verbuͤndnuß alſo bald im Zug begriffen ſeyn.
Den allererſten Stoß bekam der Koͤnig Pfaltzgraff/ daß die Hungarn vnd Boͤhmen zu Preßburg ſich nicht vergleichen koͤnnen: darnach daß die Churfuͤrſten zu Muͤlheim in Thuͤringen einen Schluß gemacht/ vnnd denſelben durch jhre Bottſchafft inſinuiren laſſen/ Churpfaltz ſolte dem Kayſer das Koͤnigreich wider abtretten/ vnnd nicht ferꝛnere Vnruhe im Reich erwecken:
Zum dritten/ daß der Kayſer alle vnd jede Staͤnde deß Roͤm.
Reichs/ ſich gegenwaͤrtiger Haͤndel zuentſchlagen/ abgemahnet:
Zum vierden/ daß die Vnions Verwanten zu Vlm/ nach langem Gezaͤnck geſchloſſen/ den Ligiſtiſchen Voͤlckern/ ſo im Elſaß gegen den Vnirten lagen/ den Paß nach Bayern zuverſtatten:
Zum fuͤnfften/ daß der Vnion Feldherꝛ/ Marggraff Joach im Ernſt von Anſpach/ ſich behandeln laſſen/ nicht dem Ambroſio Spinolæ/ ſo mit 14000.
Mann in Boͤhmen gedachte zuziehen/ den Rhein herunder entgegen zugehen/ ſondern nur den Paß vmb Franckfurt vnd Oppenheim zuverlegen:
Zum ſechſten/ daß die Oeſterꝛeichiſche Staͤnde dem Bayriſchen Gewalt weichen/ vnnd huldigen muͤſſen:
Zum ſiebenden/ daß Chur Sachſen/ auß antrieb der Geiſtlichen/ vnd Eyfer gegen den Calviniſten/ ſich bewegen laſſen/ in die Laußnitz zufallen/ vnnd Bauditz/ ſampt der gantzen Landſchafft zubezwingen:
Zum achten/ daß der Koͤnig Pfaltzgraff das Cruciſtx auff der Prager Schloßbruͤcken/ vnnd die Bilder auß der Schloßkirchen (welches doch die Boͤhmiſche Calviniſche Herꝛn ſelbſten gethan) verſchaffen laſſen/ dadurch ein groſſer Widerwill bey Lutheriſchen vnnd Catholiſchen entſtanden/ vnnd vervrſacht/ daß man kein Baarſchafft mehr beygetragen/ die Soldateſca in Mangel/ vnd Vnmuth gelaſſen/ daß ſich endlich alles miteinander auff die Statt Prag gezogen.
Zum neundten/ daß der Koͤnig Pfaltzgraff ſelbſt ſich bey der Soldateſca nicht beliebt gemacht/ vnnd den Muth ſincken laſſen/ in deme er an den Hertzog von Bayern eine Muͤndliche Conferentz/ aber all zuſpaͤth/ begehrt:
Zum zehenden/ daß er keinen Ruͤckengehabt/ vnnd weder Franckreich/ noch Engelland zu vor mit ins Spiel gezogen/ auch die jenige Voͤlcker/ ſo wegen deß Gubernaments zu Metz/ auff den Beynen waren/ nicht wollen annehmen/ als Rebellen deß Frantzoſen/ welche aber jhme hernach nicht wenig Schaden auff der andern Parthey gethan.
Wie nun die ſamptliche Voͤlcker ſich auff den weiſſen Berg vor Prag gelaͤgert/ erhielt der Hertzog in Bayern/ vnder dem Kayſeriſchen Feld Oberſten Bouquoy (dann Tampier war in Hungarn vor Preßburg erſchoſſen worden) vnnd vnder ſeinem General Leutenant Tylli/ auff Sontag den achten November/ eine groſſe Victory/ erlegt ſechs tauſendauff der Malſtatt/ erobert zehen ſtůck groben Geſchützes/ vnd vber hundert Fahnen.
Legt ſich alſo bald vor Prag/ vnnd brachte die drey Prager Staͤtte wider in Kayſerliche Devotion/ nach dem der Koͤnig Pfaltzgraff den folgenden Tag deß Treffens in hoͤchſter eyl/ auch Gefahr/ ſeine eygene Voͤlcker moͤchten jhn/ den auß ſtehenden Sold zuerhalten/ greiffen vnnd vberlieffern/ war außgewichen/ vnd zu Preßlaw den Staͤnden ein newes Hertz wollen mit vergeblicher Hoffnung machen/ ob wuͤrde frembder Potentaten Huͤlff vnverzuͤglich heranbrechen/ vnd alles wider zurecht bringen.
Die Reyß gieng von Preßlaw nach Berlin/ vnd ferꝛner nach Holland/ auff daß Engelland/ Franckreich vnd Dennmarck deſto leichter zur Aſſiſtentz moͤchten bewegt werden.
Alſo iſt Pfaltzgraff Friederich Churfuͤrſt/ zu Prag gekroͤnter Koͤnig geweſen/ ein Jahr vnd fuͤnff Tage.
Vor dem Haupt Treffen ſchiene es etwas ſorglich auff Bayriſcher Seiten/ den Feind der ſich nach allem Vortheil vergraben/ vnd mit Geſchuͤtz verwahrt hatte/ vor der Hauptſtatt/ die allein eine groſſe Macht beſtehen/ auch darſtellen konte/ vnd mit allem Vorꝛath verſehen war/ anzugreiffen: wann nicht ein Moͤnch/ der Aſtrologj wol erfahren/ von dem Außgang deß Treffens gewiſſen Vorbericht gethan/ vnnd ſtarcke Hoffnung gemacht hette.
Doch machte den Catholiſchen ein Muth/ daß die Boͤhmen jmmerzu wichen/ vnnd kein andere Haupt Armada auſſer dieſer konten auffbringen/ hingegen aber die Catholiſchen ſich zu den Chur- Saͤchſiſchen in der Schleſie/ vnd zu den Kayſeriſchen in Hungarn/ ja gar herauß ins Reich zu den Spaniſchen am Rhein beziehen/ vnnd wider verſtaͤrcken moͤgen: zugeſchweigen was Spanien in Jtalien/ vnd den Niederlanden vor ferꝛnere Bereytſchafften mehr gemacht hatte.
Dann ſelbiger Monarchy kein beſſere Zeitung zukommen/ als daß Churpfaltz die Kron Boͤhmen angenommen/ vnnd dardurch den Spaniern das Schwert in die Fauſt gegeben/ mit beyfall der ſamptlichen Catholiſchen/ in Teutſchland/ vnder dem ſchein vnnd namen der Oeſterꝛeichiſchen Hülff/ etwas denckwuͤrdiges zuvnderfangen.
Jn deſſen zog Chur Sachſen auß der Laußnitz nach der Schloſie/ vnd bracht dieſelbe Landſchafft/ mehr durch Verſicherung der Kayſerlichen Gnad vnd Freyheit der Religion/ als durch Gewalt der Waffen/ wider zum Kayſerlichen Gehorſam: wie auch Bouquoy vnnd Balthaſar von Marꝛadas ein Orth nach dem andern in Maͤhren vnder ſich brachten.
Von dannen ſie nach Hungarn verꝛuckt/ den Bethlem Gaborn/ der die Hungariſche Kron angenommen hatte/ ebenmaͤſſig zudaͤmpffen.
Noch war das Vnionweſen auff den Beinen/ doch ſolcher geſtallt/ daß der Feldherꝛ mit groſſem Geld lind gemacht/ ſich keines Ernſtes gebraucht/ darumb auch der Printz von Vranien wider nach Holland mit ſeinen Voͤlckern gezogen/ vnd Obertraut/ der Teutſche Michael genannt/ vbel angeſehen worden/ daß er ein Angriff oder Einfall gethan/ vnnd etliche fuͤrnehme Spaniſche Officirer/ die man wol tractirt/ vnnd mit einem Zehrpfenning vor den gemeinen Knecht/ wider hienuͤber geſand/ gefangen bekommen.
Endlich wurd ein Stillſtand zwiſchen den Spaniſchen vnd Vnirten getroffen/ auch eine Zuſammenkunfft zu Augſpurg im Febr. deß 1621.
Jahrs/ auff Catholiſcher Seiten/ vnnd eine andere zu Hailbrun von den Vnirten/ vber dem beſorglichen Kriegsweſen gehalten/ biß zu letzt die gantze Vnion ſich im Aprill geendet/ vnd ein jeder Fuchs vorſeinen Balg angefangen zuſorgen:
doch blieben etliche Vnions Voͤlcker in der Pfaltz/ dieſelbe zuverwahren/ wie auch auff eine geringe Zeit geſchehen/ in deme Spinola ein Anſtand gemacht/ wegen deß verfloſſenen Treves in den Niederlanden mit Ertzhertzog Albrechten Raht zupflegen/ vnd dann auch dem Koͤnig in Engelland zugefallen/ der ein Freyherꝛn/ genannt Digby/ in Teutſchland geſandt/ die Feindſchafft vnnd Strittigkeiten/ zwiſchen dem Kayſer vnd Pfaltzgraffen hin zulegen/ vnd die Pfaͤltziſche Erblaͤnder zuerhaltẽ.
Der Graff von Manßfeld/ deß geweſenen Gubernatorn zu Luͤtzelburg natürlicher Sohn/ verſtund wohl/ daß er auff kein andere weiſe kond groß werden/ als durch die Waffen: darumb hette er den Koͤnig Pfaltzgraffen gern in Boͤhmen behalten/ ſuchte die zerſtrewte Voͤlcker von der Prager Schlacht an ſich zuziehen/ vnnd mit Zuthun deß Bethlem Gaborn/ den Handel wider auff ein newes anzugreiffen: vmb etwas pickirt vnnd vervnwillet/ daß der Koͤnig Pfaltzgraff das Generalat in Boͤhmen dem Fuͤrſt Chriſtian von Anhalt auffgetragen/ auch nicht ſo hoch bekuͤmmert/ wegen einer ſo groſſen Schlap auff dem weiſſen Berge/ weil er nicht ſelbſt darbey geweſen/ nun aber deſto groͤſſere Ehr erwerben koͤnte/ wann jhm das Gluͤck bey verdorbenem vnd verworꝛenem Weſen wohl ſolte wollen:
Zumahl er nichts zuverlieren/ vnd deſto frewdiger es hinein wagen moͤchte/ wie es jhm dann in dem Boͤhmiſchen Weſen manchmahl wohl/ manchmahl vbelgelungen.
Er hielt Pilſen vor ſeine Retirada/ vnnd graſete vmb ſich/ ſonderlich aber gegen der Obernpfaltz/ theilte Patenten auß ohne Geldt/ vnnd richtet eine ſchoͤne Armada mit ein hundert Goldguͤlden/ ſo er allein an Baarſchafft vbrig hatte/ bekam groſſen Zulauff/ vnnd vermeynte bey den Vnirten zu Hailbrun eine newe Verfaſſung ins Werck zurichten: muſte aber die Hertzbrechende Zeitung vernehmen/ daß die Statt Pilſen vmb ein ſtuͤck Gelds vbergangen/ vnd er nunmehr den Fuchsbalg zugebrauchen/ damit er vngeropfft vber den Wald/ auff das flache kaͤme.
Dann er lavirte gegen dem Hertzog in Bayern/ vnnd hoͤrte begierig an/ was man jhm vortrug: wiſchte aber einsmals durch/ vnd rumorte in der vndern Pfaltz/ biß jhm der Weg nach den Niederlanden/ dahin er ſich durchſchlagen muͤſſen/ gewieſen ward.
Noch ſetzte er ſich in Frießland/ vnd wartet auff das Hungariſche Weſen/ aber vergeblich.
Er vermeynte Engelland einzuflechten/ vnnd gab den Frantzoſen an die Hand/ wie ſie von der Spaniſchen Monarchi vmbzingelt wolten werden/ wann ſie jhrer Nachbarn vergeſſen theten.
Vnd iſt gewiß/ daß dieſer Fewergeiſt ſein Wunſch erlanget/ nemlich eine Armada von zwoͤlff tauſend Mann/ mit zwoͤlff ſtuͤcken grobes Geſchuͤtzes verſehen/ zufuͤhren/ vnd alſo Kreutzweiß durch ein Koͤnigreich zuſtreichen.
Mehr begehrte er nicht/ damit er ſich wenden vnnd kehren konte nach Belieben/ vnnd wie ein ſchlupfferiger Ahl durchgehen/ wie er dann gar offt gethan/ biß er in Hungarn ſtehend ſeinen Geiſt auffgeben.
Klug war er vber alle maſſen/ vnd hat zu Pariß den Modell abgeriſſen/ nach welchem der Cardinal von Riſchelieu hernach die Saiten geſpannet hat.
Noch eins lag dem Kayſer im wege/ das jhn graͤmete/ weil er vernommen/ daß zu Segenberg/ in deme der vertriebene Koͤnig auß Boͤhmen Pfaltzgraff ſeine Zuflucht vnnd Sicherheit/ bey den Hollaͤndern ſuchen wollen/ eine Zuſammenkunfft im Nieder Saͤchſiſchen Krayß ſich gehalten/ vnd von den Engellaͤndiſchen/ Daͤniſchen/ Schwediſchen/ Churpfaltz vnd Brandenburgiſchen/ Braunſchweigiſchen/ Luͤneburgiſchen/ Holſteiniſchen/ Meckelburgiſchen/ Pommeriſchen/ vnd andern Staͤnden deß Nieder Saͤchiſchen Krayſes/ beneben den Hollaͤndiſchen beſchloſſen worden/ zehen tauſend Mann zuwerben/ vnnd auff allen Nothfall in Bereitſchafft zuhalten/ damit ein ſolche Macht mit dem Landvolck vermehret/ die Laͤnder vor Militariſchem Muthwillen verwahren koͤndte.
Es gieng auch das Geſchrey/ der Segenbergiſche Bund hette beſchloſſen/ den Kayſer zuvorderſt bittlich zuerſuchẽ/ dz er dem Pfaltz graffen der Vralt vaͤtterliche Laͤnder mit Ruhe wieder einraume/ vnnd den Spinola von deß Reichsboden abſchaffe/ oder jhren Gewalt im wiedrigen erwarte.
Auch gieng das Maͤhrlein nicht ohne Grund in den Maͤulern/ weil die beſagte zehen tauſend Mann ſich alſo bald auff dem Muſterplatz fanden/ vnnd der Kayſer/ wie auch der Ertzbiſchoff zu Mayntz/ deß wegen an Hertzog Friederich Vlrichen von Braunſchweig beweglich geſchrieben.
Vnd war ſolcher Beyſorg gar nicht von noͤthen/ weil Dennmarck zwar das ſeinige gethan/ vnnd ſechs tauſend Mann vber drey Monat/ dem gemeinen Evangeliſchen Weſen zum beſten (dann alſo giengen die partheyliche Reden) in ſeinem Sold gehalten/ aber auch wider lauffen laſſen/ weil nirgend kein Ernſt zuſpüren/ vnnd der Kayſer allenthalben ein wachendes Aug hatte.
Ein Hertzog von Weinmar/ vnd der Oberſte Kniphauſen vermeynten auch groſſe Fiſch zuſangen/ vnnd wurben Voͤlcker vor den Graffen von Manßfeld/ alſo daß auch Chur Sachſen die triumphirende Armada/ auß Sorg vnd bevorſtehender Noth/ muͤſſen deren Enden verlegen/ allem Vnheil vorzukommen.
Hertzog Chriſtian von Braunſchweig poſtulirter Biſchoff zu Halberſtatt/ ein vnruhiger Kopff/ bildet ſich ein/ er koͤnde ſich nun an dem Ertzbiſchoff zu Mayntz/ vñ an dem Landgraffen von Darmbſtatt mit fuge raͤchen/ fuͤhret 13. Faͤhnlein anfangs/ durchſtreiffet das gantze Land/ wurd in Weſtphalen vnnd bey Franckfort am Mayn geſchlagen/ thet ſich zu dem Graffen von Manß feld/ verlohr in einem Treffen ſein rechte Hand/ welche er auff Reichsthaler mit einem bloſſen Schwerd praͤgen/ vnd mit dieſer Vmbſchrifft kroͤnen laſlen/ Gottes Freund/ aller Pfaffen Feind: als er zu Paderborn den S. Liborium, in maſſeff Silber/ Lebensgroß/ gefunden/ vnnd auff Soldaten Manier/ in die Arm genommen vnd gehertzet.
Jn mit tels lieſſe der Kayſer das Halßgericht/ ſo wol vber die noch lebende/ oder verſtorbene Directores zu Prag ergehen/ wie dann ſieben vnd zwantzig derſelben zu Prag durch Henckers Hand ſind hingerichtet worden.
Wann nun das Koͤnigreich Bohmen wider recht gefaſſet/ beſtellet/ vnd auff gezaumet wer/ als dann folgends auch auff andere Laͤnder ein Aug zuwerffen/ vnnd deren beſtes zugedencken.
Auff daß aber die gantze Welt/ vnnd fuͤr andern die Staͤnde deß Roͤm.
Reichs moͤchten ſehen/ was Vnrecht dem Kayſer von den Boͤhmen geſchehen/ vnnd wie vnnoͤthiger weiſe ſich Churpfaltz zu ſo gar weit außſehenden Haͤndeln gedrungen/ wurd ein Reichstag nach Regenſpurg außgeſchrieben/ das gemeine Weſen/ zum allerbeſten zuerwegen/ vnd dem hereinbrechenden Kriegsverderben zuſtewren: dahin dann auch alle vnnd jede Bitt- vnd Vorſchrifften/ auch Geſandſchafften auß Engelland vnd Dennmarcken/ neben andern/ ſo die voͤllige Einſetzung deß Pfaltzgraffen in ſeine Erblaͤnder ſucheten/ mit gutem glimpff verwieſen: vnd blincketen nichts deſtoweniger deß Kayſers/ vnnd deſſen Adhærenten/ als deß Spaniers/ deß Bayerfuͤrſten/ deß Churfuͤrſts in Sachſen/ vnd anderer Helffer/ Waffen allenthalben/ ſo wol in Hungarn/ als am Rheinſtrom/ vnd in Weſtphalen/ herfuͤr.
Der neundte Diſcurß.
Wie es noch nicht allerdings ſtill worden/ der Kayſer den Pfaltzgraffen/ ſampt ſeinem Anhang in die Acht gethan: Vrtheil hievon.
Wie Landgraff Moritz zu Caſſel wegen der Graffſchafft Waldeck in Strittigkeit gerahten.
Wie die Reformation in Boͤhmen auff genommen worden.
Von mancherley Translatjonen der Herꝛſchafften: vnd ſonderlich der Chur Pfaltz.
MJt dem Kriegsweſen ſtunde es allenthalben ſehr gefaͤhrlich/ in deme Bethlem Gabor bey etlichen Treffen obgeſieget/ die Bergſtaͤtte in Hungarn wider eingenommen/ vnd nach dem der Kayſeriſche Feldherꝛ Bouquoy vor Newhaͤuſel in einem Außfall mit ſechzehen Wunden gefallen/ machte der Kayſer den zweyten Frieden mit jhme/ zu anfang deß 1622.
Jahrs/ auff daß er deſto beſſer anderwertlich koͤnde raht ſchaffen.
Jn der vndern Pfaltz ward die Sach vnderbrochen/ vnnd in Engelland dahin gerichtet/ daß/ ob ſchon der Koͤnig das Parlamentverſamblet/ vnnd ſich reſolvirt/ ſeinen Tochtermann den Pfaltzgraffen durch gůte/ oder mit Macht in ſeine Erblaͤnder wider einzuſetzen/ iſt ſolches durch gute Wort vnnd Verpetſchierung ſeines Degens in die Scheyde/ alles auff eine guͤtliche Verhandlung geſtellet worden/ mit deme Vorwand/ es muͤſte der Pfaltzgraff von allen Buͤndnuſſen abſtehen/ ſeine Voͤlcker vnder Marggraff Johann Georgen zu Brandenburg/ ſonſten genannt von Jaͤgerndorff/ wie auch vnder dem Graffen von Manßfeld/ abdancken/ ſich demühtigen/ vnd der Kayſerlichen Gnad erwarten.
Zu welchem ende der Manßfeld/ ſo jhm ein ſehr groſſen Namen gemacht/ vnnd Franckenthal der Belaͤgerung befreyt hatte/ ohne viel vermelden/ ob die Vnion der Koͤnig in Engelland/ die Boͤhmen/ der Nider Saͤchſiſche Kreyß/ Dennmarck oder Franckreich/ die Hollaͤnder oder Pfaltzgraff jhn in Beſtallung hielten/ neben dem Marggraffen von Durlach/ den vollen Lauff jhrer Waffen/ auff deß Koͤnigs in Engelland euſſerſte Erinnerurg muͤſſen einſtellen vnd abdancken/ in deme der Hertzog in Bayern vor den Augendeß Engellaͤndiſchen Geſanden Digby/ die Oberpfaltz durch Kriegsmacht bezvungen vnnd eingenommen:
doch erhielt Horatius Veer im Namen deß Koͤnigs in Engelland/ etliche Voͤlcker in der Vndernpfaltz/ vnnd legte ſich Sequeſtersweiß in Franckenthal/ welcher geſtalt es auch am Rheinſtrom ſtille worden.
Dannoch muſte Manßfeld kriegen/ oder zu nichte werden: darumb behandelte er ſich mit dem Hertzogen von Bovillion/ den Hugonotten in Franckreich zum beſten/ wurd aber vbel angefuͤhrt/ ſchlug ſich bey Fleuri durch ein Paß/ gieng ſtrackes Fuſſes auff die Spanier vor Bergen Obſoom/ vnnd hub dieſelbe Belagerung auff.
Es konde aber der Kayſer/ wegen dieſes practiciriſchen Kopffs nicht ohne Sorgen ſeyn/ ob ſchon das Wetter vor ſolches mahl voruͤber/ weil jnſonderheit der Nider Saͤchſiſche Krayß/ der Koͤnig in Dennmarck/ vnd ſelbige Staͤnde/ etwas hart an den Kayſer/ wegen gegenwertigen Zuſtandes hatten geſchrieben.
Derowegen gedachte der Keyſer jedermaͤnniglich ein Schrecken zumachen/ wann er mit der Acht vnd Oberacht herfuͤrkaͤme/ vnd ſeine Majeſtaͤt ſehen ließ/ nicht nur wider den von Manßfeld/ ſondern auch wider den Pfaltzgraffen ſelbſt/ vnd gantzen Anhang/ fuͤrnemlich wider den von Jaͤgerndorff/ Anhalt vnd Hohenlohe: mit vermelden/ daß noch bey Kayſer Matthiæ Regierung das Erb Koͤnigreich Boͤhmen rebellirt/ vnnd die Sach vor etlichen Churfuͤrſten/ vnder denen auch Pfaltz geweſen/ nicht wollen außtragen/ wie es der Kayſer damals auß Handen geben wollen: als nun die Succeſſion auff Jhn Ertzhertzog Ferdinanden/ mit Kroͤnung vnd Belehnung kommen/ wer er auff Schrifftliches gewonliches einladen zu Franckfurt am Mayn/ als ein Churfuͤrſt vnnd Koͤnig in Boͤhmen zu der Wahl eines Roͤm.
Kayſers erſchienen/ von allen/ auch von den Churpfaͤltziſchen Gevollmaͤchtigten Raͤhten ſelbſt in allen ſtuͤcken vor ein Mit Churfuͤrſten/ vngeacht der Boͤhmiſchen Abgeſandten widrigen einſtrewens/ erkant/ vnd einhellig zu einem Roͤm.
Koͤnig/ in Kayſer zuerheben/ erwehlt/ offentlich proclamirt/ vnnd folgends mit gebraͤuchlichen Soleñitaͤten gekroͤnt worden.
Hette auch den Boͤhmen angebottẽ die Privilegien zu confirmiren/ vnd wircklich confirmiret/ vñ dem Churfuͤrſtlichẽ Collegio zu Franckfurt eine guͤtliche Jnterpoſition geſtattet/ vñ eben deß wegen dẽ Kriegsvoͤlckern ein Stillſtand der Waffen anbefohlen/ vnd der Verꝛichtung auff dẽ zu Regenſpurg angeſetzten Vertragstag erwartet/ ohne Sorg vnd Gedancken/ daß bey ſo geſtallten Sachen/ Churpfaltz die Verſtoſſung deß gekroͤnten Koͤnigs/ vnnd newe Wahl billichen/ weniger ſich ſelbſt zum Haupt der Rebellen machen/ vnd die Kron annemen/ oder den Kayſer in ſeiner Reſidentzſtatt Wien angreiffen/ vnnd noch vber diß mit dem Ertzfeind Chriſtlichen Namens in Buͤndnuß tretten/ auch nach der Hauptniderlag/ newe Practicken vnnd Gewalt vnnachlaͤſſig vben ſolte: dadurch der Pfaltzgraff Crimen læſæ Majeſtatis in viel wege begangen/ vnd in die auff dieſes allerhoͤchſte verbrechen beley digter Majeſtaͤt/ in deß H. Reichs Conſtitutionen außgemeſſene hohe Straffen ipſofacto gefallen/ wider die Privilegen der Kron Boͤhmen gehandelt/ den Religion- vnd Prophanfrieden gebrochen/ auch ſich nicht abmahnen laſſen/ vnd dardurch in deß Kayſers vnd deß H. Roͤm. Reichs Acht ipſo facto gefallen/ dadurch derſelbige ohne eintzige ferꝛnere Erklaͤrung/ Krafft der Reichs Abſchieden/ fůr ein Aechter/ jetzt alsdann/ vnd dann als jetzt/ erkant vnnd erklaͤret were: erkennet/ erklaͤret vnnd verkuͤndiget jhn alſo/ in ſeiner deß Reichs Acht/ vnd Oberacht/ auch vorgemelte Poͤn/ Straff vnd Buſſen.
Setzet jhn auch auß ſeiner vnd deß H. Reichs Frieden in den Vnfrieden/ alles von Roͤm- Kay.
Macht vnnd in Krafft diß als darauff zu gebuͤhrlicher Execution/ Vollziehung vnd Vollſtreckung gaͤntzlich entſchloſſen:
wie dann dem Hertzogen in Bayern die Execution auff getragen worden.
Als dieſes in Engelland erſchollen/ ließ Koͤnig Jacobus dem Koͤnig in Spanien/ welcher das auffnehmen vnnd den ſteigenden Gewalt deß Hertzogen in Bayern nicht gern ſahe/ damit derſelbe nicht mit der Zeit dem Hauß Oeſterꝛeich vber Achſeln vnnd Kopff wachſen moͤchte/ vmb ein guͤtliche Jnterpoſition wegen deß Pfaltzgraffen erſuchen/ vnerwogen/ daß die auß gewichene Niderlaͤnder am Rhein vnderſchleyff/ vnd die Hollaͤnder Raht vnd That zu Heidelberg jederzeit gefunden hetten/ Pfaltzgraff Johann Caſimiren beginnen vnvergeſſen.
Hie gab es mancherleyreden/ nach deme die Paſſiones die Zungen geſchliffen/ ob nicht mit dieſer Acht Erklaͤrung/ auff Kayſerlicher Seit die Capitulation/ vmb etwas were lædirt vnd geſchwaͤchet worden/ deren Wort alſo lauten im 25. vnd 26. Artickel:
Wir ſollen vnd wollen auch die Churfuͤrſten/ Fuͤrſten/ Prælaten/ Graffen/ Herꝛn vnnd andere Staͤnde deß Reichs/ ſelbſt nicht vergewaltigen/ ſolches auch nicht ſchaffen/ noch andern zuthun verhaͤngen:
ſondern wo wir/ oder jemand anders zu jhnen allen/ oder einem jnſonderheit zuſprechen hetten oder einige Forderung fuͤrnehmen/ dieſelben ſampt vnd ſonders/ Auffruhr/ Zwitracht/ vnd allen Vnrath im H. Reich zuverhuͤten/ auch Fried vnd Einigkeit zuerhalten/ zur Verhoͤr vnd gebuͤhrlichem Rechten ſtellen vnd kommen laſſen/ vnd mit nichten geſtatten/ in denen oder andern Sachen/ in was Schein oder was Namen es geſchehen moͤcht/ darinnen ſie ordentlich recht leiden moͤgen/ vnd deſſen erbietig ſeind/ mit Raub/ Nam/ Brand/ Fchden/ Krieg/ oder anderer geſtallt zubeſchaͤdigen/ anzugreiffen vnd zuvberfallen.
Wir ſollen vnd wollen auch fuͤrkommen/ vnd keines wegs geſtatten/ daß nun hinfüro niemand/ hohes oder nidriges Stands/ Churfuͤrſt/ Fuͤrſt oder anderer ohn Vrſach/ auch vnverhoͤrt/ in die Acht vnd Oberacht gethan/ bracht oder erklaͤret werde:
ſondern in ſolchem/ ordentlicher Proceß/ vnnd deß H. Roͤm. Reichs vor auff geſetze Satzung/ nach Außweiſſung deß H. Reichs im Jahr 55. reformirten Kammergerichts Ordnung/ vnd darauff erfolgter Reichs Abſchied/ in dem gehalten vnd vollzogen werde.
Doch dem Beſchaͤdigten ſein Gegenwehr/ vermoͤg deß Landfriedens/ vnabbruͤchig.
Hierauß wolten deß Pfaltzgraffen Goͤnner ſchlieſſen/ das Koͤnigreich Boͤhmen wer deß Kayſers eygene vnd Privatſach/ vnd ſolte ein Kayſer ſelbſt vor dem Pfaltzgraffen zu Red vnd Antwort ſtehen: auch braͤchte das Fürſten Recht mit ſich/ daß der Kayſer keinen Fuͤrſten in die Acht erklaͤren koͤnde/ ohne vorgehende Zuſammenkunfft vnd Bewilligung/ wo nicht der Fuͤrſten/ zum wenigſten der Churfürſten: zumal wann der Kayſer/ vnd die Geiſtliche Churfůrſten auch andere Kayſerliche Hoff Raͤthe verdaͤchtig weren.
Es wurd aber auff Kayſerlicher Seit eingewendet/ daß man in bekanten Faͤllen/ auch ohn vorhergegangene Citation ein Vrtheil faͤllen koͤnne/ vermoͤg Goͤttlicher/ aller Voͤlcker/ Geiſtlichen vnnd alten Burgerlichen Rechten/ fürnemblich in Landkuͤndigen Sachen/ vnd gebrochenem Landfrieden/ vnd Rebellionen:
wie dann auch die in der Achts Erklaͤrung angezogene Reichs Conſtitution deß Jahrs 1495. gar nicht lauffe wider die andere deß Jahrs 1555.
Es war auch dieſer Zeit das Hauß Heſſen ſpaltig/ wie droben erwehnt worden/ vnnd weil Landgraff Moritz zu Caſſel ſich befoͤrchtet/ die Spaniſche Macht moͤcht jhme vber den Halß kommen/ vnnd ſeinem Vettern zu Darmbſtatt das Recht vber Marpurg mit dem Schwerd zu. vnd anerkennen/ macht er ſich bald anfangs auß dem Vnionsweſen/ vnnd bekam dennoch newe Haͤndel wegen deß Graffen von Waldeck/ wie folgt:
Es haben in Jahren 1431. vnd 1438.
Otto/ Henrich/ vnd Walrad Graffen zu Waldeck Landgraff Ludwigen von Heſſen/ in gutem Trawen/ Zuverſicht vnd Glauben zu einem Lehenherꝛn erkohren/ weil ſie vor den Pattenbergern vnd Hertzogen von Braunſchweig ſich feindlichen Gewalts vnnd Vberfalls zubefahren hatten/ darumb ſie demſelben jhre vhralte Graffſchafft Waldeck/ mit aller jhrer Mannſchafft/ Schloͤſſern/ Staͤtten/ Pertinentien/ Rechten vnd Gerechtigkeiten/ ſo viel deſſen in Recht vermocht/ vnd jhnen zuſtaͤndig geweſen/ vnd jhre Eltern vor/ vnd ſie nach/ ingehabt vnd herbracht/ auff getragen vnd gegoͤnnet/ dergeſtallt vnd alſo/ daß von ermelten Fuͤrſten von Heſſen/ die Graffen zu Waldeck nun ins kuͤnfftige ſolche jhre Graffſchafft in Qualitaͤt eines rechten Erb Mann Lehens haben/ verſtehen/ vnd empfangen: die Fuͤrſten von Heſſen auch geſagten jhren lieben Oheimben ſolche Lehen/ da ſie zu rechter Zeit gemutet/ nicht waigern ſollen/ ohne gefaͤhrde/ ſo lang einiger Lehens Erbe Waldeckiſchen Gebluͤts vbrig: vnd ſo deren keine mehr weren/ als dann fuͤr die Fuͤrſten deß Lands zu Heſſen/ recht vnd redlich/ gantz vnd zumahl verfallen ſeyn.
Vnd damit ſolche Verſchreibung zu ewigen Zeiten ſtaͤt vnd veſt gehalten wuͤrde/ ſollen die vorgenannte Graffen zu Waldeck außrichten/ ſchaffen vnd beſtellen/ mit aller jhrer Erbarn Mannſchafft vnd Staͤtten/ vor ſich vnnd jhre Erben/ dem Landgraffen zu Heſſenrechte Huldigung zu thun.
Darauff ferꝛner erfolgt/ daß die Landgraffen dieſes jhr ſpecificirtes vnnd auffgetragenes Recht an der Graffſchafft Waldeck wiederumb der Roͤm. Kay. May. auffgegeben/ vnnd davon/ laut Heſſiſcher Jnveſtitur/ zu Lehen empfangen.
Weil aber die Graffen zu Waldeck ſich in etlichen Sachen beſchwert befunden/ als theten die Landgraffen zu Heſſen jhnen zuviel/ iſt in Anno 1549. vnd fuͤrters durch den Kayſerlichen Fiſcalam Kammergericht ein ordentlicher exemptions Proceß wider Heſſen erhoben/ vnd dadurch die Graffen von Waldeck activè vnnd paſſivè vor Reichs Graffen erkant worden: daruͤber Heſſen ſich aber beſchwert befunden/ vnnd kurtzer Zeit mit Gewalt Wagen vnnd Pferd entfuͤhrt/ die Kirchen auffgeſchlagen/ vnd reformirte Prediger eingeſetzt: auch deß Pœnalmandats/ ſo Kayſer Ferdinand gleich nach ſeiner Kroͤnung auff anſuchen der Graffen ergehen laſſen/ nicht geachtet/ ſondern auff anregen der Statt Corbach/ ſo ſich den Waldeckiſchen Graffen jmmerzu widerſpenſtig erzeigt/ nach der ſtrenge fortgefahren/ die Statt Corbach eingenommen/ das Hauß Eiſenberg beſtiegen/ vnnd das gantze Land mit Kriegsvoͤlckern belegt/ die Ritterſchafft beſchrieben/ vnnd die Graffen von Waldecken der Lehen verluſtigt erklaͤrt/ als hetten ſie cooperirt/ daß die Kayſeriſche oder Spaniſche Rheinfelß/ vnnd andere Orth am Rhein den Caſſelliſchen abgetrungẽ/ vñ Landgraff Ludwigen zu Darmbſtatt eingeraumet hetten.
Dañ ſo weit war es kom̃en/ dz Darmbſtatt die Jm̃iſſion beym Kayſerlichen Hoff erhalten/ vnnd die Execution ernſtlich fortgeſetzt/ die weil auch das inhibitorium von Churpfaltz vnd Sachſen/ als Vicarien deß Reichs gar nichts verfangen hatte.
Es ſchien auch/ als wolte der Kayſer das Juſtitzweſen nicht mehr ſo lange verweilen/ ſondern ſchleunige Vrtheil außlaſſen/ wie dann Baden wider Durlach/ vnnd Lothringen wider Naſſaw-Sarbrůcken/ auch andere viel/ genuͤgliche Spruͤch erhalten.
Jn Boͤhmen aber wolte es ſich ſtoſſen/ als der Fuͤrſt von Liechtenſtein/ Statthalter zu Prag/ die Lutheriſche Kirchen daſelbſt geſperꝛet/ vnd das Vn Catholiſche Exercitium auff gehoben: daruͤber ſich Chur Sachſen/ vnnd fuͤrnemblich deſſelben Hoffprediger/ D. Matthias Hoe/ hoͤchlich alterirt/ vnnd vergeblich bemuͤhet/ den Calviniſten nur zum kitzel/ die jmmerzu den Lutheranern in den Ohren gelegen/ der Krieg betreffe eygentlich die Religion/ vnd ſeye nicht nur vmb die Calviniſten zuthun/ ſondern es wuͤrden die Lutheraner eben ſo wol als ſie muͤſſen ſtampen/ vnd das Loch treffen/ welches durch ein apologum von den ſchwartzen vnnd grawen Hunden bey den Schafen ſie fuͤrbildeten/ da die grawen von den Woͤlffen/ wegen nicht vngleicher Liberey ſich bereden laſſen/ zugleich in die Eyterbiſſige ſchwartzen zufallen/ oder doch nur ſtill vnnd bey wehrendem Hatz in ruhe zuliegen: vnnd aber hernach ſehen müſſen/ daß die Woͤlffe in die Herde gefallen/ auch die Zaͤhne vber die vnwilligen Grawe geblecket/ jnen ein gleiches zuerweiſen/ wann ſie einige Gegenwehr zuthun ſich ſolten vnderw in den/ oder nicht lieber ſelbſt zugreiffen/ vnd neben den Woͤlffen banquetiren.
Gewiß daß hiedurch der Nider Saͤchſiſche Kreyß die gantze Sach in nach dencken gezogen/ vnd dem Dr. Hoe groß Vngleich allenthalben gegeben worden/ daß er/ ſo zuvor die Catholiſchen/ vnnd den Bapſt ſelbſt mehr ſcharpffer/ dann kein Calviniſt/ traducirt/ vnd vor der gantzen Welt beſchimffet/ ver Antichriſtet/ ver Jſmaelt vnnd Vermeinaidet/ auch mit der Evangeliſchen Blut gefaͤrbet/ ſich verkehren laſſen/ vnnd ſeinen eygenen Spruch/ daß den Papiſten in Religions Sachen nicht zutrawen/ ja daß ſie die Lutheraner ſo wol als Calviniſten anfeinden/ ſeinem Churfuͤrſten weit anderſt vorgebracht/ vnd nunmehr in groß Bekuͤmmernuß verleytet/ wie Dr. Hoeſelbſt an den Fuͤrſten von Liechtenſtein meldet/ daß er nicht genugſam ſchreiben koͤnne/ wie hoch die Evangeliſche Potentaten deß H. Roͤm. Reichs die Sperꝛung der zwo new erbawten Evangeliſchen Praͤger Kirchen beſtuͤrtzt vnnd alterirt worden/ welches er auß gar vielen Schreiben bißhero mit Schmertzen vernommen.
Zumal Chur Sachſen ſo trewlich an Kayſerlicher Majeſtaͤt gehalten/ vnnd alles ſein vermoͤgen auffgeſetzet/ vnnd nunmehr nicht hoͤher koͤnne betrübet werden/ als daß jhre Religion jetzo ſo gar euſſerſt verhaſſet/ vnd deroſelben weder ſtell noch raum mehr vergoͤnnet werden wolle: wider viel Kayſerliche Patenta/ ſincerationes, vnnd andere Vertroͤſtungen: vber diß auch Ertzhertzog Carl jhme D. Hoe ſelbſt angezeiget/ daß er Befelcht wer von Jh. Kay. May. jhn deſſen zuverſichern/ daß der alten vngeaͤnderten Augſpurgiſchen Confeſſion Zugethanen/ in Jhrer Kay. Mayſt. Gebieth kein Bedraͤngnuß widerfahren ſolte: welches auch Chur Coͤlln auff dem Tag zu Můlhauſen durch jhn Dr- Hoe den Churfuͤrſten in Sachſen mit mehrem vergewiſſern laſſen/ mit dieſem Anhang/ daß die der alten Augſpurgiſchen Confeſſion Zugethane/ von den Catholiſchen anderſt nicht/ als jhr ſelbſt eygen Fleiſch vnnd Blut geliebet/ vnd gehalten weren:
Nun aber ein widriges erſcheine/ wuͤrden die Calviniſten frolocken/ vnd in ihrer fuͤr ſichtigen Klugheit der Lutheraner Vnbeſonnenheit ſpotten.
Doch war noch etwas Hoffnung bey dem angeſtellten Reichstag zu Regenſpurg/ dahin der Kayſer/ die Geiſtliche Churfuͤrſten/ vnd der andern Geſandten zu außgang deß Jahrs 1622. nach deme Graff Tilly die Statt Heidelberg den 16. Sept. zuvor mit Gewalt eingenommen vnd bezwungen gehabt/ ſich verſamblet/ dem Reich wieder Fried vnd Ruhe zumachen.
Es wurde vorgetragen/ das Roͤm.
Reich koͤnde nicht fuͤglicher zu Ruhe kommen/ als wann die Seulen deſſelben wieder auffgerichtet/ den gantzen Laſt zugleich truͤgen.
Wann dann der Pfaltzgraff in der Acht/ vnnd auſſer dem Land fluͤchtig worden/ erforderte die hohe Notturfft/ dz deſſelben Stelle mit einer tauglichen Perſon wieder verſehen wuͤrde: vnnd auch deß Hertzogen in Bayern kluge Regierung/ reiffer Verſtand/ vnnd vnvergleichte Prudentz von vielen Jahren/ auch bey dieſen gar verworꝛenen Zeiten bekant/ vnd beruͤhmt wer/ (der doch ſonſten eine vralte Prætenſion zu der Chur hette/ welche ſolcher geſtallt ohn ferꝛnere Empoͤrung ſich koͤnde hinlegen/) erlangt erwehnter Hertzog Maximilian die Churfuͤrſtliche Wuͤrde/ vnd Belehnung/ ob ſchon Sachſen vnnd Brandenburg ſolchen Streich lang auff gehalten/ aber endlich nicht mehr hin dertreiben koͤnnen/ vnnd etliche vorſchuͤtzeten/ daß zwey Churfuͤrſtenthumb in einem Hauß nicht hafften koͤndten Ob nun dieſe Pactata ehe vnd zu vor geſchehen/ dann Bayern mit ſeiner Macht in Boͤhmen gezogen/ vnd ob Bayern ſo gar voͤllig auff das Laͤndle ob der Enß verziehen/ vnd ſeine auß gelegte fuͤnffzehen Millionen/ auff die Obere Pfaltz gut willig laſſen verlegen/ moͤchte die Zeit noch bringen.
Allein will nach dencklich ſeyn/ daß eben in der Stunde/ der Chur Belehnung der Ofen Schadhafft worden/ daß die Staͤnde vor Fewr vnnd Rauch im Zimmer nicht bleiben koͤnnen:
wie dann etliche geſchloſſen/ daß ſolches ein Vorbott eines newen Brands ſey/ da doch Sachſen vnd Brandenburg gantz vngern darein verſtanden/ vnd nicht anderſt/ als vmb deß gemeinen Friedens willen/ der hieran vermeyntlich hafften ſolte/ vnderſchrieben vnd eingewilliget.
Andere meynten/ dieſe Procedur wuͤrde dem Roͤm.
Reich ein ewigen Krieg gebaͤhren/ weil die Pfaltzgraffen von Heidelberg in vielen Staͤmmen beſtuͤnden/ vnd jmmer zu Gelegenheiten ſuchen ſolten/ das Kleinod der Chur wieder an ſich zubringen.
Die allzu Argwoͤhniſche wolten vor ein ſonderlich Politiſches ſtuͤcklein halten/ daß Oeſterꝛeich dem Hauß Bayern jetzund zwar muͤſte ſchier alles zu Gefallen thun/ doch auch nicht gern ein ſo maͤchtigen Nachbarn an der Seiten ſehe.
Darumb dieſe beyde Haͤuſer/ Pfaltz vnd Bayern/ zu demuͤthigen/ welche Diſciplin ſie einander ſelbſten koͤnden geben/ gleich wie in dem Hauß Heſſen geſchehen.
Was nun belangt/ die Translation der Chur/ iſt nicht ohne/ daß etliche Roͤ.
Kayſer bedenckens getragen/ zuverſtatten/ daß zwey Churfuͤrſtenthumb auff eine Perſon/ oder in ein Geſchlecht vnd Stam zuſammen waͤchſen.
Dann Conradus III. im Jahr 1140.
Churfuͤrſt Albrechten zu Brandenburg die Chur Sachſen eben deßwegen nicht verleyhen wollen:
wie dann Henricus Superbus das Churfuͤrſten thumb Brandenburg/ auch nicht moͤgen an das Churfuͤrſtenthumb Sachſen knuͤpffen:
zumal Anno 1422. nach abſterben Alberti III. als damaligen letzten Churfuͤrſten zu Sachſen/ Anhaltiſcher Linien/ beyde Ludovicus mit dem Bart/ Pfaltzgraff vnnd Churfuͤrſt bey Rhein fuͤr ſich: vnnd dann Marggraff Friederich Churfuͤrſt zu Brandenburg/ vmb ſeines Sohns Johannis Gemahlin (genannt Barbara/ deß verſtorbenen Alberti Bruders Rudolphi III. einige Tochter) willen/ neben dem Churfuͤrſtenthumb zu Sachſen hingehen/ vnd ſolches Friderico bellicoſo, Landgraffen in Thuͤringen vnd Meiſſen laſſen muͤſſen: alles bey der Regierung Kayſers Sigiſmundi geſchehen/ der dieſem Geſchlecht den Rautenkrantz/ vnnd das doppelte Schwert/ mit der Churfuͤrſtlichen Dignitaͤt zu ewigen Zeiten gegeben.
Hingegen finden ſich auch Exempel/ daß Albertus der Vatter/ die Chur Brandenburg/ vnnd Bernhardus der Sohn/ die Chur Sachſen/ vmb das Jahr 1140. beſeſſen/ vnnd ſchier zwey hundert Jahr bey jhrer Poſteritaͤt behalten.
Alſo blieb die Chur Pfaltzauff Rudolphi Poſteritaͤt/ Anno 1324. vnnd die Chur- Brandenburg auff ſeines Bruders/ Ludovici Bavari Soͤhnen.
Fridericus Victorioſus war Churfürſt vnnd Pfaltzgraff am Rhein/ aber ſein Bruder Ruprecht/ Churfuͤrſt vnnd Ertzbiſchoff zu Coͤlln.
Jm Jahr 1483.
Churfuͤrſt Ernſt in Sachſen/ ſein Bruder Albrechten in Churfuͤrſtlicher Wuͤrde zu Maintz: wie auch Anno 1514.
Joachimus I. Churfuͤrſt zu Brandenburg/ ſein Bruder Albrechten in gleichem Grad vnd Ampt.
Alſo ſind Lotharius Churfuͤrſt zu Sachſen/ Churfuͤrſt Ruprecht Pfaltzgraff/ wie auch Carolus IV. Sigiſmundus/ ꝛc. Churfuͤrſten in Boͤhmen/ vnd zugleich Kayſer geweſen:
doch iſt zuverwundern/ diß einig Exempel durch alle Hiſtorien/ daß Anno 1332.
Balduinus/ Henrici VII. Roͤm. Kayſers Bruder/ beyde Churen/ Maintz vnd Trier/ beherſchet.
Wie nun Carolus Magnus/ vnd die folgende Kayſer auß ſeinem Geſchlecht/ die Laͤnder vnd Herꝛſchafften geaͤndert/ vnd gleichſam ein newe Welt auffgericht/ alſo iſt eben ſo gar viel nicht darvon zuſagen auſſer deme/ was es hernacher vnder den Teutſchen Kayſern vor Abwechſelung/ der Staͤmme vnnd Laͤnder abgeben.
Dann Arnolphus vbergab dem damaligen Hungariſchen Landsfuͤrſten auch Maͤhrn/ neben andern Landſchafften.
Sein Sohn Ludovicus IV. verliehe Anno 911. Burcardo das Hertzogthumb Schwaben.
Henricus Auceps gab die Marggraffſchafft Meiſſen/ wider die Wenden zubeſchuͤtzen/ Friderico dem Graffen zu Wetin: die Marck Brandenburg wider die Schlauen/ Seyfrieden von Ringelheim/ ſeiner Gemahlin Bruder:
Schleßwig wider die Dennmaͤrcker/ die Marck Landsberg wider die Boͤhmen/ Polacken vnd Schleſier/ die Marck Laußnitz wider die Sorben vnnd Wenden/ die Marggraffſchafft Oeſterꝛeich wider die Hungarn/ vnderſchiedlichen Standsperſonen:
Jnſonderheit aber dem Graffen zu Henneberg Giſelberto/ mit ſeiner Tochter das Hertzogthumb Lothringen.
Vnd war ſolche Regierung neben der Ehr/ ein groſſer Laſt vnd Gefahr/ ſich andern zur Vormawr zumachen.
Otto I. verliehe Henrico ſeinem Bruder das Hertzogthumb Bayern: Ludovico ſeinem Sohn das Hertzogthumb Schwaben: Hermanno Billingo von Stubeckshorn/ oder Stipshorn/ einem Saͤchſiſchen vom Adel/ (ſo ſeiner Kinder Hoffmeiſter geweſen/ vnd Hildegarden von Weſterburg geheuratet) das Land zu Luͤnneburg/ mit der Laußnitz wider die Wenden/ Gereoni die Marck Brandenburg/ vnnd Cunrado das Hertzogthumb Lothringen. Otto II. vbergab Monteferꝛat/ Sauona/ Cena/ Jnciſa/ Boſcho/ Salutz/ Ponzon/ ſeinem Tochtermann Matramo/ als einem wolverdienten Hoffmeiſter: Jmmodeo die Landſchafft Saphoy/ vnd Tetaldo/ Azonis Sohn die Landſchafft Mantua. Otto III. verliehe Theodorico II. ein guten theil an Holland: Henricus II. Alberto Graffen zu Aſcanien/ die Marggraffſchafft Soltwedel.
Wie es die Saͤchſiſche Kayſer gemacht/ alſo verfuhren hernacher die Fraͤnckiſche: dann Cunradus Salicus verliehe Adolpho von Salingsleben dz Land zu Oldenburg.
Ludovico Barbato von Orleans dz Land zu Thuͤringen/ vñ ſeinẽ leiblichen Sohn Henrico/ ehe er im Kayſerthumb gefolget/ dz Hertzogthumb Bayern/ vñ die Graff ſchafft Burgund.
Vnd eben dieſer Henricus/ genannt der dritte deß Namens/ Welphoni das Hertzogthumb Kaͤrnten/ vnnd endlich auch Bayern eingeraumt.
Nicht weniger thet Henricus IV. gegen Ottone/ einem Saͤchſiſchen Fuͤrſten/ vnnd vber ein Zeit hernach gegen Welphone/ Graffen zu Altorff vnd Lechrein/ mit Verleyhung deß Hertzogthumbs Bayern/ Toſcana/ Sardinien vnnd Spoleto.
Rudolphus von Rheinfelden/ ſeiner Schweſter Ehegemahl/ trug das Hertzogthumb Schwaben darvon/ vnnd nach deſſen Fall in einem Treffen/ Friederich von Hohenſtauffen/ eben daſſelbe Hertzogthumb/ wie auch Otto von Naſſaw/ das Land Geldern vnnd Sutphen. Henricus V. gab Graff Lothario zu Querfurt vnnd Supplinburg: auch nach jhme Graff Hoyern von Manßfeld/ die Chur Sachſen.
Vnnd eben dieſer Lotharius gab Cunrado/ Graffen zu Wetin/ die Marggraffſchafft Meiſſen: vnd ſeiner Tochter Hedwigen Ehegemahl/ Ludovico von Loͤven/ die Landgraffſchafft Heſſen vnd Thuͤringen/ ſampt zwoͤlff andern Graffſchafften/ Orlamund/ Kefernburg/ Brandenburg/ Muͤhlberg/ Grumbach/ Ziegenhain/ Querfurt/ Henneherg/ Honſtein/ Hoy/ Schwartzenburg/ vnd Holnſtein.
Dieſem Exempel haben die Schwaͤbiſche Kayſer nichts wollen nachgeben/ ſondern ſich jhres Majeſtaͤtiſchen Anſehens auch wollen bedienen.
Dann als verliche Cunradus III. dem Alberto Vrſo die Chur Brandenburg/ vnnd Fridericus Barbaroſſa dem Ottoni/ von Witteißbach das Hertzogthumb Bayern: Beruhardo/ dem Graffen von Anhalt die Chur Sachſen: Henrico dem Marggraffen in Oeſterꝛeich/ das Land oberhalb der Enß: Bogißlao/ das Hertzogthumb Pommern: Henrico/ das Fuͤrſtenthumb Anhalt: vnd Hermanno/ einem Weiſchen Fuͤrſten/ ſich deß Rheins zu verſichern/ die Marggraffſchafft Baden.
Alſo gab Friderictis II. die Preuſſiſche Provincien/ mit denen daran gelegenen Landſchafften/ dem Teutſchen Orden: Ottoni Puero/ das Land zu Braunſchweig vnnd Luͤnenburg: Ottoni/ Hertzogen zu Sachſen/ die Chur Pfaltz/ Henrico Jlluſtri/ Marggraffen zu Meiſſen/ das Land zu Thuͤringen.
Man moͤchte allhie wol ſagen/ daß Tugend vnd Noth einander außfordern/ vnnd die Beſchaffenheit deß Roͤm.
Reichs zu jedenzeiten nicht auff Stam vnnd Geſchlecht/ ſondern auff Tugend vnd Macht/ die bevorſtehende Noth zuhindertreiben/ geſehen.
Doch mag es etwan auch ergangen ſeyn/ wie jenem Moͤnch/ den Ludovicus XI. Koͤnig in Franckreich/ vnvermuthet auff einer Banck ſchlaffend fand/ vnd jhme anſagen lieſſe/ Er ſolte Abt ſeyn/ in einem fuͤrnehmen erledigten Kloſter/ auff daß erſagen koͤnt/ das Gluͤck hette jhn im Schlaff ereylet.
Dann auch die Hirten auff dem Felde ſehen/ daß die liebe Sonne ebenbald auff einen Kuͤhfladen/ als auff eine Roſeſcheinet.
Kein Wunder iſt es dann/ daß die Oeſterꝛeichiſche Kayſer jhrer ſelbſten nicht vergeſſen wollen:
wie dann Rudolphus I. dem vberwundenen Koͤnig in Boͤhmen/ Ottacker genannt/ Steyrmarck/ Kaͤrnten/ Crain/ gehoͤrige Landſchafften/ entzogen/ vnd ſeinem Sohn Alberto verliehen.
Henricus VII. gab das Land Henneberg dem Berchtold: Ludovicus Bavarus Statt vnnd Landſchafft Luca dem Caſtrucio/ Caſtracagne.
Carolus IV. macht die Windiſche Fuͤrſten/ Albertum vnnd Johannem/ zu Hertzogen in Mecklenburg/ weil ſie das Land ſchon jnnen hatten.
Kayſer Sigmund verliehe die Chur Sachſen/ Land- vnd Marggraff Friederichen/ in Thuͤringen vñ zu Meiſſen: die Chur Brandenburg Burggraff Friederichen zu Ruͤrnberg: Hermanno/ ſeiner andern Gemahlin Barbaræ Vattern die Graffſchafft Cily/ Caſparo/ einem Tyroliſchen Herꝛn die Herꝛſchafft Spoigk.
Nicht weniger verliehe Fridericus III. Henrico/ deß Georgij Podiebrad/ geweſenen Koͤnigs in Boͤhmen/ hinderlaſſenem Sohn/ die Herꝛſchafft Muͤnſterberg in Schleſien.
Vlrico von Gretſiel/ der Statt Hamburg geweſenen Kriegs Oberſten/ die Graffſchafft Frießland: dem Hertzogen zu Holſtein die Dittmarſchen/ vnnd der Chur Brandenburg die Anwart auff Pommern. Maximilianus I. vbergab Henrico Prunſchenck die Graffſchafft Hardeck/ vnd machte Eberharden zu Wuͤrtenberg vnd Teck zu einem Hertzogen. Carolus V. verliehe Philippo von Croy/ auß Koͤniglicher Poſteritaͤt in Hungarn/ das Hertzogthumb Arſchott/ vnd ſeinem leiblichen Sohn Philippo/ das Hertzogthumb Meyland.
Ferdinandus macht ſeinen geweſenen Hoffmeiſter einen Spaniſchen Oberſten/ Gabriel Salamanta/ zu einem Graffen zu Ortenburg in Kaͤrnten.
Maximlianus verliehe Roberto die Graffſchafft Amberg.
Vnd Rudolphus II. Graff Carlen von Manßfeld/ auch Sigiſmundo Batorio/ den Tittel eines Fuͤrſten deß Reichs.
Vnd zwar dieſes alles mit deme Vnderſchied/ daß etliche Laͤnder vnd Digniteten den Jnhabern beſtaͤttiget/ etliche aber von andern Staͤmmen auff ſie kommen: etwan mit einer vbrigen Verguͤnſtigung der Regalien minoren/ das iſt/ Zoll/ Vngeld/ Stewr/ Bergwerck/ Muͤntzgerechtigkeiten/ vnnd anderen Reichs- Nutzungen.
Alſo geſtattet Friedericus Barbaroſſa Manfredo/ einem Paduaniſchen Herꝛn/ von einer jeden Hitz gebachen Brod einſtuͤck Brods/ wie auch von einem Faß/ ein Maß Wein.
Von Carolo IV. wird hien vnd wieder geſchrieben/ welcher maſſen er die/ biß auff ſeine Zeit/ den Roͤm.
Kayſern einig vnd allein zugeſtandene Hauptzoͤll zu dem allererſten auß Haͤnden gelaſſen/ vnd hien vnd wieder verliehen/ wie auch andere vor vnnd nach jhm/ ſonderlich die Nutzungen von den Bergwercken.
Von Bergwercken hat Otto Marggraff zu Meiſſen in Zeit ſeiner Regierung in zwantzig Jaren/ Kirchen/ Schloͤſſer/ Staͤtte/ namentlich Pforten/ vnnd Altenzell/ Leipzig vnd Eulenburg gebawt vnnd mit Mawren vmbgeben:
Dann auch Anno 1472. ſich in dem Schneeberg eine ſo groſſe Blatten gediegen Silber gefunden/ daß ſie Albrecht von Sachſen Hertzog zur Fuͤrſtlichen Taffel gebrauchet.
Ja es ſoll das Annebergiſche Bergwerck/ eins mals in vier Jahren auff die 124838.
Guͤlden außgeworffen haben.
Vnd dieſe Privilegien haben jeder weilen auch die Geiſtliche vnd Prælaten erlangt: alſo ſind Fuld/ Herſchfeld/ Murbach/ Stablo/ Coruei/ Gefuͤrſtete Abte/ vnd ſonderlich Kaͤmpten (nach dem Exempel deß Biſchoffs zu Wuͤrtzburg) Campoduna ſola judicatenſe, ſtolâ, Vormittag in der Kirchen/ Nachmittag auff dem Rath Hauß.
Als Carolus IV. ſeine Tochter Margrethen wolte Johann Friedrichen/ deß Burggraffen Sohn zu Nuͤrnberg vermaͤhlen/ macht er jhn zuvor zu einem Reichsfuͤrſten.
Nach welchem Exempel Sigiſmundus ſeinem Schwehrvatter/ dem Graffen von Cilien/ den Titull eines Gefuͤrſteten Graffen gegeben.
Doch gieng ſolch beginnen nit alle vnd jedemal an:
Dañ Carolus Burgundus konte von Friderico III. den Koͤniglichen Titull/ vnd General Vicariat nicht erlangen/ ob er ſchon von ſeinem Vatter Philippo Bono, ſechs Hertzogthumb/ fuͤnffzehen Graffſchafften/ vnd andere Land mehr ererbet hatte/ vnnd beſaſſe.
Alſo wurd Philippo II. in Spanien das Vicariat vber Jtalien/ von Ferdinando I. vnd Coſino Medices, von Maximillano II. der Titul eines Großhertzogen zu Toſcana abgeſchlagen/ mit dieſem vernehmen/ ſo viel nur dieſen geſuchten Titulln jhnen vber Jtalien zugehen wuͤrde/ ſo viel muͤſſe nothwendig der Kayſerlichen Hoheit abgehen.
Ruͤhmlich haben alſo gethan die Oeſterꝛeichiſche Herꝛn/ daß ſie den angebottenen Koͤniglichen Titul nicht angenommen/ vnd an ſtatt deſſelben ſich Ertzhertzogen nennen laſſen.
Es hat auch jederweilen die Blutfreund ſchafft muͤſſen zu Ruͤcke ſtehen/ wie vnder Friderico Barbaroſſa/ da Henricus Leo/ Churfuͤrſt zu Sachſen/ vnd Hertzog in Bayern mit dem Kayſer geſchwiſtrigt Kind/ Chur vnd Hertzogthumb auff einmal verlohren/ vnd ſehen muͤſſen/ daß die Chur Sachſen Bernhardo/ Graffen zu Anhalt/ ſeinem nechſten Vettern/ als geſchwiſterigt Enckelen:
vnd Ottoni von Wittelßbach das Hertzogthumb Bayern verliehen worden.
Jederweilen zahlte man auch ein ſtuͤck Geld/ wie Carolus IV. von Ottone Bavaro/ ſeinem Tochtermann/ die Chur Brandenburg vor ſeinen Sohn Sigiſmundum vmb 2000000.
Goldguͤlden erkaufft/ vnd mit ſolchem Geld/ wie man damals zu ſprechen pflegte/ die Glockenſtricke im Land nicht bezahlet.
Alſo hat Carolus V. die damals von Johann Friederichen dem Reich heimgefallene Chur Sachſen Mauritio deſſelben nechſten Vettern/ dann ſie zweyer Brůder Soͤhne geweſen/ wie der fahren laſſen.
Dagegen man aber in hiſtorijs andere Faͤll hat daß jnſonderheit die ex cauſafelonię, vnd Mangel ehelicher Mannlicher Leibs Erben/ dem H. Roͤm. Reich heimgefallene Chur- vnnd andere Fuͤrſtenthumb/ nach der Roͤ.
Kayſer Gefallen/ auch andern Standsperſonen/ ob ſie gleich titulo agnationis oder cognationis, den Verſtorbenen/ wie auch den Roͤm.
Kayſern ſelbſt entweder garnichts/ oder aber allein etwas wenig verwand vnnd zugethan geweſen/ verliehen haben.
Wie von Henrico V. bekant/ daß er das Churfürſtenthumb Sachſen/ wegen etlicher Mißverſtaͤnd/ dem von Querfurt entzogen/ vnd dem von Manßfeld vbergeben.
So wol auch Sigiſmundus Friderico Burggraffen zu Nuͤrnberg/ die Chur Brandenburg: vnnd vber eine Zeit hernach/ Friderico Landgraffen in Thuͤringen vnd Marggraffen zu Meiſſen/ die Chur Brandenburg verliehen: vnangeſehen vorgedachten Friderici Churfuͤrſten zu Brandenburg elteſter Sohn/ mit Namen Johannes/ deß von der Anhaltiſchen Linien geſtorbenen letzten Churfuͤrſten zu Sachſen/ Rudolphi/ hinderlaſſene einige Tochter/ genannt Barbara/ zur Ehe hatte/ vnnd vmb dieſer Vrſachen willen/ auch die Chur Sachſen auff ſein Geſchlecht der Burggraffen zu Nuͤrnberg/ wiewol vergeblich/ bringen wollen.
Dabey doch auß allerhand Beglaubten Scribenten nicht zu verneynen/ welcher maſſen Henricus IV. Vladißlao die Boͤhmiſche Kron/ Fridericus Barbaroſſa Bernhardo von Anhalt die Chur Sachſen auff dem Reichstag/ Rudolphus I. ſeinem Sohn Alberto die Oeſterꝛeichiſche Land zu Augſpurg/ Henricus VII. Bertholdo zu Henneberg den Titul eines Fuͤrſten/ Carolus IV. Friderico Burggraffen zu Nuͤrnberg/ ſeinem Gegenſchwaͤher/ gleichfalls den Titnl eines Fuͤrſten/ vnd dem Burgunder der den Titul eines Graffen anderſt nicht/ dann mit vorwiſſen vnd einwilligen der andern Churfuͤrſten deß Reichs zum anfang verliehen habe.
Vmb welcher Vrſachen willen dann Fridericus III. ſich gegen Carolo Burgundo/ ſeinem damalen im Sinn geweſenen Gegenſchwaͤher entſchuldigt hat/ daß er jhme/ ohne der Churfuͤrſten vorwiſſen weder mehr Land vnd Leuth verleihen/ noch hoͤher Titul ertheilen koͤnde.
Dergleichen Antwort auch Rudolphus II. Franciſco Mendozæ/ der Kron Spanien Abgeſanden/ auff ſein angebrachtes begehren/ die bey der Graffſchafft Burgund gelegene/ vnd der Naſſawiſchen Herꝛſchafft/ vnnd zum vnmittelbaren Fuͤrſtenthumb Oranien/ als pertinentiæ rcmotæ, gehoͤrige Land vnd Leuth/ denſelben zunehmen/ vnd ſeinem Herꝛn/ dem Koͤnig in Spanien heim vnd anzuweiſen/ wiederfahren laſſen.
Dagegen man aber in ebenmaͤſſiger Materia andere Faͤll hat/ daß vnder den Roͤm Kayſern Wenceßlaus den Vice Comitibus, wie auch Carolus V. Philippo ſeinem Sohn das Hertzogthumb Meyland: vnd andere Kayſer auch andere Provincias allerhand Standsperſonen/ ohne wiſſen vnd einwilligen der Churfuͤrſten deß Reichs verliehen/ welches auch vber ein Zeit Franciſcus I. Koͤnig in Franckreich/ wegen deß Hertzogthumbs Meyland/ gegen den Churfuͤrſten deß Reichs geandet hat.
Vnder welchen Landen vnd Leuthen/ nach deß Roͤm.
Kayſers Gefallen/ ein Theil einen vnnd den andern/ nach dem er ſich vmb das Roͤm.
Reich verdient/ oder aber ſonſten bey den Roͤm.
Kayſern/ vnd in anderweg Gluͤck gehabt/ titulo prodonato, vnnd vmbſonſten: ein Theil aber gegen Erlegung ſonderbahrer verglichenen Geldſummen/ maſſen mit Montferꝛat geſchehen/ verliehen worden ſeyn.
Auff welche Meynung dann Vladißlaus vor die Kron Boͤhmen 4000.
Talent: Barꝛabo wegen Meyland 10000.
Kronen: Friederich Burggraff zu Nuͤrnberg/ vier mahl hundert tauſend Floren:
Borſius wegen Modena vnnd Reggio ein Kleynod von ein vnd zwantzig tauſend Kronen:
Ludovicus Morus wegen Meyland vier mahl hundert tauſend Kronen:
Vnd Cæſar Eſtenſis vor Modena vnnd Reggio zweymal hundert tauſend Kronen baar erlegen muͤſſen.
Welche letzte Summ Alfonſus Hertzog zu Ferꝛara gedachtem Cæſari Eſtenſi, ſeinem auß vnehlicher Beywohnung erzeugten Vettern/ von der Statt Genua deſto lieber auff genommen/ vnd Rudolpho II. bezahlt/ woferꝛn auff ſein Abſterben das Hertzogthumb Ferꝛara/ als ein vom Jahr 1077. von der Mechtild herꝛuͤhrendes Lchen/ dem Roͤm.
Stul je widerumb heimfallen ſolte/ damit doch zum wenigſten vorgedachtes Hertzogthumb Modena/ Reggio/ vnnd andere darzu gehoͤrige Reichs Lehen/ bey ſeinem Vettern/ vorgedachtem Cæſari Eſtenſi, vnnd denen mit einer Hertzogin zu Florentz erzeugten Poſteritaͤt gelaſſen/ vnd damit/ wo nicht der Nam der Hertzogen zu Ferꝛara/ jedoch zum wenigſten der vngefehrlichen/ Anno 360. mit Cajo Actio Eſtenſi angeſangene/ vnnd zum Theil bey den Jtalianiſchen Fuͤrſten/ vnd auff die vngefehrlich 1013. zwiſchen dem Azone Eſtenſi, vnnd Kuͤnigund Guelpha, einer Beyriſchen Fuͤrſtin getroffene Heurath noch auff den heutigen Tag in Teutſchland/ bey den Hertzogen zu Braunſchweig vnd Luͤneburg erhaltene Familia, Titulus vnnd Name eines Hertzogen zu Eſte, Modena vnnd Regij Lepidi, oder Reggio noch ferꝛner fortgeſetzt werden moͤge.
Auff welche Meynung dann vorgedachter Cæſar Eſtenſis beruͤhrte Hertzogehumb Modena, vnd die darzu gehoͤrige Statt Carpi, Frignani, Grafignani, vnnd die Graffſchafft Roſſellen/ ohne mit tel von dem Reich/ wie auch das beruͤmbte Caſtellum Borſelli, als ein Mantuaniſches Affter Lehen von dem Reich/ gegen Jaͤhrlicher Liefferung eines par Sporen (dergleichen zwar von gediegenem Goldt auch Ludouicus XII. Koͤnig in Franckreich/ Maximiliano I. auff die zwiſchen jhnen Anno 1505. getroffene Vergleichung wegen deß Hertzogthumbs Meyland alle Jahr vmb Weihenachten Zeit haͤtte lieffern ſollen) biß auff dato bey ſich vnd den ſeinigen erhalten hat.
Wie wol nun auff die biß anhero angezogene Meynung/ die einem vnnd dem andern vnder allerhand titulis verliehene Land vnnd Leuth zu Caroli Magni Zeiten/ biß ohngefehrlich 912. allein Perſoͤnlich/ vnd nicht Erblich geweſen ſeyn/ vnnd darumb einer vnnd deß andern hinderlaſſener Poſteritaͤt nicht mit verliehen worden:
ſo hat doch Henricus Auceps ſeine in Weſtphalen/ Sachſen/ Thůringen/ vnd anderer Orthen gehabte Land vnd Leuth/ von ſeinen Voreltern hero Erblich zubeſitzen einen anfang gemacht/ vnd dieſelbe/ wie geſchehen iſt/ bey ſeiner Mannlichen Poſteritaͤt Ottoni I. II. III.
vnd Henrico II. zuerhalten vermeynt: vnd da ſich die andere Staͤnde deß Reichs/ jnſonderheit in der Anno 934. zu Moͤrßburg/ dann Anno 956. zu Augſpurg wider die Hungarn fuͤr gangenen Feldſchlacht ſo ritterlich gehalten/ daß er vnd ſeine Nach kommen am Reich einen vnnd den andern/ die bey einem jeden beſtandene Land vnd Leuth/ nicht wie vorhero geſchehen/ auff eines jeden Lebzeiten allein/ ſondern auff ſeine Mannliche Poſteritaͤt/ vnd alſo allerdings Erblich verliehen/ auſſerhalb was jnſonderheit Carolus IV. gegen den Peruſinern bedingt hat/ daß die jhnen wegen der Tribut vnd Exactionen, ertheilte Privilegia allein auff ſein/ deß Kayſers Lebzeiten Krafft haben ſollen.
Wie es nun im Roͤ.
Reich ergangen/ alſo macht Franckreich jhm ſelbſten zum beſten/ newe Hertzogen/ Marſchalek vnnd Marggraffen.
Deßgleichen thet der Koͤnig in Polen Sigiſmundus I. Caſimiri Sohn/ Jagellonis Encklein/ Sigiſmundi Auguſti Vatter/ im Jahr 1525. vnnd behielt bey der Kron Poln vnder denen von dem Reich an ſich gezogenen Preuſiſchen Landen/ Dantzig/ Torn vnd Elbing/ Marienburg/ Graudentz/ Branberg/ Culen: vberließ aber den Vberꝛeſt als Koͤnigsberg/ Natangia/ Balga/ Heiligenbeil/ Brandenburg/ Creutzberg/ die Pilaw/ der Brandenburgiſchen Herꝛfchafft/ vnder dem Namen eines Hertzogen in Preuſſen.
Alſo riſſe er an ſich Anno 1561. jedoch wider Ferdinandi Roͤm.
Kayſers willen/ einen Theil von dem Hertzogthumb Littaw/ vnd gab es Gothard Kektlern/ einem Weſtphaͤliſchen vom Adel/ fuͤr ſich vnnd ſeine noch auff den heutigen Tag vorhandene Mannliche Poſteritaͤt/ vnder dem Titul eines Hertzogen zu Curland zubeſitzen.
Dieſes alles nun wol betrachtet/ mag ein jeder bey ſich ſelbſt ſchlieffen/ ob Kayſer Ferdinand II. wol oder vbel gethan/ daß er die Chur Dignitaͤt/ mit ſampt der Obern Pfaltz an Hertzog Maximilian auß Bayern vergeben/ vnd damit eine Schuld von fuͤnffzehen Millionen getoͤdtet/ aber auch das Laͤndlein ob der Enß wieder auß Verhafft/ Pfand vnd Schuld befreyet.
Da er ſich auch wol zu einem Richter darſetzen koͤnnen/ den vralten Streit vber der Chur Dignitaͤt/ zwiſchen den beyden Haͤnſern/ Bayern vnd Pfaltz durch einen Spruch zuentſcheiden.
Vnd iſt gewiß/ daß niemand dem Kayſer/ wie etwan hiebevor/ zu Regenſpurg doͤrffen offentlich widerſprechen: darumb nur erinnert worden/ es thete der Handel/ ſo ein gantz Churfuͤrſtenthumb betreffe/ nicht vor den Kayſer allein/ ſondern vor das gantze Churfuͤrſtliche Collegium gehoͤren/ zumal der Koͤniglichen Capitulation/ welche vor ein Fundamental Geſetz zuhalten/ vnd zum allervoͤlligſten zuverwahren/ alles ſolte gemaͤß ſeyn.
Auch wolte die Vollziehung der Kayſeriſchen Acht nicht gleichlingen angenommen vnd gut geheiſſen ſeyn/ in deme etliche klagten/ wann man dem Rechten ſeinen Lauff wollen laſſen/ hette man jhn zuvor ſollen ciren vnnd hoͤren/ ehe man jhn in die Acht fallen laſſen:
doch begehrte niemand wider den Strom zuſchwimmen.
Vnnd weil dieſer Tag/ alles Mißtrawen abzuſchaffen/ vnnd ein beſtaͤndigen Frieden zuſtifften were angeſtellet worden/ ſolte man alle Hindernuß auß dem Wege raumen/ vnd zu dieſem heylſamen Zweck zu gelangen/ Jhre Kay. Mayſt. das Reformiren im Koͤnigreich Boͤhmen einſtellen/ den gefaßten Zorn wider den Pfaltzgraffen ſchwinden laſſen/ vnnd Gnad der Strenge vorziehen/ wann er ein demuͤhtigen Fußfall thet/ vnd ein voͤlligen Verzüg/ jhme ſein Land vnd Leuthe wie dergeben: auſſerhalb welches Jhre May. jmmer ſicher/ ſondern einem ewigen Krieg vnderworffen ſeyn wuͤrde.
Auch ſolte Jh. Kayſ. Mayſt. wegen Translation der Chur Dignitaͤt zu Ruͤck dencken/ an deß Pfaltzgraffen Sohn/ der auch vor ſeines Vatters Verbrechen ein jus acquiſitum zur Chur gehabt:
wie auch nicht wentger an deſſen Bruder vnnd nechſte Namens- Verwandten/ die eine frembde Schuld nicht koͤnden tragen/ auch Jhrer Kay. May. ſelbſt getrewe Dienſt geleyſtet/ vnd ohne Verletzung der Billichkeit an jhrem Rechten zu der Chur nicht zu verkuͤrtzen weren: zumal auch deß Pfaltzgraffen Befreunde Potentaten vnd Koͤnige/ es nicht alſo wuͤrden hinlauffen laſſen.
Andere Stimmen aber erhielten/ weil deß Kayſers Vorbringen erheblich/ ſo moͤchte ex auß Kayſerlicher Vollmacht die jhm heimgefallene Chur nach eigenem Belieben verleyhen.
Vnd wann der Pfaltzgraff wieder zu Gnaden kaͤme/ moͤchten andere dergleichen Haͤndel vnderfangen:
Es muͤſte ja ein Vnderſcheyd ſeyn zwiſchen einem Kayſer vnnd einem Pfaltzgraffen:
da auch dieſer jmmer zu mit Gewalt ſich ſuche ſelbſt wieder einzuſetzen/ vnnd zu keiner gebuͤhrlichen ſubmiſſion verſtehe.
So koͤnde das Chur Collegium laͤnger nicht vnergaͤntzt bleiben/ vnd thete der Kayſer wol/ daß er hierinnen Raht ſchaffete.
Aber andere Catholiſche fielen dieſem Wuͤrtzburgiſchen Voto nicht allerdings bey/ ſehnten ſich nach der Ruhe/ vnd trachteten nach dem lieben Frieden: foͤrchteten ſich vor Dennmarck/ Engelland/ vñ dem Nider Saͤchſiſchen Krayß/ auch andern auff gewickelten Waffen/ wann man alles auff eine Schantz müſte ſetzen vnnd wagen.
Vnnd weil der Kayſer ſeine Landſchafften wieder vnder den Gehorſamb gebracht/ koͤnde man die reconciliation deſto beſſer beſchleunigen:
in deſſen mit der Reformation in Boͤhmen jnne halten/ die Staͤtt nit ferꝛner beſchweren/ vnd die Gravaming eroͤrtern.
Dieweil aber dieſe forchtſame Meynung den Eyferern miß fiele/ brachten ſie den Kayſer dahin/ dz er ſich rund erklaͤrte/ er hette zum vberfluß an die Hertzogen in Pom̃ern vñ zu Braunſchweig geſchrieben/ ſich bey dieſem Convent einzuſtellen: hette in der Achts Erklaͤrung deß Pfaltzgraffen ſeine Capitulation nicht vergeſſen noch vberſchritten.
Die Zeiten weren aber damals ſo beſchaffen geweſen/ daß er wegen gedachter Acht weder gegenwertig/ noch Schrifftlich handeln koͤnnen/ in deme der Pfaltzgraff immer fortgefahren jn zubeleydigen:
Zumal auch auff dem Tag zu Muͤhlhauſen dieſe Straff wider den Vngehorſamen vor rechtmaͤſſig erkant worden.
Die Chur- Dignitaͤt koͤnde jhme nit leiben/ doch ſolte jhm die Kayſerliche Gnad/ wann er Zeichen ſeiner Reweſehen ließ/ allzeit offen ſtehen/ vnd die Beſtraffung/ auch an Land vnd Leuthen/ wegen hohen Jnterceſſionen gemiltert werden.
Die Reformation in Boͤhmen gehoͤrte nicht an dieſen Orth/ weil ſolche einem jeden Stand im Reich frey ſtuͤnde: darumb auch hierauß niemand einigen Argwohn zuſchoͤpffen:
als wuͤrde die Kayſerliche Capitulation/ wegen deß Religionfriedens nicht gehalten.
Sachſen/ Brandenburg vnd Darmbſtatt wiederholten jhre vorige Meynung/ vnd ſtieſſen ſich an deme/ daß die Acht vnnd Translation abſolut vnd ohne Maßgebung geſchehen.
Maintzvnnd Trier bedachten ſich auff Moderationsmittel/ vnd brachten dem Kayſer beſonderlich vor/ wann dem Pfaltzgraffen etwas auß Gnaden wieder fuͤhre/ daß ſie jhre vralte Pfandſchilling moͤchten an ſich ziehen: dem Koͤnig in Engelland zu lieb/ ſolte man deß Pfaltzgraffen Kinder vnnd Agnaten von der Chur nicht außſchlieſſen damit es nicht wider die Guͤldene Bull/ vnd Koͤnigliche Capitulation lieffe.
Vnd wuͤrde Bayern dieſe Moderation ſich nicht entgegen ſeynlaſſen.
Jn deſſen wurd auch gehandelt/ wie man Bayern bey der Chur erhalten koͤnde: zu welchen ende der Caraffa bey dem Bapſt zu Rom fuͤnff tauſend Mann erhalten.
Hierwider ſetzten ſich die Saͤchſiſche vnd Brandenburgiſche Abgeſanden/ nach jnhalt jhrer Jnſtruction.
Darmbſtatt wieſe die Translation den Churfuͤrſten anheym/ vnd triebe die Reformation/ aber mit ſo wenigem Ernſt/ daß man ſpüren konde/ wie er nur ſeine Marpurgiſche Haͤndel ſuchte zubehaupten.
Aber Hertzog Wolffgang Wilhelm/ Pfaltzgraff zu Neuburg/ bracht nicht ohne Vngeſtuͤm vor/ er wer der Guͤlden Bull vngemaͤß vberſchritten/ vnnd nach deß Pfaltzgraffen Bruder/ der allernechſte/ vnſchuldige Agnatus vnd Erbe.
Jhm war ein gewaltiger Herꝛ bey Hoff wolgewogen/ die andern aber alle dem Hertzogen auß Bayern darauß dann nicht wenig Mißtrawen erwachſen.
Man verlangte vber die maſſen/ daß der Churfuͤrſt in Sachſen ſich in Perſon einſtellete/ vnnd wegen der Translation den Außſchlag gebe.
Der Bayrfuͤrſt mit ſeinem Anhang machte ſich die Rechnung/ ſo er dieſe Stim erhielte/ wuͤrde kein Menſch mehr darwieder ſprechen:
ſo hoffeten die andern/ es wuͤrde Sachſen nimmer mehr geſtatten/ daß die Chur auff ein Catholiſchen verlegt/ vnd dem Evangeliſchen Weſen ein ſo groſſer Abbruch geſchehen wuͤrde.
Deß Perſoͤnlichen auſſenbleibens Schuld legtman auff die Reformation vnd Abſchaffung der Evangeliſchen Prediger im Koͤnigreich Boͤhmen:
da doch der Churfuͤrſt nur einen Mantel geſucht/ ſich mit ſeiner Abweſenheit bey den Evangeliſchen zubeſchoͤnen/ vnnd deß Kayſers Vngnad/ im fall er wegen der eygenen Kayſerlichen Vollmacht/ der Teutſchen Gerechtigkeit das Wort thun muͤſte/ abzulehnen.
Noch fiel ein newe Beſchwerde vor/ wegen der vberlegten Chur/ weil deß Koͤnigs in Engelland elteſter Printz/ in Spanien geſchiffet/ ſich mit der Jnfanten zuvermaͤhlen/ von welcher ſo glichen Reyſe etliche meynten/ der Heurath muͤſte gewiß ſeyn.
Darumb ſolte man mit Begebung der Chur an noch jnnehalten/ ob vermittelſt deſſelben Heuraths/ ein gantzes Koͤnigreich zum Catholiſchen Glauben wieder zubringen were:
So wuͤrde der Pfaltzgraff ſich auch weiſſen laſſen/ vnd mit ſeinem Exempel gantz Teutſchland der Roͤm.
Kirchen zufuͤhren/ ſonderlich wann jhn der Kayſer dahin vermoͤchte/ dz er ſeine Kinder in Engelland/ bey der Spaniſchen Jnfantin auff erziehen lieſſe.
Aber andere hielten nichts von dieſem Heurath/ vnd verlacheten ſolche weit auß ſehende Rahtſchlaͤge.
Der Kayſer folgte deß Caraffæ Raht/ vnd ließ die Catholiſche Churfuͤrſten nach ein ander zu ſich kommen/ erhielte auch von jhnen was er wolte/ vnnd erklaͤrte ſich/ nach etlichmahl gepflogen em Raht/ Er wolte den Pfaltzgraffen/ den Koͤnigen/ Chur- vnnd Fuͤrſten zu gefallen/ ſeine Clementz/ vnnd den Ernſt nach dem Frieden zubezeugen/ Pardon ertheilen/ wann derſelb ein Fußfall thet/ ſeine Kriegsvoͤlcker abdanckte/ doch die Chur Dignitaͤt außbehalten/ welche er niemand zum Nachtheil begeben wolle.
Vnd weil deß Pfaltzgraffen Vettern nicht bey handen/ auch das Churfuͤrſtliche Collegium nicht laͤnger leer koͤnde ſtehen/ belehnet er Hertzog Maximilian in Bayern/ wegen ſeiner fürtrefflichen Meriten mit der Chur: mit deme verſprechen/ daß deß Pfaltzgraffen Soͤhnen vnnd Vettern zum beſten er ein Convent eheſt außſchreiben wolte/ auff demſelben eine guͤtliche Verhandlung vorzunehmen.
Vnd im Fall ſolcher Geſtallt nichts zuſchlichten were/ wolte er die Sach Gerichtlich/ mit zuziehen der Churfuͤrſten eroͤrtern/ vnd jhnen den Außſchlag anvertrawen/ damit nach deß Bayerfuͤrſten Ableiben die Chur/ vnnd anders eingenommenes/ dem jenigen vnder den Vettern zukaͤme/ wem es die Rechten goͤnneten:
doch daß es allezeit vor ein Lehen von Kayſerlicher Mayeſtaͤt herꝛuͤhrend erkant wuͤrde. Auff dieſe Bedingung ließ der Kayſer den 25. Febr. dem Bayerfürſten die Chur/ weil eben auff dieſen Tag Vorzeiten Hertzog Moritzen auß Sachſen/ von Carolo V. die Chur in Sachſen verliehen worden.
Der Kayſer legt ſein Majeſtaͤt an/ ließ deß Reichs Kleynodien vor jhm her tragen/ als Scepter/ Apffel/ Kron vnd Schwerd/ vnd durch den Vice Cantzler Vlmer deß Pfaltzgraffen Verbrechen/ vnnd Verluſt der Chur/ ſampt dieſer Belehnung offentlich erklaͤren.
Hertzog Maxunilian gieng zwiſchen dem Ertzbiſchoff von Saltzburg/ vnnd ſeinem Bruder Alberto/ fiel vor dem Kayſer auff die Knie/ vnnd hoͤret an/ daß der Kayſer auß Kayſerlicher Vollmacht jhn wolte zum Churfuͤrſten machen.
Der Hertzog bedanckte ſich/ empfing den Churfürſten- Hut vnd Mantel/ legt die Finger auff die Evangelien/ vnd ſprach den vorgeleſenen Aid trewlich nach/ kuͤſſet deß Kayſers Schwerd/ dancket noch mahln/ vnnd nahm das Gluͤck von deß Kayſers Hand an/ gieng in ſeiner Stell zum Saal/ vnnd bediente das Truckſeſſen Ampt mit Darſtellung deß erſten Gerichts.
Vnnd an dieſem Orth erhielt Caraffa die Heidelbergiſche Bibliotheck von dem newen Churfuͤrſten/ nach Rem zufuͤhren.
Wie nun hernach der Abt zu Fuld Tods verblichen/ hatte Landgraff Moritz zu Caſſell ein Aug darauff/ wann nur der Nider- Saͤchſiſche Kraiß wuͤrden vber die Vergebung der Chur eyfern:
Es kam jhm aber Johann Bernhard Schenck von Schweinßberg zuvor.
Doch vnderlieſſen Brandenburg/ Sachſen/ Braunſchweig vnd Pommern nicht zuklagen/ daß man ſie nicht wollen hoͤren/ als ſie von Obſervantz der Fundamental Geſetzen Erꝛinnerung gethan: vnd nunmehr bey der Poſteritaͤt nicht entſchuldigen koͤnnen.
Der Pfaltzgraff wer geſtrafft worden vor vergnuͤglicher Verhoͤr:
vnd zwar von denen/ ſo kein Recht vber dergleichen hohe Perſonen hetten.
So were durch deß Kayſers Moderation der Sachen auch nicht geholffen/ weil eben ſolcher geſtallt der Pfaͤltziſchen Kinder vnnd Vetter Recht in Zweiffel/ vnnd auff vngewiſſen Außſchlag gezogen wuͤrde: deß wegen ſie ſich vor vbergroſſem Tumult vnd Vngemach/ das den Kayſer vnnd gantze Vatterland Teutſcher Natton betreffen wuͤrde/ ſich foͤrchteten: auch von jhren eygenen Vnderthanen ermuntert/ zu jhrem noͤthigen Schutz Kriegs Volck annahmen.
Welck er Handel den Kayſer/ vnnd alle Catholiſche Fuͤrſten vmb etwas beſtuͤrtzt gemacht: zumahl Manßfeld in Oſt Frießland/ vnd Fuͤrſt Chriſtian Biſchoff zu Halberſtatt im Biſtumb Oßnabruck vbel hauſeten/ vnd den Nieder Saͤchſiſchen Kraiß auffruͤhriſch macheten.
Darumb fordert der Kayſer den Tilly nach Regenſpurg/ vnnd macht jhn in anweſen der Staͤnden/ zu einem Graffen: hiernechſt geſchah Vnderꝛedung von Behauptung der verlegten Kron/ vnnd ſchickten die Catholiſche Staͤnde den Landgraffen von Darmbſtatt zum Churfuͤrſten in Sachſen/ jhn zur Genehmhaltung zubringen.
Vnnd damit die Verꝛichtung deſto trewlicher vorgtenge/ gab der Kayſer ein Spruch/ wegen deß Fuͤrſtenthumbs Marpurg/ dem Darmbſtaͤtter zum beſten/ mit refuſion aller empfangenen Nutzungen/ welche Commiſſion den beyden Churfuͤrſten zu Coͤlln vnnd Sachſen auffgetragen/ die Execution aber dem Tilly anbefohlen worden.
Es wurd aber hernach gemittelt/ auff einer Zuſammenkunfft zu Schleuſingen/ nach dem der Churfuͤrſt zu Maintz/ vnd der Landgraff zu Darmbſtatt/ beneben dem Tilly/ etlichen Mißverſtaͤnden abgeholffen/ daß der Churfuͤrſt in Sachſen/ den Bayerfuͤrſten nicht nur vor einen mit Churfuͤrſten erkannt vnnd angenommen/ ſondern auch alle moͤgliche Huͤlff zu Erhaltung Kayſerlichen Anſehens zugeſagt vnnd verſprochen.
Darauff der Kayſer zu gnaͤdiger Erkanntnuß/ neben allen den gefangenen Saͤchſiſchen Hertzogen/ auch Printz Chriſtian von Anhalt ledig gezehlt/ vnd zu Gnaden angenommen.
Endlich hat man den Churfuͤrſten auch an den Reyen gebracht/ vnnd die Chur Dignitaͤt der Bayriſchen Wilhelmiſcher Lini mit allen Gerechtigkeiten/ zu ewigen Tagen vbergeben.
Alles durch wolabgefaßte Revers/ daß dieſer Zufall keinem Weltlichen Churfuͤrſten/ einigerley weiſe weder præjudicirlich/ noch nachtheilig ſeyn ſolle.
Gleich wie nun Kayſer Maximilian Anno 1505. in der Bayriſchen Fehden/ vber deß Hertzogen von Landshut verlaſſene eygenthumbliche vnd Lehenguͤter/ dann Churpfaltz ſeinem Sohn/ als deß verſtorbenen Hertzogen einiger Tochterman alles ſuchte mit Gewalt zuerhalten/ die geleyſtete Huͤlff an Zoͤllen/ Sloͤſſern vnnd Landen/ ſo jhm zum allerbeſten gelegen/ bezahlt genommen: alſo thet allhie auch der Hertzog/ vnd nunmehr Churfuͤrſt in Bayern/ wegen dero im Boͤhemiſchen Krieg/ vnd hernach geleyſteten Nothhuͤlff.
Vnd weil der Pfaltzgraffen ſo gar viel/ vnd biß vber dreyſſig/ Mannlichen Stamms zuzehlen waren/ macht er jhm leichtlich die Rechnung/ er moͤchte vber kurtz oder lang wegen der Chur vnnd Obern Pfaltz wieder angefochten werden:
hielt derowegen ſeinen Pfandſchilling/ das Laͤndlein ob der Enß/ am Schnuͤrlein/ vñ vermocht den Kayſer dahin/ daß er ſich verobligirt/ das Hauß Bayern bey den Pfaͤltziſchen Landen zu manuteniren.
Welches dan- noch dem Hauß Spanien nicht wollen gefallen/ weil nemblich das Hauß Bayern zu hoch geſtiegen/ vnd dem Hauß Oeſterꝛeich vber den Kopff wachſen koͤnte.
Es konde aber bey ſolchem Lauff deß Gewitters nicht anderſt ſeyn/ vnd Bayern erhielt was er wolte:
Aber etlicher maſſen auß Zwang/ dieweil bekant war/ daß er mit dem Frantzoſen leychete/ vnd an jhme einen ſtarcken Ruͤcken ſuchete.
Der zehendte Diſcurß.
Ein newe Liga wieder den Kayſer/ deren Haupt der Koͤnig in Dennmarck/ wird geſchloſſen/ vnnd vom Friedlaͤnder vnd Tilly getrennet.
Warumb der Fried hierauff nicht erfolgt ſey.
Das Kayſerlich Edict vnd Deciſion wegen deß Geiſtlichen Vorbehalts/ den Zuſtand deß Roͤm.
Reichs/ vnnd die Vrſach eines newen Kriegs inhaltend.
ES konde der liebe Fried noch nicht herfuͤr brechen/ weil es jmmerzu noch friſche Haͤndelgab: das Churfürſtliche Collegium war zwar erſetzt/ aber Fuͤrſt Chriſtian von Braunſchweig/ Gottes Freund/ vnnd aller Pfaffen Feind/ macht ſich wieder ſtarck/ ſo lag Manßfeld in Frießland: vnd wartet/ was Bethlem Gabor/ mit deme von Jaͤgerndorff vnd Thurn in Hungarn vnnd Maͤhren verꝛichten ſolten.
Bethlem Gabor klagte/ man hette jhm/ was jhm auff dem Reichstag zu Edenburg verſprochen worden/ nicht gehalten: darumb bracht er den Kayſeriſchen Feldherꝛn/ Graffen von Negromonte in euſſerſte Hungers Noth/ in dem er ſeinen dritten Frieden/ durch ein Anfang deß Stillſtands von zween Monaten gemacht.
Aber Tilly muſte auß der Wetteraw nach Weſtphalen/ vnd dem tellen Hertzogen/ auch verſchlagenen Manßfeld Stoͤß darbiethen/ biß Manßfeld/ ein Soldat de fortune, es dahin gebracht/ daß ſich ein newe Liga auff dreyſſig Jahr zu Pariß zwiſchen Franckreich/ Engelland/ Dennmarck/ Saphoy/ Venedig vnnd den Staden der vereynigten Niederlanden geſchloſſen/ der zu hochgeſtiegenen Oeſterꝛeichiſchen Macht zubegegnen/ vñ die Vnderdruckte in jhre vralte Teutſche Freyheit wieder zuſetzen.
Es wolte aber der Handel nicht ſchleunig ergehen/ ob ſchon Manß feld allen Fleiß anwande/ in Perſon vnd durch Schreiben/ die Frantzoſen vñ Engellaͤnder zum Ernſt auff zumuntern:
dann auch alles wie der wollen zu Waſſer werden/ als Printz Moritz von Naſſaw/ vnnd kurtz vor jm der Koͤnig in Engelland Todts verfahrẽ/ darumb der gantze Braſt auff den Nieder Saͤchſiſchen Krayß ſich zohe/ zumahl die andern Bundsverwandten entweder ſelbſt jhre Haͤnde voll zuthun bekamen/ oder jhr abſonderliches Abſehen vnd Bedencken hatten/ ſich in gefaͤhrlichen Sachen zuverdieffen oder jhre eygene Lande zuentbloͤſſen/ vnd dem Hauptweſen bey zuſpringen.
Dieweil nur der Nieder Saͤchſiſche Krayß die Kriegsbrunſt vor Augen ſahe/ erwehlt er Chriſtianum IV. Koͤnig in Dennmarck/ als ein Mitglied/ wegen Holſtein vnd anderer Herꝛlichkeiten/ zu einem Krayß Oberſten/ damit weder Manßfeld noch Tilly/ der tolle Hertzog noch Anhalt jhren Boden betretten/ vnd die Kriegsſchul bey jhnen auffrichten moͤchten.
Man kam etlichemal zuſam in Braunſchweig/ aber ohn ſonderliche Verꝛichtung/ vnnd erklecklichen Schluß oder Nachdruck.
Dieſe newe Armatur entſtunde fuͤrnemblich dannenher/ daß zwar der Magdeburgiſche Adminiſtrator auß dem Hauß Brandenburg im Namen Kayſerlicher Majeſtaͤt weitlaufftig verſprochen/ es ſolte mit dem Nieder Saͤchſiſchen Kreyß gantz keine Noth haben/ wann derſelb ſich nur Neutral hielt/ vnnd das Reſeruatum wegen der Geiſtlichen Gütern dem Kayſer heimſtellen wolte/ vnd jhre Voͤlcker zu den Kayſeriſchen ſtoſſen/ alle Friedenſtoͤrer mit Macht zudaͤmpffen.
Es wurd auch vnder dieſe Staͤnde auß geſtrewt ein bitterer Saam deß Mißtrawens vnnd Argwohns.
Dann wie es Chur Sachſen verdroſſen/ daß es jhme nicht nach ſeiner erſten Einbildung zugeſchlagen/ verwieſe er dem Adminiſtrator eine groſſe Vnachtſambkeit: der Biſchoff zu Bremen/ auß dem Hauß Braunſchweig meynt/ er ſpieltvnder der Decke/ der Hertzog von Lůneburg/ Kreyßoberſter/ gab jhm Schuld/ als vnderfing er frembde Haͤndel/ vnnd gieng mit einer Mißgeburt ſchwanger/ darunb er auch ſein Ambt abgelegt/ welches der Koͤnig in Dennmarck auff ſich genommen.
Vnd hie gab es viel ſchreibens/ klagens vnd ſagens/ die Mitternaͤchtige Voͤlcker hetten einen allgemeinen Auffſtand/ wider das Hauß Oeſterꝛeich vor/ deßwegen man eine ſtarcke Gegenverfaſſung richten muͤſte.
Vnd zwar ſchien es dem Kayſer nicht allerdings rahtſamb/ daß der Catholiſchen Ligæ Voͤlcker den Nieder Saͤchfiſchen Kreyß zu wieder Abtrettung der Geiſtlichen Guͤter/ ohn ſeinen groſſen Danck bringen ſolten.
Darumb muſte Hertzog Albrecht von Friedland ſonſten genannt Wallenſtein/ mit dreyſſig tauſend Mann heran kommen/ vnnd weil keine Abmahnungen helffen wolten/ den Koͤnigin Dennmarck nach etlichen Treffen/ vnnd Bezwingung fuͤrnehmer Plaͤtzen/ zu einem Vertrag noͤthigen/ in deme Manßfeld durch Mecklenburg ſich nach der Marck Brandenburg gezogen/ zu Zerbſt vnd Deſſaw geſetzt/ vnd endlich mit dem tollen Hertzogen nach der Schleſien geruckt/ Hertzog Johann Ernſten von Weinmar daſelbſt gelaſſen/ welcher auch guten Fortgang ſeiner Waffen gehabt:
er aber gedacht die Hungarn wieder auffruͤhriſch zumachen/ ſonderlich in Erwegung ſeiner Kriegsvoͤlcker: fand aber ſein letztes Stůndlein/ oder wurde von demſelben an beſtimptem Orth ergriffen/ als er auß Siebenbůrgen ſich in Boſnta gemacht in willens nach Venedig zu reyſen/ vnd die Vollziehung deß Bundes ins Werck zurichten.
Auch konde der von Weinmar/ neben dem Marggraffen von Baden vnnd von Thurain der Schleſien die laͤnge nicht verharꝛen/ fuͤrnemblich nach deme der von Weinmar/ nicht ohne Zeichen beygebrachten Giffts/ verſtorben/ vnnd die Kriegs Verwaltung allgemach hinckend worden/ alſo daß ſie ſich endlich zu dem Koͤnig in Dennmarck begeben.
Die Sachen ſtunden ſelbiger Zeit auff deß Kayſers Seiten nit zum allerbeſten/ weil auch die Bauern im Laͤndlein ob der Enß zu den Waffen griffen/ vnnd die Hauptſtatt Lintz hart belagerten.
Dann wann einige frembde Huͤlff vnd geuͤbte Kriegsleuth ſie haben koͤnnen/ man jhrer ſo geſchwind nicht maͤchtig ſeyn/ vnd den fuͤrnembſten nach den Koͤpffen graſen koͤnnen.
Weil nun Tilly dem Koͤnig in Dennmarck gewachſen/ ja vberlegen war/ verfolgt der Friedlaͤnder den Manßfeld/ vnnd bracht die Weinmariſche Armada in der Schleſien zum Auffbruch/ wieder nach Nieder Sachſen zuziehen: gedacht abex zum Hauptweſen zugreiffen/ vnd den Nieder Saͤchſiſchen Kreyß zufaſſen/ ſonderlich aber Wolffenbuͤttel durch die angefangene Belaͤgerung zubezwingen/ vnd auch der offenen See ſich zuverſichern.
Jn welchem gantzem Verlauff die Koͤnigliche Waffen wenig Gluͤck empfunden/ ſonderlich da Wolffenbuͤttel/ die Krempe vnd Gluͤckſtatt vbergieng/ ſieben Faͤhnlein vberfielen/ vnnd neunzehen ſich deme von Anholt ergeben muſten/ zumahl die Staͤnde in dem Koͤnigreich deß Kriegens nicht mehr wolten/ ja den Koͤnig ſelbſten vber dem Belt zuhalten gedachten/ auch die Hanſeeſtaͤtte keinen Raht mehr funden/ darumb zu Luͤbeck ein Fried bethaidigt ward/ daß einer dem andern die eingenommene Staͤttevnnd Schloͤſſer/ ſampt den Gefangenen/ wieder ſolte abtretten/ jeder ſeine Wrnden ſelbſt lecken vnd Freundſchafft pflegen.
Doch hielt der Friedlaͤnder durch ſeinen General Leutenant Arnheim die Statt Stralſund/ weil ſie keine Quarniſon einnehmen wollen/ hart belaͤgert/ vnd dachte darvon nicht abzulaſſen/ weil jhm nunmehr der Kayſer den Titel eines Reichsfuͤrſten gegeben/ vnnd beyde Hertzogthumb Sagan vnd Mecklenbirg verliehen hatte.
Nun iſt Manßfeld todt/ der tolle Hertzog verſchwunden.
Weinmar auß dem Weg geraumt/ die Bawern gedaͤmpfft/ der Koͤnig in Demmarck zum Fried genoͤthiget/ die vbrige Widerſacher zerſtrewt/ vnnd der gantze Nieder- Saͤchſiſche Kreyß gefaßt/ vnd das Roͤm.
Reich mit Kriegsvoͤlckern vberſchwemmet/ vnd ob ſchon Chur Sachſen ſeinen Printzen Auguſtum zum Admimkratorn deß Stiffts Magdeburg wolt machẽ/ hat doch ſchon der Bapft hier in Verſehung gethan/ vnd ſelbige Dignitaͤt deß Kayſers Sohn Leopoldo verſchafft/ derenwegen es wol kein newen Krieg in den Saͤchſiſchen Landen geben ſolte.
Alſo moͤcht man den guͤldenen Frieden nunmehr vorgewiß hoffen/ biß etwan ein neidiſcher Nachbar das Fewr wie der auffblaſen/ vnd newe Haͤndel anſpinnen wuͤrde.
Dann es hatte das Hauß Oeſterꝛeich die Conſilia hoch/ vnd vber alle maſſen kluͤglich gefuͤhrt/ zu Fortſetzung vnnd Außrottung der Hugonotten in Franckreich trewlich vnnd eyferig gerahten/ den Koͤnig in Engelland mit einem Heurath zwiſchen dem Printzen von Wallis vnnd einer Jnfantin auß Spanien/ wie auch mit der Hoffnung vnd Reſtitution der Pfaltz auff gezogen/ vnd ſchier gar in einen offentlichen Krieg wieder Franckreich verleytet: den Koͤnig in Dennmarck recht laſſen wider die Fauſt lauffen/ vnd mit einem blawen Aug abgefertigt/ den Saphoyer mit Auffrichtung newer Armeen in Jtalien gantz jrꝛgemacht/ die Venetianer verkehrt/ vnnd den Hollaͤndern die Haupt Armaden auff die Graͤntzen Oſtfrießland gefuͤhrt/ auch deß Veltlins vnnd der Grawbuͤnden ſich verſichert/ oder doch der Frantzoſen Gedancken vnd Macht dahin gezogen/ zumahl den Hertzogen in Lothringen vermoͤcht/ dem Frantzoſen newen Lermen zumachen/ im Fall er etwan ſich in das Teutſche Weſen einzuflechten bewegt würde.
Bey ſo geſtalten Sachen ſind wir kommen/ biß in den Sommer deß 1629.
Jahrs/ in deme die Proteſtirenden voller Forcht vnnd Schrecken ſtunden/ es würden die Cammer vnd Hoffproceß wider ſie außgehen/ vnnd die Execution ohne einigen Verſchub erfolgen: vnd wann die Cleriſey jhre Spruͤche an die Kloͤſter vnd Abteyen herfuͤr ſuchen ſolten/ wuͤrde jhnen wenig Land vnd Einkommen/ auch die Religion nicht frey gelaſſen werden.
Die Catholiſchen aber waren voller Frewd vnd Hoffnung/ zu dem Jhrigen wieder zugelangen/ vnd nicht nur/ was nach den Paſſawiſchen Vertrag/ ſondern auch was von Anfang deß Abfalls/ biß auff demſelben/ an Geiſtlichen Guͤtern jhnen entzogen worden/ wiederumb zuerobern/ vnd alſo mit der Zeit einen Schaffſtall/ vnder einem Hirten vnd Statthalter Chriſti zuſehen.
Wie dann die Reformationen alſo bald in den Oeſterꝛeichiſchen Landen eyferig getrieben/ vnd der zehende Pfening von den Auß weichenden erhoben/ auch denen/ ſo zu Dempffung der Abtruͤnnigen Gelder geſchoſſen hatten/ wieder erſtattet wurden.
Es hatte zwar Chur Sachſen/ wegen trewer geleyſteten Dienſten bey wieder Eroberung deß Koͤnigreichs Boͤhmen Protectoria, vnd wurde weder mit Einquartirungen/ noch ſonſten einigerley weiß beunruhiget/ konde aber in die laͤnge nit beſtehen/ ſondern ſahe ſich in gleicher Gefahr der Vberſchwemmung mit allen den andern.
Zu dieſem Ende hielten die Catholiſchen eine Zuſammenkunfft zu Heidelberg/ bathen den Kayſer durch Geſandſchafft/ den allgemeinen Frieden eheſt zubeſtaͤttigen/ vnd ſie veſt zuſetzen: beſchloſſen auch mit jhren Kriegsvoͤlckern nichts abzutretten/ biß jhnen die ſchwere Kriegskoſten erſtattet wuͤrden/ vnd weil man auch an ſie geſunnen/ die huͤlffliche Hand zubiethen/ daß man alles/ was die Hollaͤnder vnd Frantzoſen dem Reich benommen/ wieder herbey braͤchte/ zogen ſie dieſen Vortrag in reifflicher Bedencken/ vnnd begehrten ſchließlich der Kayſer wolte jhnen die entzogene Geiſtliche Guͤter wieder laſſen einraumen.
Dieſem jhrem begehren/ gab der Kayſer ſtatt/ vnd ließ wegen der Geiſtlichen Güter/ dieſes Mandat außgehen/ welches nach dem Boͤhmiſchen vnnd Daͤniſchen Krieg ein newen Lermen erwecket/ vnd ſchier gantz Teutſchland zu Grund gerichtet hette.
Wir Ferdinand der Ander ꝛc. Entbieten/ ꝛc. Vnſer Freundſchafft/ Gnad/ vnnd alles Guts.
Vnd ſetzen auſſer Zweiffel/ es werde maͤnniglich mehr dann zuviel wiſſend vnd bekand ſeyn/ in was ſchaͤdlichen Mißhelligkeit vnd Zerꝛuͤttung/ vnſer geliebtes Vatterland Teutſcher Nation/ nun ein lange Zeit hero geſchwebet/ deſſen Mißtrawen vnd hochgefaͤhrlicher Trennung/ Anfang vnnd Brunnenquell/ vrſpruͤnglich zwar die leydige Spaltung in der Religion geweſen/ vnd noch iſt/ nach derſelben aber dieſes fuͤrnemblich/ daß gegen den Religion. vnd Landfrieden/ ſo fůrnemblich deßwegen auff gerichtet/ damit die Staͤnde beyder Religion/ ſolchem Frieden gemaͤß/ eintraͤchtig ſich gegeneinander verhalten/ auch kein Theil dem andern an ſeinen Rechten/ Gůtern/ Land vnnd Leuthen/ keinen Eingriff/ Schaden oder Nachtheil zufuͤgen ſolle/ nicht allein vnderſchiedliche Spolia, vnd andere hochſchaͤdliche Artentata, veruͤbet/ ſondern auch noch darzu vnder allerhand geſuchten Schein/ vnnd durch hochſchaͤdliches Diſputat vber den Religionfrieden ſelbſten/ gleichſam derſelbe in ſeinem Jnhalt den jenigen/ ſo dagegen gehandelt/ zu ſtatten kommen thete/ juſtificirt vnd verthaidiget werden wollen.
Auß welchem dann erfolgt/ nach dem die Turbatores etliche Vrtheil verlohren: auch jhrer vnrecht maͤſſigen Eingriff halber/ noch ferꝛneren Verluſtes ſich beſorgen muͤſſen/ daß man zu letzt eines Theils gegen dem klaren Jnhalt deß Religionfrieden ſelbſt/ als auch anderer deß H. Reichs Abſchied/ keinen Richter mehr leiden/ ſondern den andern Theil zu einem newen Vertrag/ vnnd daß ſich derſelbe/ vnder dem Schein einer Compoſition, alles An- vnd Zuſpruchs gaͤntzlichen begeben moͤchte/ zwingen wollen: auch zu Behauptung ſolches vnrechtmaͤſſigen Jnt ents/ anfaͤnglich allerhand verborgene Jntelligentzen/ heymliche Verbuͤndnuß/ vnderſchiedliche Corꝛeſpondentzen/ vnnd zu letzt ein offentliche Vnion: dann/ als dieſelbe durch die entſtandene Boͤhmiſche Rebellion/ ein erwuͤnſchten Vortheil erlangt zu haben vermeynt/ jhr Vorhaben durch zudringen/ noch weitere Confœderationes vnnd Buͤndnuſſen mit jnn- vnd außlaͤndiſchen Herꝛſchafften vnnd Communen/ ja deß Erbfeinds Chriſtlichen Namens/ ſelbſt Einflechtung/ angeſtellt: biß endlich durch ſolche Machinationes/ das gantze Vatterland in ein Flammen vnnd ſolchem Zuſtand/ darinnen es noch biß Dato/ mit hoͤchſtem Seufftzen/ vnd Wehklagen der Nothleidenden armen Vnderthanen/ ſich befindet/ gebracht worden.
Ob nun zwar dieſes Vnheil vnſere loͤbliche Vorfahren am Reich/ als auch viel Friedliebende Staͤnde/ vnd darunder vornemlich deß H. Reichs Churfuͤrſten/ zeitlichen vorgeſehen/ vnd jhres Theils gern remediren wollen/ als dañ noch Anno 1559. als man erſtlich vber vnnd wider den Religlonfrieden eine vermeynte Klag einzuwenden tentirt/ Weyland vnſers Vorfahren vnd Anherꝛn Kayſers Ferdinandi Liebden/ dieſelbe Klagen an das Kayſerliche Cammergericht remittirt: daruͤber aber die Proteſtirenden damalen die Kammer geflohen/ vnd die Deciſion von gedachtes vnſers Anherꝛn Kayſers Ferdinandi Liebden ſelbſt begehrt/ mit dieſem andeuten/ daß etliche darunder ſo lauter vnd klar/ daß ſie einiger weitern Außfuͤhrung nicht beduͤrfftig/ ſondern allein auß den ſchlechten Worten deß Religionfriedens decidirt werden moͤchten.
Jn maſſen ein ſolche General Deciſion auff folgenden Reichstaͤgen/ vnnd ſonderlich noch Anno 1594. geſucht/ alsdann auch damalen deß Adminiſtratoris der Chur Sachſen/ Hertzog Friederich Wilhelms Liebdẽ/ ſolche Deciſion zu beſſerer Præparation deſſelben Reichstages proponiren laſſen:
So iſt doch wegen gefaͤhrlicher Tuͤrckenkriege/ vñ anderer verlengten Expeditionen/ die Deciſion differiret worden.
Nichſto weniger aber haben hoͤchſtermelde vnſere loͤbliche Vorfahren hierzwiſchen nicht vnderlaſſen/ denen Betrangten/ ſo bey denſelben vmb die Juſtitz angehalten/ jhrem Kayſerlichen Ambt gemaͤß/ ſo wol an jhrem Keyſerlichen Hoff- als dem Cammergericht zu Speter/ nach jnhalt deß Religion friedens/ vnd der allgemeinen Rechten/ dieſelbe zuertheilen: biß endlich Anno 1613. die jenige/ ſo ſich Corꝛeſpondirende genannt/ nicht allein ſolcher rechtmaͤſſigen/ vnnd in dem Paſſawiſchen Vertrag ſo wol/ als auch in dem Religionfrieden ſelbſt/ auß druͤcklich fundirten Proceß/ an dem Kayſerlichen Hoff- vnd Cammergericht/ nebẽ Vberꝛeychung newer Gravaminum ſich beſchwehrt/ ſondern auch die hiebevor auß obbeſchriebene ſelbſt vorgeſchlagene Kayſerliche Deciſion/ weiter nicht zulaſſen wollen/ ſondern auff einen newen Modum eines guͤtlichen Vergleichs/ ſo noch auff demſelben Reichstag vorgenommen werden ſollen/ gedrungen: vnd als ſie damals mit ſolcher vorgeſchuͤtzten Compoſition nicht fortkommen moͤgen/ haben ſie dannoch nicht vnderlaſſen/ wegen eines abſonderlichen Compoſitiontags ſtarck in vnſers Vettern vnnd Vattern/ Weiland Kayſers Matthiæ Liebden zudringen: welche ſich auch/ damit jre Liebden nichts/ ſo zu Wiederbringung guten Verſtandes vnder den Staͤnden dienen moͤchte/ an jhrem Theil erwinden lieſſen/ einen Compoſition Tag endlich nicht zu wider ſeyn laſſen.
Als ſie aber der Catholiſchen Staͤnden rechtmaͤſſige Beſchwerd/ ſo ſie bey ſolchem Mittel gehabt/ in Erwegung gezogen/ weiln ſie von dem Religionfrieden nicht konden noch wolten abweichen/ vnnd daher von jhrem Rechten tranſigendo gegen Jnhalt deß Religion friedens ſich nit wiſſeten einzulaſſen/ vnd der Vrſach halber alle Handlung nicht alle in vergeblich/ ſondern allein zu mehrer Verbitterung auß ſchlagen wuͤrden/ als haben ſie ſolchen Weg/ als ein deſperirtes Mittel ſallen laſſen:
wie dann eines Theils die Proteſtiren de Staͤnde ſelbſt erkant/ daß mit demſelben/ ohne Einwilligung deß Catholiſchen Theils ſchwerlich zugelangen.
Dannenhero bald nach obgedachtem Reichstag/ Anno 1613. neben den Catholiſchen/ auch deß Churfuͤrſten von Sachſen/ vnd Landgraff von Heſſen Darmſtatt Liebden vnſers Vorfahren/ Kayſers Matthiæ Liebden wolmeynendgerahten/ daß jhre Liebden obgemelten grauaminibus, auß Kayſerlichem Ampt/ jhrer Vorfahren am Reich/ Roͤmiſcher Kayſer Exempel zu Folg/ nach Jnhalt der Reichs Conſtitutionen/ jhre Erledigung geben ſollen:
wie dann daruͤber nechſtgedachtes Churfuͤrſten von Sachſen Liebden dz folgende 1614.
Jahr den 5. Mertz in jhrem Schreiben weitlaufftig erinnert/ die Nieder Saͤchſiſche Krayß Staͤnde von der Conjunctur mit den Corꝛeſpondirenden/ neben andern auß dieſem Fundament abzumahnen/ weil Jhre Mayeſtaͤt im Werck ſeyn/ die Gravamina foͤrderlich zuerledigen.
Wann wir dann vnſers Kayſerlichen Ampts ermeſſen/ nicht allein wie wir deß H. Roͤm. Reichs Widerwertigen begegnen/ vnnd ehgedachtes Reich widerumben zu Ruhe ſtellen/ ſondern auch zugleich/ damit durch vngleiche Außlegung vnnd Deutung deß Religionfriedens die Reichs Staͤnde nicht weiter vndereinander in Zwitracht vnnd Mißhelligkeit gerahten/ embſiglich vorzuſehen/ auch der Vrſachen halben von dem Churfuͤrſtlichen Convent zu Muͤlhauſen auß/ vnderthaͤnigſt auß trewer Vorſorg fuͤr deß H. Roͤm. Reichs Wohlſtand/ erſucht worden/ die allergnaͤdigſte Verfügung zuthun/ damit zu Auffrichtung gutem beſtaͤndigem Vertrawen/ die zum oͤfftern von den Staͤnden eingebrachte vnnd geklagte Gravamina/ nach Jnhalt der Reichs Conſtitutionen/ auch Religion vnnd Prophanfriedens/ ſo weit vnd viel darinnen ſubmittirt/ eroͤrtert/ vnnd kein Stand demſelben zu wider beleydigt vnd beſchwehrt bleibe.
Als haben wir ſolche vnſerm Ampt anhangende Erklaͤrung vnd Reſolution/ dem Religion vnd Prophanfrieden gemaͤß/ auch nach Jnhalt der Reichs Abſchteden/ vornemblich vom Jahr 1566. laͤnger nicht ſollen noch wollen anſtehen laſſen: Bevorab/ demnach vns nicht allein vorgetragen worden/ welcher geſtallt auff mehr beſagtem Reichstag Anno 1613. die Proteſtirende ſelbſt bekant/ daß die Gravamina nicht new/ ſondern hiebt vor offtmahls geklagt/ die jenigen auch/ ſo darbey jntereſſirt zu ſeyn vermeynen moͤchten/ gnugſam allbereyt daruͤber gehoͤrt worden/ ſondern auch ſchon laͤngſt/ Anno 1576. erſtgemelte Proteſtirende Staͤnde in jhren/ vnſerm Vorfahren Kayſers Maximiliani Liebden vberꝛeychten ſuppliciren/ vmb Erledigung jhrer Gravaminum/ mit gutem Grund ſelbſt angedeutet/ daß vnnoth ſey/ auff deß einen oder deß andern Theil Bewilligung zuſehen/ oder zuwarten/ ſondern der Kay.
Majeſtaͤt/ als dem Ober Haupt vnnd Handhaber aller Ordnung vnnd Geſetze/ auch Beſchirmer vnnd Beſchuͤtzer der Bedrangten/ alle vollkommene Gewalt vnd Macht zuſtehe/ Jhr Kayſerlich Ampt zu interponiren/ vnd was zu Fortſetzung gemeiner Wolfahrt/ vnd Abſchaffung alles ſchaͤdlichen Mißverſtands vnnd Vnheils im Roͤm. Reich erſprießlich ſeyn mag/ vnnd vorigen Reichs Satzungen gemaͤß iſt/ zuverordnen.
Welches im Jahr 1559. erſtgemelde Proteſtirende/ wie auch oben angezogen/ mit dieſem Anhang an offtgedachtes vnſers Anherꝛn Kayſers Ferdinandi Liebden mit ſolchen Formalibus gelangen laſſen/ daß es vmb die Gravamina alſo beſchaffen/ daß dieſelbige (als ſich ſolches in Warheit findet) auß den klaren Worten der Reichs Conſtitutionen vnd deß Religionfriedens decidirt werden koͤnnen vñ ſollen.
Ob vns nun zwar nicht liebers geweſen/ als allen ſolchen grauaminibus durch vnſer Kayſerliche Reſclution/ jhre abhelffliche Maß zugeben/ ſo haben wir doch vornemblich darauff geſehen/ wie wir auch deſſen vom Churfuͤrſtlichen Collegio erinnert/ die jenige zueroͤrtern/ daruͤber der ſubmiſſion halben/ der wenigſte Zweiffel nicht vorfallen moͤchte/ als diejenige Gravamina ſeyn/ ſo auch ohne alle ſubmiſſion/ in dem klaren Buchſtaben deß Religionſriedens beſtehen/ vnnd an deren Reſolution zu Wiederbringung eines durch gehenden Friedens/ am meinſten vnd hoͤchſten gelegen: darbey wir dann nit vnderlaſſen wollen/ auch dem vbrigen nachzudencken/ vnnd bey erſter Gelegenheit vns ebenmaͤſſig/ damit ſich niemand ferꝛner zubeſchweren Vrſach habe/ zu reſolviren.
Dieſem nach/ vnd damit wir zu dem Werck ſelbſten ſchreiten/ befinden wir Erſtlich/ daß dem Religion frieden/ vnd vorigen dißfalls gantz nit auffgehobenen Reichs Satzungen zuwider/ in ein gantz vnnoͤthig Diſputat gezogen/ vñ dardurch der jetzige Vbelſtand im H. Roͤm. Reich nicht wenig verurſacht worden/ ob auch die jenige Stifftungen/ Kloͤſter/ Prælaturen/ ſo vnder der Fuͤrſten vnnd Staͤnd Gebieth vnnd Bott maͤſſigkeit gelegen/ vnd er dem Religionfrieden begriffen/ den jenigen/ welchen die Landsfuͤrſtliche/ vnnd ſonſten Terꝛitorial Obrigkeit zuſtehet/ Macht gehabt/ oder noch haben/ ſolche einzuziehen/ zu reformiren/ oder in ander Weg zu milten Gaben/ oder ſonſt jhrem Gefallen nach zu verwenden.
Daß nun ſolches nicht ſeyn ſolle/ den Obrigkeiten auch dergleichen Eingriff in die Geiſtliche Güter/ ob die zwar dem H. Roͤm. Reich nicht ohne Mittel vnderworffen nicht gebuͤhre: davon beſagter Religionfrieden klar vnnd außdruͤcklich im §. Dagegen/ ꝛc.
Daß die Augſpurgiſche Confeſſions Verwandte/ die andere deß H. Reichs Staͤnde der alten Religion/ Geiſtliche oder Weltliche/ ſampt vnd mit jhren Capituln/ vnd anderm Geiſtliches Standes/ auch vngeacht/ ob/ vnd wohin/ ſie jhre Reſidentzen verꝛuͤckt hetten/ bey jhrer Religion/ Glauben/ Kirchengebraͤuchen/ Ordnung vnd Ceremonien/ auch jhrem Haab/ Guͤtern/ liegenden vnnd fahrenden/ Landen/ Leuthen/ Herꝛſchafften/ Obrigkeiten/ Herꝛlichkeiten vnd Gerechtigkeiten/ Renten/ Zinſen/ Zehenden/ vnbeſchwehrt bleiben/ vñ ſie derſelben friedlich vñ ruhiglich gebrauchen/ genieſſen/ vnverweigerlich folgen laſſen/ vnd getrewlich dazu verholffen ſeyn/ auch mit der That oder ſonſt in vngutem/ gegen dieſelben nichts fuͤrnehmen/ ſondern in alleweg nach laut vnnd Angeweiſung deß H. Reichs Rechten/ Ordnung/ Abſchieden/ vnd auffgerichten Landfrieden/ jeder ſich gegendem andern an gebuͤhrendem ordentlichen Rechten benuͤgen laſſen: alles bey Fuͤrſtlichen Ehren/ wahren Worten/ vnnd Vermeidung der Pœn in dem auffgerichten Landfrieden begriffen.
Daß nun die Wort (vnnd andern Geiſtlichen Stands) nicht auff ſolche Stifft vnd Kloͤſter/ ſo dem Reich immediatè vnderworffen/ vnnd Reichs Staͤnd ſeyn/ beſondern auff die jenigen/ ſo in jhrer der Augſpurgiſchen Confeſſions Verwanden territorijs oder Gebleth gelegen/ zuverſtehen ſeyn/ das weiſen nicht allein die Reichs Acta vnd Protocolla, welche vber dieſem Puncten im Fuͤrſten Rathgehalten worden/ darinnen alles das jenige/ was in dieſem paragrapho (von Geiſtlichen vnd jhren Stifftern) vnder einen periodum geſetzt/ gar vnderſchiedlich/ vnd in ſpecie anfangs von denen Geiſtlichen/ ſo Reichs Staͤnde: darnach von denen/ ſo nit Reichs Staͤnde/ vñ in anderer tereitorio gelegen/ diſponirt vnnd auß gedruckt wird:
ſondern es gibt auch der Context ſelber zuverſtehen/ dz den Geiſtl. ſo jhre Reſidentzen verꝛuckt/ eben ſo wol/ als wañ ſie ſich bey derſelben noch befinden thetẽ/ jre Renten vnnd Einkommen auß der andern territorio vnnd Gebieth folgen ſollen.
Allermeiſt aber/ ſo iſt ſolches auß dem (§.
Damit auch/ ꝛc.) vollend klaͤrlich abzunehmen/ in deme darinnen die Geiſtliche Juris dicition wider die Augſpurgiſche Confeſſions Verwanden/ mit dieſem außdruͤcklichem Vorbehalt ſuſpendirt wird daß ſolche ſuſpenſion den Geiſtlichen Churfuͤrſten/ Fuͤrſten vnd Staͤnden/ Collegien/ Kloͤſtern vnnd Ordens Leuthen/ an jhren Renten/ Gült/ Zinſen vnnd Zehenden/ Weltlichen Lehenſchafften/ auch andern Rechten vnd Gerechtigkeiten/ wie obſtehet/ (nemlich in vorangezogenem §. Dagegen) vnvergreifflich ſeyn ſoll/ ſintemahlen in dieſen Worten die jenige Geiſtlichen/ ſo Reichs Staͤnde/ als Collegia/ Kloͤſter vnnd Ordens Leuth/ von denen allen eben diß/ was von Reichs Staͤnden/ hier vnd oben gemeld worden/ in ſpecie geſetzt vnd wiederholet wird/ alsdann eben dieſe Satzung ſo wol von der Mittelbaren/ als Vnmittelbaren Geiſtlichen Guͤtern/ Renten vnd Zinſen/ dem Reichs Abſchied Anno 1544.
§. vnd mit/ ꝛc. & ſequentibus) allerdings corꝛeſpondirt/ welcher als auch andere vorgehende Reichs Abſchiede/ ſo in dem Religionfrieden nicht expreſſe veraͤndert/ noch in ſeiner würcklichen Krafft vnwider ſprechlich verbleibt.
So iſt auch zum Andern ſolches (im §.
Dieweil aber/ ꝛc.) noch mehr zubefinden: dann in dem ſelben wird verſehen/ daß die jenigen Stifft vnnd Kloͤſter welche nicht Reichs Staͤnden zugehoͤrig/ vnnd deren Poſſeſſion die Geiſtlichen zur Zeit deß Paſſawiſchen Vertrags/ oder biß dahin nicht gehabt/ ſondern von den Augſpurgiſchen Confeſſions Verwanden Staͤnden noch vor dem Paſſawiſchen Vertrag eingezogen worden/ Jhnen den Augſpurgiſchen Confeſſions Verwanten bleiben/ vnd derowegen weiter nicht mehr ſollen angefochten werden.
Weil nun hie die jenigen Stiffter vnnd Kloͤſter/ ſo dem Roͤm.
Reich ohn alle Mittel vnderworffen/ von den jenigen/ ſo in der an dern territorio gelegen/ vnnd alſo nicht Vnmittelbare Staͤnd ſind/ abgeſondert vnnd diſponirt wird/ daß es mit ſolchen Mittelbaren Stifft vnd Kloͤſtern bey der Ordnung/ die ein jeder Stand/ vor dem Paſſawiſchen Vertrag/ mit ſolchen eingezogenen vnd verwendeten Guͤtern gemacht/ gelaſſen: vnd dieſelbe Staͤnd/ weder jnn- noch auſſerhalb Rechtens ſolcher Guͤter halben nicht beſprochen noch angefochten werden ſollen/ ſo ſchleuſt ſich vnwiderſprechlich/ daß die jenigen Mittelbare Sifft vnd Kloͤſter/ ſo nicht vor dem Paſſawiſchen Vertrag/ beſondern hernach erſt/ vnnd ſeithero dem Religionfried eingezogen/ außgenommen/ vnnd den Augſpurgiſchen Confeſſions Verwanten daran gar kein Recht dieſelbe zu reformiren oder einzuziehen eingeraumbt/ ſondern daß ſolches nicht zugelaſſen/ vnnd da dergleichen geſchehen/ den beleydigten Theilen jhre Rechten vnd Gerechtigkeiten vor zuwenden vnbenommen.
Welches zum Dritten auch daher erſcheint/ daß im Religionfrieden nirgends zubefinden/ daß die Augſpurgiſche Confeſſions Verwanten einige Seifft vnnd Kloͤſter mehr einziehen doͤrffen/ ſondern wie gedacht viel mehr das Widerſpiel: alſo gar/ daß wann gleich ſolches nicht außdruͤcklich darinnen wer verbotten worden/ es dannoch/ weiß nicht expreſſe zugelaſſen/ nach der Diſpoſition der allgemeinen Geſt- vnd Weltlichen Rechten/ auch deß gemeinen Landfriedens/ zuvrtheilen were/ vermoͤg deſſen niema dgebuͤrt/ einem andern das ſeinige zuentwehren/ weniger dergleichen Geiſtliche Geſtifft vnd Guͤter zuveraͤndern/ welche zumal diuini juris, vnd allein Gott vnnd der Kirchen/ nach Jnhalt jhrer Fundation zugehoͤren/ vnd deßwegen (in erſtgedachtem §.
Dieweil aber) daß ſie den Staͤnden/ ob dieſelbe Guͤter zwar vnder jhrer Bottmaͤſſigkeit gelegen/ nicht zuſtaͤndig ſeyn/ außtruͤcklich vorbehalten worden: darumb auch die Augſpurgiſche Confeſſions Verwanten/ ſich in dem Religionfrieden expreſſe verwahren laſſen/ daß ſie fuͤr die jenigen mittelbare Geiſtliche Guͤter/ ſo ſie ſchon eingezogen/ nicht mehr Red noch Antwort geben doͤrfften: vnd jrꝛet nicht/ daß im Religionfrted (im §.
Vnd damit/ ꝛc.) geſetzet/ daß die Augſpurgiſche Confeſſions Verwante Staͤnde/ bey jhrem Glauben/ Ceremonien vnd Kirchen Ordnung/ ſo ſie in jhren Fuͤrſtenthumben/ Landen vnd Herꝛſchafften auff gerichtet/ oder noch auffrichten moͤchten/ vngehindert ſeyn vnd bleiben ſollen: darauß etliche zuſchlieſſen vermeynen/ daß ſie die darin gelegene Kloͤſter auch zu reformiren Macht haben.
Dann ob wol dergleichen Kloͤſter in den Weltlichen zugelaſſenen Schuldigkeiten/ jhren gebuͤhrenden Reſpect dahin tragen/ ſo haben ſie doch in den Fundationen vnnd Geiſtlichen Dingen/ mit den Landen vnd Herꝛſchafften nichts zu thun/ ſondern wie vorgedacht/ gehoͤren Gott vnd der Kirchen zu/ daher ſie dann von Weltlichem Gebieth vnnd Regiment dißfalls exempt vnnd frey ſeyn.
Es folgt auch nicht/ weil der Religionfried allein zwiſchen Reichs Staͤnden auff gerichtet/ daß deß wegen der gleichen Ordens Leuthen keine Proceß zuerkennen.
Dann ob wol der Religionfrieden/ allein mit den Staͤnden deß H. Roͤm. Reichs auff gerichtet/ ſo koͤnnen doch ſo gar die Vnderthanen in den beſtimpten Faͤllen ſich deſſelben gebrauchen: vnd iſt offenbar/ daß die in andern Fuͤrſtenſtenthumben vnnd Landen gelegene Stifft vnnd Kloͤſter/ mit den Geiſtlichen Reichs Staͤnden/ in dem Religionfeieden begriffen/ deſſelben vnd gemeiner Rechten faͤhig/ auch derohalben eben ſo wol bey dem Jhrigen Handzuhaben: hingegen aber/ wie obgedacht/ an keinem Orth zufinden/ daß die Augſpurgiſche Confeſſions Verwante jhnen den Geiſtlichen etwas weiter an jhren Guͤtern entziehen ſollen oder moͤgen.
Nicht weniger iſt nunmehr Reichskuͤndig/ daß etliche Proteſtirende Staͤnde/ gegen den außdruͤcklichen Buchſtaben deß Religion friedens (im §.
Vnd nach dem/ ꝛc.) in welchem mit hellen Worten verſehen/ wo ein Ertzbiſchoff/ Biſchoff/ Prælat/ oder ein ander Geiſtliches Stands/ von vnſer alten Religion abtretten wuͤrde/ daß derſelbige ſein Ertzbiſtumb/ Prælatur vnnd Beneficia, auch damit alle Fruͤcht vnd Einkommen/ ſo er davon gehabt/ als bald ohne einig Widerung vnnd Verzug/ jedoch ſeinen Ehren vnnachtheilig/ verlaſſen/ auch den Capituln/ vnd denen es von gemeinen Rechten/ oder Kirchen vnd Stifftgewonheiten zugehoͤrt/ ein Perſon der alten Religion verwand/ zuwehlen vnd zuordiniren/ zugelaſſen ſeyn/ bey der Kirchen vnd Stifft fundationen/ Electionen/ Præſentationen/ Confirmationen/ alten Herkommen/ Gerechtigkeiten vnd Guͤtern/ liegend vnd fahrend/ vnverhindert vnd friedlich gelaſſen werden ſollen/ ꝛc.) dannoch ſich vnderſtanden/ nicht allein nach dem ſie von der Catholiſchen Religion abgetretten/ jhre Biſtumben/ Prælaturen vnd Præbenden zubehalten/ ſondern auch die jenige/ welche damit nicht verſehen geweſen/ nach ſolchen Biſtumen vnd Prælaturen zutrachten/ vnder dieſem vorgegebenen Schein vnnd Vorwand/ gleichſam dieſer paragraphus, welcher jhnen all zu hell in die Augen geſchienen/ kein Theil deß Religionfriedens ſey/ darin ſie auch niemahlen verwilligt/ ſondern vielmehr dagegen zum oͤfftern proteſtirt.
Dahero wir dann/ was es mit ſolchem paragrapho, den man in gemein den Geiſtlichen Vorbehalt zunennenpflegt/ fuͤr eine eigentliche Beſchaffenheit habe/ vnd wie ſolcher in den Religions frieden kommen/ (ob vns zwar der Buchſtaben deß Religionfriedens genugſam ſeyn ſollen) vns auß den Reichs Acten fleiſſig informiren laſſen.
Auß welchem wir dann befinden/ ſo viel die angezogene Contradiction/ vnd nicht Einwilligung der Proteſtirenden anlangt/ daß gleichwol der ſo offtgemelte Religion frieden in ſeinem Jnhalt ein anders/ vnnd dieſes mit ſich bringt/ daß derſelbe mit der ſamptlichen Churfuͤrſten vnnd Staͤnde beydertheil Religionen Raht vnd guten Willen gemacht vnd beſchloſſen/ auch alſo vollzogen/ vnd dabey mit Aidbetheurlichen Worten/ von allen Staͤnden zugeſagt vnnd verſprochen worben/ daß er in allen vnd jeden ſeinen Puncten/ Clauſuln vnnd Artickeln/ ſtaͤt/ veſt vnd vnverbruͤchlich gehalten/ vnd dem ſelbem im geringſten nicht zu wider/ noch entgegen gelebt werden ſolle.
Wir vnd vnſere Vorfahrn ſeynd auch in vnſer Wahl vnnd Kroͤnungs Capitulation/ auff ſolchen Religions frieden/ vnnd den Jnhalt vnd Begriff/ ohne einige Außnahm vnd Vorbehalt/ gewieſen worden/ zu welchem vns deß H. Reichs Churfůrſten/ nicht alſo ohne Vorbehalt vnd vnderſcheyd verbunden haben wuͤrden/ da in ſolchem Religions frieden jcht was zubefinden/ zu deſſen Haltung wir nicht obligirt ſeyn ſollen.
Neben deme/ ſo weiſen die Reichs Acta vnd Protocolla/ ſo vber der Behandlung dieſes Friedens/ in vnſerer Reichs Cantzley vorhanden/ daß zwar anfangs zwiſchen den Catholiſchen vnnd Augſpurgiſchen Confeſſion Verwanten vber dieſem Punct ein groſſe Diſcrepantz geweſen/ vnnd die Augſpurgiſche Confeſſion Verwanten in ſolchen Vorbehalt nicht einwilligen wollen:
als aber die Catholiſchen von demſelben nicht weichen/ vnnd eher lieber den Religion frieden miteinander fahren laſſen wollen: auch darauff vnſer geliebter Vorfahr Kayſer Ferdinand/ ſeeligen Andenckens/ viel wichtige vnd treffliche Vrſachen den Augſpurgiſchen Confeſſions Verwanten vorhalten laſſen/ welche ſie auch nicht widerlegen koͤnnen/ geben mehrgedachter Reichstag Anno 1555. glaubwürdige Original Acta vnd Protocolla zuvernehmen:
was maſſen der Abweſenden Augſpnrgiſchen Confeſſions Verwanten/ Chur-Fůrſten vnd Staͤnde Bottſchafften zu jhren Principalen ein Regreß geſucht/ der jhnen auch auff zehen Tag lang gewilliget:
nach welchem ſie den 20. Septemb. jhrer Herꝛn Erklaͤrung hieruͤber eingebracht/ vnd als jhre Liebden vnnd die Raͤth nicht weichen wollen: letzlichen bey ſolchem Vorbehalt mit dieſen außtruͤcklichen Worten/ daß ſie hierinnen endlich Jhrer Kayſerlichen Majeſtaͤt keinen Form oder Maß zuſetzen wißten/ verbleiben laſſen: worauff ſie dann ſelbſten etliche Clauſulas, welche ſie in dieſein Geiſtlichen Vorbehalt zuſcharpff zuſeyn bedunckt/ zu lindern/ auch andere Corꝛecturen denſelben einzuruͤcken gebetten:
als jnſonderheit/ daß beyde Theil miteinander ſich nicht vergleichen koͤnnen/ vnd den jenigen/ ſo ſolcher geſtalt von den Stifftern tretten muͤſſen/ es an jhren Ehren vnſchaͤdlich ſeyn/ auch dieſer Vorbehalt kuͤnfftiger Vergleichung der Religion/ nicht præjudiciren ſolte: welches jhnen dann von Jhrer L. vmb gemeines Friedens willen/ vnd damit derſelbige ſich nicht zerſchlagen moͤchte/ bewilliget worden.
Darauff dieſer Vorbehalt in den Religionfried/ eben auff die Form vnd Weiſe/ wie er jetzt darinnen ſtehet/ gebracht/ vnd folgends den 25. Sept. mit dem Religionfrieden ohne einig widerſprechen publicirt/ ſo wol dem Kayſerlichen Kammergericht/ darnach hienfort zurichten/ inſinuirt vnd anbefohlen worden.
Ob dann wol deß folgenden Jahrs als Anno 1556. wie auch hernach in Anno 1557. vnd 1559. dargegen proteſtirt werden wollen/ iſt es doch bey dem Religionfrieden/ als einer allbereyt geſchloſſenen/ vnd mit Aidsſchwuhr bekraͤfftigten Fundamentalgeſatz vnnd Ordnung/ durch welche auch der Catholiſche Theil allbereye ein jus acquiſitum, ſo jhnen nicht mehr entzogen werden koͤnnen/ erhalten/ allerdings verbliebenewie dañ auff ſolche proteſtationes/ vñ der Augſpurgiſchen Conf.
Verwanten bitten vnnd ſuchen/ mehr hochgedachtes vnſers Vorfahren Kayſers Ferdinand L. in vnderſchiedlichen Decreten/ daß ſie auß dem geſchloſſenen Religionfried nicht mehr ſchreiten koͤndten/ mehrmahls beſcheiden laſſen.
Als auch nach jhrer Ltodfall Kayſer Maximilian loͤblicher Gedaͤchtnuß/ auffm Reichstag Anno 1566.
vmb Caſſirung dieſes Puncts von den Augſpurgiſchen Confeſſions Verwanten Staͤnden angelangt worden/ haben jhre L. darzu ſich ſo wenig/ als vor wolgemeldter Kayſer Ferdinand verſtehen koͤnnen.
Folgends hat vnſer viel geliebter Herꝛ Vetter/ Kayſer Rudolffs L. in Gott ruhend/ ſich Anno 1590. den 27. Julij gegen die drey Weltliche Churfuͤrſten/ als ſie abermals dieſen Vorbehalt angefochten/ ſich gantz Kayſerlich/ dem Exempel jhrer Vorfahren gemaͤß/ erklaͤrt/ daß ſie in dem Religions frieden/ vnd deſſen Begriff keinen vnderſcheyd machen koͤnden/ vnd alſo auch den Artickel deß Geiſtlichen Vorbehalts vnder andern fuͤr ein Artickel vnd Theil deß Religion friedens halten/ vnd auß folgenden Vrſachen halten muͤſſen/ daß nemblich auff dieſe gantze Verfaſſung nichts dar von außgeſchloſſen/ Jhre Kayſ. Mayſt. ein leiblichen Aid geſchworen haben der auch eben dieſes alles Jhr Kay. May. bey Jhrer Majeſtaͤt Koͤniglichen Wahl durch deß H. Reichs Churfuͤrſten ſelbſt ohne einige Außnahm/ vnnd Reſervation fuͤrgehalten worden ſey.
Dabey es Jhre Majeſtaͤt nunmehr Pflichten halber billich auch verbleiben lieſſen: dahero dann auch die ſupplicirende Chur- vnd Fuͤrſten vernuͤnfftiglich abnehmen koͤnden/ wie wenig jhrer Majeſtaͤt gebuͤhren wollen/ das jenig was in beyden Stifftern Coͤlln vñ Straßlurg/ dieſem Vorbehalt zuwider vorgenommen iſt worden/ gut zuheiſſen:
vnd daß es auch zu den erfolgten That Handlungen vnd Weitlaͤufftigkeiten nim̃er kommen were/ daman ſich beyderſeits deß Religionfriedens hett erinnern/ vnd dem ſelben geſtracks nach gehen wollen.
Auß welchem allem wir dann vmb ſo viel mehr billichmaͤſſige Vrſach haben/ dieſen vnſerer Vorfahren rechtmaͤſſigen/ wolbedachten reſolutionibus vnnd Decretis nach zuſetzen/ je mehr wir/ auff was ſtattlichen veſten grund dieſelbe beſtehen/ auß den vorgangenen Actis, dem klaren Buchſtaben deß Religionfriedens vns berichten laſſen.
Dagegen auch die Proteſtirende mit Beſtandt nicht fuͤrwenden koͤnnen/ daß dieſer Vorbehalt jhren Ehren vnnd Gewiſſen hinderlich oder beſchwerlich ſey:
dann der Ehren halben ſie in dem Vorbehalt ſelbſt ſich ſchon verwahrt: deß Gewiſſens halben aber noch vielmehr/ weil keines Theils Religion mitbringt/ oder jhr Religion darauff fundirt iſt/ daß ein jeder/ der derſelben zugethan/ muͤſte ein Ertzſtifft oder Præbenda haben: auch die Catholiſche Geiſtliche/ ſo aber noch nicht in hoher Weyhe/ wann ſie ſich in den Eheſtand begeben/ ſolche Stifft vnd Præbenden/ ohne einigen Nachtheil jrer Ehren/ weil ſie zu Geiſtlichen hoͤhern Aemptern nicht mehr qualificirt ſeyn/ verlaſſen muͤſſen.
Alßdann auch die dem Geiſtlichen Vorbehalt in ſerirte Woͤrter (welcher ſich aber beyder Religion Staͤnde nicht haben vergleichen koͤnnen) gegen ſo klare Zuſag vnnd Aidliche Verbuͤndnuß der Staͤnde beyderſeits Religionen/ vber den gantzen Jnhalt deß Religionfriedens nicht jrꝛen koͤnnen/ ſintemalen eben darumb/ weil beyde Theil ſich in dieſem Punct nicht vergleichen koͤndten/ ſie ſolchen zu Kayſer Ferdinandi L. Außſchlag geſetzt: vnd als ſeine L. den ſelben geben/ vnd ſie hieruͤber der Kayſ. Mayſt. ſich ſubmittirt/ iſt ein ſolcher dem Religion frieden einverleibt/ auch als eine gemeine Reichs Conſtitution vnnd Ordnung von den ſaͤmptlichen Staͤnden deß Reichs bekraͤfftiget vnd publiciert:
wie dann ermelter Conſens vnd approbation auß der ſubſcription vnd Verſieglung deß Religionfriedens/ als auch obangezogner der Proteſtirenden Staͤnde Heymſtellung gnugſam dargethan wird/ vnd ſich mit fugen weiters nicht laͤßt deſputiren.
Wann auch endlich vnnd zum dritten/ wiederumb auff die Bahn gebracht werden will (wie wol dem erſten von vns außgeſetzten Puncten faſt entgegen/ als darinnen man ſo gar den Geiſtlichen/ welche keine Reichs Staͤnd ſeynd/ kein Privilegium Religionis geſtaͤndig ſeyn wollen) gleichſamb auch die Vnderthanen der Reichs Staͤnde deß Religion friedens faͤhig/ vnd dannenhero der Religion halber von jhren Obrigkeiten nicht vertrieben werden koͤnten:
ob zwar dieſer Gravaminum halber die Staͤnde Augſpurgiſcher Confeſſion nicht einig/ zu deſſen jhres vorgebens Beſcheinung ſie auch den §. wo aber/ ꝛc. anziehen:
in welchem diſponirt/ da ein Vnderthan der Religion wegen an andere Orth ziehen/ vnnd ſich nieder thun wolte/ demſelben ſolcher Ab- vnnd Zuzug/ auch Verkauffung ſeiner Guͤter/ gegen ziemlichem Abtrag der Leibeygen ſchafft vnd Nachſtewr vnverhinderlich zugelaſſen werden ſolle.
Als auch/ daß ſie abſonderlich hieruͤber der Vnderthanen halber/ ſo vnder den Geiſtlichen geſeſſen/ vnnd damalen das Exercitium Augſpurgiſcher Confeſſion hergebracht/ von mehrhoͤchſtgedachten vnſers Anherꝛn Kayſers Ferdinandi L. ein Decret eben bey Schlieſſung deß Reichstag Anno 1555. erhalten haben ſollen/ in welchem der Religionfried dahin declarirt/ daß ſolche Vnderthanen bey jhrem Glauben von der Geiſtlichen Obrigkeit vnverhindert gelaſſen werden ſollen:
Alß haben wir gleichfalls vber dieſen Puncten (ob derſelbe zwar auß dem Religionfrieden fuͤr ſich ſelbſt in dem §.
Vnd damit/ ꝛc. Jtem §. Dargegen ſollen ꝛc. gantz klar erſcheinet/ in welchem den vnmittelbaren Staͤnden/ jr n Glauben/ Kirchengebrauch/ Ordnung vnd Ceremonien anzuſtellen erlaubt/ auch daß ſie in demſelben von niemands verhindert werden ſollen/ ernſtlich gebotten) mit allem Fleiß die Acta deß Reichstages Anno 1555. vber dem Religionfrieden vberſehen/ vnnd vns darauß vmbſtaͤndlichen berichten laſſen/ was dieſes Puncten halben fuͤrgelauffen:
auß welchem wir dann befinden/ daß zwar anfangs groſſer Streit hieruͤber fuͤrgefallen/ vnd die Augſpurgiſche Confeſſions Verwante ſtarck darauff gedrungen/ daß der andern Staͤnden Vnderthanen gleichfalls die Augſpurgiſche Confeſſion moͤchte frey gelaſſen/ vnd deßwegen ein ſonderbare Clauſula in Religionfried gebracht werden.
Es haben aber die Catholiſche daſſelbe keines wegs eingehen wollen/ ſondern dagegen angezogen/ daß ſolches zu lauterem Auffruhr/ Vngehorſam vnnd Vnwillen zwiſchen Herꝛſchafften vnnd Vnderthanen/ Vrſach gebe: vnnd weil ſie den andern Staͤnden nicht fuͤrſchreiben/ wie ſie es mit jhren Vnderthanen halten ſollen/ ſo wer es vnbillich/ daß ſie dißfalls den Catholiſchen Geſatz vnnd Ordnung geben wolten: ſie die Catholiſchen gedaͤchten jhre Seel ſo wol als andere zuverſorgen/ vnd koͤnden derowegen nicht gedulden/ daß jhren Vnderthanen Raum vnnd Lufft gegeben wuͤrde/ einer andern Religion/ als ſie ſelber weren/ anzuhangen.
Welches jhnen auch mehr wolbeſagter vnſer freundlicher geliebter Anherꝛ/ Kayſers Ferdinands L. mit mehrem ſtattlich vnd beweglich zu Gemuͤth fuͤhren laſſen: mit dem außtruͤcklichen Anhang/ daß da ferꝛn die Handlung dahin ſolte gemeynt ſeyn/ daß man auch der Catholiſchen Vnderthanen wolte darein ziehen/ es einen kurtzen Weg hette/ vnd gantz vnnoͤthig were/ einander laͤnger auffzuhalten:
dann einmal wurden Jhre Leher alle Handlung zerſchlagen laſſen.
Als aber die Staͤnde Augſpurgiſcher Confeſſion nichts deſto weniger die Freyheit deß Gewiſſens ſtarck vrgirt/ haben jhnen die Cartholiſche endlich ſoweit nach geben/ daß den Vnderthanen frey ſeyn ſolle/ auß dem Land zuziehen: darauff gemelte Staͤnd die obgedachte Clauſul fallen laſſen/ vnd die Sach mit Jhrer L. vnd den Catholiſchen verglichen/ wie ſie heut zu Tag im Religion frieden ſteht im §.
Es ſoll auch/ ꝛc. nemlich daß kein Stand den andern/ noch derſelben Vnderthanen zu ſeiner Religion dringen/ abpracticiren oder wider jhre Obrigkeiten/ in Schutz vnnd Schirm nehmen/ noch verthedigen ſoll/ in kein Weg.
Jtem wo aber Jhrer Kay. Mayſt. der Churfuͤrſten/ Fuͤrſten vnnd Staͤnd Vnderthanen der alten Religion/ oder Augſpurgiſcher Confeſſion anhaͤngig/ von ſolcher jhrer Religion wegen/ auß vnſerm/ auch der Churfuͤrſten/ Fuͤrſten vnd Staͤnde deß H. Reichs Landen/ Fuͤrſten thumben/ Staͤtten oder Flecken/ mit jhren Weib vnnd Kindern/ an andere Orth ziehen/ vnd ſich nieder thun wolten/ daß den ſelben ſolcher Ab- vnd Zuzug/ auch Verkauffung jhrer Haab vnnd Guͤter/ gegen ziemlichem/ billichem Abtrag der Leibey genſchafft vnd Nachſtewr/ wie eines Orths von Alters her vblich/ herbracht vnnd gehalten worden iſt/ vnverhindert maͤnniglichs/ zugelaſſen vnd bewilligt/ auch an jhren Ehren vnd Pflichten allerdings ohnenthalten ſeyn ſolte.
Ja man iſt in dieſem Punct ſo behutſam verfahren/ daß daruͤber viel Thaidung vorgangen/ biß man endlich die gefreyte Ritterſchafft vnd Staͤtte in ſolchen Religionfrieden eingeſchloſſen/ als in §. Vnnd in ſolchen Frieden/ ꝛc. zu ſehen: deſſen es gantz nicht behuͤrfftig/ da alle vnnd jede Vnderthanen fuͤr ſich ſelbſt deß Priuilegij Religionis faͤhig weren.
Darauß dann offentlich erſcheint/ daß den Vnderthanen die Religion nicht frey gelaſſen/ ſondern an derſelben ſtatt ein freyer Abzug eingeraumet worden.
Vnd wann jhnen den Vnderthanen die Religion/ Jnhalts vnd Vermoͤg deß Religionsfriedens frey gelaſſen/ hette es gar nicht beduͤrfft/ daß die Augſpurgiſche Confeſſions Verwante Staͤnde/ erſt durch ein ſonderlich Decret/ vnd dem Religionfrieden derogirende Erklaͤrung/ daſſelbige zuwegen zubringen ſich ſo hefftig bemůhet hetten.
Demnach aber von dieſem Decreto nichts im Religionfrieden ſtehet/ ſondern dem ſelben vielmehr zuwider: ſolches auch dem Kammergericht niemals inſinuirt/ noch jrgend eine Zeit darauff geſprochen vnnd erkent/ viel weniger ad vſum gebracht worden/ auch ohne Bewilligung der Catholiſchen Staͤnde/ weil es eine Derogation deß Religionfriedens iſt/ ſo in dem Religionfrieden ſelbſten hoͤchlich verbotten/ nimmer kein Krafft haben mag: erſtgedachte Catholiſche Staͤnde/ auch daß ſolches jemahlen in ordentliche Reichs Berathſchlagung gezogen/ viel weniger daß ſie darein gewilligt hetten/ nichts wiſſen wollen: deßwegen dann vnſere loͤbliche Vorfahren auff vielfaltiges anhalten ſolches Decret/ oder deſſen Jnhalt/ dem Religionfrieden nicht einverleiben/ noch der Kammer inſinuiren laſſen wollen/ ſondern ſolches auff ſich ſelbſt ſtehen/ entgegen aber den Religionfried in allen ſeinen Clauſuln vnnd Artickeln confirmiren/ beſtettigen vnd beſchweren laſſen:
Als hat es hierbey auch billich ſein Verbleiben: vnd koͤnnen wir auch vnſers Theils wegen dieſes angezogenen Decrets/ auß dem Jnhalt deß Religionfriedens nicht ſchreiten.
Viel weniger aber mag auß dem §.
Wo aber/ ꝛc. Vnnd in demſelben geſetzten Woͤrtern (ſich nieder thun wolten) jchtwas beſtaͤndig gegen dem hellen Buchſtaben deß Religionfriedens/ vnd die darüber gepflogene Acta Publica geſchloſſen werden.
Dann in demſelben §. allein dieſes/ wie auß den Actis klaͤrlich erſcheinet/ verordnet vnnd geſetzt wird/ wann ein Vnderthan ſich mit ſeiner Obrigkeit in der Religion nicht conformiren/ ſondern viel lieber abziehen wolte/ daß jhme ſolches gegen Entrichtung vblicher Nachſtewr befrey ſtehen:
Er auch gegen ſeinen Willen/ zu der andern Religion nicht gedrungen/ noch auch deßwegen ſeiner Guͤter verluſtigt ſeyn ſolle.
Auß welchem bißhero auß gefuͤhrten/ vnnd von vns nach Jnhalt deß Religionfriedens/ vnd anderer deß H. Reichs Abſchied/ Reichs Handlung vnd Actitaten/ reſoluirten dreyen Haupt Articuln/ wir dann biemiterkennen vnnd erklaͤren:
Erſtlich daß die Proteſtirende Staͤnde keine Vrſach ſich zubeklagen/ vnnd fuͤr ein Gravamen anzuziehen/ daß den Ordens Generalen/ Abten/ Prælaten/ vnnd andern Geiſtlichen Staͤnden/ ſo dem Reich nicht ohne Mittel vnderworffen/ da ſie wegen jhrer eingezogenen Stifft vnd Guͤter/ Hoſpitalien/ vnnd andern Gottſeligen Stifftungen/ beyvns oder vnſerm Kayſerlichen Kammergericht/ vmb nothwendige Proceß angehalten/ dieſelbe jhnen ertheilt/ auch daruͤber gar zu Vrtheil vnd Execution geſchritten:
ſondern daß entgegen die Catholiſche Staͤnde ſich billich vnnd rechtmaͤſſig beſchwehrt/ vnnd ſolcher Mediat Geiſtlichen angenommen/ daß denſelben jhre Kloͤſter vnnd Geiſtliche Guͤter/ deren ſie zu Zeit deß Paſſawiſchen Vertrags/ oder ſeithero in Beſitz geweſen/ gegen den klaren Jnhalt deß Religionfriedens eingezogen/ jhre Renten vnnd Guͤlten auffgehalten/ ſie auch noch daruͤber/ als wann ſie deß Religionfriedens gar nicht faͤhig weren/ von allen Rechten vnnd Vindicationen gaͤntzlich verſtoſſen: die Guͤter aber zu eygenthaͤthlicher Occupation der Obrigkeit/ gegen die Jntention vnd Meynung der Gottſeligen Fundatorn/ als auch gegen dem hellen Buchſtaben deß Religionfriedens außgeſetzt werden wolten.
Bey dem andern Artickel erkennen wir ebenmaͤſſig/ daß die Augſpurgiſche Confeſſions Verwanten kein Vrſach eintziger Beſchwerung/ daß jhrer Religion Verwante/ ſo Geiſtliche Stifft/ Biſtumben/ vnnd dem Reich vnmittelbare Reichs Prælaturen iñer haben/ oder denſelben noch nachtrachten/ nit wollen von den Catholiſchen Staͤnden fuͤr Biſchoffen vnnd Prælaten gehalten werden/ denſelben auch jhre Seſſion vnnd Stimmen bey den Reichstaͤgen nit verſtatt/ noch auch die Regalia vnd Lehen verliehen werden:
da entgegen auffder Catholiſchen Seiten/ Jnhalts deß Geiſtlichen Vorbehalts/ vnnd nach deſſen vndiſputirlichem Buchſtaben/ dieſe offenbahre Gravamina nicht vnbillich geklagt werden/ daß ſolche von der Catholiſchen Religion abgewichene Geiſtliche/ Biſchoffe vnd Prælaten nichts deſtoweniger bey jhren Biſtumben vnd Prælaturen verharꝛen/ vnd aller Rechten vnnd Privilegien/ die ſie bey der Catholiſchen Religion gehabt continuiren/ vnd fuͤr Reichs Staͤnd ſolcher Biſtumber vnd Prælaturen halber/ gehalten werden ſollen: daß auch die jenige/ ſo der Catholiſchẽ Religion nicht ſeyn/ viel weniger ſonſten zu Geiſtlichem Stand qualificirt/ nichts deſtoweniger zu ſolchen Biſtumben vnnd Prælaturen ſich eingedrungen/ vnd noch weiter eindringen: vnd dardurch den gantzen Catholiſchen Geiſtlichen Stand/ neben der Religion endlichen/ ſo viel an jhnen iſt/ auffzuheben vermeinen.
Als wir dann auch bey dem dritten Puncten etlicher Proteſtirender Staͤnde angezogene Gravamina gantz vnerheblich befinden/ ſampt den Catholiſchen Staͤnden verweygert ſeyn ſolte/ in jhrem Gebiet/ jhre Vnderthanen zu jhrer Religion anzuhalten: auch da ſie ſich hierinnen nicht accommodiren wollen/ gegen das gebuͤhrlich Abzug Geld vñ Nachſtewr/ jhrem Gefallen nach/ dieſelben auß zuſchaffen/ oder auch an frembde Orther außzulauffen/ vnd andere Predigten vnd Exercitia zuſuchen/ zuverbieten:
da ſie doch dieſelben gaͤntzlich abzuſchaffen wol befugt weren.
Hergegen aber iſt nach obgeſetzter Außfuͤhrung gantz augenſcheinlich/ daß die Catholiſchen ſich billich beſchwert befunden/ daß jhnen in ſolchen jhren Reformationibus, von dem andern Theil Ziel vnnd Maß gegeben worden/ auch die Vnderthanen zu gaͤntzlicher Defection vnd Abfall von jhrer Obrigkeit/ durch dieſen Fund ſollicitirt vnnd bewegt werden wollen.
Vnd iſt dieſes Gravamen auff dieſer der Catholiſchen Seiten deſto ſtaͤrcker/ weil ſolcher Reformation halber die Augſpurgiſche Confeſſions Verwanten vermeinen wolten/ ſampt dißfalls die Catholiſche mit jhnen nicht in gleichem Recht begriffen weren/ ſondern daß jhnen/ zwar jhre Vnderthanen zureformieren/ vnd die Widerſpenſtige außzuſchaffen/ erlaubt/ auch dieſes im Werck offentlich erzeigen: entgegen aber den Catholiſchen ſolches nicht gut ſeyn laſſen wollen.
Wann nun hiemit die vornembſte vnnd vordringende Gravamina/ an welchen vornemblich der allgemeine Frieden hafftet/ als obgemelt/ auß den klaren Worten deß Religionfriedens/ Reichs Conſtitutionen/ vnd offenen Reichs Acten vberfluͤſſig vnd genugſam erklaͤrt/ vnd welcher Theil hierinnen ſich zubeſchweren/ oder nicht/ Vrſach gehabt/ außfuͤndig gemacht/ als befehlen wir hiemit vnſerm Kammergericht/ (wie ſie dann in allen Puncten/ in Exoͤcterung deß Reichs Sachen vber den Religionfrieden/ ſchon hiebe vor auß ebenmaͤſſigem Grund deß klaren Religionfrieden/ was wir durch diß vnſer offentlich Edict erklaͤrt vnd eroͤrtert haben/ gleichfalls ſolches alles fuͤr Recht befunden) auff dieſe vnſere Erklaͤrung/ auch ins kuͤnfftig/ ohne weiter Diſputation/ wann dergleichen Faͤll vorfallen/ ſo in dieſer vnſerer Reſolution begriffen/ zujudiciren vnd Vrtheil zuſprechen.
Vnd weil die Spolia vnd Turbatores, als auch Occupirung der Stiffter vnd Prælaturen/ gegen den Jnhalt deß Religionfriedens/ vieler Orthen gantznotori/ vnnd nicht zuwiderſprechen: dagegen auch das Ius, wie obgemeldt/ auß den Worten deß Religionfriedens/ vnnd andern Reichs Abſchieden/ ebenfals vndiſputierlich/ daß alſo nunmehr in ſolchen Faͤllen anders nichts von noͤthen/ als durch wuͤrckliche Execution/ dem bedrangten Theil zu aſſiſtiren/ vnnd zu dem Seinigenzuverhelffen:
Als ſeynd wir zu wuͤrcklicher Handhabung beydes deß Religion- vnnd Prophanfriedens endlich entſchloſſen/ vnſere Kayſerliche Commiſſarios foͤrderlich in das Reich abzuordnen/ ſolche Abgewichene/ als auch mit Gewalt/ oder in andere Weg eingezogene Ertz- vnd Biſtumer/ Prælaturen/ Kloͤſter vnd andere Geiſtliche Guͤter/ Hoſpitalien vnnd Stifftungen/ deren die Catholiſche zur Zeit deß Paſſawiſchen Vertrags/ oder ſeithero in Poſſeß geweſen/ vnd vnrechmaͤſſigen deſiituirt worden/ von vnrechtmaͤſſigen Detentatoribus abzufordern/ vnnd mit tauglichen/ den Fundationen vnd Stifftungen gemaͤß/ ordentlich bernffenen/ vnd qualificirten Perſonen beſetzen zulaſſen/ vnd alſo einem jedwedern/ zu dem jenigen/ was jhme gebuͤhrt/ vnd darzu er nach Außweiſung viel angezognen Religionfriedens befugt/ ohne vnnothwendige Vmbſchweiff vnd Auffhalt zuverhelffen.
Wir wollen auch hierbey nochmahln/ nach Jnhalt offgedachten Religionfriedens/ vnd deren auff denſelben beſagenden Reichs Abſchieden/ vornemlich deme de Anno 66. hiemit offentlich declarirt vnnd erkent haben/ declariren auch hiemit vnd erkennen/ daß ſolcher Religionfrieden allein/ die der vralten Catholiſchen Religion/ vnd dero vnſerm geliebten Vorfahren Kayſer Carolo V. Anno 1530. den 25. Junij/ vbergebenervngeaͤnderten Augſpurgiſchen Confeſſions Verwande angehe vnnd begreiffe:
alle andere widrige Lehren vnd Secten aber/ wie dieſelben auch genant/ vnd entweder bereyts auffkommen/ oder noch auffkommen moͤchten/ als vnzulaͤſſig/ davon außgeſchloſſen/ verbotten/ auch nicht gedultet oder gelitten werden ſollen.
Gebieten demnach/ ꝛc. Euch ſampt vnd ſonderlich/ bey Poͤn deß Religion vnd Landfrieden/ ſie wollen ſich dieſer vnſer endlichen Verordnung nicht widerſetzen/ ſondern dieſelbe in jhren Landen vnnd Gebieten vnverzogentlich befoͤrdern vnd zu Werck richten helffen.
Wie nicht weniger vnſern Commiſſarijs/ auff dero anruffen/ die huͤlffliche Hand bieten: den jenigen aber/ ſo dergleichen Ertz- vnnd Biſtumer/ Prælaturen/ Kloͤſter/ Hoſpitalia/ Pfrůnden/ vnnd andere Geiſtliche Guͤter Stifftung inhaben/ daß ſie ſich alßbald von Jnfinuation dieſes vnſers Kayſerlichen Edicts/ zu Abtrettung vnd Reſtituirung ſolcher Biſtumb/ Prælaturen/ vnd anderer Geiſtlichen Güter gefaßt halten: vnd auff anhalten vnſerer Kayſerlichen Commiſſarien/ dieſelbe vnauffheltlich/ ſampt allen dero An- vnd Zugehoͤr/ einraumen vnd reſtituiren.
Dann da ſie ſolchem nicht nach kommen/ oder hierin ſich ſaͤumig erzeigen wuͤrden/ ſie nicht allein in obangezogene Poͤn deß Land vnd Religionfrieden/ das iſt/ der Acht vnnd Ober Acht/ auch Verlichrung aller jhrer Privilegien/ Recht vnnd Gerechtigkeiten/ ipſo facto, ohne einige weitere Condemnation vnd Vrtheil/ dieſes jhren notoriſchen Vngehorſambs halber/ gefallen:
ſondern wir werden auch hierauff vnaußbleiblich die wuͤrckliche Execution alsbald vornehmen vnd vollſtrecken laſſen.
Wir befehlen auch/ ordnen vnd wollen/ daß dieſes vnſer Kayſerlich Edict/ Reſolution vnd Erklaͤrung/ von eines jedwedern Krayſes außſchreibenden Fuͤrſten/ in ſeinem Krayß offentlich publicirt/ vnd zu jedermaͤnniglichs Wiſſenſchafft gebracht werde: daß auch denen von jhnen den Krayß außſchreibenden hien vnnd wieder geſchickten Copijs/ nicht weniger als dem Originalſelbſten/ vollkommener Glauben zugeſtellt werde.
Das meynen wir ernſtlich.
Geben in vnſer Statt Wien/ den 6. Monats Tag Martij/ Anno 1629. vnſerer Reiche/ deß Roͤmiſchen im Zehenden/ deß Hungariſchen im Eilfften/ vnd deß Boͤhmiſchen im Zwoͤlfften.
Ferdinand.
Ad Mandatum Sacræ Cæſareæ Majeſtatis: proprium.
P. H. Stralendorff.
Arnoldin von Clarſtein.
Der eylffte Diſcurß.
Wie die Weltliche Herꝛſchafften dem Roͤm. Stul/ vnd andern Prælaten ſeyem zugefallen/ ſo wol in Jtalien/ als in Teutſchland: vnnd wie ſolche etwan zu Geiſtlichen Lehen worden.
Was die Geiſtliche in Teutſchland vor Reichs Huͤlffe: leyſten.
DJeweil nun ein ſo langwiriger Krieg wegen der Geiſtlichen Guͤter/ ſich durch ſo viel hundert Jahr herogezogen/ fragt ſich nicht vnbillich/ wo dann ſolche Geiſtliche Guͤter eygentlich herꝛuͤhren: vnnd befindet ſich anfaͤnglich/ deß entweder die Roͤm.
Kayſerſelbſten/ oder aber vnder jhrer Regierung andere fuͤrnehme Fuͤrſten deß Reichs/ von dem Reichsboden gewiſſe Herꝛſchafften/ Staͤtte/ Iuriſdictionalia & Regalia, vnnd anders/ entweder dem Bapſtiſchen Stul zu Rom/ oder aber anderer Orthen zu allerhand milden vnnd Geiſtlichen Sachen verwendet haben.
Welches doch/ etlicher Meynung nach/ nicht den Verſtand hat/ dadurch eine vnd andere/ der Kirchen erwieſene Freygebigkeit vbel zuſprechen/ ſondern damit allein Anzeig zuthun/ daß durch dergleichen profuſas & prodigas liberalitates, wie ſie hien vnnd wieder genennet werden/ das Roͤm.
Reich in empfindliches Abnehmen/ auch in dieſen Grundverderblichen Krieg gerahten ſey.
Daſſelbe nun nach geſtallt dieſes Paß gleichfalls allein Summariſcher weiß anzuzeigen/ vnd damit der Zeit nach/ auch vor Carolo Magno/ jnſonderheit de Anno Chriſti 314. von Conſtantino Magno/ vnd alſo von eben deme/ welcher das Orientaliſche vnnd Occidentaliſche Kayſerthumb beyſammen gehabt/ vnnd vnder welches Regierung ſie von einander getrennet worden/ einen Anfang zumachen/ ſoll er dem damaligen Bapſt.
Sylveſtro/ vnnd vmb ſeinet willen dem Roͤm. Stul/ die auff der Statt Rom/ vnd dem Occidentaliſchen Kayſertumb beſtandene Kayſerliche Hoheit/ mit denen dazu/ jnn- vnnd auſſerhalb der Statt Rom gehoͤrigen Land vnnd Leuthen auff einmahl geſchencket haben.
Vnnd wann gleich in dieſe Schanckung ratione juris & facti einiges Mißtrawen geſetzet werden wolte:
ſo iſt doch hiengegen von allerhand Scribenten fuͤr richtig gehalten worden/ was ohngefehrlich vmb das Jahr 756. Pipinus Caroli Magni Vatter/ dem damahls geweſenen letzten Koͤnig in Lombardey mit Namen Aiſtulphoabgenommen/ das habe er dem damaligen Bapſt/ vmb deß willen er jhme zur Kron Franckreich verholffen/ vnd dagegen ſeinen Herꝛn den Childericum/ von Pharamundo hero geweſenen letzten Koͤnig in Franckreich/ in das Regenſpurger Kloſter zu S. Emeran verwieſen hat/ mit einander/ vnnd vnder denſelben die Statt Ravennam/ vnd den darzu gehoͤrigen Exarchatum/ vnnd die dabey gelegene Statt/ wie auch die anderweit dabey vnder dem Namen Pentapolis beruͤhmte fuͤnff Staͤtte/ Ariminum/ Peſaro/ Senogalliam/ Anconam/ Auximum/ vnnd die dazu gehoͤrige andere eylff kleine Staͤtt verlaſſen habe.
Welches dann/ zum Vnderſcheyd deren Anno 1077. hernach vnder Henrici IV. Roͤmiſchen Kayſers Regierung/ von Mechtilde der Roͤm Kirchen zugewandten/ vnd noch auff den heutigen Tag beruͤhmbten Patrimonio Petri/ il ſtato della chieſa genannt wurd.
Vber welche Provincias ebenmaͤſſiger Pipinus/ vnnd ſein Sohn Carolus Magnus dem Roͤm.
Stul noch ferner Corſicam/ Siciliam/ Sardiniam/ das Hertzogthumb Spoleti/ Toſcanam/ vnnd andere mehr zu dem Lombardiſchen Koͤnigreich gehoͤrige Provincias/ wie auch vorhero/ von dem Lombardiſchen Koͤnigreich behaltene jaͤhrliche Tribut/ zugleich mit vbergeben.
Zumahl hat Pipinns/ das zu ſeiner Zeit geledigte Franckenland Burchardo/ dem damaligen Biſchoff zu Wuͤrtzburg/ wie anderſtwo vermeldet/ voͤlliglich vberlaſſen.
Welche Donationes dann Carolus Mejnn vnnd auſſerhalb Jtalien nicht allein beſtettiget/ ſondern auch in vielen wegen verbeſſert/ vnd vber das alles zu den von jhme auffgerichteten neun Biſtumben/ welche ſind Naumburg/ Halberſtatt/ Paderborn/ Muͤnſter/ Hildeßheim/ Verden/ Muͤnden/ Bremen/ Hamburg/ in Vnder vnd Ober Sachſen allerhand groſſe Landſchafften/ vnd vnder denſelben jnſonderheit/ die hiebevor bey dem Witikiendo Magno/ Koͤnig in Sachſen/ beſtandene Landſchafft Jburg dem Biſtumb Oßnabruͤck zugeordnet.
Ob es nun allein mit der gemeinen Feld Nutzung/ oder aber zugleich mit Grund vnd Boden/ wie auch mit der Oberherꝛſchafft/ vnd allen Regalibus geſchehen ſey/ ſtehet den Partheyen zubeweiſen/ vnd zuverneinen.
Zumaln dieweil ſich die Baͤpſte/ Ertzbiſchoffe/ Biſchoffe/ Prælaten/ vnnd andere/ vber obangezogene/ vnd andere mehr Provincias/ etliche hundert Jahr hero der Oberherꝛſchafft/ vnd aller regaliorum angenommen: darauff auch die Baͤpſte allein in den nechſten zwey vnd dreyhundert Jahren ein Theil deren zuſammen gebrachten Landſchafften/ denen von Ferꝛara/ Parma/ Vrbino/ vnd anders mehr/ als dem Roͤm.
Stul zugehoͤrige Kirchenguͤter von newem verliehen haben.
So iſt auch von Ludovico Pio/ dem Roͤm.
Kayſer/ viel vnnd offt geſchrieben worden/ welcher maſſen auch er in Zeit ſeiner von Anno 814. biß 840. gefuͤhrten Kayſerlichen Regierung/ die von ſeinem Vatter vnnd Anherꝛn/ Carolo M. vnnd Pipino/ dem Roͤm.
Stul zugewande vielfaltige Provincias nicht allein beſtettigt:
ſondern auch gleichfalls andere Landſchafft demſelben von newem vberlaſſen: vnd/ wie ſich jnſonderheit ein Jtalianiſcher Scribent hoͤren laͤſt/ hat er in Toſcana allein Arezzo/ Florentz/ Volaterꝛa/ Chiaſa/ Luca/ Piſtorium/ Lunegiana/ fuͤr ſich vnnd das Reich behalten/ den vbrigen Reſt aber dem Roͤm.
Stul zukommen laſſen.
Vber welches alles im Jahr 875. biß 77. Carolus Calvus/ geweſener Koͤnig in Franckreich/ beſchuldigt worden iſt/ daß er/ wider ſeines Brudern Ludovici Germanici hinderlaſſene Mannliche Poſteritaͤt den Titul eines Roͤm.
Kayſers zu erhalten/ dem Roͤm.
Stul das Roͤm.
Kayſerthumb gar zur Lehen habe auffgetragen.
Zugeſchweigen/ daß auch Anno 901. Ludovicus IV. Roͤm. Kayſer/ ſeiner Voreltern alle vnd jede dem Roͤm.
Stul zugewante Land vnd Leuth/ abermaligen beſtettigen müſſen.
Vnd/ was die nachfolgende Roͤm.
Kayſer an vorgedachten dem Roͤm.
Stul zugewanten Jtalianiſchen Landen/ wiederumb zu ruͤck genommen/ alles mit einander/ vnnd vnder demſelben jnſonderheit vorgedachten Exarchatum Otto I. Roͤm. Kayſer/ im Jahr 967. oder 69. dem damahligen Bapſt Johanni XIII. wiederumb zugeſtellt: vnnd vber das alles noch Anno 965. dem Biſtumb Mayntz/ in dẽ Land zu Thuͤringen vmb Erfurt vnd Schildenrod/ groſſe Anzahl Land vnnd Leuth zukommen laſſen.
Vnder welches Ottonis I. Regierung auch Eſicus/ Graff zu Aſcaniẽ vnd Anhalt Anno 945. die Graffſchafft Walderſee zum Stifft Ballenſtaͤtt/ vnnd Anno 979. Gero/ ein Saͤchſiſcher Herꝛ/ viel Land vnd Leuth zu dem Biſtumb Magdeburg geſchlagen haben.
Vnd wann gleich die biß anhero von Conſtantino M. Pipino/ Carolo M. Ludovico Pio/ Carolo Calvo/ Ottone I. angebene Donationes, auß einer vnd der andern Vrſach/ in Zweiffel gezogen werden wolten:
ſo iſt doch in Zeit Ottonis III. vom Jahr 984. biß 1001. fuͤrgangener Kayſerlicher Regierung nichts gewiſſers/ dann daß er Sylveſtro II. dem Roͤm.
Bapſt/ allein in der Marca Anconitana auff einmal acht Staͤtte/ Piſaurum/ Fanũ/ Senoghallia/ Ancona/ Foſſambrunum/ Calium/ Heſium/ Auxonum/ vnnd andere mehr Graffſchafften/ auch noch Anno 985. Notgero/ Biſchoffen zu Luͤttich/ die Graffſchafft Hoye abermals vberlaſſen habe/ wie Miræus in ſeiner Niederlaͤndiſchen vnnd die Speieriſche Cronicken bezeugen.
Alſo iſt bekant daß Henricus II. Roͤm. Kayſer vmb das Jahr 1007. auff Reinaldi/ deß letzten Graffen zu Bamberg/ ohne Hinderlaſſung Mannlicher Leibs Erben erfolgtes Abſterben/ die vmb Bamberg gelegne Landſchafft zu dem/ von jhme daſelbſt/ im Namen S. Gregorij auffgerichten newen Biſtumb/ geſchlagen hat.
Dabey merckens werth iſt/ wie der damahlige Bapſt Benedictus VIII. vmb vorgedachtes von newem auffgerichten Biſtumbs willen Jaͤhrlich hundert Marck Silber/ vnd einen ſchoͤnen/ mit Sattel vnnd Zaum außgefertigten Hengſt bezahlt haben wollen: jhme aber Henricus II. zu Abhelffung dieſer Beſchwerung/ die Statt Beneventum/ welche von Caroli M. Zeiten biß dahin dem Roͤm.
Reich verblieben war/ abgetretten hat.
Alſo vbergab dieſer Kayſer im Jahr 1007.
Erluino/ Biſchoff zu Cammerich/ auff Herberti Ertzbiſchoffen vnd Churfuͤrſtens zu Coͤlln begehren/ die gantze Graffſchafft Cammerich:
vnd dem Stifft Speier/ Gleißweiler/ Horſtaͤtt/ vnd Walmeßheim.
Henricus III. wolte letztgemeltes Stifft auch in Gnaden bedencken/ vnnd verehrt jhm das Ampt Rotenfelß/ Jtem Nußdorff/ Lauterbach/ Sambach/ Schneiden vnnd Bruͤxel.
Dabey doch auß allerhand beglaubten Hiſtorijs gleichsfalls richtig vnd gewiß iſt welcher maſſen von Anno 1056 biß 1106.
Vnd alſo zu Henrici IV. Roͤmiſchen Kayſers Zeit/ Bonifacius/ Tebaldi Sohn/ Ottonis Enckel/ in Jtalien ein maͤchtiger Fuͤrſt geweſen iſt/ der vnder dem Titul eines Hertzogen vnd Graffen/ Canuſium/ Mantua/ Luca/ Parma/ Rhegium Leptdi/ Ferꝛara/ Toſcana/ Lombardia/ Liguria/ vnd andere mehr Provincias zwiſchen Radico Fano/ bey Senis vnd Ceperano/ in Marca Anconitana gelegen/ von deß H. Roͤm. Reichs wegen jnngehabt: deſſen Tochter/ mit Namen Mechtildis im Jahr 1077. vnd alſo achtzehen Jar vor jhrem Abſterben/ welches Anno 1115 eingefallen/ dem damaligen Bapſt Gregorio VII. dieſelbe Herꝛſchafften miteinander geſchenckt: davon ſie auch noch auff den heutigen Tag den Namen Patrimonij Sancti Petri erhalten hat.
Hievon zu leſen Aventinus/ vnd Vaſquius.
Vnder eben dieſem Henrico IV. hat Gothofridus im Jahr 1096. von ſeiner Mutterbruder/ Gothofrido Gibboſo/ Hertzogen in Lothringen die Herꝛſchafft Bouillon ererbt/ vnd verkauffte ſie Otberto dem damaligen Biſchoff von Luͤttich/ vmb dreyzehen Marck Silber/ vnnd drey Pfund Gold: alſo erkauffte Balduinus/ Otberti Bruder/ auch Biſchoff/ das Caſtel Covin vmb fuͤnffhundert Marck Silber/ vnd ein Pfund Golds/ als der gewaltige Zug in Palæſtinam vorgenommen ward.
Ja es hat Henricus IV. ſelbſten dem Biſtumb Speir die Herꝛſchafften auff dem Kreich- vnnd Speiergaw/ als Eppingen vnnd Herxheim/ Homburg/ Weihburg/ Hornburg/ Winterburg/ Ottenſtab/ vnd das gantze Kreichgaw ſelbſten/ ſampt dem darin gelegenen Schloß Keſſenberg: wie auch Meiſterſehe/ Dideßheym/ Steinweiler/ vnd dann ein Theil an dem Rheinſtrom zugewendet/ vnd dadurch das Biſtumb in ſonderbares Auffnehmen gebracht.
Doch iſt zu wiſſen/ daß Carolus M. jnſonderheit/ vnd volgende Roͤm Kayſer in Geiſtlichen Sachen/ vermoͤg deren Anno 774. zwiſchen dem Bapſt Adrian vnd Carolo M. in gegenwart 153. Biſchoffen/ vorgangenen Vergleichung/ die Macht vnd den Gewalt erlangt/ die Roͤm.
Baͤpſt/ vnd andere Geiſtliche Standsperſonen/ ein- vnd abzuſetzen (wie laͤngſt erwehnt) vnd wann ſie gleich erwehlt worden weren/ dieſelbe zubeſtaͤttigen/ oder aber an deroſelben ſtatt andere zuverordnen: fuͤr welche Beſtaͤttigung/ vnd was derſelben anhaͤngig iſt/ einem jeden Roͤm.
Kayſer/ vnd derſelben Befelchhabern/ was beſonders hat bezahlt werden muͤſſen.
Jn Krafft welcher Vergleichung Anno 795. ſich dann Leo III. von Carolo M. ſelbſten beſtaͤttigen laſſen/ auff daß der Occidentaliſche Kayſer dadurch verbunden wuͤrde/ ſolchen ſeinen Lehenmann wieder allen Gewalt/ ſo wol deß Orientaliſchen Kayſers/ als der hereinbrechenden Mitternaͤchtigen/ vnd auch Saraceniſchen Voͤlcker/ mit gantzer Macht zubeſchuͤtzen.
Darbey auch etliche wider den heutigen Lauff bekennen muͤſſen/ daß die Roͤm.
Baͤpſte auch vor Carolo M. von den regirenden Kayſern beſtettiget worden/ vnd daß ſie derentwegen denſelben ein gewiſſe Summa Gelds bezahlen muͤſſen/ wie Baronius ſelbſten bezeuget/ daß inmittelſt biß die Kayſerliche confirmationes beſchehen/ vnnd zu Rom angelangt/ vier Perſonen das Bapſtumb verwaltet/ ein Ertzprieſter/ der erwehlte Bapſt/ der Oberſt Cantzlar Primicerius genannt/ vnd ein Rathsherꝛ.
Welches dann nach Caroli M. in das Jahr 814. eingefallenes Abſterben/ zwiſchen dem Bapſt Stephano/ im andern/ vnd Paſchali im dritten Jahr hernach erwehlten Baͤpſten an einem: vnd Ludovico Pio/ Roͤm. Kayſer/ zu dem andern theil/ ſchwere Streit hat verurſachet/ in deme dieſelbe Baͤpſte der Kayſerlichen Confirmation vnd Jnveſtitur vnerwartet/ alßbalden nach erfolgter Wahl fuͤr den Roͤm.
Bapſt wollen erkant werden.
Darauff es dann Anno 827. bey dem damahligen Bapſt Gregorio IV. Muͤhe vnd Arbeit gebraucht/ biß er vorgedachten Ludovicum Pium fuͤr ſeinen Oberherꝛn erkant/ vnnd ſich von demſelben beſtettigen laſſen.
Doch melden etliche Hiſtorici/ ermelder Ludovicus Pius hette ſich dieſes Privilegij begeben.
Welchem aber allem zuentgegen Anno 867. vnnd alſo bey Ludovici III. Kayſerlicher Regierung/ Hadrianus II. ſich lauter vernehmen laſſen/ wie auch Anno 884. vnder Kayſer Ludovici Balbi Regierung Hadrianus III. ſo bald ſie/ vnd die folgende Baͤpſte dafuͤr erwehlt vnnd außgeruffen/ ſo balden hetten ſie Macht/ ſich dafür offentlich außzugeben/ vnd derentwegen einem vnd dem andern Roͤm.
Kayſer nimmermehr zu vnderwerffen.
Wiewol im Jahr 963. Leo VIII. der damahlige Bapſt dem Roͤm.
Kayſer Ottoni I. mit Einwilligung deß zu derſelben Zeit gehalten Synodi, vorangezogene Macht vnd Gewalt der Baͤpſtiſchen Perſonal inveſtituren wieder eingeraumbt: dabey es auch Anno 995. Bruno/ oder Gregorius V. verbleiben laſſen/ welcher auch Ottonem III. damals geweſenen Roͤm.
Kayſer/ fuͤr ſeinen Oberherꝛn erkant hat: zumahl der Roͤm.
Stul in zwifachen Sorgen ſchwebete/ es moͤchten die Teutſche Kayſer bey Verweygerung ſolcher Pflicht/ einen vnd andern Bapſt durch die außlaͤndiſche Feinde vnnd Ketzeriſche Voͤlcker gern laſſen vnderdrucken: oder auch wider die allzuviel befindliche Aber Baͤpſte nicht ſchuͤtzen: vnnd hernach die ſtarcke obengemelte verliehene Herꝛſchafften/ dem Stul ſelbſt entziehen/ oder dem Feind abtringen/ vnd zumal dem Reich wieder einverleiben.
Darumb hat Henricus III. Roͤm. Kayſer/ Clementem II. vorhero bekandt/ als ein Biſchoff zu Bamberg/ vnder dem Namen Suidger/ oder Zindeker/ ein gebornen Teutſchen/ vnd nach empfangenem toͤdlichen Gifft/ zu Bamberg begraben: fuͤrters Anno 1048.
Damaſum II. vnnd im folgenden Jahr Leonem IX. fuͤr einen Roͤm.
Bapſt abermahl eingeſetzt/ vnnd darauff/ zu Folg vorgedachter in annis 774. 827. 995. vnd zu andern Zeiten gemachten Verordnungen/ abermal die Fuͤrſehung gethan/ daß nunmehr/ vnnd hinfuͤhro keiner/ was Stands der auch were/ für einen Roͤm.
Bapſt erkant werden ſoll/ wann er nicht von dem/ zu jederzeit lebenden Roͤm.
Kayſer beſtettigt wuͤrde.
Welches dann zum Theil noch bey ſeinen Lebzeiten/ meiſtentheils aber nach ſeinem/ in das Jahr 1056. eingefallenem Abſterben/ zwiſchen ſeinem Sohn/ vnd Enckelein/ Henrico IV.
vnd Henrico V. viel ſchreckliche Krieg vnd Blutvergieſſen abgeben/ biß ſich/ folgender Anzeig nach/ erſtgedachter Henricus V. Anno 1122. dieſes vorhero auff den Roͤm.
Bapſt gehabten Priuilegij Inueſtituræ, in ſeinem Feldlaͤger bey Wormbß/ gegen Bapſt Calixto II. begeben/ welches dann alſo bald auff dem daſelbſt gehaltenen Synodo mit mehrem iſt beſtettigt worden.
Vnd das noch mehr iſt/ haben vor Alters die Roͤm.
Kayſer auch in Geiſtlichen Sachen/ dieſen Vortheil gehabt/ daß/ was alle vnnd jed: Ertzdiſchoffe/ Bifchoffe/ Prælaten vnd andere Geiſtliche/ bey Zeit jres Abſterbens an Baarſchafft/ angelegtem Geld/ Fahrnuß/ Viehe/ vnd anders hinderlaſſen/ nicht deß Verſtorbenen Freunden/ viel weniger ſeinem Biſtumb/ Abtey oder Convent/ ſondern dem Roͤm.
Kayſer erblich vnd eygenthumblich heymgehen/ auch folgen vnd bleiben ſolte.
Wann nun die Roͤm.
Baͤpſte etwan auß Noth vnnd Zwang/ eines vnnd das andere eingehen muͤſſen/ wie Paſchali II. geſchehen/ haben ſie es doch nach geſchoͤpfftem Lufft bald widerꝛuffen/ als gemeldter Paſchalis zwey Jahr nach dem abgetrungenen Vergleich das Privilegium der Jnveſtituren ein Pravilegium genennet/ biß es Calixtus II. zu endgebracht: dabey Kayſer Henricus V. jnſonderheit wegen deß Teutſchlands/ mehr nicht erhalten koͤnnen/ dann daß die geledigte Biſtumb/ Abteyen vnd Prælaturen/ in deß Roͤm.
Kayſers/ vnd ſeiner abgeordneten Geſandẽ Gegenwarth: jedoch ohne einigen Gewalt vnd Gefaͤhrde/ fůrgenommen/ vnnd dem new erwehlten die darzu gehoͤrige Gerechtigkeit/ nicht wie vorhero geſchehen/ per baculum Epiſcopalem & annulum, ſondern allein per ſceptrum verliehen wurde.
Nach welchem Exempel Lotharius Saxo vom Jahr 1126. biß 1137.
Zeit ſeiner Kayſerlichen Regierung/ fuͤrnemlich in Jtalien/ dem Baͤpſtiſchen Stul/ viel Land vnd Leuth vbergeben: vnd daſſelbe neben andern jnſonderheit mit deren/ an dem enſſerſten Theil Jtalien gelegenen Landſchafft Apultæ vnnd Siciliæ/ Calabriæ/ Neapolis/ vnd andern außfuͤndig zumachen/ ſeyn ſie/ auff die Anno 802. oder 803. zwiſchen Carolo M. vnnd den Conſtantinopolitaniſchen Kayſern fuͤrgangene Vergleichung/ der Conſtantinopolitaniſchen Regierung Vertragsweiß gelaſſen worden:
weil ſich aber vber ein Zeit hernach die Saraceni derſelben Provintzen bemaͤchtiget/ da auch vngefehrlich vom Jahr 1005. biß 1025. vnder Rollonis/ eines geweſenen Frantzoͤſiſchen Fuͤrſten in Normandey/ hinderlaſſener Poſteritaͤt/ jnſonderheit Tancredus/ dieſelbe den Saracenen abgenommen/ vnnd vnder jhren Gewalt gebracht/ haben ſie von Henrico II. vnnd folgenden Roͤm.
Kayſern/ ſich damit belehnen laſſen.
Wie aber vnder Tancredi Poſteritaͤt der Succeſſion halber etliche Strittigkeiten eingefallen/ vnd vmb deroſelben willen ein Theil bey dem Kayſer/ ein Theil aber bey dem Bapſt jhre Huͤlff vnnd Zuflucht geſucht: darauff iſt vnder vorgedachtem Kayfer Lothario vnd Jnnocentio damahligem Bapſt/ ein gantz newer Vnwill entſtanden/ ob vorgedachte Provintzen fuͤr Reichs oder aber fuͤr Kirchen Lehen erkandt werden ſolten.
Daruͤber ſich beyde Theil doch endlich verglichen/ die Lehen geſampter Hand außzugeben/ welche Belehnung doch vber ein Zeit der Baͤpſtiſche Stul voͤllig an ſich gebracht/ vnnd das Roͤm.
Reich davon gaͤntzlich außgeſchloſſen.
Was aber jnſonderheit Friderici Barbaroſſæ Roͤm.
Kayſers von Anno 1152. biß 1190. fuͤrgangene Regierung betrifft/ hat er/ was vngefehr Anno 1108. von Henrico V. Roͤm. Kayſer von dem Biſtumb Wuͤrtzburg eingezogenes Land zu Francken/ demſelben Biſtumb abermals zugewand.
Welcher maſſen aber Henricus VI. erſtgedachten Friderici I. Sohn/ jnſonderheit mit Conſtantia/ als einer auß vorbemelten Normanniſchen Stammes erzeugten Poſteritaͤt hinderlaſſenen Tochter/ vorangezogene Neapolitaniſche vnd Sicilianiſche Koͤnigreiche erheurahtet/ vnnd damit abermahl zum Reich gebracht: vnd wie ſie im Jahr 1268. von ſeinen Nachkommen/ vnd alſo von dem H. Roͤm. Reich an Carolum Andegauenſem in Franckreich/ folgends an die Arꝛagonios in Spanien/ vnnd Anno 1516. an das hochloͤbliche Hauß der Ertzhertzogen zu Oeſterꝛeich kommen ſey/ iſt bekant/ vnd anderwertlich zufinden.
Jnmittels aber hat man nach vorgedachtes Henrici VI. Abſterben/ ſo Anno 1197. zu Meſſina in Sicilien eingefallen/ von Ottonis IV. biß vngefehrlich ins Jahr 1209. gefuͤhrter Regierung/ bey Meibomio ſo viel Bericht/ welcher maſſen er Viterbium, Montem Flaſconem, Oruiettum, Peruſium, vnd andere/ von vorgedachter Mechtilde an die Roͤm.
Kirchverwanden Herꝛſchafften/ wie auch ein Theil Apuliæ Spoleti/ biß an Calabriam/ derſelben wieder vberlaſſen.
Auff welche Meynung vom Jahr 1209. biß 1250. auch Fridericns II. Roͤm. Kayſer/ jnſonderheit die bey Cajeta oberhalb Neapoli gelegene Landſchafft Fundi, dem Roͤm.
Stul vberlaſſen muͤſſen/ da er anderſt von demſelben hat Fried haben wollen/ deſſen er aber nicht lang genieſſen koͤnnen/ dieweil er einen Weg als den andern in der Excommunication den 13. Decemb. in ſeinem 57. Jaͤhrigen Alter ſterben muͤſſen.
Vnd fragt ſich allhie nicht vnbtllich/ wie dieſe beyde Stuͤck/ das Geiſt- vnd Weltliche/ bey der Cleriſey zuſammen gewachſen: ſintemal vnlaugbar/ daß Chriſtus/ der Welt Heyland/ die Apoſteln/ vnnd durch dieſelben die Biſchoffe eingeſetzt hat/ die Glaubigen zu regieren/ vnd in der Chriſtlichen Lehr/ Zucht vnd Geborſam zu vnderhalten/ die Widerſpenſtigen aber auß der Gemein zuſtoſſen.
Welcher geſtallt alle Koͤnige vnd Kayſer/ Fuͤrſten vnnd Herꝛn/ die durch Chriſtum ſeelig zuwerden hoffen/ dieſem von Gott eingeſetzten Stand vnderworffen ſeyn muͤſſen.
Dann Chriſtus ſagt/ Wer euch hoͤret/ der hoͤret mich/ vnd wer euch verachtet/ der verachtet mich: was jhr auff Erden binden werdet/ ſoll auch im Himmel gebunden ſeyn: vnd was jhr auff Erden loͤſen werdet/ ſoll auch im Himmel loß ſeyn.
Daß aber die Herꝛſchafft vñ Verwaltung der Weltlichen Güter der Cleriſey/ wie bißher erzehlet/ von den Kayſern vnd Staͤnden deß H Roͤ.
Reichs auffgetragen worden/ moͤchte ſich außdeme erweiſen/ daß der Apoſtel Paulus lehret/ die Glaubigen ſollen zu ſeiner Zeit auch die Welt richten/ vnd vmb ſo viel mehr die Weltliche Haͤndel.
Jtem es ſey ein gar geringes/ wann die Welt das jrꝛdiſche vnnd vergaͤngliche den Dienern Chriſti vberlaſſe/ angeſehen das Himmliſche vnd Vnvergaͤngliche/ vber welches die Cleriſey/ als Haußhalter der Geheimnuſſen Gottes geſetzt ſeyen/ ohne Vergleichung weit beſſer vnd hoͤher were.
Dann welcher tauglich iſt/ die Himliſche Schaͤtze zuverwalten/ wird in dem Jrꝛdiſchen nicht vntauglich ſeyn koͤnnen: vnd welchem die Seel/ ſampt der Seeligkeit ſich vertrawet/ wird den Leib ſampt leiblichen Sachen nicht Vbel verſorgen.
Sonſten hat man bey dieſer Materideren/ von den Roͤm.
Kayſern ſelbſten/ vnd andern vnder deroſelben Regierung/ der Roͤmiſchen vnd andern Kirchen zugewanden Land vnd Leuthen/ von Anno 1250. biß 1273. nemblich biß an Rudolphi I. Kayſerliche Regierung/ ſo viel Beruht/ daß neben andern Hartman/ Graff von Dillingen/ im Jahr 1255 dieſelbe Graffſchafft dem Biſtumb Augſpurg/ vnd Anno 1264.
Cunradus/ Burggraff zu Nuͤrnberg/ dem Biſtumb Eichſtaͤtt/ Abenberg/ Spalt/ Wernfelß/ vnnd andere Oerther eygenthumblich zugewendet haben.
Wie wol nun vnder denen/ vom Jahr 1137. biß 1250. regierenden Roͤm.
Kayſern fuͤrnemlich Fridericus I. Henricus VI. Philippus/ Otto Fridericus II. jnſonderheit die in Jtalien gelegene/ vnnd meiſten Theils dem Roͤm.
Stul zugewandte Herꝛſchafften abermahls zum Reich zubringen/ ſich vielfaltige Muͤhe vnd Arbeit haben koſten laſſen/ daran auch ein guten Theil wuͤrcklich darzu gebracht haben: jedoch in Sorgen ſtehen muͤſſen/ die Roͤm.
Baͤpſte wuͤrden bey allen Begebenheiten wachſen/ vnd eines mit dem andern wieder an ſich ziehen: hat vorgedachter Rudolphus I. dem Roͤm. Stul/ vmb deren damahls in Teutſchland fuͤrgangenen/ vnnd noch jmmerwehrenden vielfaltigen Vnruhe willen/ auß Antrieb ſeines Seelſorgers vnnd Beichtvatters/ Henrich Guͤrtelknopff/ eines Brodtbecken Sohn/ damals geweſenen Biſchoffs zu Baſel/ vnd hernach Ertzbiſchoffen vnd Churfuͤrſten zu Maintz/ neben anderm auch/ Marcam Anconitanam, Spoletum, Prouinciam Mechtildis, Rauennam, Amiliam, Bobium, Cæſenam, Forum Populi, Liuij, Sempronij, Fauentiam, Immolam, Bononiam, Ferraram, Ariminum, Vrbinum, Montemferratum, Pentapolim vnd Maſſam: zuvorderſt aber die Statt Rom/ Sicilien, Neapolin, Calabriam, Apuliam, Corſicam, Sardiniam, vnd anders/ reſpectiuè von newem abgetretten vnnd eingeraumet/ oder aber ſolcher maſſen beſtettigt/ daß ſie miteinander/ an Grund vnd Boden/ mit aller Oberherꝛſchafft vnd Regalibus, dem Roͤm.
Stul einig vnd allein verbleiben ſollen: mit welcher Handlung auch Romandiola, vnangeſehen es vorhero auff die ſiebentauſend Vntz Gold dem Roͤm.
Reich Jaͤhrlich zuzahlen pflegte/ hienweg gangen iſt: aber vnder Ludouico Bauaro viel Vngelegenheiten nachmals vervrſacht hat.
Jſt auch zuwiſſen/ daß vnder deß gemeldten Kayſers Regierung vom Jahr 1313. biß 1347. der Fuͤrſten von Anhalt Stamhauß Aſcania oder Aſchersleben/ im Jahr 1320. durch Eliſabethen/ geborne Graͤffin zu Orlamund/ Ottonis deß Fuͤrſten zu Anhalt hinderlaſſene Wittib/ an das Biſtumb Halberſtatt iſt kommen: vnnd vnangefehen die Fuͤrſten von Anhalt derſelben Reſtitution im Jahr 1333. begehrt/ vnd bey dem Kayſer erhalten: au Anno 1340. hernach/ executoriales heraußgebracht/ vnd auff deroſelben paritio von einer Zeit zu der andern vnnd noch zu Caroli V. Regierung/ mehrmahls gedrungen/ vnd inmittels in allen jhren Lehen Brieffen vorgedachte Graffſchafft zu Lehen empfangen:
ſo haben ſie doch dieſe Zeit hero dieſelbe zu jhren Landen vnnd Handen nicht niederbringen koͤnnen.
Eben alſo iſt nach Carolo IV. der Anno 1378. geſtorben/ vnder Kayſer Wenceßlao/ im Jahr 1392. die Graffſchafft von Sein/ den meiſtentheil der Herꝛſchafft Valendar/ mit ſonderbarer maß/ der Chur Trier zukommen.
Vnd vnangeſehen das Kayſerliche Kammergericht im Jahr 1606. deroſelben Wiederloͤſung dem Graffen zu Sain zuerkant/ iſt es doch die Zeit hero/ wegen eingewander Reviſion/ vnnd vorgefallenen Kriegslaͤufften/ einen weg als den andern bey der Chur Trier verblieben.
Bey ſo geſtalten Sachen auch dieſes zubeobachten/ daß vnderweilen die letzte jhres Namens vnnd Stammes/ die bey ſich gehabte Land vnnd Leuth/ als Anno 1056.
Graff zu Lambach/ mit Regina von Weinßberg ſeiner Gemahlin/ dieſelbe Graffſchafft dem Kloſter Lambach/ gleich wie Anno 1077. vorgedacht Mechtildis jhre Herꝛſchafften in Jtalien dem Roͤmiſchen Stul/ vnd Anno 1093.
Henricus de Laca, dem von jhm auffgerichten Gottshauß zur Loich alle ſeine Landen: wie dann Otto von Scheurn/ vnd Haziga Koͤnigin auß Arꝛagonien jhre Guͤter dem Kloſter Scheuren:
vnnd Anno 1126.
Bernhardus vnd Richwin mit jhrer Schweſter Bertilda von Ebrau/ jhre Güter dem Kloſter Ebrau:
Jtem Anno 1133. die von Rohr vnnd Abenßberg alle jhre Guͤter dem Biſtumb Regenſpurg/ vnnd endlich Herman/ Graff zu Cham vnd Vhoburg/ Anno 1171. alle ſeine zu vnd vmb Pantz gelegne Guter/ auch Land vnd Leuth/ demſelbem Kloſter/ vnd Herman von Dillingen Anno 1255. dem Biſtumb Augſpurg: letzlich Gerhard Graff zu Hirßberg/ ſein Graff- vnd Herꝛſchafft dem Biſtumb Eichſtaͤtt vberlaſſen.
Darauff zum Beſchluß dieſes Puncti ein langer/ vnnd zum Theil verdrießlicher Catalogus erzehlt werden koͤnde was der Roͤm.
Stul in Jtalien/ vnd anderer Orthen/ wie auch allerhand Ertzbiſchoffe/ Biſchoffe/ Prælaten/ Abte vnd andere/ ſeithero Caroli Magni Zeiten entweder von jhme/ vnd den Roͤm.
Kayſern oder aber von andern allerhand Standsperſonen/ auff vnderſchiedliche Wege/ an allerhand Provincien/ auch Land vnnd Leuthen zuſammen gebracht haben.
Als zum Exempel/ die Chur Maintz/ Koͤnigſtein/ Sein/ das Eißfeld/ in dem alten Grubenhagiſchen Gebieth/ die Statt Hoͤchſt/ die Graffſchafft Rinegg/ Suſtenberg/ Hoffheim/ Miltenburg/ Vlm/ Algeßheim: die Chur Trier/ die Statt Trier/ die Graffſchafft Valendar/ Jtem/ Ober Weſel/ Popart/ vnnd ein Theil an Lothringen: die Chur Coͤlln/ das Hertzogthumb Engern/ vnnd Weſtphalen.
Vnd vnder den Biſtumben/ Augſpurg/ die Graffſchafft Dillingen/ Bamberg/ das darumb gelegene Fuͤrſtenthum/ Bremen/ die Graffſchafft Staden:
Chur Land/ ein groſſe Anzahl Veſtung vnnd Doͤrffer: Eichſtatt/ die Graffſchafft Herßberg vnd Heppurg/ Jtem Reichenaw/ Herꝛiden/ Greding/ Warberg:
Halberſtatt/ die Graffſchafft Aſcherslebẽ: Hildeßheim/ ſieben Graffſchafften/ als Wintzenberg/ Schloden/ Popenburg/ Prinaw/ Weldenburg/ Loͤwenſtein/ vnd Hundsruͤcken.
Luͤttich/ die Herrꝛſchafft Bovillon vnd die Graffſchafft Hoye/ ſampt einem Theil an Lothringen: Magdeburg/ Craßwig/ Libuß/ Bilitz/ die Graffſchafft Aluensleben/ vnnd Lorbegg: Meiſſen/ Graff Eſiconis hinderlaſſene Herꝛſchafften/ nemblich Wuͤrtzen/ Bichaw/ Buchaw/ Lubenitz:
Paderborn/ ein Theil an Weſtphalen: Straßburg/ ein Theil an dem Elſaß: Verdun/ deroſelben Statt vnd Landſchafft: Wuͤrtzburg/ das Land zu Francken/ Gemuͤnd/ Rotenfelß/ Meinbernheim/ Kitzingen/ vnd andere Orth mehr.
Vnd iſt dz Kloſter Reichenaw/ bey Coſtnitz von der Zeit an Land vñ Leuthen ſo maͤchtig geweſen/ daß es von dannen auß/ biß nach Rom/ auff jhren eygenen Guͤtern jhren Nachtlaͤger hat koͤnnen haben:
dergleichen Fall auch im Jahr 1040 bey einem Pfaltzgraffen/ genannt Rapeton/ ſich befunden/ von ſeinen an einander hangenden Weilern oder Guͤtern/ daß er auch allenthalben/ biß nach Rom/ ſeine Schloͤſſer/ vnd verpflichtete Kriegsleuth gehabt/ bey Frehero.
Vnd meldet Johan von Herden in ſeiner geſchriebenen Chronick/ das Kloſter Erbach ſoll vor Alters an Jaͤhrlichem Einkommen ein einiges Ey weniger/ dann ein benachbartes Biſtumb Einkommens gehabt haben.
Es hat aber der Stul zu Rom ſolche Herꝛſchafften nicht alle vor ſich ſelbſt behalten/ ſondern andern etwan zu Lehen auffgetragen:
wie bekant/ das gegen der Kron Spanien nunmehr etliche hundert Jahr geſchehen/ wegen beyder Koͤnigreichen/ Neapolis vnd Sicilien/ gegen Lifferung eines mit Sattel vnd Zaummol auß geruͤſten Neapolitaniſchen Hengſtes/ vnnd ſechstauſend Kronen/ dafuͤr doch vor der Zeit allein Sicilia dem Roͤ.
Reich 40000.
Kronen zur ordinari Reichsſtewr bezahlt haben ſoll/ wie auch das Koͤnigreich Sardinien: die Farncſij haben vom Roͤm.
Stul das Hertzogthumb Parma vnd Placentz/ gegen Jaͤhtlicher Erlegung zehentauſend Kronen/ vnnd dann die Landſchafft Caſtro, Roſſiglio, vnnd anders.
Der Großhertzog zu Florentz/ die Florentiniſche Herꝛſchafft in Toſcana, einen Theil von dem Patrimonio Mechtildis, vnd die von dem Radicofano biß an das Gebuͤrg Ceperani oder Centini, gelegene Landſchafft/ da ſich dann befinden Senis, Piſa, Liuorno, Piſtoia, Volaterra, Arezzo, die Jnſul Elba/ vnd die darin gebawte Hauptſtatt Coſmopolis: Jtem Protum, Mons Ilcinas, & Politianus, Cortona, Piſcia, wie auch ein Theil von der Riuiera di Genoua vnnd Lunegiana, jedoch auſſerhalb der Statt Luca, vnd die vom Reich herꝛuͤhende Affter Lehen/ ſo Spanien an Florentz begeben hat: deßgleichen ſind deß Roͤm.
Stuls Lehen Leuthe die Benilaqui, Cæſarini, Cæſij, Cajetani, Columnenſes, Contareni, Corteignani, Maluazzij, Pepoli, Riarij, Santo-Gemini, Vrſini, vnnd vnder denſelben die Braciani.
Es ſeynd aber ſchier alle Præbenden/ Stiffter vnnd Biſtumber auch in Teutſchland dem Roͤm.
Stul heymgefallen/ vnnd gleichſam eygen worden/ ſolche zuverleyhen/ vnnd gewiſſe Lehenleuthe darmit zumachen:
wie dann die Annaten, das Palhum, die Anwartungen/ vnnd andere mehr dergleichen Sachen auß der Baͤpſtiſchen Cantzley zu Rom/ vnd die taͤgliche Vbung davon zeugen.
Es ſind aber auch die Geiſtliche Staͤnde in Teutſchland ſchuldig vnd verpflichtet/ mit Mann/ Roß vnd Geld die Roͤmer Zuͤge zubefoͤrdern/ ob ſchon die Weltliche Staͤnde jmmerzu klagen die Cleriſey wiſſe ſichledig zuſprechen/ vnnd ohne Zuſchuß außzuhalfftern.
Dann Chur Mayntz ſoll nach dem Wormbſiſchen Anſchlag ſo Anno 1521. gemacht worden/ Monatlich zu ſechzig Roſſen/ vnd zweyhundert ſiebenzig ſieben Fußknechten/ an Gelt 1828.
Guͤlden/ vnd zu Vnderhaltung deß Kayſerlichen Kammergerichts 300. Gülden:
demnach zuſammen 2128.
Guͤlden beytragen:
Chur Trier/ nach der/ in Anno 1551. zu Wormbs geſchehenen moderation/ ſolcher geſtallt 1516.
Guͤlden.
Chur Coͤlln/ ſo viel als Chur Mayntz: das Ertzſtifft Magdeburg 3632.
Guͤlden. das Ertz Stifft Saltzburg 2053. guͤlden: das Ertz Stifft Biſantz/ 6000. guͤlden: das Ertz Stifft Bremen/ 1072 guͤlden. der Biſchoff zu Bamberg 574. guͤlden: der Biſchoff zu Wuͤrtzburg/ 1622. gülden: der Biſchoff zu Wormbs/ 101. guͤlden: der Biſchoff zu Speir/ 546. guͤlden: der Biſchoff zu Straßburg 693. guͤlden: der Biſchoff zu Eichſtaͤtt/ 888. guͤlden: der Biſchoff zu Augſpurg/ 722. guͤlden: der Biſchoff zu Coſtnitz/ 264. guͤlden: der Biſchoff zu Hildeßheim 188. guͤlden: der Biſchoff zu Padborn/ 412. guͤlden: der Biſchoff zu Verden/ 106. guͤlden: der Biſchoff zu Halberſtatt/ 492. guͤlden: der Biſchoff zu Münſter/ 992. guͤlden: der Biſchoff zu Oßnabruͤck/ 246. guͤlden: der Biſchoff zu Paſſaw/ 563. guͤlden: der Biſchoff zu Freiſingen/ 539. guͤlden: der Biſchoff zu Chymſche/ 198. guͤlden: der Biſchoff zu Baſel/ 114. guͤlden: der Biſchoff zu Wallis/ 940. guͤlden: der Biſchoff zu Regenſpurg/ 243. gülden: der Biſchoff zu Meiſſen/ 197. guͤlden: der Biſchoff zur Naumburg/ 197. guͤlden: der Biſchoff zu Muͤnden/ 214. guͤlden: der Biſchoff zu Luͤbeck/ 90. guͤlden: der Biſchoff zu Camin/ 214. guͤlden: der Biſchoff zu Schwerin/ 190. guͤlden: der Biſchoff zu Verdun/ 348. guͤlden: der Biſchoff zu Cammerich/ 652. guͤlden: der Biſchoff zu Metz/ 233 guͤlden: der Biſchoff zu Thul/ 80. guͤlden: der Biſchoff zu Luttich/ 1120. guͤlden: der Biſchoff zu Trient/ 592. gülden: der Biſchoff zu Brichſen/ 592. guͤlden: der Biſchoff zu Moͤrßburg/ 315. guͤlden: der Biſchoff zu Lebus/ 150. guͤlden: der Biſchoff zu Brandenburg/ 94. guͤlden: der Biſchoff zu Ratzenburg 85. guͤlden: der Biſchoff zu Schleßwick/ 170. guͤlden: der Biſchoff zu Havelburg/ 280 guͤlden.
Der Abt zu Fulda/ 490. guͤlden: der Abt zu Hirſchfeld/ 90. der Abt zu Kempten/ 242. guͤlden: der Abt zu Reichenaw/ 70. guͤlden: der Probſt zu Weiſſenburg/ 115. guͤlden: der Probſt zu Elwang/ 197. guͤlden: der Abt zu Salvelden/ 136. guͤlden: der Hochmeiſter in Preuſſen/ 950. guͤlden: der Johañiter Meiſter/ 295. fl. der Abt zu Weingarten/ 170. guͤlden: der Abt zu Saltmanßweiler/ 517. guͤlden: der Abt zu Creutzlingen 46 guͤlden: der Abt zu Muhrbach/ 178. fl. der Abt zu Walckenried/ 62. guͤlden: der Abt zu Weiſenaw/ 140 guͤlden: der Abt zu Muͤlhlbrun: 273. guͤlden: der Abt zu Corphey/ 120. guͤlden: der Abt zu Schuſſenried/ 230. guͤlden: der Abt zu Backenried/ 60. guͤlden: der Abt zu Waldfachſen/ 180. guͤlden: der Abt zu Rockenburg/ 124. guͤlden: der/ Abt zu Ochſenhauſen/ 205. guͤlden: der Probſt zu Seltz/ 24. guͤlden: die Abtey zu S. Egidien in Nuͤrnberg/ 56. guͤlden: der Abt zu S. Maximin Trier/ 249. guͤlden: die Abtey Heinoltzhauſen/ 90. guͤlden: die Abtey Rogenhauſen/ 58. die Abtey S. Johan im Tubitahl/ 28. guͤlden: der Abt zu Gengenbach/ 69. guͤlden: die Abey Koͤnigshoffen/ 82. guͤlden: der Abt zu Rodde in Bayern/ 55. guͤlden: das Gottshauß Marckthal/ 89. guͤlden: der Probſt zu Odenheim/ 40. guͤlden: der Abt zu Stadel/ 172. guͤlden: die Abtey zu Kentzlingen/ 90. guͤlden: wird aber im Roͤm. Reich nirgend/ als in der Matricula gefunden: der Probſt zu Wettenhauſen/ 44. guͤlden: der Abt zu Koͤnigsprunn/ 82. guͤlden: die Abtey zu Planckenberg/ 90. guͤlden: der Abt zu Cyſin/ 65. guͤlden: die Abtey zu S.
Johann/ 82. guͤlden: der Abt zu Petershauſen/ bey Coſtnitz/ 54. guͤlden: der Abt zu Heiſprunnen/ oder Prunnen/ 189. guͤlden: der Abt zu Keyßheim/ 361. guͤlden: der Probſt zu Camberg/ 94. guͤlden: der Abt zu S. Haimeran in Regenſpurg/ 157. guͤlden: der Probſt zu Berchtoldsgaden/ 149. guͤlden: die Abtey Muͤnſter/ in S.
Gregorien Thal: die Abtey Muͤnchrod: die Abtey zu S.
Cornelij Muͤnſter/ 218. guͤlden: die Abtey zu Werden/ in Weſtphalen/ 108. gůlden: die Abtey Auerſperg/ 52. guͤlden: die Abtey Pfrum/ 218. guͤlden: die Abtey Echternach/ 120. guͤlden: die Abtey Caſtell/ 28. guͤlden: die Abtey zu S. Vlrich in Augſpurg/ 170. guͤlden: die Abtey Zwifalten/ 608. guͤlden: die Abtey Zinnen/ 40. guͤlden: die Abtey S. Matthes in Trier/ 30. guͤlden: die Abtey Hertelßhauſen oder Haidenhauſen/ 20. guͤlden: die Abtey Bebenhauſen/ 20. guͤlden: die Abtey Herꝛn Albe/ 20. gülden: die Abtey Zintlingen/ 20. guͤlden: die Abtey Glaubern/ 28. guͤlden: die Abtey Schwartzbach/ 8. guͤlden: die Abtey Erbach zu Coͤlln/ 28. guͤlden.
Die Abtiſſin zu Quedlinburg/ 178. guͤlden: zu Eſſen/ 136. guͤlden: zu Herworden/ 54. guͤlden: zu Nieder Muͤnſter/ 85. guͤlden: zu Ober Muͤnſter/ 61. guͤlden: zu Kauffingen/ 82. guͤlden: zu Lindaw/ 57. guͤlden: zu Geringerode/ 70. guͤlden: zu Buchaw/ 93. gülden: zu Rotenmuͤnſter/ 33. guͤlden: zu Guttenzell/ 25. guͤlden: zu Heppach/ 25. guͤlden: zu Banide/ 25. guͤlden: die Balley Elſaß/ 310. guͤlden: die Balley Coblentz/ 278. guͤlden: Mayntz/ wegen der Graffſchafft Reinegg vnnd Lahr/ gegen Hanaw/ 30. guͤlden:
Jtem wegen Koͤnigſtein vnd Jpßſtein/ 150. fl. Coͤln/ wegen der Herꝛſchafft Reineck/ 30. guͤlden:
Jtem wegen Reifferſcheyd/ 44. guͤlden: das Hauß Oeſterꝛeich eximirt an Biſchoffen/ zu Gurck/ Seckaw/ vnnd Lavant/ vnnd dann an Abten zu Schuͤttern/ S.
Blaſij/ vnd S. Peter im Schwartzwald.
852. guͤlden: welche Summen biß in 46890. guͤlden ſich belauffen.
Dieweil aber jemand moͤchte vorwenden/ daß nicht alle Poſten giebig/ vnnd nur die Summ groß zumachen geſetzt ſeyen:
ſo iſt zu wiſſen/ daß auß Beſoldo de Ciuitatibus bekandt iſt/ wie im Jahr 1486. die Reichsanlagen/ zumal erſchoſſene Gelder ſich Monatlich beloffen haben/ bey den Churfuͤrſten deß Reichs auff 93600. guͤlden:
bey den Biſchoffen vnnd Prælaten/ 19400. guͤlden:
bey den Weltlichen Fuͤrſten vnnd Staͤnden/ 85200. guͤlden: vnnd bey den Staͤtten/ 156400. guͤlden.
Vnnd in einer Summ/ 354600. guͤlden.
Dannenhero vor gewiß zuhalten/ daß Friedericus I. Jahrs vber hundert Tonnen Golds zum Einkommen erhaben/ vnnd daß ſein Enckelein Fridericus II. hernach/ im Jahr 1241. ſieben voͤllige Armeen/ an vnderſchiedlichen Orthen hat auffrichten/ zuſammen fuͤhren/ vnnd vnderhalten koͤnnen.
Vnd iſt zumercken/ daß Teutſchland von denſelbigen Zeiten her/ ſonderlich nach den entdeckten Golt Landen der Newen Welt/ an Reichthumb Golt vnd Silber/ vnglaublich ſehr zugenommen hat.
Wird derowegen hiemit den Proteſtirenden begegnet/ wann ſie vorgeben/ die Geiſtlichen in Teutſchland truͤgen geringen/ oder gar keinen Laſt: angeſehen die Reichs Matricul/ vnnd nach vieler vnd langer Bethaidigung/ auch ſehr offtmaliger Verbeſſerung dem einen Stand/ nach Beſchaffenheit ab- vnnd dem andern zu zulegen/ endlich beſtimpter Summen.
Da noch die Geiſtlichen in Teutſchland jhren beſondern Laſt/ gegen dem Bapſt zu Rom muͤſſen tragen vnnd abſtatten: vnnd hingegen die Proteſtirenden von den eingezogenen Kirchen Guͤtern/ jhre Pfarꝛen/ ohne Zuthun einiges Hellers/ vnderhalten/ vnnd noch manchmahl abzwacken/ vnnd zu Kammer Guͤttern verwenden: oder wol gar/ ſolche Reichs Gelder nur vom Vberſchuß der Kirchrenten erlegen.
Welches anſich ſelbſt ſo weit auß dem Gelaiß nicht were/ ſintemahl auch die mittelbare Stiffter vnd Kloͤſter/ deß euſſerlichen Nutzens beduͤrfftig/ vnd bey gemeiner Noth ſich deroſelben getroͤſten: darumb dann auch billich zu der gemeinen Noth/ nach Muͤglichkeit abzuwenden/ ſtewren.
Es würden aber die Vnderthanen keiner ſeits ſich zubeſchweren haben/ wann man beyderſeits etwas ingezogener Haußhielte/ vnd ſich nach der Decke ſtrecken wolte.
Der zwoͤlffte Diſcurß.
Der Catholiſchen Begehren an J. Kay. May. das Geiſtliche Reſervat zu decidiren:
Chur Bayern Gutachten hieruͤber.
Klag vber die Calviniſter:
Wie Chur- Sachſen ſich vber das Edict beſchwehrt.
Wie die Reformation fortgangen/ Arnheim in Poln/ Altringer in Jtalien gezogen/ vnd wie es beyderſeits zum Fried/ ſelbiger Enden abgeloffen.
Wie der Friedlaͤnder Stralſund belaͤgert.
WJeviel den ſamptlichen Catholiſchen an dieſem Edict gelegen/ vnd wie eyferig ſie getrieben/ daß es herauß komme/ bezeugen ſie in dem Bedencken/ ſo ſie zwey Jahr zuvor J. K. M. eroͤffnet/ in deme ſie geklagt/ man habe ſich endlich auff Proteſtirender ſeiten nicht entbloͤdet/ dem Kayſer vnd den Catholiſchen Staͤnden/ wie auß dem zu Nuͤrnberg den 28. Nov. Anno 1619. deroſelben Geſandte Fuͤrſt Hanß Georg von Zollern/ von den Evangeliſchen gegebenen Antwort/ vnnd bey einer dem Churfuͤrſten in Bayern den 21. Dec. ſelbigen Jahrs zu Muͤnchen/ angebrachten Werbung zuſehen/ außdruͤcklich vorgehalten/ ſich beruͤhrter Ertz- vnd Stiffter/ Kloͤſter/ Clauſen/ vnd darzu gehoͤrigen Gefaͤllen wegen/ als derenthalben ſie keinen guͤtlichen Vergleich vnd Handlung leiden wollen/ bey Androhung offenen Kriegs/ aller Anforderung gaͤntzlich zubegeben: vnnd ſolches alles vnder dem nichten vngereimbten Vorgeben/ als ob der Geiſtliche Reſervat kein weſentlich Stuͤck beruͤhrten Religionsfriedens/ vnd daruͤber auffgerichten Abſchieds were:
da doch auffdemſelben die Confervation deß Geiſtlichen Standes/ auff welchen die Reichs Verfaſſung wenigers nicht/ als auff den Weltlichen fundieret iſt/ vnnd folgend vnſer allein ſeeligmachenden Catholiſchen Religion beſtehen/ die Catholiſche Staͤnde/ auch die Augſpurgiſche Confeſſions Verwande anderſt nicht/ als mit außdruͤcklichem Vorbehalt/ in den Reichsfrieden auff vnd angenommen/ vnnd dahero nothwendig folgen muͤſte/ da den Catholiſchen ſolches nicht gedeyen ſolte/ daß der vbrige Jnhalt deß Religionfriedens auch von Vnkraͤfften/ auch an ſich ſelbſten zu Grund gehen vnnd fallen wuͤrde.
Deßgleichen/ ob wol die jenige Proteſtirenden/ ſo nach dem Paſſawiſchen Vertrag/ ſo viel anſehnliche Kloͤſter zu ſich geriſſen/ die Geiſtlichen vnnd die Religion abgeſchafft/ vnd das Patrimonium Eccleſiæ jhnen zugeeygnet/ den Verſtand mehrgedachten Religionfriedens dahindehnen vnd außdeuten wollen/ als ob in Krafft deſſelben jhnen nachgegeben worden/ die in jhren Fuͤrſtenthumb vnnd Landen wohnende Geiſtliche vnnd Ordensperſonen/ von der vralten Catholiſchen Religion/ jhrem Gottverlobtem Stande vnd Orden ab- vnnd zu der Augſpurgiſchen Confeſſion zubringen:
So iſt doch vnlaugbar vnnd bekantlich/ daß ſolche Geiſtliche Leuthe/ ſampt jhren Gottshaͤuſern vnd Gefaͤllen/ von der Weltlichen Staͤnd Juriſdiction gaͤntzlich eximiret/ vnd ſie gemeinlich vielmehr die Weltliche Staͤnde zu jhrem Schutz obligiret haben.
Vnnd ſo dißfals einiger Zweiffel/ muͤſte es doch bey beruͤhrten gemeinen Geiſtlichen Rechten ſo lang verbleiben/ biß ſolcher Zweiffel gebuͤhrender weiß/ auch mit der Catholiſchen Bewilligung erlaͤutert wuͤrd.
Ja die Weltliche Obrigkeit koͤndte ſich auch nit weiter/ als auff die Religion bloß/ vnnd nicht auff die Guͤter extendiren.
Ob wol allerhoͤchſt gedacht dero Vorfahren Roͤm.
Kayſer damit ſorgfaͤltig angeſtanden/ vnd vngern eine Zerꝛuͤttung/ vnder den Staͤnden deß Reichs deßwegen erwecken wollen: derowegen auch der wuͤrckliche Außſchlag in Pag. 6. Gravaminum zu nicht geringer der Catholiſchen Nachtheil hiehero verblieben:
So hat man doch vnſers ermeſſens ſolche conſiderationes erwogenen Vmbſtaͤnden nach jetziger Zeit ſo hoch nicht zuachten/ bevorab weil deß Erbfeindes halben (worauff vor dieſem der meiſte Reſpect geweſen) man ſich/ Gott lob/ vor dißmal nicht zubefahren/ E. Kay. May. Authoritaͤt/ vnnd der Sachen Befugnuß alſo bewand/ daß ſich wol niemand vnderſtehen vnd geluͤſten laſſen/ noch einige rechtmaͤſſige Vrſach haben wird/ ſich dem Kayſerlichen Gericht vnd Forderung vngehorſamlich zu widerſetzen/ oder vber dieſelben zubeſchweren.
Chur Mayntz begehrt auch deß Churfuͤrſten in Bayern Gutachten/ ſintemahl wann bey jetziger guten Occaſion etwas verſaͤumpt/ die Kayſerliche Deciſion aber publicirt werden ſoll/ hernach der Mangel herein zubringen ſchwerlich ſeyn moͤchte.
Der erſte Raht gieng vber die Reichs Staͤtte/ in welchen die Catholiſche Religions Verwande vnbilliger weiſe/ von den Burgerlichen Rahts- vnnd andern Aemptern gantz außgeſchloſſen/ das Exercitium geſchmaͤhlert/ oder gar benommen/ vnnd ſie mit vnbefugten juramentis vnd Gebotten mercklich beſchwert vnnd vnderdruckt wuͤrden: darumb ſolten ſolche Staͤtte im Zaum gehalten/ vnd etwan ein Reichs Vogt/ oder ein Fuͤrſten zum Jnſpectorn zu leiden gemuͤſſigt werden.
Der Anfang koͤnde an der Statt Magdeburg geſchehen/ auff daß man gleich ſpuͤren moͤcht/ was Chur Sachſen darzu thun wuͤrde.
Doch wer es zu fruͤhe/ mit den Vnmittelbaren/ vnnd vor dem Paſſawiſchen Vertrag eingezogenen Geiſtlichen Guͤtern etwas vorzunehmen/ ehe Klag vnd Widerꝛede geſchehen.
Auch ſolt man der Calviniſten halber fuͤr dißmahl nichts decidiren/ nach dem Kayſ Edict einruͤcken/ ſondern ſelbigen Punct noch in ſuſpenſo laſſen.
Wie aber einmal Weltkündig/ vnnd vnwiderſprechlich iſt/ daß die Calviniſche Sect/ vnnd deren Anverwande/ der einige vnd rechte Brunquell ſeynd/ auß welcher biß Dato alle feindſelige Conſilia/ vnnd das darauff erfolgte merckliche Mißtrawen/ Alienation/ vnnd noch biß Dato wehrende Vnheil/ vnd leydige Kriegsweſen im Roͤm. Reich hergefloſſen/ fomentirt vnnd extendirt worden: auch ſo lange dieſer anſehnliche Calviniſche Geiſt in dem Reich gedultet/ vnnd jhm ein freyer Fuß gelaſſen wird/ kein Beſſerung zuhoffen/ oder ſich gegen den Calviniſten einiges andern/ als biß Dato zuverſehen: vnd dann auß dem Religionfrieden lauter vnd klar zuerſehen vnd abzunehmen iſt/ daß die Calviniſche Sect in demſelben nicht begriffen/ vnnd eben darumb auch Anno 1566. durch einen ergangenen gemeinen Reichs Schluß/ dieſe vnnd andere dergleichen frembde Secten im Reich außgeſchloſſen vnnd verbotten worden:
So wollen wir vnvorgreifflich darfuͤr halten/ es moͤchte Jhre Kay. May. zuerinnern ſeyn/ mit Gelegenheit jetziger fuͤrhabenden Deciſion/ etlicher Reichs Gravaminum/ zugleich auch die Calviniſche Sect/ nicht zwar außdrucklich vnnd in ſpecie vnder dem Namen der Calviniſterey/ ſondern in genere zuverbiethen/ vnd deß Religionfriedens fůr vnfaͤhig zudeclariren ſeyn.
An Herꝛn von Stralendorff ſchreibt Chur Bayern eben ſolches Jnhalts/ vnd meynt zu letzt/ es muͤßt ein Examen angeſtellt werden:
was verbottene Secten/ vnnd welche deß Calviniſchen Verwande ſeyen: mit begefuͤgter Klag/ daß man ſich Anno 1566. durch die Calviniſche heymliche Practicken/ von der Execution hette abhalten laſſen/ ſonſten wer ſolche Sect allbereit extirpirt/ auch aller Vnraht jetzigen durch ſie verurſachten leydigen Vbelſtands verhuͤtet geblieben.
Der Wolff hat einen boͤſen Ruff/ macht jhn aber ſelbſt.
Zu Augſpurg wolten die Calviniſten Anno 1530. ein beſonders haben.
Sie wußten jmmerdar viel von der Admintſtration deß Roͤm.
Reichs zuſagen/ vnnd andere jrꝛig zumachen/ daß dem Kayſer gebuͤhre/ die Gerechtigkeit zu Handhaben/ aber nicht anderſt/ als mit belieben der Staͤnde Geſatz vnd Ordnung/ nach welchen er ſeine Verwaltung zurichten/ zuſetzen.
Daß alles nach Abgang der Caroliniſchen Kayſereine weit andere Meynung habe/ da das Reich zur Wahlkommen/ die Majeſtaͤt vnnd Verwaltung dem Kayſer allein: die Abſchiede aber neben jhme den Staͤnden zukommen.
Daß die mehrere Stimmen in Religions Haͤndeln gar nicht gelten ſolten/ weil man auff Catholiſcher Seiten ſo viel Fuͤrſten machen/ vnd jhnen entgegen ſetzen koͤnde/ mehr dann von noͤhten.
Wie die Calviniſten den Hollaͤndern beygeſtanden/ auß Engelland dem Spanier widerſtanden/ die Stiffter Coͤlln vnd Straßburg geſucht auff jhre Seite zubringen/ die Vnion geſchmiedet/ die Guͤlchiſche Lande bekuͤmmert/ in Heſſen vnnd Waldecken/ ſonderlich im Koͤnigreich Boͤhmenreformirt/ den Auffſtand befoͤrdert/ vnnd der Rebellion vorgeſtanden/ hat Vrſachgenug/ zu dieſem Haſſe vnnd Neid gegeben/ bevorab bey dem Hauſſe Bayern/ wegen der Chur Dignitaͤt: vnd bey Sachſen/ wegen der Guͤlchiſchen Landen/ auch Marpurgiſchen vnd Waldeckiſchen Strittigkeiten:
da freylich die Weltliche Haͤndel/ vnnd das Kirchenweſen mit bitterem Eyfer durch einander gelauffen.
Doch iſt ſich vber deß Kayſers Großmuͤhtigkeit hoͤchlich zuverwundern/ daß er/ was ſeine Vorfahren geſchewet/ vnnd wozu ſie ſich allzu vnkraͤfftig erachtet/ doͤrffen vnderfangen/ vnnd den Geiſtlichen zu Nutz vnnd Vortheil ſein Leib/ Gut/ vnd Blut in die Schantze ſchlagen.
So viel vermag ein Geluͤbd/ vnnd ein brennender Eyfer/ die Kirche zubefoͤrdern.
Wie aber der Churfuͤrſt in Sachſen diß Kayſ.
Edict auffgenommen/ erhellet auß ſeinem Schreiben an Kay. Mayſt. vnder dem 28. Aprill/ 1629.
Jn welchem Schreiben er zuvorderſt ſich bedancket/ daß J. Kay. Mayſt. ſein Verantworinuß- Schreiben auff das jhme jn ſinuirte Edict/ etlicher Reichs Gravaminum Erledigung betreffend/ wie auch ſeine Erklaͤrung mit Hauptſachlicher Notturfft einzukommen/ ſo gnaͤdigſt/ vnd daß J. Kayſ. Mayſt. nicht zuwider ſey/ auffgenommen:
kompt derwegen nunmehr ein/ proteſtirt/ daß ſolches keines wegs wider Jhrer Mayeſtaͤt Reputation/ Juriſdiction/ oder zu Abbruch ſeiner Vnter Ehr/ Deuotion/ darinnen er/ ſo lange Vernunfft vnd Athem in jhm ſeyn werde/ vnaußgeſetzt zuverharꝛen gemeynt.
Vnd fuͤhrt dieſe antreibende Vrſachen der Einbringung ſeiner Hauptſaͤchlichen Notturfft.
1. Sein Gewiſſen/ Ehr/ Seelen Notturfft vnd ſchwere Pflicht/ damit er Jhrer K. M. vnnd dem Reich verwandt.
2. Jhrer K. M.
Hochloͤblichen Hauſes Hochheit vnnd Würde.
3. Sein vnnd aller Evangeliſchen Staͤnde Wolfahrt.
4. Daß es wider ſein Pflicht ſeyn wuͤrde/ das jenige nicht zuerinnern/ darauß Jhrer K. M. vnd dero gantzem Hauſe mehr Schaden vnd Nachtheils/ als einigen Zuwachs/ vnnd Vortheil zugewarten.
5. Jnſondecheit weil beſorglich ohne Confuſion deß H. Roͤm. Reichs/ zu deſſen Conſervation J. K. M.
Vorfahren/ alle jhre Conſilia vnd Actiones dirigirt/ der Zweck ſchwerlich erꝛeicht werden moͤchte.
Nach dieſem Eingang tritt er zum Haupt Weſen/ vnd erinnert.
1. Die entſtandene Religions differentien ſeyen allezeit auff den Reichstaͤgen/ vnnd von anfangs von Carolo V. Imperatore, mit zuthun Friedliebender Chur- vñ Fuͤrſten tractirt worden/ wie bey den Reichs Abſchieden von Jahren 1530. vnnd 1544. zuſehen.
2. Religionfrieden ſey zwiſchen der Kay. May. vnd der Koͤ. May. vnd den Catholiſchen Fürſten vnnd Staͤnden: wie auch der Augſpurgiſchen Confeſſions- Verwanten Chur-Fuͤrſten vnd Staͤnden Anno 1555. mit jhrer allerſeits Einwilligung/ auff offentlichem Reichstag geſchloſſen/ vnnd in formâ pragmaticæ Sanctionis im Reich publicirt worden.
3. Sey zu der Zeit geſchehen/ da kein Stand in Armis ſich befunden.
4. Vnnd dahero kein Zwang/ Forcht vnnd Betrohung vorgangen/ vnnd hetten beyde Theil/ nemlich die Catholiſche vnd Augſpurgiſcher Confeſſion Verwande Staͤnde den beſchloſſenen Friede acceptirt/ beliebet vnnd angenommen.
5.
So ſey der Religionfrieden kein Temporalwerck/ ſondern ein vinculum perpetuum, vnd jmmerwehrendes Werck/ cum clauſula derogatoria in præteritum & futurum.
Hingegen aber per Antit heſin vorgedachtem Kayferlichen Edict zu inſeriren.
1. Ob wol in Faͤllen/ da die Wort hell vnnd klar/ alles zuvor genugſam abdiſputiret/ vnnd endlich auff die im H. Reich herkommene wege decidirt/ es keiner weitern Handlung/ Vnderꝛed oder Vergleichung bedoͤrfftig:
So hielte er doch darfuͤr/ wann alles ſo hell vnd klar im Buchſtaben were geweſen/ Jhrer Kay Ma.
Vorfahren wuͤrden ſolchen Strittigkeiten nicht zugeſehen/ ſondern ſolche eroͤrtert haben.
2. Sie hetten auch geſehen/ daß dieſelbe auff eine Jnterpretation vnnd Declaration deß Religionfriedens hinauß lauffen wolte: derer Jhre Kay. vnnd Koͤn.
Majeſtaͤt ſich ohne Mitwiſſen vnnd Bewilligung ſamptlicher Churfuͤrſten vnd Staͤnden nit zuvnderfangen.
3. Komme dieſe geſchwinde Kayſerliche Reſolution/ Erklaͤrung vnnd Deciſion/ jhm vnnd andern Staͤnden Augſpurgiſcher Confeſſion mit Beſchwer vor/ weil dergleichen modus procedendi ſeithero Anno 1555. bißhero in obſeruantia nicht gehalten worden.
4. Sondern ſey vielmehr der Obſervantz zuwider/ daß wann die Catholiſchen vber die Staͤnde Augſpurgiſcher Confeſſion/ vnd dieſe wiederumb vber jene intuitu deß Religionfriedens/ ſich zubeſchweren gehabt/ vnd jedes Theil die Reichs Conſtitutionen vor ſich angezogen/ ſolchen Differentzien in Anweſenheit der Kayſ. Mayſt. mit der ſamptlichen Staͤnde Wiſſen vnnd Willen/ weilen ſie in Auffrichung deß Religionfriedens mit cooperirt/ an Enden vñ Orthen/ dahin dergleichen Sachen gehoͤrten/ abzuhelffen vor rahtſamb befunden.
5. Oder auff andere gemeine Zuſam̃enkunfften verſchoben.
6. Vnnd ſey dieſer modus procedendi, die Reichs Gravamina am Kayſerlichen vnd Koͤnigl Hoffe/ in Form eines General Edicts vnnd allgemeiner Sanction zueroͤrtern/ niemahls/ weder vor/ noch nach dem Religionfrieden/ gebraucht worden.
7. Gereiche nicht zu Fortpflantzung guter Einigkeit/ oder Verminderung deß ſchaͤdlichen Mißtrawens.
8. Lauffe wider das Ius Ordinum Imperij, vnnd der Reichs Staͤnde vngezweifelich hergebrachtes Recht.
9. Jn den dreyen von Jhrer Kayſ. Mayſt. reſolvirten Haupt grauaminibus ſey durch die ſamptliche Proteſtirende Staͤnde die ſubmiſſion noch nicht erfolgt/ ſondern dieſelbe allerzeit in pendendi geblieben.
10. Sey nicht de tempore, Jhre May. hetten noch zur Zeit/ vñ biß daß im H. Reich der ſo lang gewuͤnſchter Friede/ vnd allgemeine Tranquillitaͤt reducirt/ damit in Ruhe ſtehen koͤnnen.
11. Kayſer Ferdinandus I. wie Jhre Mayſt. ſelbſten in jhrem Edict gnaͤdigſt melden laſſen/ hetten die vber vnd wider den Religionfrieden Anno 1559. eingewendete Klage an das Kayſerliche Kammergerichte remittirt: welches/ da alles im Religionfrieden ſo klar/ nicht beſchehen were.
12. Daß ſie aber die Kammer geflohen/ darzu moͤgen ſie bewogen haben/ daß weil der Religionfrieden mit gemeiner Staͤnde Bewilligung/ in gemeiner Reichs Verſamblung auffgerichtet/ alſo auch dz jenige/ ſo zweiffelhafft/ durch gleichmaͤſſigen modum tractandi muͤſſe entſcheyden werden.
Nach deme nun Chur Sachſen deß Kayſers Procedur dieſer geſtallt durchgangen/ kompt er in obigem Schreiben/ auch auff der Sachen Beſchaffenheit ſelbſt/ mit vermelden/ Er wolle in meritis cauſæ ſich zwar nicht herauß laſſen: vernehme aber auß den Reichs Handlungen/ 1.
Daß die Staͤnde der Augſpurgiſchen Confeſſion die in Jhrer Landsfuͤrſtlichen Obrigkeit/ Hoheit/ territorijs vnnd Gebiethen gelegene Stiffter/ Kloͤſter/ vnd andere Geiſtliche Guͤter/ in Chriſtliche gebuͤhrliche Reformation zubringen befugt:
wie ſich dann die Catholiſchen Jhrer Lands Fuͤrſtlichen Obrigkeit/ auch gebraucht.
2. Wegen der Mediat Kloͤſter vnd außlaͤndiſchen Provincialen hetten die Aſſeſſores Cameræ Anno 1557. ein dubium mouirt, hievon auch auff dem Reichs Tag zu Augſpurg Anno 1566.
Bericht eingebracht/ vnd vmb Reſolution gebetten: welche aber nicht erfolgt ſey.
3. Darumb ermeldtes Kammergericht nach der Hand die gebettene Proceß abgeſchlagen.
4. Vnd da ſie gleich erkant/ jedoch dieſelbe auff einkommene exceptiones wieder caſſirt.
5. Jn den vier Kloͤſter Sachen ſey diß thema, ob die Provincialen vnnd Ordens Leuthe/ auff den Religionfrieden Proceß auffzubringen befugt?
ſo ſtarck diſputirt/ daß die Churfuͤrſten deß Reichs/ vor eine Notturfft befunden/ Kayſer Rudolphum II. zuerſuchen/ die Acta vom Kammergericht neben jhrem voto, & rationibus dubitandi ac decidendi abzufordern/ begehren zulaſſen/ damit ſolche gegen dem Reichstage Anno 1607. dem Churfuͤrſtlichen Collegio zu durch leſen vbergeben/ was darinnen vorzunehmen wol erwogen/ vnd Jhrer Kay. Mayſt. darauff ein Bedencken eroͤffnet werden moͤchte.
6. Die Evangeliſche Staͤnde hetten hiebey jnſonderheit erinnert/ daß dieſer Punct eine interpretation vnnd declaration deß Religionfriedens/ ſo vor die Kayſ. Mayſt. vnnd ſamptliche Reichs Staͤnde zugleich gehoͤrte/ erfordern thete.
7. Er vnd andere Evangeliſche Staͤnde ſeyen dadurch hoͤchlich beſchweret/ daß mit Zurückſetzung ſeiner vnnd jhrer/ auff der Catholiſchen Staͤnde einſeitiges ſollicitiren/ dieſer ſo wichtiger/ allzeit contradictirter Punct/ in ſolcher Manier/ per modum generalis Edicti nicht alleindecidirt/ ſondern auch dem Kammergericht ſolche Deciſion inſinuirt/ mit Befelch/ ſich darnach im ſprechen vnnd erkennen zurichten: welches doch ehe nicht braͤuchlich geweſen/ als wann auff Reichs- oder Deputationstagen die Ka.
Mayſich mit den Staͤnden darob verglichen.
8. Ob zwar die Conſtitutiones imperij paratam executionem auff ſich tragen/ ſo habe aber ſolches nur in denen Faͤllen ſtatt/ da am jure, ob daſſelbe auß den Worten oder Buchſtaben zunehmen/ nicht gezweiffelt werden kan:
ſondern ſolches hell/ liquidum vnd klar: wo aber die Reichs- Staͤnde noch derentwegen gegen ein ander in terminis contradictorijs begriffen/ das Kayſerliche Kammergericht ſelbſt angeſtanden/ vnd die Kayſerliche vnd Koͤnigliche Majeſtaͤt ſich auff dieſe Maß den Außſchlag zugeben/ oder vor ſich etwas zu ſtatuiren vnnd zu declariren/ nicht maͤchtigen wollen:
da aber die Poſſeſſores von ſechzig vnnd mehr Jahren in Poſſeß geweſen/ da koͤnne keiner ohne ordentlichen Proceß Rechtens/ ſeiner Poſſeſſion entſetzt werden: vnnd laſſe ſich ab executione nicht anfangen.
9. Hertzog Friederich Wilhelm/ Adminiſtrator der Chur Sachſen/ haͤtte zwar die promiſcuam allegationem grauaminum, jhm aber doch nicht zuentgegen ſeyn laſſen/ mit gemeinem zuthun/ den groſſen Mißbrauch/ in deme die Catholiſche Obrigkeiten jhre arme Vnderthanen/ ob ſie gleich kein Exercitium Augſpurgiſcher Confeſſion hetten/ vnnd ſich ſtill vnnd ruhig hielten/ entweder von Hauß vnd Hoff verjagten/ oder ſie ſonſten hefftig beſchwehrten: vnd als das Edictum demigrando, dadurch auß dem nachgelaſſenen Abzug/ ein gewaltſamer Zwang gemacht/ abzuſchaffen/ es ſey aber alles ohne Frucht abgangen/ keine Vergleichung daruͤber erfolgt/ vñ alſo dieſer Punct im vorigen Stand gelaſſen/ worden.
11. Kayſer Matthias habe nach dem Exempel Weyland Kayſers Maximiliani II.
vnd Kayſers Rudolphi II. den Reichs Satzungen vnd Herkommen gemaͤß. nicht befinden koͤnnen/ die Reichs Gravamina durch Kayſerliche Reſcript/ Mandat/ Edict vnd Verordnungen zu decidiren/ ſondern hette es auff eine Compoſitions Handlung/ nicht ohne Mitwiſſen der Catholiſchen/ die aber zu ruͤck getretten/ verſchoben.
12. Da doch in ſeiner Churf. D. den 5. Maij. Anno 1614 an Kayſer Matthiam gethanem Schreiben/ kein ſolcher modus procedendi verſtanden werde/ welcher der Billichkeit/ den Reichs Conſtitutionen vnd Herkommen zuwider/ dadurch der Friede nicht befoͤrdert/ keine Einigkeit gepflantzet/ vnd die Staͤnde/ daß ſie vngehoͤrt depoſſidirt/ ſich noch mehr zubeſchwehren hetten: habe aber zu Facilitirung deß bevorſtehenden prorogirten Reichstages Jhrer Kay. May. gerahten/ die jenige Gravamina zu reſolviren/ ſo in Jhrer Kay. May. Maͤchten ſtuͤnden/ vnd dero Kayſerliche Hoheit nicht concernirten:
in den andern/ die vornembſten Motiven denſelben zugemuͤth fuͤhreten/ warumb Jhre Kay. Mayſt. ohne Verletzung der Kayſerlichen/ durch ordentliche Wahl erlangten Hoheit/ in ſolche nicht verwilligen koͤnden.
Wegen der vbrigen aber/ ſo in Jhrer Kay. Ma. Maͤchten nit ſtuͤnden/ moͤchten ſie die jenige Staͤnde vernehmẽ/ welche ſolche Gravamina betreffen/ vnnd nach dero erlangtem Bericht durch Jnterpoſition/ Commiſſion/ oder in andern im Reich nicht vngebraͤuchliche Wege jhre Eroͤrterung alsdann nehmen lieſſen.
Refertſeſe an Kayſer Matthiam de dato Dreßden Anno 1613. abgangenes Schreiben/ vnnd Jhrer Majeſtaͤt Antwort vnder dem 13. Jan. 1614.
Keinen andern modum procedendi habe Er Churfuͤrſt vorgeſchlagen/ oder darzu gerahten.
Auff das bey der zu Muͤlhauſen letzten Collegial Verſamblung an Jh. Kay. Mayſt. ergangenes Erſuchungs Schreiben ſagt Churfuͤrſt 1. Dergleichen ſeye von jhme vnnd Chur Brandenburg niemahls erfolgt/ vielmehr aber ſolchem contradictirt.
2. Sey von jhnen beyden ein vnderſcheydt gemacht/ zwiſchen den Staͤnden/ die angeklagt/ jhre Antwort anbracht/ gehoͤrt/ vnnd zur Erkantnuß ſubmittirt/ vnnd den andern/ ſo jhre Notturfft noch nicht einbracht/ viel weniger ſubmittirt.
3. Ein in particulari beſchehene Submiſſion/ koͤnne dem andern/ ſo noch Zeit zur Deciſion/ nicht beſchloſſen/ vnd ſich nicht ſubmittirt/ nicht præjudiciren.
4.
Gegen ermeltem Collegial Tag ſey vor der Ankuͤnfft außdruͤcklich compaſcirt vnd bewilliget/ was daſelbſt wuͤrde vorgehen vnnd bedacht werden/ daß ſolches nur vor eine vnverbuͤndliche Conferentz gehalten werden/ auch dabey die Majora nicht gelten ſolten.
Putat conſultius eſſe, durch einen allgemeinen Friede/ das in letzten Zuͤgen liegende Roͤm.
Reich zuerquicken/ vnd daſſelbe zu repariren: vnd vnder deſſen dieſe Gravamina/ biß man in mehrerem vnd beſſerem Vertrawen/ zu Berathſchlagung deß H. Roͤm. Reichs Notturfften/ vnnd Anſtellung gemeinnuͤtziger Ordnung vnnd Verfaſſungen zuſammen kommen koͤnte/ an jhren Orth beruhen laſſen.
Sagt ferꝛner/ es moͤchten wol etliche der Meynung ſeyn/ daß bey noch continuirenden Kriegstrublen vnnd Empoͤrungen/ mit der angetroheten Achts Execution am beſten ſolte vorzukommen ſeyn:
es ſey aber diß nit der ordentliche Weg/ ſondern eytel Extrema/ ſo das Anſehen bey den Evangeliſchen Mittel Staͤnden gewinnen wolten/ als ob hierdurch jhre total Außreutung geſucht/ vnnd endliche Diſſolution deß Roͤm.
Reichs mit groſſem Frolocken der Außwertigen/ ſo darauff ein Aug geſchlagen/ jhr diſſegni darbey haben/ vnnd auß Ambition frembde Kronen vnd Scepter affectiren/ erfolgen wuͤrde.
Er Churfuͤrſt ſey zwar verſichert/ daß Jh. Kayſ. Mayſt. hierunder kein andere Jntention fuͤhrete/ als dem publico wieder etwas auff die Beyne zuhelffen: wolte auch/ wann dieſes das rechte Mittel were/ vnd dieſen effectum operiren koͤnde/ ſich nicht vnderſtehen/ Jhre May. zubehelligen/ vnnd die Sachen ſchwerer zuniachen:
Jn dem er aber dem Werck je mehr vnd mehr nachdencke/ ſo ſtehe er in Forchten/ es moͤchte ſich vmbkehren/ an ſtatt der gewuͤnſchten Einigkeit mehr Zwitracht: an ſtatt deß Friedens/ eitel Vnfried vnd Vnſicherheit:
an ſtatt verhoffter Conſervation deß Reichs/ eine erbaͤrmliche Lieſolation erfolgen/ weil allen Vmbſtaͤnden vnnd Anzeigungen nach erſcheinete/ es ſey das Remedium/ da mit man helffen wolle/ viel ſchaͤdlicher vnd gefaͤhrlicher/ als die Kranckheit/ darinnen leyder annoch Teutſchland begriffen ſtehe: die Zeiten leiden ſolchen Rigor nicht/ der Modus ſey vngewoͤhnlich/ die Mittel zuſcharpff/ das Finis zu ſorglich vnd vngewiß/ darzu voller Difficulteten vnd Gefehrlichkeiten: vnd moͤchten Jhre Kay. May. hiernechſt à poſteriori jnnen werden/ wie vbel die es mit Jhrer May. vnd dero hochloͤblichen Hauß Oeſterꝛeich gemeynet/ die zu ſolchen Extremiten Raht/ That/ Anlaß vnd Vorſchub geben.
Da aber Jhre Kayſ. Mayſt. jhre angeborne Mild vnnd Gelindigkeit der Schaͤrpffe vorziehen/ die Catholiſche Staͤnde/ wie ſie wol koͤnnen/ zu moderatioribus conſilijs, vnd daß ſie es nicht ſo genaw ſuchen/ diſponiren/ vnnd anvermahnen/ vnnd das gantze Werck alſo dirigiren vnnd vermitteln/ wie es deß H. Reichs/ vnd Jhrer Kay. Ma. eygenes Hauſes wolferiges Gedeyen/ vnd Auffnehmen erfordern thue/ hetten Jhre Kay. May. vngleich mehren vnd beſtaͤndigen Nutzen zugewarten.
Vnd zum Beſchluß/ weil dieſes ſo ein hart/ wichtiges/ vnnd vberſchweres Werck/ dergleichen bey vorigen Kayſern nicht vorgangen/ repetirt er de verbo ad verbum ſein/ an Jhre Kay. Mayſt. de dato den 26. Mertz ergangenes Schreiben: bittet nochmahls fuͤr Gewalt/ vnnd vmb den Kayſerlichen Schutz/ den Jh. Kayſ. May. jhme/ vnd allen Evangeliſchen Staͤnden zuhalten pflichtig: jhn auch/ daß er zu offt ernantem Kayſerlichen Reſcript vnnd Edict/ aller maſſen es publicirt/ vnderthaͤnigſt nicht verſtehen/ noch ſich darzu bequemen koͤnne:
ſondern Jhr Ka- May. mit nachmaligem Vorbehalt deß vielfaltig conteſtirten/ vnd im Werck erwieſenen Reſpects vnnd Gehorſambs ſeinen diſſens dargegen nothtruͤnglich hiemit ferꝛner zuerkennen geben muͤſſe/ gnaͤdigſt entſchuldigt zuhalten/ vnd das gantze Werck/ in Kayſerlichen gegen jhme vnd der gantzen Evangeliſchen Staͤnden/ allzeit verſpuͤhrter gantz ruͤhmlichen Jnclination/ vnnd der loͤblichen Vorfahren Exempeln nach/ auff ſolche allgemeine Verſamblungs Tage zuverſchieben/ darauff beyderley Staͤnde/ Catholiſche vnd Evangeliſche/ nottuͤrfftig moͤgen gehoͤrt/ folgends von J. K. M. mit Zuziehung zumahl anderer mit jntereſſirenden Mittel gefunden werden/ welches der Sachen zutraͤglich/ zu wieder Auffrich- vnnd Fortpflantzung beſtaͤndiger guter Einigkeit vnnd Vertrawens/ erſprießlich/ dadurch auch der heylſame Zweck zu aſſequiren/ den J. K. M. vnd alle friedliebende Staͤnde jhnen hierunder allwegen proponiret vnd vorgeſetzt.
Auff dieſes Schreiben cenſurirt ein Kayſerlicher Rath/ dieſe Argumenta ſeyen zwar ſehr groß vnnd wichtig/ jnſonderheit/ wann man darneben conſiderirt/ wie hoch Jhrer Kay. Mayſt. vnd deroſelben Hauß an Chur Sachſen gelegen: Jedoch aber muͤſſe darumb die Juſtitia, zu deren Jhre Kay. Mayſt. geſchworen/ vnnd darumb jhr Gott/ Kron vnd Scepter in die Hand gegeben/ nit zuruͤck geſtellt/ vnd der Vngerechtigkeit jhr Lauff gelaſſen werdẽ/ wie ſolches von Chur Mayntz eodem Dato den 4. Mertzjuͤngſthin an Chur Sachſen gethanes Schreiben mit mehrerm außweiſet: vnnd wer Jh. Kay. Mayſt. nie ins Hertz geſtiegen/ die Evangeliſchen außzureuten.
Betreffend aber/ in dem Churfuͤrſtlichen Schreiben/ daß vor Gewalt gebetten/ vnd daß er dem Edict nicht pariren koͤnne/ ſich entſchuldiget: da wer dem gantzen hochloͤblichen Collegio bekandt/ daß daſſelbe/ viel weniger J. Kay. May. Meynung nicht dahin gerichtet geweſen/ den Churfuͤrſten/ jhrer von Alters hero jnhabender Stiffter halben/ vngehoͤrt/ mit einiger Execution zubeſchweren:
ſondern werde bey dem jenigen/ was ſich J. Ka. May. dißfalls gegen deroſelben/ bey dem Anno 1620. zu Muͤlhauſen gehaltenem Convent erklaͤrt/ billich zulaſſen ſeyn.
Wie dann in allewege dahin zutrachten/ daß man Chur Sachſen in diß Edictum/ oder deſſen Execution/ gar nicht einmenge/ oder auff jhn verſtehe:
ſondern hiervon ſeparire.
Vnd ſolches ſo wol vielfaltiger Politiſchen Reſpecten/ vnd J. K. M. vielfaltig erwieſener trewer Dienſte halben: vnnd daß man Jhre Churf. D. in beſtaͤndiger Devotion gegen J. K. M. vnnd dero hochloͤblichen Hauß Oeſterꝛeich erhalte/ als auch durch dieſe Separation die Execution deß mehrangezogenen Kayſerlichen Edicti im vbrigen facilitire/ vnnd zu wuͤrcklichem Effect deſtoleichter bringe.
Bey ſo geſtallten Sachen ließ der Kayſer die Reformation durch ſeine Commiſſarios fortſetzen/ vnd den Anfang in der Statt Augſpurg machen/ dergleichen auch zu Kauffbeuren/ vnnd in den Oeſterꝛeichiſchen Erblanden geſchehen:
was auch die Schwaͤbiſche vnd Fraͤnckiſche Evangeliſche Staͤnde/ neben dem Hertzogen von Würtemberg bey den Commiſſarien vnd J. K. M. ſelbſten einbrachten/ dieweil der Churfuͤrſt in Bayern/ ſampt den Catholiſchen Staͤnden/ das Werck eyfferig trieben.
Die Statt Straßburg entſchuldigte ſich dem Edict zu pariren/ weil ſie dem gemeinen Evangeliſchen Weſen/ nichts koͤndte zum Nachtheil eingehen.
Die Kriegs Waffen aber/ in deſſen die Kammer zu Speir wider den Hertzogen von Braunſchweig/ vor den Biſchoff zu Hildeßheim geſprochen/ vnnd das Stifft Halberſtatt wuͤrcklich reformirt ward/ wolten dem Teutſchen Boden ſchier zuſchwerfallen/ darumb deß Friedlaͤnders General Leutenant Arnheim/ dem Koͤnig in Poln 10000.
Mann/ wider den Schweden zugefuͤhrt/ aber wenig außgerichtet/ zumal nach etlichen Treffen ein Stillſtand der Waffen/ auff 6. Jar zwiſchen Poln vnd Schweden getroffen worden/ vnd zwar auß Eyfer der Polniſchen Staͤnden/ welche deß Spiels vnnd Verluſts/ ſonderlich aber der frembden vnbaͤndigen Teutſchen vberdruͤſſig worden/ vnnd den Koͤnig gleichſam hierzu genoͤthiget hatten.
So erhub ſich auch ein newer Handel/ wegen deß Hertzogthumbs Mantua: derſelbe Hertzog Vincentius ſegnete dieſe Welt/ vnd weil er keine Leibs Erben zur Succeſſion hinderließ/ vnderfieng ſich deß Verſtorbenen Bruders Sohn/ Hertzog Carlen von Nivers/ ein Frantzoͤſiſcher Fuͤrſt/ der Regierung/ Anno 1626. den 27. Decemb. deß Kayſers/ wegen ſolcher Reichs Lehen/ vnbegruͤßt: dannenhero die vralten Partheilichkeiten in Jtalien/ zwiſchen Spanien vnd Franckreich wieder erweckt worden.
Der newe Hertzog von Mantua hatte ſehr wenig Huͤlff anfangs auß Franckreich/ biß die Statt Roſchellen ſich an den Koͤnig ergeben:
wie dann auch die Venetianer etwas behutſam giengen/ ob ſie ſchon ſich beſorgten ein ſolch maͤchtiges Reichs Lehen/ wuͤrde dem ſchon zuvor vbermaͤchtigen Hauß Spanien heymfallen/ vnd die Meylaͤndiſche Macht vber alle maſſen verſtaͤrcken.
Dann der Hertzog von Saphoyen miſchet ſich auch in die Haͤndel/ wegen deß Hertzogthumbs Montferꝛat/ ſo dem Mantuaniſchen anhaͤngig/ vnnd jhme durch etliche Spruͤche vnnd Anforderungen afficieret war: alſo kam der newe Hertzog in die Klippen/ daß er durch ſeinen Sohn dem Kayſer allen Gehorſamb müſſen anbiethen: faſſet aber andere Gedancken/ ob ſchon Roſchellen ſich ergeben/ vnd der Marſchalck Crequi dem Saphoyer war eingefallen/ auch der Kayſer/ beyde Hertzogthum/ biß zu Außtrag der Sachen/ Sequeſtersweiß beſetzen wolte/ dieweil Don Corduba mit der Belaͤgerung Caſal jmmer anhielte.
Dann die 60000.
Frantzoſen drungen durch das Gebuͤrg/ vnd ſchlugen den Saphoyer/ daher die obige Belaͤgerung auch ſich auffgehoben/ wiewol ohne noth/ weil die Frantzoſen wieder zu ruͤck geruffen/ die vbrige vnruhige Hugonotten zu Hauß muſten daͤmpffen.
Der Sachen nun ein End zumachen/ ließ der Kayſer gantz vnvermerckt/ die Clauſen vnnd Paͤß bey Chur in den Buͤnden vberꝛumpeln/ vnnd vnder dreyen Generalen Colalto/ Galaſſen vnnd Altringern 20000.
Mann/ mit dreyen Heeren vber das Gebuͤrg einfallen/ vnd alles biß auff Mantua vnnd Caſal einnehmen/ vnerachtet/ daß Richelieu die Statt Pignarol, vor dem Gebuͤrg dem Saphoyer abgedrungen/ vnd Momelian belaͤgert/ auff daß er an ſeinem Orth/ den Repaß vnnd Ruͤcken frey hette/ vñ ſeines Feinds Macht aber vertheylte/ oder weil er ſich ſonſten zum Hauptweſen zu ſchwach befuͤnde.
Es war vmb die Satt Mantua zuthun/ die wurd aber im folgenden Jahr/ nemblich 1630. den 18. Julij durch Kriegsliſt der verkleideten Kriegsvoͤlckern eingenommen/ vnd drey Tag gepluͤndert/ vor den Augen deß newẽ Hertzogen/ der ſich in das Caſtel retirirt/ vnnd auß Mangel aller Notturfft auff ſolche Condition/ daß er ſicher nach Ferꝛara begleytet wuͤrde/ ergeben muͤſſen.
Noch war das Spiel nicht auß:
dann Caſal hielt die Belaͤgerung auff/ biß Ambroſius Spinola dem Cordubæ ſuccedirt/ aber von den Frantzoſen geſchlagen/ Carolo Emanueli dem Hertzogen auß Saphoyen den Todt auß Bekuͤmmernuß/ vnnd weil die Frantzoſen in das Meylaͤudiſche eingefallen/ vielleicht jhm ſelber an Halß gezogen.
Darauff dann ein Fried gethaidiget worden/ welcher aber zu Pariß nicht wollen allerdings annehmlich ſeyn/ darumb Mazarini vnd Santacroce ſo vngern auß Jtalien wieder nach Franckreich/ vnd ſo gar langſam gewichen.
Alſo lieff dieſer Krieg bald zu End/ vnd vberkam der Hertzog von Nivers das Hertzogthumb Mantua/ auch die Marggraffſchafft Montferꝛat zu Lehen/ derjunge Hertzog von Saphoyen Victor Amedæus, ſein Land wieder/ vnd Jtalien ſo ferꝛn den lieben Frieden: aber der Teutſchen Voͤlcker kamen wenig wieder zurück/ vnnd lieſſen ſich in Jtalien begraben/ dadurch dem Kayſer der Kern ſeiner Kriegsmacht geſchwaͤcht worden/ als er deren am allerhoͤchſten wider der Schweden Einbruch vonnoͤhten hatte.
Jn deſſen bemuͤheten ſich beyde Partheyen/ der Kayſer/ vnd der Frantzoß/ in den Buͤnden/ vnnd bey den Schweitzern/ ſo wol mit Waffen/ als Geſandtſchafften/ einigen Vortheil einander abzujagen/ biß es endlich zu einem Vertrag kommen.
Aber der Hertzog von Friedland/ ließ ab von Magdeburg/ nach einem getroffenen Vergleich/ vnd gedachte ſein newes Hertzogtumb Meckelnburg voͤllig einzunehmen/ vnd ſich veſt in den Sattel zuſetzen: darumb dann er die Belaͤgerung der Statt Stralſund an der offenen See deſto eyfferiger antriebe/ vnerachtet was die alte Hertzogen vor Entſchuldigungen/ wegen jhrer mit dem Nieder Saͤchſiſchen Krayß gefuͤhrten Waffen vorſchuͤtzeten/ oder auch der Koͤnig in Dennmarck/ neben den Hanſeeſtaͤtten vor bewegliche Vorſchrifften vnnd Jnterceſſiones bey gedachtem Friedlaͤnder/ auch bey Kayſerlicher Majeſtaͤt ſelbſten einlegten.
Der dreyzehende Diſcurß.
Deß Churfuͤrſten in Sachſen Vnwill haͤlt jhn vom Reichstag zu Regenſpurg: deß Kayſers Vortrag/ wegen deß Pfaltzgraffen/ der Hollaͤnder/ vnd andern Feinden.
Vrtheil hievon.
Was die Staͤnde vom Kayſer begehrt vnd erlangt.
Vom Koͤnig in Schweden/ wie er in Pommern kommen/ Franckreich an ſich gezogen/ vnnd mit Feldoberſten gefaßt geweſen.
Von den Zeichen dieſes Schwediſchen Kriegs.
Wie der Churfuͤrſt zu Sachſen die Evangeliſche Staͤnderach Leipzig beſchrieben: vnd die Statt Magdeburg eingeaͤſchert worden.
HJe treiten wir in ein gefaͤhrliches Jahr 1630. vnnd fangen Nagelnewe Haͤndel an/ die vns in das allereuſſerſte Verderben ſtuͤrtzen.
Dieweil Kayſerliche Mayeſtaͤt gantz Teutſchland mit Voͤlckern vberſchwemmet vnnd belegt/ dorffte ſich niemand hoͤren oder mercken laſſen: doch gab es allerhand Gedancken/ ſo wol auff das juͤngſt verwichene/ als auff das beſorgliche vorſtehende.
Chur Sachſen hatte ſeine Gedancken vnnd Vnwillen wegen deß Edicts eroͤffnet/ vnnd muſte von den Evangeliſchen allerhand Verweiß vnnd erbaͤrmliche Klagen hoͤren/ daß er/ vnd kein ander die Religion in Gefahr geſetzt/ die wenigen Calviniſten zwar helffen vertreiben vnnd daͤmpffen/ daß ſie in Boͤhmen kein Creutz auff der Schloß Bruͤcken mehr ſo bald abthun/ vnnd auß der Schloß- Kirchen keine Bilder mehr außſchaffen: in Heſſen vnd Waldeck nicht mehr reformieren: auff den Reichstaͤgen nicht mehr zancken/ vnd beſorgliche Vnionen anſpinnen ſolten: aber vervrſacht/ daß ſo viel hundert Kirchen in Boͤhmen/ Oeſterreich/ vnnd durch das gantze Reich geſperꝛet/ ſo viel hundert tauſent Evangeliſche der Freyheit deß Gewiſſens beraubet worden/ vnnd vber ſeine vnbeſonnene Huͤlff/ ſo er dem Hauß Oeſterꝛeich/ an ſtatt einer Zuflucht vor die Bedrangten geſeyſtet/ ſonderlich vber zween ſeiner geheymeſten Raͤthen ein Weltlichen/ vnd ein Geiſtlichen/ welche mit Spaniſchen Dublonen (nach gantz gemeiner ſage) ſich beſtechen laſſen/ dem Waſſer dieſen Lauff abzugraben/ jnniglich zu ſeufftzen bewegt:
Ja ſich ſelbſten/ neben ſeinen ſo vielen eingezogenen/ Stifftern vnnd Geiſtlichen Guͤtern/ der Gefahr dargebotten.
Jn deſſen gedachte der Kayſer das angefangene/ vnd ſo ferꝛn hienauß geführte Werck feſt zumachen/ auch die Staͤnde/ ſo wol auß Forcht vnd Schrecken ſeiner Vngnad vnd Waffen/ als auß Hoffnung einiges nebẽ Nutzes/ nach ſeinem Willen zulencken.
Alſo gieng der außgeſchriebene Reichstag an zu Regenſpurg/ dahin aber weder Sachſen/ noch Brandenburg in Perſon/ wie jnſtaͤndig ſie auch darzu erſucht geweſen/ nicht kommen wollen/ weil ſie bereyt was anders kocheten/ ſo der Schwed ſoll anrichten vnd aufftragen.
Wie zur ſelben Zeit die Gemuͤther getrennt vnnd geneygt geweſen/ entdecket ein Quidam ſeinem werthen Freundt/ ſo viel jhm wiſſend worden/ mit dieſen Worten.
Woledler/ ꝛc. Jch hette zwar meinem verſprechen gemaͤß/ wegen dieſes Tages/ darauff gantz Europa die Augen gerichtet/ vnd was darauff abgehandelt worden/ E. L. eher berichtet/ wann ich nicht in meiner Abreiß von Regenſpurg in Beſuchung der liebſten Freunden/ etwas mehr Zeit verſchlieſſen hette/ als ich nicht vermeynte.
Da ich nun ſolcher Viſiten vberhaben/ viel Geſchaͤfften abgelehnet/ die Verꝛichtungen abgelegt/ vnnd an dieſem einſamen Orth Ruhe gefunden/ als wann ich auß dem vngeſtuͤmmen Meer zum Hafen wer eingelauffen.
Erinnere mich derowegen meiner Schuldigkeit/ vñ berichte/ nach dẽ der ſehr grauſame Grund verderbliche Krieg vber zwoͤlff Jahr gewuͤtet/ vnd das liebe Vatterland Teutſcher Nation ſehr hart gedrucket/ hatte es das Anſehen/ es wurde jedermaͤnniglich den Frieden ſuchen/ wuͤnſchen vnnd begehren/ mit ſonderlicher Hoffnung/ daß dieſer Tag eben zu ſolchem Ende angeſtellt/ vnd auch außlauffen wuͤrde.
Dann weil die Proteſtierenden/ die das euſſerſte biß dahin außgeſtanden/ vnd an- noch mit vber ſchweren Belegungen/ auch mit der Catholiſchen Kriegs Voͤlckern betrangt waren/ zumal die Catholiſchen ſelbſt der vnbaͤndigen Kayſeriſchen Soldateſca Muthwillen mit Hertzbrechenden Thraͤnen erfahren/ ein abſchewen an dem Kriegsbraſt/ Schaden vnd Koſten gefangen/ vnnd an deß Bayerfuͤrſten/ als Generals/ Geltſuͤchtigen proceduren ein Eckel hatten: ſagte man/ Pfaltz Neuburg wolte von der Liga abſtehen:
Saltzburg aber/ weil er bey dieſem Weſen nichts wieandere gebeſſert ſeyn koͤnde/ noch wie vor keine Contribution erlegen.
Vnd dann Trier vnd Coͤlln von vielem erlittenen Schaden/ vnd der Spanier allzubeſchwerlicher Nachbarſchafft erzehlten: ware doch der Proteſtirenden Begehren/ in dieſem von den andern vnderſcheyden/ daß ſie ohne Außred vnnd Bedingung fuͤr das allerꝛahtſamſte hielten/ mann ſolte alles auffheben/ Frieden ſtifften/ vnnd das alte Vertrawen wieder anrichten: die Catholiſchen aber/ daß ſie zwar zum Frieden geneygt/ doch nicht anderſt darzu verſtehen wolten/ als mit Reſtitution deren abgedrungenen Geiſtlichen Guͤtern.
Hiebey iſt auſſer zweiffel zu glauben/ ein Frieden zuſchlieſſen/ vnd deßwegen ein Reichstag zuhalten/ ſey dem Kayſer recht Ernſt geweſen.
Dann auch noch zu Wien/ als ein ſtarckes Geſchrey gieng/ man bemuͤhe ſich nur mit Worten/ die Leuthe zubereden/ daß der Kayſer Fried vnnd gut altes Vernehmen ſuche/ vnd den Reichstag vor ein fuͤgliches Mittel/ dahin zugelangen ergriffen: aber der Kayſer werde gantz nicht verꝛucken/ ſondern von ferꝛn befehlen/ vnnd nach eygenem Sinn regieren.
Als nun dieſes Jhrer Kay. May. zu Ohren kommen/ hat er den Graffen von Schwartzenburg/ Hoffmarſchalcken/ mit rauhen Worten angefahren/ warumb er keine Verordnung thue/ daß Diener/ Bagage/ Waͤgen vnnd Schiffe/ ſampt aller Notturfft zur Reyſe in Bereytſchafft ſtehen: eben ſeine Saumſeligkeit vnnd Vnfleiß gebe dem Poͤbel Anlaß zu ſolchen Reden.
So war der Kayſer auch von Natur ein friedfertiger Fuͤrſt/ ſonſten deß Friedens gewohnt/ vnnd der nach ſeinem beywohnenden hohen Verſtand die Abwechſelung deß Gluͤcks: ſonderlich bey lauffendem Kriegsweſen reifflich erachtete/ demnach ſeine vielfaltige Trtumph vnd Siegszeichen mit einer erquicklichen Ruhe kroͤnen wuͤrde.
Vnd wann das Kriegsweſen ſich durch gemeſſene Befehl nicht richten laſſe/ ſolten im Widrigen die Verfaſſungen/ Contributionen/ Werbungen/ Vnbilligkeiten der Menſchen Gemuͤther vielleicht ſo weit verbittern/ vnnd euſſern/ daß ſie auß Verzweiffelung nach vnziemlicher Rettung ſich ſehnen moͤchten.
Dieweil aber etliche zuviel Sorgfeltige ſich ſelbſten/ vnd andern einbildeten/ das Hauß Oeſterꝛeich trachtet nach der Monarchy/ gantz Europam/ ja alle vns bekannte Nationen vnder ſich zubringen: fiel der Poͤbel/ ſo jederzeit zum aͤrgern geneygt/ in ſolchen Argwohn/ der Kayſer ziehe zwar auff den Tag/ aber nicht dem gemeinen Weſen zum beſten: auch nicht/ daß er ein ziemlichen Frieden begehrte/ ſondern theils darzu gezwungen/ theils daß er ſein Hauß vnnd Stam deſto beſſer befeſtigen koͤnne/ weil jhm gantz vortraͤglich worden/ daß man fein verfahren vnd Regierung/ biß dahin gut geheiſſen/ vnnd beliebet.
Ob nun der bittere Neid/ oder wolmeinender Raht an dieſem Wagen geſchoben/ mag ein jeder erachten.
Was nun etwas Kraͤfften noch im Reich hette/ das ſolte durch Krieges Laſt/ gleich durch einen langwehrenden Todt/ auch durch ſcharpffe Proceß bey der Kammer/ abgemattet/ außgeſogen vnnd zu Grund gerichtet werden.
Ein kluger Mann wiſſe ſein Schantz vnnd Gluͤck/ welche der Kayſer ſo ferꝛn nach Wunſch erhalten/ in acht zunehmen/ vnnd den Außgang/ wie das Waſſer auff die Muͤhle/ auff den Nutzen zuweiſen.
Viel Ding werden vnder der Hand thunlich/ ſo zuvor vnmuͤglich geſchienen.
Die Proteſtirenden koͤnde man vor dißmal/ mit Huͤlff der Catholiſchen vnder die Oeſterꝛeichiſche Herꝛſchafft bringen/ vñ hernach den Catholiſchen ſelbſt das Joch auffbuͤrden.
Vnd ſolches wer nicht vnſchwehr auß deß Graffen Ognata vom Hauß Wewara/ Spaniſchen Geſandten am Kayſeriſchen Hoff Worten vnnd Reden/ auß dem geheymen Raht/ gegen ſeinen Vertrawten/ zuvermercken: der Teutſchen Biſchoffe Roͤcke ſeyen viel zulang/ man müſſe ſie abnehmen vnd beſchneiden.
Vber diß ſolte/ wann je ein Frieden zu machen wer/ man den Reichstag nit anſtellen/ ſondern anderwertlich beſchlieſſen.
Dann auff dem Reichstag wuͤrden deß Kayſers Actiones ſyndicirt/ vnnd ſein Anſehen geſchmaͤhlert.
Ein Monarch muͤſſe herꝛſchen/ vnd niemand anders/ dann jhm ſelbſten/ Rechnung thun.
Dann daß man Teutſchland mit Werbungen/ vnnd Kriegs Voͤlckern vberſchwemmet/ einen Krieg nach dem andern angezettelt/ Contributionen aufferlegt/ Fürſten verjagt/ newe vnbekante Leuth/ vnnd zwar auß dem Hoff/ eingeſetzt/ alles ohne/ oder auch wol wider Reichs Staͤnde/ vnd etwan auch der Churfuͤrſten ſelbſt verwaltet vnd durchgedrungen/ wuͤrde ſchwer zuverantworten/ vnnd gar nicht zubeſchoͤnen ſeyn.
Vnnd wann auch ſchon der Kayſer zum Frieden verſtehen wolte/ muͤſte er ſich erinnern/ daß ſein Herꝛſchafft vnd Anſehen auff dem Gewalt beruhe/ vnnd in den Waffen beſtehe: dieweil nicht wenig vnder den Staͤnden verbietert/ vnd der gemeine Poͤbel gantz ſchwuͤrig worden/ vnd dannenhero einen Machtloſen Kayſer auß Raach angreiffen vnd ſtuͤrtzen moͤchten.
Wie nun dergleichen Red- vnd Gegenreden im geheymen Raht laͤngſt debattirt vnd außgeecket/ were doch der jenigen Meynung/ ſo die Reyß vor nothwendig gehalten/ vorgedrungen: zumahl man die ſchwuͤrige Gemuͤther durch die liebliche Hoffnung eines guten Friedens nicht beſſer ſtillen koͤnde/ in deſſen muͤſſe man den Staͤnden einbilden: deß Frantzoſen/ der Hollaͤnder/ vnd der Schweden feindſeliges ſuchen wer wider das H. Roͤm. Reich/ gar nicht wider das Hauß Oeſterreich gerichtet/ darumb ſie alle das jhrige beyzutragen ſchuldig/ allen frembden Gewalt abzutreiben/ vnd die Hoheit Teutſcher Nation zubehaupten.
So war am Tage/ daß der mehrere Hauff zwar gedaͤmpffet/ vnd zum Gehorſam kommen/ aber der Dienſtbarkeit ſo geſchwind nicht gewohnet/ ſondern durch Erwegung deß vorigen Stands/ vnnd Vngedult gegenwertiger Zeiten/ ein ander jhre Beſchwerden klagten/ vnd verꝛeitzten mit hohen Anzuͤgen/ darauß ein groſſer Brand mit der Zeit entſtehen muͤſte.
Wann dann nun die Kayſerichen in Preuſſen eine Niederlag erlitten/ in der Velaw/ wie in einer Maußfall ſitzen/ in Jtalien groſſe Noth litten/ Hertzogen Boſch vnnd Weſel verlohren gangen/ der Schwed auch im Anzug begriffen/ deme man offentlich recht gebe/ were auff deß Kayſers ſeiten eine hochwichtige Vrſach/ dem Reichstag in Perſon bey zuwohnen/ damit er ſeinen Sohn den Staͤnden zeigen vnd inſinuiren/ demnach das Kayſerthumb in ſeinem Hauß beſtaͤttigen koͤnde.
Alſo hatte jede Parthey ein ſonderbahres Abſehen vnd Getrieb zu dieſem Reichstag.
Der Vortrag beſtund darinnen/ daß der Kayſer kein Vrſach zum Krieg gegeben/ vnd den Frieden nicht hindere: dieweil aber der vertriebene Pfaltzgraff deſſen allen Schuld trage/ ſolte man jhm alle Hoffnung ſeiner Reſtitution abſchneiden/ vnd wider alle Friedenſtoͤrer ein Bund abfaſſen/ oder ferꝛnerer Bereitſchafft ſich vergleichen/ damit der Hollaͤnder Frechheit vnnd Rauberey/ die dann juͤngſt dem Reich noch namhaffte Staͤtte entzogen/ ein Ziel geſteckt/ vnnd das verlohrne herwiederbracht werde.
Vnnd weil der Frantzoß ſich der Jtalianiſchen Haͤndel anmaſſe/ dieſelben zuſchlichten/ die jhme doch nicht gebuͤhren/ ſolte das Roͤm.
Reich ſeine Gerechtigkeiten beobachten/ vnd dero Schmaͤlerung nicht ferꝛner dulten.
Der Schwed hette kein Vrſach/ ſich in das Teutſche Weſen zuflechten: dem muͤſte/ im Fall die Tractaten zu Dantzig nichts verfingen/ den Eyfer neben dem Gewalt/ ſeine Frechheit zuſtraffen/ zeigen.
Endlich ſolten die Staͤnde berahtſchlagen/ wie ein beſtaͤndig Kriegsheer zuerhalten/ die Kriegsdiſciplin zuverbeſſern/ vnd die Contributionen anzuſchreiben weren.
Als dieſes anfangs vnder das gemeine Volck außkommen/ wurde viel vnd mancherley geſprochen/ ſonderlich wann etwan ein paſſionirter/ wie ein Wind die Wellen/ den Poͤbel auffſtuͤtzig machte.
Jederman verwundert ſich/ daß/ da der Eingang vom Frieden geweſen/ der gantze Reſt nur von Krieg vnd Contributionen handele:
das hieſſe nemlich Frieden/ wann das Hauß Oeſterꝛeich herꝛſche/ vnd jederman ſich der Dienſtbarkeit befleiſſige: daſſelbe wiſſe wol fuͤrzuwenden der Boͤhmen Rebellion/ deß Pfaltzgraffen eingreiffen deß Manß felders vnd der andern Auffſtand: brauche aber die Waffen/ ſo wider die Feinde ergriffen wordẽ wider deß Reichs Glieder.
Man ſey dennoch mit dem Dennmaͤrcker verglichen/ vnd vnderlaſſe nicht/ Soldaten zuwerben/ vnd die Staͤnde mit Contributionen zubelegen.
Ein Einfaͤltiger mercke/ daß das Priuatum durch deß Reichs Gewalt vnnd Koſten geſucht werde.
Dann weder der Pfaltzgraff/ noch die Hollaͤnder/ weder der Hertzog von Nivers/ noch der Frantzoß oder Schwed ſich an das Roͤm.
Reich reiben/ ſondern mit demſelben in Vngutem nichts begehrten vorzunemen/ vnd allein jhre Waffen wider das Hauß Oeſterꝛeich richteten.
Vnd geſetzt/ der Pfaltzgraff hette das Koͤnigreich Boͤhmen vnbillicher weiß angegriffen/ vnnd Straff verdienet/ ſo habe man doch dieſelbe ohn deß Reichs Vorwiſſen aufferlegt: dem Bayerfuͤrſten die Chur gegeben/ auch wol wider der Churfuͤrſten Willen/ vnnd deß Spaniers Gutachten/ man dorffte auch weiterprognoſticiren/ das Reich wuͤrde zu keinem beſtaͤndigen Frieden nimmer mehr gelangen/ wann Pfaltz nicht reſtituirt/ vnnd ſein gantzes oder ein guten Theil am Land wieder erhalten: dann zuvorderſt Ex vnd ſeine Kinder in ſo groſſer Anzahl/ die Nachkommende mit gerechnet/ einem jeden vnruhtgen Kopff Anlaß zum Krieg geben koͤnten/ vnnd wachſe der Neid bey den Proteſtirenden nur deſto hoͤher/ weil ſie ein ſolches Votum verlohren.
Wann aber der Pfaltzgraff wieder zu dem Seinigen gelangete/ wuͤrde die groſſe vnnd ſchwere Macht bey Bayern geringert/ der Neid bey den Oeſterreichern auffgehoben/ vnnd die Proteſtirenden aller Sorg entlediget.
Damit aber Bayern ſich nicht zuſchaͤmen hette/ wann er die ſo thewr erworbene Dignitaͤt auffgebe/ beſonne man ſich/ jhme etliche Pfaltz Laͤnder eygenthumblich zulaſſen/ vnd die Chur/ deſſen noch Exempel zufinden/ entweder mit Jahrsfriſten/ oder durch Succeſſion/ von einem zum andern zuhand wechſeln.
Die Hollaͤnder hetten ſich zwar von der Spaniſchen Herꝛſchafft frey gemacht vnd loß gefochten/ ehreten aber doch deß Reichs Majeſtaͤt vnnd hielten mit benachbarten Fuͤrſten/ auch mit den Catholiſchen gute Neutralitaͤt/ vnnd hetten dem Reich nichts entzogen/ als was Spanien zuvor jnnen gehabt/ oder zu jhrem hoͤſten Nachtheil jnnehmen wollen: vnnd were ein erfolgte Raach/ weil der Kayſer den Montecuculi/ ohne deß Reichs Bewilligung/ ſeinem Vettern zuhelffen/ mitten in Holland laſſen einbrechen.
Man bemaͤntele den Jtalianiſchen Krieg mit deß Reichs Gerechtigkeiten/ werde aber mit Teutſchem Gut vnd Blut/ dem Spanier zum beſten gefuͤhrt: angeſehen der von Nivers allezeit willig/ dem Reich Trew vnd Gehorſam zuſchwehren/ welches dennoch nicht gelten wolle/ weil der Spanier keinen ſo nahen Fürſten leiden moͤge/ der den Kopff nach Franckreich hencke.
Wider den Schweden hette ja der Kayſer dem Poln ſeinem Schwager ein maͤchtige Armada geſandt: vnd darmit dem Schweden gezeigt/ daß er ſich feiner vertriebenen Vettern/ der Hertzogen auß Meckelnburg ſolte annehmẽ/ zumal dieſelbe vnverhoͤrter Weiſe verurtheilt worden.
Vnd dieſes war deß gemeinen Mannes Sage.
Aber die Churfuͤrſten ſprachen mit erhabener Stim/ von gegenwertiger Zeit Elend/ von der Soldateſca Vbermuth/ vnd vnerſchwinglichen Contributionen/ deſſen allen der newe Hertzog zu Mecklenburg/ ſonſten genannt der Friedlaͤnder/ General vber alles Kriegsvolck ein Vrſach were.
Vnd verſtunde der Kayſer ſelbſt wol/ daß der Diener genannt/ der Herꝛ aber gemeynt war/ zumal ſie noch darneben erinnerten/ ſolcher Gewalt were biß dahin noch keinem Feldherꝛn eingeraumpt zufuͤhren: als auch dieſes ohne der Staͤnde gutheiſſen geſchehen.
Die vnzehlige Kriegsknecht haben kein andern Feind/ als den Reichs Vnderthanen: die jenige angegriffen vnd verfolgt/ wider welche kein Krieg beſchloſſen: die Contributionen ſelbſt geſetzt/ vnnd euſſerſten Gewalts erpreſſet/ den Reichs Abſchieden ſchnur ſtracks zuwider.
Der Brandenburger erwieſe/ neben vnendlichem anderem Schaden/ vber zwantzig tauſend Tonnen Golds an erlegten Contributionsgeldern: der Hertzog auß Pommern legte vor/ daß im Fuͤrſtenthumb Stetin allein zehen tauſend Tonnen Golds erhoben worden/ vnd daß er ein Jahr lang/ vber den Droß/ die Buben vnd das vnnuͤtz.
Geſindlein ein vnd dreyſig tauſend zu Fuß/ vnd ſiebentauſend/ fůnffhundert vnnd viertzig zu Pferd muͤſſen verpflegen.
Der Landgraff zu Heſſen Caſſell docirte ſieben Tonnen Golds/ in etlichen Jahren: der Wuͤrtemberger/ Monatlich hundert vnd zwantzig tauſend Guͤlden/ die Nuͤrnberger/ Monatlich zwantzig tauſend.
Die vbrige Staͤnde klagten alle/ daß einer mehr/ der ander weniger geben muͤſte.
Sie tadelten auch deß Generals/ vnd aller Oberſten Stoltz in Kleydung/ in guͤlden vñ ſilbern Geſchirꝛ/ den vnglaublichen Vberfluß an Pferden/ vnd bletterten das Buͤchlein/ ſo dazumahl in den Haͤnden vmbgieng/ von deß Generals Hoffsordnung vnd deſſen Aemptern/ da die hoͤchſte Beſtallungen hoͤher geſtiegen/ als bey dem Kayſer ſelbſt.
Seines praͤchtigen Hauſes zu Prag wolt man nicht vergeſſen/ welches hundert andere Haͤuſer verſchlungen/ vnd von deß Reichs Beuten.
Der Kayſer entſchuldigte alles mit den boͤſen Zeiten/ vnd deß Feindes Gewalt/ deme man den Sieg/ ſo in der einigen Behaͤndigkeit/ bevorab injnnerlichen Zerꝛuͤttungen/ nicht anderſt koͤnnen abgewinnen/ als wann man die wol vnnd ſteiffgehaltene Ordnung ein wenig beyſeit ſetze/ vnd vorbey gehe.
Hierauffen hat man beyderſeits mit vielen Schrifften ſich gezweyhet:
in welchen der Kayſer nichts weiters ſuchte/ die Churfuͤrſten aber/ das General vnnd Soldateſca caſſirt vnnd abgedanckt: mit dem Frantzoſen vnnd Jtalianiſchen Fuͤrſten/ ja auch mit dem Schweden/ ehe er in Pommern anlaͤnde/ Fried gemacht/ auch deß Pfaltzgraffen Geſandten/ deme ſie frey Geleyth zu handeln ertheilt/ zur Verhoͤr gelaſſen: vnnd kein Krieg mit den Hollaͤndern/ wegen ſo naher Nachbarſchafft/ ſagt Chur Coͤlln/ angefangen/ ſondern die gantze Sach auff den allgemeinen Reichstag verſchoben würde.
Alſo wurd von dem Kayſer/ wider der Hoffſchrantzen Danck/ erhalten/ daß beyde Freyherꝛn Johann Baptiſt von Werdenburg/ vnnd Gerhart von Queſtenburg/ die der Friedlaͤnder zuvor mit vnſaͤglichen Verehrungen eingenommen/ vnnd jhme die Stange zuhalten bewogen/ vnd eben auß dieſen bewuſten Vrſachen zu jhm abgeordnet worden.
Vnd ſchiene anfangs/ ſie hetten eine vberauß ſchwere Sach vber ſich genommen: zumahlen ein Mann von tieffen Sinnen/ der deß abſolutiſſimi imperij gewohnt/ von den groͤſten Fuͤrſten geehrt/ mit vnzaͤhlichem Reichthumb gefaßt/ wuͤrde ein ſo groſſen Schimpff nit mit ſtillſitzen vertragen/ noch ſich zu einẽ Buͤrgerlichen Leben von ſo hoher Stelle herunder begeben: zugeſchweigen/ daß mancher jhn wegen verůbten Gewalts Gerichtlich oder ſonſten antaſten werde/ der jhn vnter Augen nicht wol doͤrffen im hoͤhern Stand anſehen.
Vnd dann lieff das Hertzogthum Mecklenburg in ſehr groſſe Gefahr.
Wie nun jedermaͤnniglich mit Sorgen erwartete/ wo ein ſo wichtiger Handel hienlauffen ſolte/ zu einer newen Empoͤrung nemlichen/ thet der Friedlaͤnder/ welches vor ein groß Wunder auffgenommen ward/ dem Kayſerlichen Befehl ein genuͤgen.
Darauß etliche geſchloſſen/ er wer dem Kayſer gantztrew/ vnd ſeinen Pracht mehr zur nothwendigen Kriegsdiſciplin gefuͤhrt/ als zu deß Landmanns Verderben: wiche aber jetztmals dem Mißgunſt/ zu ſeiner vergeblichen Rewe.
Andere argwohneten/ man hette jhm heymliche vbergroſſe Promeſſen gethan: ja man ſagte/ die Chaldeiſche Sternkunſt/ deren Meiſter/ den Kepler/ er vnder andern bey ſich gehabt/ hetten dieſen Raht geſehen vnd vorgeſchlagen.
Endlich meynten etliche/ es kaͤme alles vom Kayſer ſelbſten/ vnnd were der Frantzoͤſiſche Krieg mit einer breyten Hoffnung friſcher Beuten/ jhm in ſeinem leeren Sinn herumb geflogen/ fuͤrnemblich da er zu Memmingen gleichſambim Kercker geſeſſen.
Es mag nun dieſes/ jenes/ oder ein anders geweſen ſeyn/ ſo ſchiene es doch einem Wunder ſehr aͤhnlich/ daß beydes der Kayſer/ den Churfuͤrſten/ vnd der Friedlaͤnder dem Kayſer gefolgt hat.
Das andere/ ſo die Churfuͤrſten erhielten/ war/ daß man die Contributionen reducirt/ vnd der groͤſſere Theil der Soldateſca abgedanckt worden.
Dazu dann der Kayſer verſprochen/ kuͤnfftig keinen Krieg ohne der Staͤnde Verwilligung zufuͤhren: die Contributionen nicht nach deß Generals gutachten/ ſondern nach jedes Krayſes Schluß auffzuſetzen.
Vnnd endlich beſchloſſen/ der Kayſer/ die Churfuͤrſten/ vnnd die Frantzoſen den Jtalianiſchen Frieden/ der aber dem Spanier gar nicht wollen gefallen:
weil der Hertzog von Nivers in Mantua vnnd Montferꝛat wurd eingeſetzt/ die Heer beyderſeits auß Jtalien abgefuͤhrt/ vnnd die Paͤß in den Bünden/ wie zuvor/ frey gelaſſen.
Mit deß Engellaͤnders Geſanden/ vnd deß Pfaltzgraffen Anwalt ſchloſſe man nichts anders/ als daß der Pfaltzgraff zu Gnaden moͤge kommen/ vnd ein Theil ſeines Lands/ was der Spanier beſitzt/ erhalten/ auch die Muͤlhauſiſche Puncten erfuͤllen.
Alſo haben wir/ zu vnſerm beſten vnd hoͤchſtem Gluͤck/ Guſtavo Adolpho/ der Schweden/ Gothen vnnd Wenden Koͤnig es zudancken/ daß wir die Waffen noch fuͤhren/ von den Churfuͤrſten nicht vnderdruckt/ vnd der Cleriſey Schlaven nicht ſind worden.
Dann als vnder wehrenden Strittigkeiten der Freyherꝛ von Donaw/ ohne Hoffnung zum Frieden/ auß Dantzig abgeſchieden vnd der Schwed mit Heersmacht in Pommern eingefallen/ auch Stetin erobert/ vnnd die Kayſeriſchen geſchlagen waren/ meynte der Kayſer/ jetzt hette er alle Gelegenheit/ die Teutſche Hoheit wieder zuerheben/ vnd den Krieg mit Ernſt fortzuſetzen.
Ein heymliche Forcht bey den Catholiſchen als hette Guſtavus/ kein ſo gar maͤchtiger Potentat/ ein ſolches Werck nicht ohne gewiſſe Huͤlff der vñ willigen Proteſtirenden/ oder auch andern Potentaten/ vnderfangen: darumb ſie nicht ſo ſehr auß Lieb gegen dem Kayſer/ als wegen jhrer eygenen Gefahr dazu bewegt/ den Krieg/ vnnd ſchleunige Huͤlff beſchloſſen.
Mittlerweil vergaſſe man nicht/ auß hitzigem anhalten/ vnnd euſſerſtem Fleiß/ von der Wahl vnnd Kroͤnung eines Roͤmiſchen Koͤnigs zuhandeln/ doch ſehr verdeckt.
Der Fuͤrſt von Eggenberg/ der wegen ſtaͤtigen Zipperleins ſelten auß dem Bette pflegte zukriechen/ beſuchte gleichwol die 4. Churfuͤrſten/ vñ der beyden Abweſenden Geſanden/ jeden in ſeinem Loſament/ vermeldet deß Kayſers Alter/ welches durch groſſe Muͤhe ſich abgemattet/ vnd dannenhero ſo vielen Kranckheiten vnderworffen ſey: ruͤhmete hoch deß Kayſers groſſe Lieb gegen dem gemeinen Weſen/ deme er nichts groͤſſers mittheilen koͤnde: als ein guten Succeſſorn: vnder einem Vicariat entſtehe viel Vnheyls: das Hauß Oeſterꝛeich hette ſich ſo hoch bedient gemacht/ vnd wer Ferdinandus ein ſehr dapfferer Herꝛ/ ꝛc. Vnd weil die Abweſende Churfuͤrſten hieruͤber keine Jnſtruction ertheylet/ ſchrieb man jhnen gleiches Jnhalts.
Vnnd wurde der Churfuͤrſten Willfaͤhrigkeit vor ſo gar gewiß gehalten/ daß ein zu Hoff wolbekanter Medicus dem Vatter mit einem Poetiſchen Gedicht/ zu Nuͤrnberg gedruckt/ Gluͤck gewuͤnſchet/ daß mit jedermans Wolgefallen die Kron Ferdinando III. wer auffgeſetzt worden.
Aber die Churfuͤrſten alle theten mit Worten groſſe Zuſag/ im Werck nichts: danckten fuͤr die trewe Vorſorg/ konden aber den Reichs Conſtitutionen zu wider/ jhme nicht alſo bald willfahren.
Dann die Wahl behoͤre auff ein Reichstag/ darzu Zeit vnd guter Raht noͤthig/ biß man zu Franckfurt am Mayn zuſammen komme.
Auch were dem gemeinen Ruff zu weichen/ damit es nicht das Anſehen vberkomme/ als ſey die Wahl vnfrey/ mitten vnder deß Kayſers Waffen/ vnd mit Gewalt erpreßt.
Alſo wurde dieſer Streich liſtiglich abgewandt:
das ſeye nun geſchehen entweder auß Lieb gegen dem gemeinen Nutzen/ oder die Teutſche Freyheit zubeſchirmen/ oder wegen deß Bayrfuͤrſten ſonderliches Abſehen:
ſo iſt doch bekant/ daß man ſich auch hieran geaͤrgert/ weil Koͤnig Ferdinand auff der Gutſchen/ in Zuſammenkunfften vnnd allenthalben/ die hoͤhere Stelle/ ſo jhm bey deß Vatters Lebzeiten nicht wollen gebuͤhren/ wie etliche ſagten/ auß Ehrgeitz eingenommen/ deſſen jhn auch der Vice Cantzler/ der von Stralendorff/ in geheym erinnert habe.
Auch gieng das Geſatz von der Majeſtaͤt hitzig fort/ vnnd wurden ſehr viel vom Adel auß Francken vnd Schwaben/ auch am Rheinſtrom angegeben/ daß ſie mit dem Manßfelder/ Durlacher/ Halberſtaͤtter wider den Kayſer feindſelige Waffen geführt: darvnder etliche nicht ehe erfahren/ daß ſie im ſchwartzen Regiſter ſtunden/ biß man nach jhnen gegriffen.
Die Execution verꝛichtet Wolff Rudolff Oſſa/ der ohnlaͤngſt von der Graffen zu Hanaw Liechtenberg Dienſten zu einem Hoffſchrantzen worden.
Vnnd weil die Jnſtruction auch der Beſchuldigten Guͤter begriffe/ widerſetzten ſich die Chur- vnd Fuͤrſten hefftig/ weil ſolche Edelleuth vnder jhr Gebieth geboͤrig/ truͤgen Lehen von jhnen vnd jhren Vor Eltern/ welche man jetzund zum Kayſerlichen Fiſco wolte einziehen: vnnd da ein ſolcher ſtraffbar/ gebuͤhre die Confiſcation/ auß vralter Kayſerlicher Lindigkeit/ vnd gutem Herkommen jhnen allein.
Aber der Kayſer achtet ſolches einwenden nichts/ vnd lude durch dieſe Procedur den allergroͤſten Widerwillen auff ſich: dieweil die Hiſtorien bezeugen/ daß auch die jenige Herꝛn/ ſo ſonſten gar geringes Lobtragen/ dennoch bey Beſtraffung deß Laſters der verletzten Majeſtaͤt/ nicht allezeit die jntereſſirte geſucht/ ſondern manchmahl durch angemaßte Vnwiſſenheit mehr/ als durch harte Straffen verꝛichtet.
Es mache jhm mancher nur deſto mehr Feinde/ wann er einen oder zween nicht leben laſſe: die kluge Regenten/ ſo Frieden ſuchen/ laſſen viel Dieng vor bey ſtreichen/ damit nicht auff ein newes herfuͤr breche/ was man mit groſſer Muͤhe hiengelegt vnnd vergraben:
gleich wie ein krancker ſchwacher Leib nicht mit vielen vnd hefftigen Artzneyen/ ſondern mit der Ruhe wolle curirt vnnd zu recht gebracht werden.
Der Fuͤrſten Thun vnnd Wandel muͤſſe ſich hecheln laſſen/ vnd mache ſich zumahl verhaßt/ wann einige Action dem Geitz nachſtincke.
Vnnd eben deßwegen habe Coſmus Mediceus, wegen ſeiner Klugheit ein ſehr beruͤhmbter Fuͤrſt/ der Verdampten Guͤter den Kindern vnnd Bluts freunden vberlaſſen.
Darzu komme dann ein ander Vbel/ daß der Diener vnnd Commiſſarien Geitz/ ein ſo kriedliche Sach nur deſto verhaßter mache.
Nach deme aber die Hoffſchrantzen Boͤhmen/ Maͤhren vnnd beyde Oeſterꝛeich/ vnder dem Vorwand der Majeſtaͤt vnd verbottenen Religion/ durchſuchet/ vnnd ein hauffen armſelige vom Adel auß jhren Vaͤtterlichen Guͤtern vertrieben/ ſpitzten ſie ſich auch auff die Reichsguͤter/ ſolche zuverſchlingen/ vnnd lieſſen jhre vnerſaͤttliche Begierd durch deß Kayſers Guͤte nur deſto hungeriger ſpuͤhren: zumahl derſelb ſeinen Dienern ſehr vnderworffen/ alſo daß man mit geringer Forcht/ vnd groſſem Nutzen/ etwas fuͤrtreffliches wol begehren vnnd erlangen konde.
Vnnd hierzu gab Anlaß/ daß der von Werdenberg ſich jrgend verlauten laſſen/ deß Fraͤnckiſchen Adels Guͤter weren den geheymen Raͤhten/ wegen vieler hinderſtelligen Beſoldung/ vnd dann wegen vieler Mühe vnd aller getrewen Dienſten verguͤnſtiget.
Vnnd wie die Welt geſinnet iſt/ eines andern Gluͤck zwerg anzuſehen/ alſo gab es Verdruß/ daß etliche/ vnnd nicht jede/ namentlich der von Meggaw/ von Trautmanßdorff vnd der Abt von Krembsmuͤnſter/ etwas von der Confiſcation darvon getragen/ vnnd noch den Graffen Tittel fuͤhreten: Alſo erachtet man mit gleichem Vnwillen/ beydes ſein eygen Vnheyl/ vnd eines andern Gluͤck/ doch konde dieſer reiche Fiſchzug auff keinerley weiſe gehindert werden.
Jch glaub/ E. L. erwarten/ daß ich auch referire/ was von Reſtituirung der Geiſtlichen Guͤter ſey verhandelt/ gezanckt vnd beſchloſſen worden? kurtz hievon zu reden/ ſo war dem Kayſer gar nicht reputierlich/ daß er die Sach/ ſo er ſelbſt eroͤrtert/ vnd durch ein außgelaſſenes Edict bekraͤfftigt/ nun einem andern ſolte heymſtellen: darumb hoͤrte man nichts/ als von einer Sach/ die ſich in kein Zweiffel nicht mehr ziehen lieſſe.
Doch ergiengen ſchier taͤglich Vrtheil wider Wuͤrtemberg/ Brandenburg/ Hohenlohe/ vnd Waldeck/ Straßburg vnd Nuͤrnberg/ die Geiſtliche Guͤter abzutretten.
Alſo ſahe man Augenſcheinlich/ daß die Zeit deß Paſſawiſchen Vertrags vbel oder wenig galte/ vnnd daß glaubwuͤrdige Documenta den Sophiſtereyen weichen muſten: wie es dann der Graff von Fuͤrſtenberg/ deſſelben Gerichtspræſident/ dem Brandenburgiſchen Cantzlar/ Caſpar Vrban von Fleitſch/ der vber die Proceduren wider das Hauß Hohenlohe klagte/ vnverholen mit dieſen Worten zuverſtehen geben Fronte capillata eſt: poſt hæc occaſio calua.
Gelegenheit traͤgt vornen Haar/ iſt hinden kahl/ drumb nimb jhr wahr.
Auch mir vnnd Georg Muͤllern in Vertrawen entdeckt: nach deme die Proteſtirenden geſehen/ daß ſie die Geiſtliche Guͤter achzig vnd mehr Jahr beſeſſen vnd genoſſen: folge/ daß ſie der Cleriſey eben ſo lange Jahr gedeyen/ vnnd koͤnden nach ſolcher verfloſſener Zeit wol wieder auff die Proteſtirenden kommen.
Doch vberꝛeychten in den letzten Tagen deß Reichstages die Fraͤnckiſche vnd Schwaͤbiſche/ auch Saͤchſiſche vnnd Braunſchweigiſche/ neben etlichen Staͤtten/ dem Mayntziſchen Cantzlar eine Schrifft/ vnd erhielten zur Antwort/ wie weit ohngefehr die Catholiſchen darzu verſtehen wuͤrden: darzu wurd der Monat Hornung/ vnnd die Statt Franckfurt benambt.
Ob den Catholiſchen Ernſt geweſen/ oder/ weil damahls von deß Churfuͤrſten in Sachſen/ vnnd etlicher in Francken heymlichen Werbungen/ von den Außſpehern wurd angebracht/ vnnd groͤſſer Auffſtand zubeſorgen ſie vnder der Hoffnung eines Vertrags die Proteſtirenden wollen hinderhalten/ damit ſie nicht zu newen Haͤndeln/ Hertzen vnnd Ohren oͤffneten/ kan ich nicht leichtlich ſagen: die Zeit wird alles entdecken.
Vnd von dieſem allem/ auch von deme/ was vnder den Haͤuptern der Liga/ von der Kriegsvoͤlcker Sold/ mehr zum ſchein/ als daß es gelten ſolte/ beſchloſſen ſey/ will ich Muͤndlich/ ſo bald ich naher N. komme/ fuͤglicher erzehlen.
Gott befohlen/ vnd mich deroſelben zugefallen.
Auß meinem Vaͤtterlichen Schloͤßlein N. den 12. Jenner 1631.
Andere giengen weit zu ruͤck/ vnnd meynten/ man hette den Krieg vorſetzlicher weiſe/ vnd von langer Hand in Boͤhmen angezettelt/ auch den Boͤhmen keine Ruhe gelaſſen/ biß ſie die Waffen ergriffen.
Es weren viel Sachen vnder Kayſers Matthiæ Hand vnd Siegel befohlen vnnd vollzogen worden/ darvon erkeine Wiſſenſchafft getragen/ ja ſein Todſchiene geſchwind vnd vbereilt.
Man hette den Boͤhmen zu Antrettung der Regierung anderſt koͤnnen vnnd ſollen begegnen/ als muth willigen Kindern etwas vberſehen/ vnnd zu dem ende den Zaum ein wenig ſchieſſen laſſen/ daß man ſie wieder auff der andern Seiten vnder die Sporen braͤchte.
Vnd als der Pfaltzgraff vberwunden vnnd verjagt/ den Krieg nicht in die Saͤchſiſche vnd Heſſiſche Landen verſetzen/ vnnd zur Weitlaͤufftigkeit kein Anlaß legen/ oder frembden Potentaten/ ein Aug auff das Teutſche Weſen zuwerffen/ Vrſach geben/ weniger aber den vralten Streit vnnd Mißverſtand/ vber dem Geiſtlichen Vorbehalt decidiren vnd eroͤrtern.
Vnnd gleich darauff die Reformation ſo eyfferig vornehmen/ vnd mit Zwang der Militariſchen Execution fortſetzen: ſonderlich aber die Hertzogen von Mecklenburg jhrer Erblanden nicht entſetzen/ noch die Staͤnde vnd Staͤtte/ wann ſie nicht eben thun/ was ein Gelt-Ehr- vnd Regierſüchtiger Feldoberſter begehrt/ vberziehen/ belaͤgern vnnd bezwingen.
Daß nun der Pfaltzgraff/ vnnd die Meckelburgiſche vertriebene Herꝛn bey jhren Anverwanten vnnd Blutsfreunden ſich vmb Huͤlff bewerben/ nach deme jhre demuͤtige Erklaͤrungen nicht angenommen wollen werden/ ſey nichts newes/ ſondern juris naturalis & gentium; wuͤrde auch mit der Zeit ein groſſen Tumult abgeben:
vnnd ſchien manchem wunderſam vnnd gantz verblendet vnder die Augen/ daß die Evangeliſchen nicht nur auß Boͤhmen vnnd Oeſterꝛeich vertrieben/ vnnd das Lutherthumb auß denen Orthen verwieſen/ die von der Kammer Gerichtlichen/ den Catholiſchen zuerkannt worden/ ſondern daß die ſo gut Evangeliſche Meckelburger nicht vmb ein Haar beſſer wurden geſchaͤtzt/ als die Calviniſten/ ja daß alle Proteſtirende einen Kamme zu jhren Buͤrſten ſahen.
Wegen deß Pfaltzgraffen hette man ſich nicht ſonderlich zubekuͤmmern/ angeſehen Engelland vnd Denumarck durch Guͤte/ oder Gewalt jhme/ als einem gantz nahen Blutsfreund zu recht helffen koͤnten:
doch beſonne ſich Bayern alle ſeine Conqueſten veſt zumachen.
Daß aber Pommern ſo gar hart mit Kriegeslaſtbelegt/ ſchiene zwar eine Notturfft wider deß Schweden feindſeliges beginnen/ hette aber das ferꝛne außſehen/ die offene Seezufaſſen/ vnnd dieſelbe reiche/ veſte vnnd herꝛliche Landen/ vneracht der Brandenburgiſchen Antwort/ vnd Eventual Belehnung nach Abſterben deß hinderlaſſenen Hertzogen/ Sequeſter-Lehen- oder anderer weiſe/ einzuziehen/ vnd dem Hauß Oeſterꝛeich anzuſchaffen.
Daß auch die Hollaͤnder man anzapffen ſolte/ fiel den Angraͤntzenden ſonderlich vngeraͤumpt/ nicht daß ſie dem Spanier ſeinen vralten Dominat vberſolche Land/ vnnd dem Roͤm.
Reich ſeine wolhergebrachte Hoheit hetten vergoͤnnet/ ſondern weil ſie jhrer Haut forchteten/ ſie wuͤrden den Ruͤcken muͤſſen darhalten/ vnd vielleicht aller jhrer Herꝛlichkeit beraubet werden.
Andere meynten/ die gemeldte Hollaͤnder wuͤrden ſich in jhrem waͤſſerichten Land gern halten/ wie die Krott vnder jhrem Schild/ wann ſie Spanien nicht ſelbſt auff deß Reichsboden verleytete:
ſo ſolte es an jhrer Stewr vnd Gehorſamb vielleicht auch nicht mangeln/ wann ſie einigen Schutz von dem Reich/ zu Handhabung jhrer hergebrachten Privilegien hoffen ſolten.
So wuͤrde auch der Frantzoß mit dem Lothringer/ der ſich an das Hauß Spanien veſt gemacht/ ohne zuthun der Teutſchen wol gebaaren: es wer dann Sach/ daß man die drey Stiffter/ Metz/ Tull vnnd Verdun widerumb wolte ſuchen.
Jn welchem Fall leichtlich zuverſpuͤren/ daß Spanien die Hand mit im Spielhabe/ vnnd daß Oeſterꝛeich/ nach Spaniſchem Exempel/ hierdurch ſuche in jmmerwehrender Verfaſſung zuſtehen: dahin dann auch gemeynt ſey/ eine Macht im Reich zuhalten/ durch welche die Widerſpenſtige zu Chor zubringen/ vnnd die ergangene Vrtheil zuvollziehen weren.
Andere aber beleuchteten dieſen Vortrag auff widrige Manier/ vnnd gaben vor/ die Boͤhmen hetten jhren Majeſtaͤtbrieff nicht mehr vor eine Verguͤnſtigung/ ſondern vor ein Fundamental-Geſatz wollen brauchen/ vnd nach Belieben außdehnen/ zu Vndergang der Catholiſchen Religion.
Vnnd weil keine guͤtliche Handlung bey jhnen ſtatt funden/ hette Ertzhertzog Ferdinand/ jhr erwehlter vnd gekroͤnter Koͤnig ſie billich mit den Waffen bezwingẽ müſſen: bevorab aber/ da ſich der Pfaltzgraff jhnen zu einem Haupt dargeſtellet/ vnd wegen der Religion newe Haͤndel angefangen hette.
Daß aber nach wieder erobertem Koͤnigreich die Waffen/ nicht alſo bald niederlegen koͤnnen/ hette der von Manßfeld/ von Durlach/ von Halberſtatt/ vnnd der Siebenburger verurſacht/ als welche zwar jederweilen den ſieghafften Oeſterꝛeichiſchen Waffen weichen muͤſſen/ aber jederzeitfriſch herankom̃en/ ſich in Oſt Frießland geſetzt/ den Weſtphaͤliſchen Krayß beunruhiget vñ wol gar wieder biß in die Schleſien durchgedrungen.
Wann dann der Nieder- Saͤchſiſche Krayß/ neben dem Koͤnig in Dennmarck/ ſich ſolche abgedrungene Nothwehr/ die Feinde auß dem Koͤnigreich Boͤhmen/ vnd ferꝛn von der Kayſerlichen Reſidentz zuhalten/ jrꝛen laſſen/ vnnd deßwegen in Mißtrawen/ ja zu offentlicher Feindthaͤtlichkeit gerahten/ were dem Kayſer ja nicht zuzumeſſen/ wann man die Waffen nicht niederlegte.
Daß auch die Meckelburgiſche Hertzogen jhrer Erblaͤnder entſetzt worden/ hetten ſie mehr dann zuviel verſchuldet vnd muͤſte auch bey Einraumung der Geiſtlichen Guͤtern/ endlich die Jnſtitz vordringen/ angeſehen auff keinem Reichstag noch ſonſten in der Guͤte nichts zuerhalten/ biß dato geweſen.
Wie die Benachbarte Patentaten aller Enden das Reich geſchmaͤhlert/ vnnd beropffet/ war bekannt:
das koͤndte bey dieſer Begebenheit wieder zu ſeiner vorigen Majeſtaͤt vnd Herꝛlichkeit gelangen/ als dann die Hiſtorien bezeugen/ daß zwar das Roͤ.
Reich nit leichtlich zu den Waffen gegriffen/ vnd etwan eine geraume Zeit der Vnbillichkeit nachgeſehen/ aber endlich ein Ernſt gemacht/ vnnd das verlohrne mit Luſt vñ Gewinn wieder her bey gebracht.
Vnd nach deme die Staͤnde dem Kammergericht ſo wenig pariren/ vnnd ſich der Execution mit Macht widerſetzen/ auch zu Behauptung jhrer vngerechten Sachen ſich mit frembden Potentaten verknipffen/ were nichts billichers/ noch nutzlichers/ als dem Rechten eine Handhab zumachen/ vnnd mit der Execution ſchleunig zuverfahren/ wie ein jeder Potentat vnder den ſeinigen/ ohne Abſehen vnd Maßgebung der Benachbarten zuthun befugt iſt vnd auch zuthun pflegt.
Was Spanien belangt/ erhellert bey vielen mehr Mißgunſt/ als Leutſeligkeit/ wann die rebelliſche Erb. Vnderthanen mit Gewalt ſolten zum Gehorſam zubringen ſeyn/ welche alle vnd jede Potentaten in vblichem Gebrauch hetten.
Es erhub ſich aber ein allgemeine Klag von allen Enden vnd Ecken deß Roͤ.
Reichs/ mit einem wunderſamen Wiederſchall vnd Echo.
Der Hertzog in Pommern fuͤhrte eine vnglaubliche Klag vber die Soldateſca/ vnder andern daß das Land bey angehenden Einquartierungen ſolchen Vberfluß gehabt/ daß die Officieror jhre Taffeln auff vierzig Trachten vnd Schuͤſſeln geſetzet/ nunmehr aber der geſtallt eroͤſet/ daß ſie jetzt mit ſechs Eſſen/ wegen der Vnmuͤglichkeit gern vor lieb nehmen.
Die Churfuͤrſten wolten deß Friedlaͤnders Jnſolentzien vnd hochtrabendes Verfahren/ zu Nachteil jhrer Hoheiten/ nicht ferꝛner duldten: zumahl derſelbe auch Kayſerlicher Majeſtaͤt offene Mandaten wenig/ vnnd nicht anderß beobachtete/ als wann es jhme gefaͤllig/ oder hette heymliche Brieff/ die Staͤnde zu verſchimpffen.
Vor andern brachte Chur Sachſen vor/ der Kayſer ſolte neben Verleyhung der Saͤchſiſchen Lehen/ darumb er thete vnderthaͤnigſt anhalten jhm ſeinen Kriegskoſten erſtatten/ die Religion vnd das gemeine Weſen in den vorigen Stand/ ehe der Krieg angangen widerſetzen/ die Statt Augſpurg namentlich/ das Edict wegen der Geiſtlichen Güter auffheben/ vnnd die Kriegs Oberſten zur Rechnung der erhabenen Contributionen vnd erpreßten Geldern anhalten.
Darauff Jh. K. M. geantwortet/ das erſte Begehren ſolte geſchehen/ im vbrigen wolte er dem Paſſawiſchen Bertrag gemaͤß verfahren.
Endlich ſolt vnnd muſte der Friedlaͤnder ſein hoͤchſte Gewalt vber die Soldateſca reſignieren/ vnnd dem Tilly Platz machen: hatte aber darneben noch dieſen heymlichen Wolgefallen/ daß der Kayſer den Generalat nicht dem Churfuͤrſten in Bayern/ der ſolches jnbruͤnſtig verhoffete/ vnd wegen der Chur Pfaltz auch Billich vnd Recht erachtete/ vnd eben deßwegen jhm dieſen Stein geſtoſſen/ ſondern dem Tilly/ jhm ohne Reſpect zugebiethen auffgetragen.
Es wurde zwar eine Reformation vnder den Kriegsvoͤlckern beliebet/ welche aber den Laſt vmb ein ſehr geringes erleichtert.
Noch hatte Kayſerliche Majeſtaͤt ein ander Abſehen/ vnd meynten vnder der Hand den Koͤnig in Hungarn zum Roͤmiſchen Koͤnig den Staͤnden zu inſinuiren/ vnd ſeine vnd andere Oeſterꝛeichiſche Printzen/ wie bereyt durch deß Bapſt Verguͤnſtigung mit dem Ertz Stifft Magdeburg geſchehen/ bey den Ertz Stifftern Mayntz vnnd Trier in die Coadjutoreyen zubringen/ wie etwan hiebevor das Hauß Brandenburg/ vnnd gegenwertig das Hauß Bayern theten.
Es wolten aber etliche vnder den Staͤnden/ ſonderlich Trier/ die Sach nit verſtehẽ/ vñ beſorgten ſich/ das Kayſerthum moͤcht dem Hauß Oeſterꝛeich Erblich anwachſen/ vñ die Ertz Stiffter Eygenthumb werden/ ſolche entweder bey Stam vnd Namen durch Mittel der Coadjutoreyen/ zubehalten/ oder in Weltliche Chur- vnnd Fuͤrſtenthumber zuverwechſeln/ gleich wie in Spanien die Cleriſey jhr Einkommen erhaͤlt/ dem Gottes Dienſt abwartet/ vnnd der Weltlichen Regierung ſich enſſert.
Mit dem Koͤnig in Schweden hatte es dieſe Meynung/ daß er ein frewdiger Kriegsmann ſich in den Waffen von Jugend auff geuͤbet/ mit den Moſcowitern/ vnd Daͤnen offt geſchlagen/ doch endlich zu ſeinem Ruhm vnd Nutzen verglichen: letzlich auch mit den Polacken abgeworffen/ vnnd jhre Macht/ ſo in Reuterey/ vor der Fauſt/ vnd in der Hitze den Handel außzutragen/ mehrentheil beſtehet/ auff ein newe Manier/ die weder in Poln/ noch Moſcaw biß dahin vblich geweſen/ mit Eroberung benambter Staͤtte vnd Landſchafften hindertrieben/ vnd zum ſechsjaͤhrigen Stillſtand vermoͤget.
Dann er verwahret jmmerzu den Ruͤcken/ vergrub ſich auff der ſtund wider die Reuterey/ ſpintiſirt ſeine geringe Macht durch Liſt vnd Vortheil zuverſtaͤrcken/ vnd der Gegenparthey wo nicht zu ſtarck/ doch gleich zumachen/ ſchier nach der vralten Romaniſchen Kriegskunſt.
Er ſahe in die ferne/ was es in Teutſchland geben moͤchte/ vnd da die Evangeliſchen daſelbſten ſolten vnden liegen/ wuͤrde ſich der Polack verſtaͤrcken/ vnd an jhme raͤchen:
Darumb gedachte er Teutſchland vnbekanter Weiß zu durchwandern/ vnnd deſſen ein Augenmaß zunehmen: wie er dann nach Heydelberg ſelbſt zu dem damaligen Statthalter/ nicht anderſt als deß Pfaltzgraffen in Schweden/ (ſeiner Halbſchweſtern Ehevogt) Hoffjunckern einer/ jhm allein bekant/ ſich verfügt/ vnnd deß biß dahin zumahl gering geſchaͤtzen Koͤnigreichs Schweden Macht/ etlichen vbermuͤhtigen Schrantzen das Maul zuſtopffen/ demonſtrirt/ vnnd herauß geſtrichen.
Sein Jntent war/ den Krieg auß Lieff- vnd Churland/ von der Littaw vnd ſeinen Provintzen nach Muͤglichkeit abzuhalten/ vnd ein Schaͤntzlein auff frembdem Boden zuwagen: wol verſichert/ daß jhn kein Potentat/ er wolte dann ſich alles Heyls verzeihen/ biß in Schweden/ im Fall er den kuͤrtzern zoͤge/ verfolgen ſolte: hiengegen aber ſeine Reichs Vnderthanen durch den guten ſanfften Lufft/ die vberfluͤſſige Guͤter/ vnnd alle Wolfahrt deß Teutſchen Bodens/ ſich würden zum fechten leichtlich anfriſten laſſen.
Zum wenigſten ſtunde er in der Hoffnung/ die ſechs Jahr vber deß gemeldeten Stillſtands mit Poln/ ſeine Voͤlcker ſolcher geſtallt in der Kriegs Vbung zuerhalten/ vnd bey dem Spiel zwar wenig oder gar nichts einzuſetzen/ aber ohne Gewinn nicht abzuziehen.
Die Gelegenheit kam jhm wol zu Paß/ daß man ſeine Geſandten bey den Verſamlungen der Hanſee Staͤtten/ vnd anderer Tractaten nimmer zugelaſſen: die Seehaͤfen jhme geſperꝛet/ vnd andere nothwendige Commercien verſagt: den Arnheim dem Koͤnig in Poln zu Huͤlff geſannt/ der jhm in einem heiſſen Treffen ſo bang gemacht/ daß er ſein Wehrgehenck ſich ledig zuwuͤrcken/ vber den Kopff geſtreyfft/ vnd damit ſein Caſtoren Hut dahinden gelaſſen/ den er wieder zuſuchen vermeynte: ſeine Anverwanten/ die Hertzogen von Mecklenburg/ jhrer Erblaͤnder entſetzt/ vnd aller Gnaden verluſtigt gemachteſeine Glaubensgenoſſen in Teutſchland/ vnnd Angehoͤrige/ mit geſchwinden Proceſſen/ mit dem Edict/ vnd mit der eylfertiger Execution beſchwert vnnd verdruckt: dem Friedlaͤnder den Tittel vnd die Herꝛſchafft vber die Oſt See gegeben: vnnd ſolches alles zubehaupten/ die Statt Stralſund mit einer vnnoͤhtigen Belaͤgerung geaͤngſtigt: den Koͤnig in Dennmarck in die enge gebracht/ daß derſelbe mit Muͤhe ſich ſelbſt retten/ vnnd auß dem gedraͤng herauß wicklen koͤnnen: mit Beſchlieſſung der Seehaͤfen vnnd Stroͤme/ dem gantzen Teutſchland Faͤſſel vnd Bande angelegt/ den Benachbarten aber ein Brill/ oder Naßband auffgebunden: zumal auch jhm endlich von dẽ Reichstag geantwortet/ aber den Tittel eines Fuͤrſten/ vnd nicht eines Koͤnigs gegeben: vnd ſeine Schreiben an den Fuͤrſten in Siebenbuͤrgen/ wider aller Voͤlcker vnd gemeiner Ehrbarkeit Recht vnnd Gewonheit auffgefangen vnd eroͤffnet.
Hierauff vnderꝛedet ſich Guſtavus Adolphus/ Koͤnig in Schweden/ mit Chriſtiano IV. Koͤnig in Dennmarck/ vnnd verſichert ſich ſeiner guten Nachbarſchafft/ deme er ſo viel beſſer trawen koͤnnen/ weil derſelb nunmehr abgemattet/ vnd ſeine Staͤnde zu einem newen Krieg ſo leicht nicht bewegen wuͤrde: zumahl auch mit der Statt Hamburg wegen jhres territorij, Beherꝛſchung deß Elb Stroms/ vnd Auffrichtung oder Steigerung newer Zoͤlle/ in feindliche Kriegs Verfaſſung gerahten: nahm alſo die Statt Stralſund in ſeinen Schutz/ den er auch alſo bald mit huͤlfflicher Hand geleyſtet: ſchrieb an die Churfuͤrſten deß Roͤm.
Reichs/ beklagt ſich vieler gelittenen Schmach/ vnd gab Vrſach ſeines Vorhabens.
Chur- Brandenburg lieſſe auff dem Reichstag mit vielen Vmbſtaͤnden vortragen/ daß der Schweden Macht vnd Muth keines wegs gering zuſchaͤtzen/ ſondern hoͤchſtes fleiſſes abzuwenden were/ damit ſolche in jhrem rauhen Land gantz arme Voͤlcker/ wie alle Hiſtorien bezeugten/ nicht Europam vberſchwemmeten/ vnd an Teutſchland den Anfang maͤchten/ zumahl vnder einem dapffern Haupt vnnd Koͤnig/ der ſein Schul Recht außgeſtanden/ die Conſilia allein fuͤhrte/ vnd vorn an der Spitze ſich jmmer finden lieſſe: konde aber mit Muͤhe nicht mehr erlangen/ als daß Hannibal Freyherꝛ von Donaw/ im Namen deß Kayſers nach Dantzig kommen/ mit dem Koͤnig in Schweden zutractieren: der ſich aber mit Tractaten nicht auffhalten laſſen/ ſondern vnder demſelben ein ſtarcke Huͤlff/ ſampt anderer Notturfft/ nach Stralſund geſand/ vnd die gantze Jnſul Ruͤgen in ſein Gewalt gebracht: vnd ob ſchon die Kayſeriſchen dem Hertzogen auß Pommern/ Goͤrtz vnnd Greiffenhagen abgetrungen/ doch hiengegen mit nicht gar groſſem Heer in Pommern angelaͤndet/ wie ein Donnerſtrahl durchgebrochen/ die Jnſul Vſendom/ Statt vnnd Schloß Wolgaſt/ Wollin/ Cammin/ Golnaw/ vberwaͤltiget/ Stetin durch halb gezwungene Tractaten/ Stargart aber mit Gewalt erhalten/ deſſen allein ſich der Hertzog auß Pommern bey Kayſ. Mayſt. aber vergeblich entſchuldiget: auch den Kayſeriſchen ſolchen Schrecken eingejagt/ daß ſie auß vielen Orthen ohne Noth gewichen/ vnd in dem Land Mecklenburg Roſtock/ auff der andern Seit Colberg/ vnnd vor ſich Greiffenhagen befeſtiget/ welches letztere dennoch in dieſem Jahr durch die Schweden bezwungen/ die andere beyde aber mit der Zeit erobert worden.
Es verſtunde der Koͤnig in Schweden gar wol/ daß ein ſolches Garn ſich nicht ſo leichtlich abhaſpeln/ vnnd daß der Kayſer ſeine vbrige Voͤlcker auß Poin/ vnnd auß Jtalien zuſammen fuͤhren/ auch auß den Spaniſchen Provintzien/ wie nit weniger auß Teutſchland die Armeen in ſolcher Zahl/ als er etwan ſeine Rotten/ darſtellen vnd verſetzen wuͤrde: vnnd weil jhm nicht vnwiſſend/ daß alle Evangeliſche Staͤnde an deß Kayſers Procedur ein Mißfallen trugen ja ſich nach vnd nach jhres Verderbens zubefahren hetten:
darumb zog er Chriſtian Wilhelm/ Marggraffen zu Brandenburg/ Adminiſtratorn zu Magdeburg/ vnd Coadjntorn zu Halberſtat leichtlich an ſich/ weil dieſe beyde Stiffter jhme abgeſprochen/ vnnd ſonſten vergeben waren/ daß derſelb ſich in Magdeburg begab/ vnnd mit Kriegsmacht Hall/ Moritzburg/ Manßfeld/ vnnd andere Orth einnahm vnd den Kayſeriſchen anderwertliche Haͤndel anlegte: wurd aber bald eingethan/ vnnd in Magdeburg belaͤgert/ davon drunden.
Hertzog Frantz Carlen von Lawenburg/ richtet auch eine Armee an der Elb/ erobert Lawenburg/ Neuhuſen/ vnnd Ratzenburg: wurd aber vom Pappenheimer geſchlagen/ vnnd auff dem Waſſer ſich zuergeben genoͤthiget.
Vnnd weil es dem Schweden etwan in Teutſchland moͤchte Fehl ſchlagen/ daß die Gemuͤther ſich nicht koͤnten zu ſeinem Vorhaben bezeugen/ oder durch vberfuͤhrten Gewalt/ von jhme wieder abgeriſſen wuͤrden: macht er ſich Franckreich zum Freund:
ja zum Bundsverwanten vnd Nothhelffer/ dieweil bekant/ daß Spanien/ als bey Zertrennung der Vnion geſchehen/ das Roͤm.
Reich auff derandern Seiten angreiffen/ vnnd vnder ſich bringen/ endlich auch ein groſſe Macht/ die Franckreich eben ſo wol zubefoͤrchten hette/ zu den Kayſeriſchen ſtoſſen wuͤrd/ die jhm allein zuſchwer fallen/ getheylt aber nicht vnvberwindlich ſcheinen koͤnte.
Vnder dieſem Verlauff war Bethlehen Gabor geſtorben/ vnnd Ragotzy an ſeine Stell kommen/ der dann bey ſeiner newen Regierung zu Hauß Haͤndel gefunden/ daß er ſich deß Hungeriſchen Weſens annoch nicht koͤnnen annehmen.
Es verſtarb aber auch Johan Jacob Graff von Anholt/ vñ der Hertzog Colaldo:
ſo wurd Duca Sauelli etliche mahl in Pommern geſchlagen/ vnnd gieng das Hertzogthumb neben dem Land Mecklenburg vor die Kayſeriſchen verlohren: welches dem Friedlaͤnder im Hertzen wolgefiel/ vnd Hoffnung machte/ man wuͤrde ſeiner noch mit der Zeit bedoͤrffen vnd begehren/ ſonderlich da Tilly jrgend eines auff die Finger ſolte bekommen.
Wie aber ſonſten dergleichen bevorſtehende/ blutige Kriege/ vnnd jaͤmmerliche Lands Verwuͤſtung/ durch vorgehende prodigia, Zeichen/ vnnd Wunder/ gleichſamb als Vorbotten der Goͤttlichen Zorn Ruthen/ jederzeit angekuͤndiget worden/ alſo hat es bey Eingang dieſes dreyſſigſten Jahrs/ daran auch nicht ermangelt.
Geſtallt dann den 25. Jenners/ in der Nacht/ nach S.
Pauli Bekehrungs Tag/ auff welchen vnſere Vorfaͤhren/ in dieſen vnnd anderen Sachen/ ein ſonderbares Augenmerck gehabt/ an vnderſchiedlichen Oerthern in Teutſchland/ wie auch in der Schleſien/ ſeltzame chaſmata, von widerwertigen/ mit einander ſtreitenden Kriegheeren erſchienen: alſo teutlich/ daß man auch die Trouppen von Reutern vnd Fnßvolck/ die Fahnen vnd Cornetten/ den Blitz vnd Rauch von den loß gebranten Stücken/ Mußquetten vnd Piſtolen/ ja die Piquen vnd Langeſpieß/ welcher geſtallt ſie ſolche Anfangs/ in geſtallt vnzahlbarer weiſſer Stroͤmlein auffrecht gefuͤhret/ bald gegeneinander gefaͤllet/ geſehen:
wie auch nicht weniger das Gethoͤn der Waffen/ praßlen der Pferden/ donnern der Stuͤcke/ vnnd krachen der Muſquetten vnnd Piſtolen/ gleichſamb von weitem/ mit groſſem Schrecken vnnd Verwunderung der Leuthe gehoͤret worden.
Ebenfalls hat zu Geißmar in Heſſen/ etwan dritthalb Meil von Caſſel gelegen/ ein Tilliſcher Soldat/ in der Nacht Blut angefangen zuſchwitzen: deſſen ſein Camerade beym Mondſchein gewahr worden/ daruͤber erſchrocken/ vnd dem Wirth/ ein Liecht zubringen geruffen.
Da ſie den angeregten Soldaten matt/ die Leilachen voller Blut/ deß gleichen ſeine Seiten gantz Blutig gefunden.
Vnnd ob ſie wol das Blut von jhm abgewiſchet/ hat er doch jmmerforth vnd mehrgeſchwitzet/ biß es etwan nach einer Stunde auffgehoͤret.
Es zuͤndet ſich aber ein ander Fewr an/ welches ſo lang heymlich glimmete/ biß es durch der Schweden Einbruch Lufft bekame.
Dann der Kayſer wolte weder durch Bitt/ noch Erinnerung ſich bewegen laſſen/ von der Execution deß einmal auß gelaſſenen Edicts wegen der Geiſtlichen Gůter/ ſo den Evangeliſchen ein vnertpaͤglicher Laſt war/ abzuſtehen.
So wurden auch die nachdenckliche Confiſcations Proceß in Francken/ Schwaben/ vnd am Rheinſtrom/ wider die jenige/ ſo ſich deß Manß feldiſchen/ Badiſchen vnd Braunſchweigiſchen Vnweſens theilhafftig gemacht: durch den von Oſſa mit ſonderer Schaͤrpffe forthgetrieben.
Die Kriegs beſchwerden hatte der Kayſer zu lindernwol Hoffnung gemacht:
doch beſorgten die Evangeliſchen/ es doͤrffte ſchwerlich ein gewieriger/ vnnd jhnen fuͤrtraͤglicher Effect darauff erfolgen: konden ſich alſo leichtlich einbilden/ daß die Laſt deß jetzt beſchloſſenen Schwediſchen Kriegs/ meiſtentheils auff ſie ankommen doͤrffte.
Derowegen etliche der vornembſten Evangeliſchen Chur Fuͤrſten vnnd Staͤnden Abgeſandte ſchon damalhn zu Regenſpurg das Fundament zu ſo thanem Werck etlicher maſſen gelegt/ welches jhre Principaln folgendes Jahrs zu Leipzig vollzogen: worinnen ſie durch die Schwediſche Emiſſariosgeſtaͤrcket worden.
Sie ſahen zwar wol/ daß der Religion Bedrangnuß anderſt nicht abzuhelffen: noch die ſinckende teurſche Freyheit wieder auff die Beyn zubringen were/ als wann jhre Principalen eine dapffere Reſolution ergriffen/ vnnd ſich in gute wuͤrckliche Verfaſſung ſtelleten.
Allhie aber ſtunden ſie an/ weil der Schwed mit ſeiner Armee noch ſehr weit/ vnnd ferꝛn: die Kayſeriſche hiengegen in gantzen Reich den Meiſter ſpieleten/ vnd jhnen auff dem Dache lagen/ wie die Sach anzugreiffen/ damit die Evangeliſche mit jhrer Defenſion auffkommen/ vnd ſich in gute Poſtur ſtellen koͤnden/ alſo daß ſie von dẽ Kayſeriſchen daran nit verhindert wuͤrden? zu dem hatten die Evangeliſche Staͤnde auff den Churfuͤrſten zu Sachſen/ als das Haupt gleichſam/ vnd maͤchtigſten vnder jhnen allen in Teutſchland: der auch beym Kayſer/ jhrem vermeynen nach/ in groſſem Reſpect/ ein ſonderbahres Abſehen/ vnnd wolten ohn jhn ſich keines Dings vnderfangen.
Darumb ſie keinen fuͤglichern Weg funden/ als gemelten Churfuͤrſten zu einem dergleichen Defenſions.
(oder new Vnions) Wercke/ vor die Evangeliſche Religion vnd teutſche Freyheit/ zubewegen vnd in den Harniſch zubringen.
Dann dieſem wuͤrde der Kayſer nicht ſtracks gerade zu vor den Kopff ſtoſſen/ oder mit Gewalt (wie etwan gegen andere) ſondern mit groſſer Conſideration wider jhn verfahren/ vnd er alſo Zeit/ ſich in Poſtur zuſetzen/ gewinnen: auch ſolches vmb ſo viel deſto leichter/ weil deſſen Land nicht/ wie anderer Evangeliſchen/ mit Kayſerlichen Einquatierung beleget.
So wer auch deſſen Macht dergeſtallt conſiderabel/ daß er ein recht Fundament zu ſolcher Verfaſſung legen koͤnde: mit welcher/ wann andere benachbarte Evangeliſchen ſich conjungiren theten/ ſich hernachmals/ ſonderlich vermittelſt der Schwediſchen Aſſiſtentz/ Huͤlffe vnd Zuthun/ den Kayſeriſchen die Wage vnd Balance zuhalten gnugſamb vermoͤchten:
deß vielgeltenden oberwehnten Reſpects/ welchen alle Evangeliſche in Teutſchland auff Chur Sachſen truͤgen/ zugeſchweigen/ der ſo bald nicht wuͤrde Lermen blaſen/ daß nicht jederman zu Pferd ſitzen/ vnnd keiner der letzte wuͤrde ſeyn wollen.
Ob nun wol die Evangeliſche Staͤnde alle in geſampt/ vnd ein jedweder vor ſich abſonderlich/ jhre Gravamina/ Drangſal vñ Beſchwerden/ womit ſie von dẽ Kayſeriſchen beleget/ vnnd gepreſſet waren/ an den Churfuͤrſten zu Sachſen vielfaltig gelangen laſſen/ auch etliche der Staͤnde Abgeſandten/ zeit wehrenden Collegialtags/ zum Churfuͤrſten ſelbſt gereyſet/ jhn durch alle Mittel/ daß er ſich der Evangeliſchen Staͤnde wuͤrcklich annehmen/ vnnd in eine Verfaſſung ſtellen moͤchte/ zubewegen angeſuchet vnnd jhm ſeine eygene Gefahr vielfaltig zugemuͤth geführet: wolte doch ſolches mehr nicht bey jhme verfangen/ als daß er ſich erklaͤret/ alles dem Kayſer beſter maſſen zu remonſtriren/ vnd bey demſelben intercedendo beweglich einzukommen/ damit den Grauaminibus der Evangeliſchen Chur-Fuͤrſten vnnd Staͤnden foͤrderlichſt/ der Billichkeit gemaͤß/ abgeholffen werden moͤchte: biß endlich eine vornehme gewiſſe Perſon/ ſo bey dem Churfuͤrſten damals in groſſem Credit geweſen/ eine Reyſe zu jhm gethan/ vnnd jhn dahin diſponiret/ daß er verwilliget/ einen allgemeinen Convent der Evangeliſchen Chur-Fuͤrſten vnnd Staͤnde naher Leipzig außzuſchreiben/ vnd von derſelben Notturfft außfuͤhrlich/ daſelbſt zutractiren/ vnnd zuhandeln.
Wegen der Calviniſten gab es was nachdenckens/ ob man ſie auch beſchreiben ſolte/ in welchem fall ſie ohne zweiffel jhre laͤngſt geſchehene Warnungen herfuͤr ziehen/ vnnd abermahls das Directorium wuͤrden fuͤhren wollen: ja durch dieſelben moͤchte der Kayſer zuverbittern ſeyn/ als nehme man ſich der Rebellen vnd Meuthmacher an/ vnd ins kuͤnfftige vnder den Proteſtirenden beyderley Gattung/ wie wißhero/ keinen Vnderſchied mehr machen.
Dieweil man aber auff Chur Brandenburg vnnd Heſſen Caſſel/ wegen jhrer bewuſten Macht/ ein Abſehen genommen/ auch forgen muͤſſen/ ſelbige koͤnden ſich an Franckreich/ oder die Hollaͤnder ſchlagen/ ließ man die gedachte Calviniſten auch einladen vnnd beſchreiben.
Als nun die Staͤnde erſchienen/ wurd beſchloſſen/ wegen der Strittigkeiten vber den Geiſtlichen Guͤtern/ die guͤtliche Handlung mit den Catholiſchen forth zuſetzen/ wegen der Kriegsbeſchwerden aber/ an den Kayſer beweglich zuſchreiben/ alles in vorigen Stand/ ſonderlich die Statt Augſpurg wieder zuſetzen:
da dann die Brandenburgiſche/ nebenden Caſſelliſchen mit den Saͤchſiſchen eine vnvorgreiffliche Conferentz gehalten/ die Lutheraner mit den Reformierten zuvertragen: brachtens auch ziemlich weit/ biß auff etliche wenige Artickel/ vnnd ſchloſſen/ einander alle Chriſtliche Liebe ins kuͤnfftig zuerzeigen: welches aber den Eyferern oder Zanckſuͤchtigen nicht gefallen wollen/ als ob man beyderſeits heuchelte/ vnd nicht rund herauß fuͤhre/ darumb auch ſo viel als nichts hiermit außgerichtet worden/ ſondern mit der Zeit dieſe Frage außgebruͤtet/ ob man auch wegen der Calviniſten auff Lutheriſcher Seiten/ im fall das Lutherthumb verſichert were/ ein einig Pferdt ſatteln/ ein Speer brechen/ ja gar ein Strohalmen auffheben ſolte.
Jn deſſen feyrete der Koͤnig in Schweden nicht/ vnd begehrte an die Staͤnde zu Leipzig/ eine voͤllige Conjunction/ vnder gewiſſen Receſſen: oder doch/ ein Monatliche Geltſtewr/ vnd den Catholiſchen die Einquartirungen vnd Werbungen zuverſagen/ jhme aber zuverſtatten: vnd zum wenigſten die particular Staͤnde auff ſeine Seiten zubringen.
Chur Sachſen blieb nur in generalibus, lobte den Koͤnig in Schweden/ wolte deſſen Huͤlff ſich in allen Noͤthen verſichern/ vnnd dennoch den Kayſer nicht offendiren:
die andern waren dem Schweden wol zugethan wann ſie nur zu wuͤrcklicher Verfaſſung/ vnnd naͤherer Alliantz Lufft haben koͤnden.
Nun war Magdeburg vnder deſſen belagert/ vnd konde beyden Theilen/ der jhrer maͤchtig geweſen/ groſſen Vortheil thun.
Chur Sachſen ließ vnvermerckter Weiß/ etwas Proviant durch ſein Land den Magdeburgern zukommen/ wolte ſie aber nicht entſetzen/ vnd kondte ſich mit dem Koͤnig/ der den Ruͤcken frey wolt haben/ vnd deßwegen die Veſtung Spandaw dem Brandenburger/ auff Zeit vnnd Maß abgehandelt/ daruͤber nicht vergleichen: welcher gleichwol jhnen den von Falckenberg/ einen wolverſuchten Oberſten/ die Gegenwehr beſter maſſen anzuordnen/ zugeſand hatte.
Es giengen aber in der Statt viel vnd groſſe Fehler fuͤr/ welche das euſſerſte Verderben vber ſie gezogen haben.
Dann erſtlich mangelte es an Gelt/ vnnd Quartieren vor das Kriegsvolck/ darumb die Bloquirung friſch angangen/ vnnd wenig Volck ſich in der Statt Dienſten zubegeben Luſt bekommen.
Darnach thet der Adminiſtrator/ wider deß Koͤnigs erinnern/ die Arm zu weit auff/ faſſete mehr/ als er halten kond/ vnnd vertheilte ſeine Macht/ die dem Vberfall ſich ſolcher geſtallt vnderwürffig machten/ wie es dann zu Calbe/ vnd Hall/ auch New Alvenßleben ergangen.
Drittens/ hatte ſich die Statt ſelbſt eingebildet/ der Koͤnig wuͤrde/ ohn einige Conſideration/ ſtehendes Fuſſes/ mit einer Armee kommen/ vnnd jederman in vorige Ruhe ſetzen:
weil nun ſolches ſo ſtracks nicht geſchehen konde/ auch ratio belli es nicht zuließ/ waren ſie daruͤber vnwillig vnd verdroſſen.
So lamentirte der Adminiſtrator auch hielt keine Ordre/ war wenig beliebet/ vnnd ohne Reſpect/ hatte auch den Vorꝛath drauſſen liegen/ vnnd den Kayſeriſchen zu Nutz kommen laſſen: ja es gab die Stattdem von Falckenberg weder Brod/ noch Pulver ohnebaare Bezahlung.
Das Regiment der Statt ſtund bey dem Magiſtrat/ vnd einem Außſchuß von fuͤnffzig Perſonen: welcher in zween Hauffen/ jeden von fuͤnff vnnd zwantzig Perſonen getheilt: hierauff folgten die Zuͤnffte vnd Vierthel.
Die Geiſtliche machten auch gleichſam ein eygen Corpus, weil ſie aber wegen vnderſchiedlichen differentzien mit dem Magiſtrat/ nicht allerdings eynig/ entzogen ſie ſich vieler Dinge/ dem gemeinen Weſen zu groſſem Nachtheil.
Der Magiſtrat war wol ziemlich affectionirt/ die erſte Claß deßgleichen:
die andere aber gantz vnd gar entgegen/ vnd machte ſo viel/ daß auch die erſte in vnderſchiedlichen Sachen/ ſonderlich wegen deß Lauffplatzes/ jhr Votum dem Magiſtrat gantz nicht geben wollen.
Dahero dieſer zu deß gemeinen Beſten Befuͤrderung nichts ſchlieſſen moͤgen/ weil alles per majora gehen muͤſſen/ zwar wolte er der Geiſtlichkeit ſich behelffen/ vnnd implorirte deren Willkuͤhr/ den Lauffplatz belangend: die Geiſtliche aber vermeynten jhre privat prætenſionen/ durch dieſes Mittel durch zudringen/ vnnd ehe ſie dem Raht beyfall geben theten/ jhre gefallene Authoritaͤt zurecuperiren.
Woruͤber dieſer/ ſampt vielen andern gemein nuͤtzigen Vorſchlaͤgen/ ins ſtecken gerathen/ alſo daß der von Falckenberg kaum im Jenner erhalten koͤnnen/ daß man ſechshundert Mann in die Statt einquartirt:
die andern haben ſich/ biß auff die Belaͤgerung/ in den Vorſtaͤtten/ als der Sudenburg vnnd Newſtat/ behelffen/ auch daruͤber guten Theils conſummiren muͤſſen: daß alſo die Statt Magdeburg/ in dieſer jhrer obligenden hoͤchſten Noth ſo gar vnerkantlich vnd Blind geweſen/ vnd weder die Gefahr/ ſo ihr auß Ruin der Koͤniglichen Voͤlcker enſtehen moͤchte/ noch den Vortheil/ den ſie bey deren Conſervation im gegentheil zuhoffen gehabt/ zu Hertzen nehmen wollen.
Wann aber ein Vngluͤck kommen ſoll/ verſtopfft GOtt Ohren vnnd Augen/ daß der Menſch ſo zu ſeinem Vndergang reiff iſt/ in die jrꝛe geraͤth/ vnd dem Vngluͤck entgegen laufft.
Jn deſſen bracht der Koͤnig gantz Hinder Pommern vnder ſeinen Gewalt/ zog ſich nach Mecklenburg vnd der Marck/ vergliche ſich in etwas mit Brandenburg/ vnnd ſetzte in Vor Pommern/ bey Schweet: folgt dem Tilly/ der jhm nichts moͤgen anhaben/ von ferꝛn nach/ vnnd vberwaͤltiget Franckfurt an der Oder/ welches Tilly nicht verhuͤten koͤnnen/ vnnd deßwegen ſeinen Marſch nach Magdeburg gerichtet/ die Belaͤgerung mit Ernſt anzugreiffen/ vnd deß Stroms ſich zuverſichern.
Die Statt befahret ſich/ es moͤchte jhre Entſchuldigung/ ſo ſie bey dem Kayſer vnd dem Feldherꝛn Tilly eingewand/ wenig fruchten/ vnd nahm jhre Zuflucht zu dem Leipziger Convent/ mit vberſchickten Copeyen jhrer Beſchwehrungs- vnnd Entſchuldigungsſchrifften/ mit Bitt/ jhrer als Glaubensgenoſſen/ vnnd Mitglied maſſen der Chriſtlichen Evangeliſchen Kirchen/ bey den Conſilijs eingedenckt zu ſeyn: ſie in der Noth vnd Beſchwerung nicht zulaſſen/ ſondern auff Mittel zuſinnen/ wordurch nicht allein ſie/ vnd jhre Statt/ ſondern auch das gantze Ertz- vnd andere benachbarte Stiffter/ Fuͤrſtenthumb vnnd Lande/ auß ſolcher Drangſal wuͤrcklich erꝛettet wuͤrden/ vnd zu einem beſtaͤndigen Frieden gelangen moͤchten.
Der von Pappenheim wolt den Falckenberger corꝛumpiren/ fand aber ſchlechten Beſcheyd.
Tilly eroberte alle Auſſenwerck/ entweder leer/ oder mit Gewalt/ weil die Kriegsvoͤlcker in andere Staͤttlein vnd Schloͤſſer verlegt/ vnnd demnach verſpielet worden/ daß auſſerhalb der Burgerſchafft/ nicht gar vollkomlich dreytauſent Mann zu Fuß/ vnd dritthalbhundert Pferd zum Fechten vorhanden waren.
Die Poſten theilten ſich in der Statt auß/ vnnd geſchahen ſcharpffe Außfaͤlle.
Den 9. Tag Maymonat/ auff den Abend hielt General Tilly Kriegs- Raht/ wie die Sache anzugreiffen were:
weil er wegen eines Sturms in groſſem Zweiffel ſtunde.
Doch/ wie ein vornehmer Officirer/ das Exempel der Statt Maſtricht angefuͤhret/ woſelbſt die Wacht in der Morgenſtund geſchlaffen/ vnnd die Burger ſich nach Hauſe begeben hatten/ durch welches verſehen gedachte Statt mit Sturm vbergangen war/ wurd geſchloſſen/ folgenden Tag einen Generalſturm zuverſuchen/ vnnd verglichen/ daß Pappenheim mit den Gronßfeldiſchen/ Wangeleriſchen vnd Savelliſchen Regimentern das groſſe Werck an der Newſtatt (wider den General Majorn/ Carln Huno von Amſteroth/ vom Kroͤckenthor/ biß ans Fiſcher Vſer) Hertzog Adolff von Holſtein das Werck am Kroͤckenthor/ Graff Wolff von Manßfeld den Heydeck (wider den von Falckenberg an der Sudenburg) drey Kayſerliche Regimenter/ neben etlichem Ligiſtiſchem Volck/ das newe Werck auff dem Werder bey der Bruͤcken/ welches den Fiſchern/ ſampt etlichen Buͤrgern anvertrawet war/ anfallen ſolten/ nach gegebener Loſung.
Pappenheim hatte einen groſſen Vortheil zum Sturm/ einen truckenen Graben/ einen Thalhaͤngigen Wall/ den man faſt ohne Muͤhe hinan lauffen moͤgen/ ohne Streichwehr vnnd Flancken.
Der Fleiß machte jhm ſolches zu Nutz/ in dem er ſich in den Wall eingeſchrotet/ vnd biß an die Sturmpfaͤle Stiegen hawen laſſen.
Tilly beſorgte ſich einer Schlappen/ vnnd ließ nicht gleich Tage/ wie beſchloſſen/ ſtuͤrmen/ ſondern hielt noch einmal Kriegsraht/ biß an ſieben Vhren: welches dahero der Statt zum vbelſten auß geſchlagen/ weil eben/ der gefaßten Ordnung gemaͤß/ der halbe Theil der Burger nach Hauß gegangen/ die andere Helffte auff den Mittag abzuloͤſen/ welche alsdann nach Hauß giengen/ vnnd den Abend ſich wieder einſtelleten.
Als nun die gantze Burgerſchafft neben der Soldateſca die gantze Nacht vber auff den Waͤllen im Gewehr geweſen/ vnd deß Feindes vergeblich erwartet/ vermeynten ſie/ es wuͤrde bey hellem Tag keine Noth haben: zumal Tilly vorigen Tages etliche grobe Stuͤcke Geſchuͤtzes abfuͤhren laſſen/ dabey man ſich deß Abzugs/ wegen herankommenden Secours vermuthet.
Alſo zog der halbe Theil von der Burgerſchafft nach Hauß/ vnnd der von Falckenberg auff das Rahthauß/ die auff den Waͤllen aber waren muͤde vnnd ſchlaͤfferig biß ſie Papenheim vmb ſieben Vhr munder machte/ fünffzehen Soldaten auß der fouſſe brayen triebe/ den Ober Wall anlauffen/ aber durch den eilenden von Falckenberg wieder zuruͤck geſchlagen wurd.
Am Hohen Thor gab es ſchlechte Haͤndel/ in deme die Schiltwacht vbereylt/ vnnd die Schlaffende vbermannet/ ja biß in die Pforte getrieben worden.
Als in deſſen der von Falckenberg gefallen/ erfolgte lauter Vnordnung/ daß man auch den Wall vnnd die Pforte quittirte: alſo daß das ernſtliche Fechten wider den Hertzogen von Holſtein wenig genutzet/ in deme dieſe Papenheimiſche auff dem Wall hinderwerts zu dem Kroͤckerthor kommen.
Der Graff von Manßfeld wurd zweymal zu ruͤck geſchlagen/ vnd konde nicht durchbrechen/ biß man jhm endlich ein Thor geoͤffnet: eben alſo gieng es auff dem Werder.
Man wehrte ſich zwar dapffer mitten in der Statt/ vnd trieb die Kayſeriſchen wieder an den Wall: vnnd richtet darmit nichts auß/ weil die hohen Officirer fielen/ vnnd das Fewer/ ſo Papenheim in etliche Gaſſen laſſen legen/ durch ein ſtarcken Wind getrieben/ vberhand nahm.
Der Adminiſtrator wurd am Schenckel verwundet/ vnnd nach Wolffenbüttel geſchleppet.
Der Jammer gieng recht an/ als man die Reuter vnd Crabaten hieneingelaſſen/ mu pluͤndern/ vnd allem erdencklichen Vbermuth/ da endlich jnnerhalb zwoͤlff Stunden/ von Zehen biß aber Zehen/ die gantze Statt/ vnd darinnen ſechs Pfarꝛkirchen/ ſampt jhren Thuͤrnen/ beneben allen Stifftern vnd Kloſterkirchen/ durchauß weg gebrand/ vnd in die Aſche gelegt worden: biß auff hundert vnnd dreyſſig neun Haͤuſer/ die mehrentheils am Fiſcher Vfer gelegen/ vnnd kleine Huͤttlein ſind.
Der Buͤrger ſind in die vier hundert im leben gefunden: die Thumkirch wurd zur Meſſe geweyhet/ vnnd in derſelben das Te Deum laudamus geſungen.
Dieſes Vngluͤck hat bedeutet der Sturmwind/ ſo den ſechs vnnd zwantzigſten deß jüngſt verſchienen Wintermonats/ abends zwiſchen drey vnd vier Vhr/ vnderſchiedliche Thuͤrne vnnd Spitzen von den Kirchen abgeworffen/ vnnd das Oberſte zu Vnden gekehret: in der Cappellen zum Paradeiß den fuͤnffklugen Jungfrawen jhre Lampen/ vnd dem Newen Teſtament den Kelch auß der Hand geworffen: den von Falckenberg vor dem Thor auff dem Feld/ dreymal vom Pferdt gewehet.
Alſo donnerte es eben bey hellem Tage/ zu der Stund der Adminiſtrator in Hamburg zu Pferd geſeſſen/ ſich nach Magdeburg zuerheben.
Vnd was fuͤr manigfaltige Fehler ſind bey dieſem Werck vorgangen? der Kayſer bringt dieſes Ertzſtifft auff ſeinen Sohn/ vnd bewegt dadurch den Sachſchen zu Vnwillen: der Sachs will newe Stiffter an ſich ziehen/ vnnd iſt der alten noch nicht verſichert: vermeynt den Beltz ohne naſſe machen zuwaſchen/ vnnd will dem Kayſer nit zu nahe tretten: der Schwed ſoll jhm auffwarten/ vnd im Schlaff den Frieden bringen: der Kayſer ſoll die ſo lang geſchmiedete Reſolution wegen deß außgegangenen Edicts/ auff ſein Wort aͤndern: das Fewr deß Kriegs muß ſich in den Schrancken behalten/ vnnd weme nutzet ſolch groß Guth/ ſo im Rauch auffgangen/ oder wer wird alle vergrabene Schaͤtze zufinden wiſſen? wo befind ſich nun dieſer Orth zum Magaſin/ zu den Werbungen/ vnd allen Kriegsbequemlichkeiten/ ſo auſſerkohrn? alles ligt in der Aſche/ vnnd beklagen die Kriegsknechte den verbrannten Raub/ die Oberſten aber/ die verſchertzte Proviand vnnd Kriegs Amunition.
Was ſonſten dieſe Statt Magdeburg belangt/ finden wir/ daß ſie jhren Namen vberkommen von der Venus/ die an dieſem Orth im Heydenthumb hochgeehret worden/ auff einem guͤldenen Wagen/ neben jhren dreyen Toͤchtern/ die Charites genannt.
Den Tempel zerſtoͤrte Carolus Magnus/ vnd bawte an die Stell eine Kirch vnder dem Gedaͤchtnuß Sancti Stephant: welcher aber ſampt der Statt/ von den Hunnen zerſtoͤret worden.
Das Schloß vbergab er Hertzog Wittekinden/ nach angenommenem Chriſtlichen Glauben.
Gemelte Veſtung/ vom Griechiſchen Woͤrtlein genannt die Burg/ iſt lange Zeit der Burggraffen/ oder Grentzen Verwaͤrern Sitz geweſen: dergleichen dann nicht wenig am Elbſtrom/ vnnd an der Saal zufinden/ damit die Roͤmiſche Beſatzungen bey einbrechendem Barbariſchen Gewalt einige Zuflucht vnd Sicherheit hetten.
Dieſes Orth iſt mit der Zeit Ottonis I. Gemahlin/ der Kayſerin Edith zum Heurath Wiederlag vbergeben/ vnd durch derſelben anhalten zu einer Statt erbawt worden vom Jahr 940. vnd nicht anderſt genannt worden/ als die Burg/ darinnen die Hertzogen in Sachſen ſich als Burggraffen enthalten/ biß Anno 1294.
Albrecht der Dritte/ Hertzog vnd Churfuͤrſt in Sachſen/ der Statt das Burggraffen Ampt vmb neun tauſend (ſagt Brotuuius) Marck Silbers verkaufft: wie auch Dieterich von Eberßdorff das Schutheiſſen Ampt vmb anderthalb tauſend Marck.
Doch iſt das Burggraffen Ampt von der Statt auff das Capitel kommen/ mit einigem Vorbehalt/ ſolches ohne der Statt guten Wiſſen vnd Willen niemanden auffzutragen oder zuverleyhen: das Schultheiſſen Ampt aber dem jenigen Burger gebuͤrte/ welchen die Burgerſchafft dem Ertzbiſchoff benamen vnd darſtellen wuͤrde: wie es dann auch in gemelter Burgerſchafft Macht ſtehen ſolte/ ein vnannehmlichen Schultheiſen abzuſetzen:
doch ſchreibt Dreſſerus etwas anders darvon.
Jn der Matricul der Reichs Staͤtte/ befindet ſich dieſe Statt nicht/ weil ſie jhrem Ertzbiſchoff nicht wenig verbunden.
Vnd hie iſt der hoͤchſte Dingſtul vnd Oberhoff/ ein Quelle deß Saͤchfiſchen Rechtens/ dahin alle Sachſen/ vnnd Gardie Placken ſich beziehen/ Recht zuholen/ vnd zuleiden.
Da finden ſich drey Rath Haͤuſer/ deren jedes mit vierzehen Rathmannen/ vnd eylff Zunfftmeiſtern verſehen.
Zween Burgermeiſter/ ſo mit der Regierung alle beyde Monat/ abwechſeln:
dann ein Ober Kaͤmmerer/ zween Paurmeiſter oder Worthalter/ neben zween Vnder- Kaͤmmerern regieren/ vnd haben neben ſich den geheymen Raht/ den Ober Stattſchreiber/ den Außſchuß/ vnd den weiten Raht/ in welchem ſitzen der Præſident/ der Schultheiß mit ſeinen Beyſitzern/ der jüngſt außgetrettene oder alte Raht/ der Oberalte Rath/ vnd die hundert Mann.
Als vor hundert Jahren die Statt Magdeburg das Jnterim nicht wollen annehmen/ vnnd deßwegen eine ſchwere Belaͤgerung/ die Hertzog Moritz/ Churfuͤrſt in Sachſen/ zu ſeinem eygenen Nutzen/ im Namen deß Kayſers vorgenommen/ vnd endlich zu einem Vergleich kommen laſſen/ außſtehen muͤſſen: vnd im folgenden Jahr hernach/ der Kayſer/ wegen groſſer Winterfroſt/ ein guten Theil ſeiner Voͤlcker/ vor der Statt Metz in Lothringen/ welche der Frantzoß durch Corꝛuptionen/ als er ſich der vndertruckten Fuͤrſten in Teutſchland annahm/ eingenommen/ vnd ſtarck verwahrt hatte/ eingebuͤſſet/ auch vnverꝛichter Sach abgezogen/ vnnd die Belaͤgerung auffgehoben/ hoͤrte man ein gemein Sprichwort in Teutſchland/ die Metz vnnd die Magd/ hetten dem Kayſer den Tantz verſagt.
Dieſer Schimpff iſt Ernſt worden/ vnd hat dieſe Magd jhr Kraͤntzlein gekoſtet:
wie dann die Statt eine Junfraw vnder einem Krantz/ zwiſchen den Zinnen einer veſten Burg/ in jhrem Wapen gefuͤhret/ entweder als ein Andencken/ jhres vorigen Heydniſchen Gottesdienſts: oder als ein Zeichen eines vngebogenen Rechtens/ nach welchem ſie vnverſehrtes Gewiſſens/ das Kraͤntzlein deß obſiegens frey/ vnnd ohne Anſehen der Perſon/ außtheilte: oder als ein Wunſch- vnd Triumphszeichen/ daß jhre Feinde oder Neider die Veſtung jhrer Burg nimmermehr koͤnnen vberwaͤltigen auch kuͤnfftig nicht ſolten vbermoͤgen.
Sie mag dann nunmehr ein ander Wapen kieſen/ vnd eine Wittfraw im ſchwartzen Trawrkleid auffſtecken.
Vnnd vber diß hat zwar Carolus Magnus ſieben Ertzbiſtumb in Teutſchland geſtifftet vnd reichlich begabet/ nicht nur die liebe Jugend zuvnderweiſen/ ſondern auch die Heydniſche Vnderthanen in dem wahren Chriſtenthumb zu vnderꝛichten/ vnd mit gelehrten Seelſorgern zuverſorgen: alſo dem Ertzſtifft Magdeburg den Primat vnnd Vorzug in gantz Teutſchland vnder allen Geiſtlichen gegoͤnnet.
Dannenhero auch ſo hohe Aempter wegen der Viſitation bey der Kammer/ vnnd in der Krayſen Directorijs im Weltlichen erfolgt ſind.
Der vierzehende Diſcurß.
Was Spanien vor Schaden erlitten.
Wie der Frantzoß mit dem Schweden ein Bund gemacht/ vnd Vrtheil hievon.
Vom Convent vnnd Schluß zu Leipzig: daher die Conjunction vnder Sachſen vnnd Schweden/ auch das Haupt Treffen bey Leipzig geſchehen.
Wunderzeichen hievon.
Wie der Koͤnig auß Schweden durch Thuͤringen vnd Francken: biß vber den Rhein ſeine Victoriperſequirt/ vnd der Churfuͤrſt zu Sachſen in Boͤhmen gangen/ vnnd die Haupſtatt Prag eingenommen.
BEy ſo geſtalten Sachen/ vmbſahe ſich der Koͤnig in Schweden/ vmb Huͤlff/ ein ſo groſſes Werck ferꝛner außzufuͤhren: jhme kam zum beſten/ daß die Spaniſche Macht ein voͤllige Huͤlff dem Hauß Oeſterꝛeich leyſten koͤnnen.
Dann es hatte Anno 1629. der Hollaͤndiſche Admiral ohnferꝛn der Jnſul Cuba/ die Spaniſche Floth geſchlagen/ vnnd eine Beuth von 168. Tonnen Golds davon gebracht/ vnd alſo groſſe Vngelegenheit bey der Brabantiſchen Caſſa vervrſachet.
So war Hertzogen Boſch mit Gewalt/ vnd Weſel durch Kriegs Liſt verlohren/ ob ſchon der Kayſeriſche Feld Herꝛ Monte Cuculi biß in die Velaw ſich begel en hatte/ aber neben den Spaniſchen mit Verluſt abziehen muͤſſen.
Vnd weil das folgende Jahr Fernambuck in Weſt Jndien von den Hollaͤndern auch erobert worden/ muſte man ſich euſſerſtes Vermoͤgens dieſes 1631.
Jahr bemuͤhen/ den ſo maͤchtigen Orth wieder zubezwingen/ damit der Feind kein feſten Fuß ſelbiger Enden ſetzen koͤnde.
Vnd lieff das Gluͤckrade den Spaniern auch in Flandern hart zuwider/ in deme jhre Floth zwiſchen Bergen ob Soom vnd Wilhelmſtatt gantz geſchlagen ward/ daß biß in drey tauſendt Soldaten den Hollaͤndern in die Haͤnde gerahten/ vnd kein einiges Schiff darvon kommen.
Doch thet Spanien die Kriegs Verfaſſungen in Jtalien/ vnder dem Fůrſtenberger dem Hauß Oeſterꝛeich zum beſten jmmer fort ſetzen.
Allein begab ſich ein newes Vngluͤck/ daß der Frantzoß ſich mit dem Schweden/ wegen der vertriebenen Fuͤrſten in Teutſchland/ vnd vndertruckter Teutſcher Libertaͤt/ thet verbinden: welche Tractaten nach vier Monaten ſich zu Eingang dieſes 1631.
Jahrs geſchloſſen/ vnnd zwar durch Vorſchub vnd Zuſprechen deß Cardinal Richelieu/ daruͤber die eyferige Catholiſche ein groſſen Miß fallen trugen: die Politiſche Catholiſche aber wegen Hoheit jhres Koͤnigs/ vnd auß Haſſe wider das Hauß Spanien/ kein Ruͤckdenckens noch Gewiſſen daruͤber machten/ weil ein Potentat nit weniger Ruhm erjagt/ wann er ſeine Angehoͤrige verthaidigt vnnd beſchuͤtzt/ als wann er ſeiner Benachbarten Ehrgeitz hindertreibt.
Es vergaß aber der Cardinal der Kirchen gar nicht/ ſondern ließ dieſen Punct zuvorderſt dem Schluß ein verleiben/ daß die Roͤm.
Catholiſche Religion/ vnverdruckt in Teutſchland bliebe/ wann je die verſprochene Gelthuͤlff erfolgen ſolte.
Nicht vnbillich fragt ſichs allhie/ ob der Catholiſche Frantzoß recht vnnd wol gethan/ daß er ſich mit dem Ketzeriſchen Schweden/ wider den Catholiſchen Kayſer verbunden?
Die Frantzoſen ſprechen/ weil Ambroſius vnnd Auguſtinus deß Schweden Waffen billichen/ (dann der jenige Krieg vor rechtmaͤſſig zuhalten/ welcher zu Schutz der Bundsgenoſſen wird vorgenommen/ oder auch die vorgangene Schmach zuhindertreiben vnd zu raͤchen:
in welchen ſtuͤcken der Potentaten hoͤchſter Ruhm beſtehe/ ſintemahl ſie jhre Macht auch nicht hoͤher koͤnnen bringen) ſo muͤſſe man auch geſtehen/ daß ein ander Potentat ſich mit jhme verbinden moͤge: fuͤrnemlich aber wann darbey der Kirchen/ vnnd deß Gewiſſens Freyheit wird beobachtet.
Hinwieder aber wann die eyfferige Catholiſchen vorgeben/ ſolcher Bund gereyche dennoch etlichen Ketzeriſchen Fuͤrſten zum beſten: ſehen die Frautzoſen auff den Staad/ vnd meynen/ ſie finden am hellen Mittage/ was Carolus V. im Schildt gefuͤhret/ nach dem er Spanien/ Niederland/ Teutſchland/ vnnd den groͤſſern Theil in Jtalien in ſeinen Gewalt gebracht/ nemblich vnder dem Deckmantel der Religion/ jhme auch Franckreich vnnd Engelland zu vnderwerffen/ vnd die vralte Monarchey der Roͤm.
Kayſer in ſeinem Hauß anzuſtellen.
Darumb Henricus II. Koͤnig in Franckreich das Teutſchland eine Vormaur aller Voͤlcker in Europa genannt/ welche man nicht koͤnde niederꝛeiſſen laſſen.
Sie ſuchen vnd finden in jhren Chronicken/ daß wegen dieſes Scheins der Religion/ das Koͤnigreich Navarꝛen jhnen entgangen/ vnnd dem Spanier angewachſen: ja daß eben deßwegen das Koͤnigreich Franckreich/ durch die Ligiſten ſolte gar Spaniſch worden ſeyn.
Vnd wann die eyferige Catholiſche ferꝛner einſtrewen/ durch ſolchen Krieg vnd Bund muͤſten die Catholiſche gleichwol ſehr viel leiden/ denen man ehe ſolte zu Huͤlff vnd Troſt erſcheinen/ als zu Schmach vnnd Hertzenleyd: begegnen jhnen die Frantzoſen/ es hette ja Koͤnig Ferdinand ſich mit den Moren wider Kayſer Henricum II. wider das Concilium zu Florentz/ wider die Baͤpſte Leonem IX.
vnd Victorem II. verbunden/ nur damit Spanien nicht vnder die Contribution kaͤhme: vnd vermeinen/ Spanien ſuche deß Tuͤrcken Freundſchafft/ gleich wie es auch mit dem Perſianer/ vnnd gar mit etlichen Goͤtzendtenern vnd Potentaten in Jndien im Bundt ſtehe.
Sie kommen gar zu weit/ vnnd ſagen Carolus V hab ſich mit den Lutheranern wider die Kron Franckreich verbunden: vnd ſolches auß gutachten ſeiner Geiſtlichen/ deren wie Bannes berichtet/ man ſich ſo wol/ als der Pferd vnnd Elephanten bedienen moͤge.
So meldet Mariana, Koͤnig Aurelius hab vor den Moren vnd Saracenen nicht anderſt Fried haben koͤnnen/ als daß er jhnen zum Jaͤhrlichen Tribut hundert junge Catholiſche Toͤchter gelieffert:
Ja Alphonſus Magnus hette den Moren ſeinen Sohn Ordonium vbergeben auffzuerziehen.
Wie dann gegenwertiger Zeit das Hauß Oeſterꝛeich ſein vralte Buͤndnuͤſſen mit Dennmarck/ Sachſen/ Brandenburg/ pflegte zuernewern.
Auch muͤſte der Bapſt zu Rom/ vnd gantz Jtalien die Augen auffthun/ vnnd dem Hauß Oeſterꝛeich ſtewren/ damit es nicht dielang verloſchene Gerechtigkeiten wieder herfuͤr ſuche/ vnnd ſich allenthalben Meiſter mache.
Wann dann der Frantzoß ſich von ſo viel hundert Jahren einen trewen Beyſtand vnd Beſchirmer der Roͤm.
Kirchen erwieſen/ hab er dieſelbe auch dieſer Zeit in gute Obacht zunehmen/ vnd dannenhero nicht ohne Vrſach im beruͤhrten Bund verſehen/ daß die Catholiſche Religion allenthalben vnverletzt bleibe/ wo ſie die Siegreiche Waffen deß Koͤnigs in Schweden finden ſolten.
Was aber die vbrige Drangſalen der Catholiſchen belange/ muͤſte man dieſelben einem vnannehmlichen Apothecker Tranck/ der zwar den Leib abmatte/ aber doch wieder zur Geſundheit bringe/ vergleichen: welcher geſtallt auch die Lutheraner vnder deß Kayſers Voͤlckern in groſſer Anzahl/ den guten Catholiſchen keine Seiden im Mantuaniſchen Krieg geſponnen.
Vnd wann man gleich ſolte meynen/ der Frantzoß hette beſſer ſich mit der Teutſchen Liga verbunden/ vnnd auff ſolche weiß ſeinen Zweck ebenmaͤſſig etreichenkoͤnnen: zumal etliche Ordensleuth deſſen etliche Vortraͤge gethan: wird replicirt/ die Liga hange demnach an dem Hauß Oeſterꝛeich/ vnd ſeyen die Ordensleuth in Staadsſachen allzu leicht glaubig/ koͤnnen auch jhre Vortraͤge nicht behaupten/ vnnd müſſen gleich vber Befehl gethan haben.
Doch beſonne ſich der Cardinal/ weil etliche Kayſeriſche Voͤlcker auff Lothringen ſich zogen/ vnnd Metz/ Thul/ Verdun/ fuͤrnehmlich Moyennic dem Hertzogen auß Lothringen zum beſten/ der Kron Franckreich abzuzwacken/ mit dem Churfuͤrſten in Bayern einen Bund zutreffen/ vermoͤg deſſen Franckreich auff derſelben Seiten ſicher vnd auß Gefahr ſeyn moͤchte:
wie ſie dann ein auffrichtige gute vnnd beſtaͤndige Freundſchafft/ auch veſte vnd enge Obligation/ einander auff acht Jahr lang trewlich beyzuſpringen geſchloſſen: derowegen der Frantzoß ſich verbinden laſſen/ dem Churfürſten in Bayern Neun tauſent zu Fuß/ vnnd zwey tauſent zu Roß/ ſampt Geſchuͤtz vnd Zugehoͤr/ ſeine Erb- vnd erworbene Land zubeſchuͤtzen: vnnd der Churfuͤrſt in Bayern dem Frantzoſen/ drey tauſent zu Fuß/ vnnd ein tauſent zu Roß ebenmaͤſſig zuvnterhalten/ oder nach eines jeden Belieben/ die Gelder darfuͤr zuerlegen.
Vnnd weil in dem folgenden Jahr der Koͤnig in Schweden an den Rheinſtrom verꝛuͤckt/ vnnd den Ertz- vnnd Biſchoffen ſehr bang machte/ nahmen ſie jhre Zuflucht zu dem Frantzoſen der eben zu Metz/ wegen der Vnruh in Lothringen ſein Hofflager hielte/ klagten vnnd erwieſen jhm jhren bevorſtehenden Vndergang/ wann er dem Schweden nicht widerſtuͤnde.
Erhielten aber nichts anders/ als daß ſie ſich von deß Kayſers Parthey abthaͤten/ vnnd dem Schweden/ als Neutral ſtuͤnde/ Durchzuͤge verſtatteten/ vnnd die Notturfft zur Hand braͤchten: im vbrigen/ wegen der Religion ohne Sorgen weren.
Doch erfolgte auch eine Bottſchafft an den Schweden/ jhnen zum beſten: vnnd daß der Churfuͤrſt zu Trier in Frantzoͤſiſchen Schutz auffgenommen worden: davon hernacher.
Zur Zeit deß groſſen Verderbens in Magdeburg/ machte ſich der Schluß zu Leipzig/ daß die Evangeliſche Staͤnde zun Waffen greiffen/ vnd jhre Land vnd Leuthe nach vermoͤgen ſchützen ſolten: welches den Kayſer hoͤchlich offendiret daß er deßwegen vnderſchiedliche Schreiben gewechſelt/ auocatoria vnd comminatoria außgehen laſſen/ aber damit nichts außgerichtet/ biß daß eine voͤllige Armee auß Jtalien/ vnder dem Fuͤrſtenberger/ in Schwaben gefallen/ die noch nicht allerdings vollzogene Kriegs Verfaſſungen gehemmet vnnd zertrennet/ die Staͤtte vnd Staͤnde namentlich Wuͤrtenberg vnd Baden/ vnd zuletzt auch Nuͤremberg/ vom Leipziger Schluß abzuſtehen gezwungen: bey welchem aber Landgraff Moritz in Heſſen zu Caſſel veſt gehalten/ vnnd nur deſto eyferiger zu dem Koͤnig in Schweden getretten.
Wie dann weder deß Fuͤrſtenbergers/ noch deß Tilly anſuchen vñ vor die Thuͤr gefuͤhrter Gewalt/ bey jm/ vñ bey den Staͤnden der Ritterſchafft nichts verfangen koͤnnen: ja noch verurſacht/ daß gedachter Landgraff vmb ſich gegriffen/ nach dem er Lufft bekommen/ Minden vnnd Hoͤxter eingenommen/ vnd in Weſtphalen ſich veſt gemacht/ eine nicht geringe Macht mit deſſelben Krayſes Contributionsgeldern auff die Beyn zubringen vnd zuerhalten.
Dann nach deme der Koͤnig Franckfurt an der Oder/ Havelberg vnnd Landsberg einbekommen/ auch ſich/ wie hart es gleichwol gehalten/ (dann der Koͤnig/ wieder zuruͤck zugehen/ vnnd einen guten Frieden vor ſich à part zumachen/ wann man jhme nicht wolte vnder die Arm greiffen/ gantz beweglich gedrohet) mit dem Churfuͤrſten zu Brandenburg verglichen vnd geſetzt/ lieſſe ſich darmit nicht genuͤgen/ daß die Kayſeriſchen jhm die eine Seit deß Elbſtroms frey gelaſſen/ ſondern gieng vber die Elb/ vnnd ſetzt ſich bey Werben: darauff die Meckelburgiſche Herꝛn Schwerin ſelbſten erobert/ vnd zu Guſtraw jhren frewdigen Einzug gehalten/ auch noch dieſes Jahr die Vbergab der Statt Roſtock erzwungen.
Tilly muſte wider ſeinen Willen von Heſſen ablaſſen/ vnd nach der Elb/ aber vnverꝛichter Sach bey Werben zu ruͤck/ auß groſſem Mangel/ nach Magdeburg ſich ziehen:
vnder deſſen ein Engellaͤndiſcher freywilliger Secours/ vnder dem Feldherꝛn Hamilton dem Koͤnig zukommen/ in ſechstauſent Mann beſtehendt/ vnnd hette an dem Weſerſtrom ſollen außſteigen/ dieweil man dem Biſchoff zu Bremen/ Hertzog Johann Adolff von Holſtein das Stifft abdringen wollen/ jhme Schutz zuhalten:
weil er aber die Oder hienauff gefahren/ ließ der Koͤnig den Guſtav Horn/ von den Schleſiſchen Graͤntzen zu ſich kommen/ vnnd befahl dem Hamilton ſolchen Poſten wider allen beſorglichen Einfall zuverwahren.
Vnnd weil Tilly mit den Fuͤrſtenbergiſchen Voͤlckern/ biß in Meiſſen eingedrungen/ dem Fugger aber Ordre ertheilt/ in Heſſen einzufallen/ den Churfuͤrſten vom Leipziger Schluß nicht moͤgen abſchrecken/ vberwaͤltigt er Moͤrſeburg/ Naumburg/ Jena vnnd andere Orth/ von geringem Widerſtand/ bezwang Leipzig/ ſampt dem Schloß Pleiſſenburg/ mehr mit Schrecken/ dann mit Gewalt.
Jn ſolcher Noth bewarbe ſich Chur Sachſen vmb eine Conjunction der Waffen bey dem Koͤnig in Schweden/ welche auch auff gewiſſe Maß vnd Weiß/ durch Vermittelung deß Saͤchſiſchen Feld Marſchalcks Johann Georg von Arnheim geſchehen: alſo daß nach vollzogener Alliantz der Koͤnig zu Schweden/ mit ſeiner gantzen Armee/ in dreyzehen tauſent zu Fuß/ vnd acht tauſent/ acht hundert vnnd fuͤnffzig zu Roß beſtehend/ den dritten Herbſtmonat/ zu Wittemberg vber die Elb Bruͤcke gezogen/ vnnd folgenden Tages bey Dieben/ an der Mulda angelanget.
Alſo erhub der Churfurſt zu Sachſen/ bey deme in eygener Perſon/ damals ſich befand der Churfuͤrſt zu Brandenburg/ ſein Laͤger bey Torgaw/ vnd ſtieß ſeine Voͤlcker den fuͤnfften zu den Schwediſchen.
Jn dem erſten Kriegs Rath erzeigte ſich Sachſen ſehr hitzig: man ſolte grad auff den Feind gehen/ vnnd jhm ein offentliche Feldſchlacht lieffern: der were ſonſt auß ſeinen Landen nicht zubringen/ welches bereyts verderbt/ vnd koͤnde die beyde feindliche Armeen auß Vnmuͤglichkeit nicht tragen.
Der Koͤnig war zu erſt gantz einer andern Meynung/ vnd hielt nicht vor gut/ daß man den geradeſten Weg forth/ nach Leipzig avanciren ſondern vielmehr auff der Seiten nach Hall ſich ſchlagen/ dieſer Statt ſampt der Moritzburg impatronieren/ auch Moͤrſeburg erobern/ vnd den Feind alſo von ferꝛn vmbzingeln vnnd verſuchen ſolte/ ob jhm dergeſtallt was abzulauffen: vnnd da man je zuſchlagen geſinnet/ er auß ſeinem Vortheil zubringen were.
Dann es konde der Koͤnig nicht faſſen/ warumb Tilly ſich auß ſeinem Vortheil/ auff das flache Feld begeben ſolte/ da er verwahrt ſtehen/ vnnd ſeinen Feind abmatten ja zu einer gefaͤhrlichen Retiraden obligiren koͤndte.
Ferꝛner kam dem Koͤnig gantz nicht rahtſam vor/ alles auff die ſpitze vnd extremitaͤten ankommen zulaſſen: wann wir jetzt zu einem Haupt Treffen vns reſolviren/ ſo ſetzen wir/ deß allgemeinen Weſens zugeſchweigen/ eine Kron/ vnnd zween Chur Huͤte in das Spiel.
Nun iſt das Gluͤck vberall im Menſchlichen Leben/ vor allen Dingen aber im Krieg/ ſonderlich im Haupt Treffen vngewiß vnd wandelbar: vnd moͤchte der Allerhoͤchſte nach ſeinem geheymen Raht/ vnſerer Suͤnden wegen/ leicht einen Vnfall vber vns verhengen/ daß wir denkuͤrtzern zoͤgen/ vnd der Feind die Oberhand erhielte.
Gleichwol meine Kron/ wann ſie dieſe meine Armee/ vnnd meine Perſon ſelbſten einbuͤſſen thete/ wuͤrde zwar einen groſſen Verluſt leiden:
doch hat ſie noch eine Schantze zum beſten/ dann ſie iſt ſo weit/ darzu vber Meer gelegen/ mit einer ſtarcken wolarmirten Schiff Armada gefaßt/ in jhren Frontieren gnugſam verwahret/ vnd ſtehet in dergleichen Kriegsbereytſchafft jnnerhalb Landes/ daß ſie daher noch keinen groſſen haſard jhres Staads lauffen darff/ oder ſich etwas widriges hauptſaͤchlich zubefahren hat: aber vmb euch/ denen der Feind auff dem Halſe/ vnd gar im Lande ligt/ wird es/ daferꝛn die Schlacht vbel außlauffen ſolte/ gantz vnnd gar gethan ſeyn/ vnd die Chur Huͤte gewaltig zuwackeln/ oder gar zuſpringen beginnen.
Dieſes alles ohngeachtet/ blieb der Churfuͤrſt zu Sachſen beharꝛlich auff ſeiner Reſolution/ daferꝛn der Koͤnig nicht zuſchlagen gedaͤchte/ wolte er es allein wagen/ vnd dem Tilly eine Schlacht lieffern.
Darumb der Koͤnig/ weil er verſichert/ daß der Churfuͤrſt alle Patientz verlohren/ der Sachen einen ſichern Anſtand zugeben/ vnd vielleicht ſich allein mit ſeinem Volck auß Deſperation hinem wagen wuͤrde/ endlich auch ſeinen Willen darein gegeben: ſintemahl er lieber nebenſt dem Churfuͤrſten gegen dem Tilly ſtehen vnnd fechten/ als allein/ wann der Churfuͤrſt zu ſcheuttern gerichtet/ mit dem Tilly ſchlagen vnd zuthun haben wolte.
Wie er nun zur Bataille reſolvirt/ hat er auch eilends dem Feinde auff den Halß zugehen vor gut angeſehen: in Betrachtung/ daß ſeine vnd deß Churfürſten Macht der Tillyſchen Armee jetzt genugſam proportioniret/ vnnd weil es je geſchlagen ſeyn muſte/ bey jetzigem tempo, da der General Wachtmeiſter Altringer/ ſo ſchon vmb die Gegend Erfurd angelanget/ mit ſeinen Voͤlckern noch nicht zum Tilly geſtoſſen/ ehe/ als hernachmals eine Schantz zu wagen ſtuͤnde.
Seind alſo der Koͤnig zu Schweden vnd Churfuͤrſt zu Sachſen/ nebenſt beyden jhren Armeen/ als der Churfuͤrſt von Brandenburg zuvor Abſchied von jhnen genommen/ vnnd ſich zu ruͤck in ſein Landt begeben/ den ſechſten Herbſtmonat in voller Bataille, die Koͤnigliche Schwediſche den rechten/ vnd die Chur Saͤchſiſche den lincken Flůgel haltend/ fortgezogen/ vnd hielten jhren Marſch gerad auff Tilly/ nach Leipzig: mit dieſem Vnderꝛicht/ daß die leichte Pferd den Kuͤraſſierern nur die Pferd mit braiten Wunden faͤllen ſolten.
Auff der andern Seite funden ſich beym General Tilly/ welchem eben denſelben Tag/ wie er die Statt Leipzig durch Accord erobert/ dieſe Conjunction vnnd gewaltfamer Anzug deß Koͤnigs vnnd deß Churfuͤrſten/ durch einen Gefangenen/ den der Churfuͤrſt/ die Leipziger/ daß ſie biß auff ſeine Zukunfft halten ſolten/ abgefertigt hatte/ verkundſchafft worden/ nicht wenig Motiven vnd Vrſachen/ ſo jhn/ die Sache auff die Spitze zuſtellen/ vnd dem vngewiſſen Gluͤck/ vnd Außgang einer Feldſchlacht zuvertrawen/ zu ruͤck hielten.
Dann zu einem mal lag er in Feindes Lande/ worin er eine ſtarcke vortheilhaffte Poſt ergriffen/ vnnd trieb jhn noch zur Zeit keine Noth noch Mangel an zum ſchlagen: welche vielleicht bey ſeinem Widerparth ſich eraͤugnen/ vnnd dem Churfürſten zu Sachſen/ wann Tilly das Werck verſchiebe/ ſeine bey Handen habende Armee zuvnderhalten/ in die laͤnge ſchwer fallen würde.
Zu dem war der General Wachmeiſter Altringer mit ſeinen Troppen ſchon vor der Hand/ deſſen Ankunfft in alle Wege zuerwarten ſtuͤnde/ damit/ wann es zu offentlichen Streichen kommen ſolte/ ſolches alsdann mit groͤſſerer Macht/ vnnd mehrer Vergewiſſerung der Victori geſchehen moͤchte.
Dieſer Vrſachen halber befahl er drey Battereyen auffzuwerffen/ vnnd ſein Lager bey Leipzig mit etlichen Lauffgraͤben/ zubeſchlieſſen/ ſo den folgenden Morgen ſchon in ziemlicher Defenſion geſtanden.
Aber die groſſe Præſumption deß Feldmarſchalcks von Pappenheim/ vnd anderer hohen Kayſerlichen Officirer/ welche auff jhre bißdahin vnvberwindliche/ vnnd in einem außbund vnd kern alter/ verſuchter Soldaten beſtehende Kriegsmacht trotzeten/ vnd nicht ver/ meynten/ daß die vnanſehnliche Schweden/ vnd newgeworbene Chur Saͤchſiſche Knecht jhnen die balance halten/ viel weniger das Siegkraͤntzlein entziehen ſolten: ſtieß dieſes Vorhaben vmb.
Moͤchte auch wol den General Tilly das gar zu groſſe Vertrawen auff ſeine Fortun/ welche jhm bißhero in keiner Action faſt die Ferſen gewieſen/ betrogen/ oder vielmehr die Goͤttliche Providentz/ ſo dem Hauß Oeſterꝛeich einen Haupſtoß geben wollen/ dieſen alten vorſichtigen Greiſen dahin bewogen haben/ daß er das vngewiſſe vor das gewiſſe erkieſet/ vnnd ſich auß ſeinem Vortheil bey Leipzig herauß zubegeben/ reſolviret.
Ruckte alſo den ſiebenden Herbſtmonat in aller fruͤhe/ nach etlichen groben Loſungsſchuͤſſen/ die gantze Armee vor das Laͤger hinauß/ ſtellete ſie mit guter muſſe in Schlacht Ordnung/ (die alſo bey einer halben Stund gehalten) ſie zubeſichtigen/ vnnd zum dapffern fechten anzufriſten/ advancirte demnach allgemach/ vber die Doͤrffer Lindenthal/ klein vnd groß Wiederꝛitſch/ gegen Breytenfeld/ dem Feind auff eine Meilwegs von Leipzig entgegen/ verſichert ſich/ als ein abgefuͤhrter Soldat/ deß Windes/ ſo von Abend damals gangen/ beſetzt die Hoͤhe mit ſeinem Geſchütz/ vnnd ſtellet die Armee darhinder/ vergaſſe aber einige Reſerven zumachen.
Das gantze Corpo von Fußvolck beſtnnd in vier groſſen Spaniſchen Bataillons, die Cauallerie hencket er mehrentheils als Fluͤgel an das Fußvolck zu beyden Seiten: in allem ſiebenzehen Regimenter zu Fuß/ vnnd ebenviel zu Roß.
Den rechten Fluͤgel commendirt der Graff von Fuͤrſtenberg den lincken der Feld Marſchalck von Pappenheim/ bey dem Corpo fand ſich Tilly in Perſon.
Der Koͤnig muſte (wie Tilly ſchon allerdings fertig) ehe er ſeine Front recht ſtellen vnnd außbreyten koͤnnen/ vber einen engen Paß beym Dorffe Podelwitz/ vnnd der Churfuͤrſt vber einen andern zur lincken Hand/ beym Dorff Ztholka filiren/ womit der Morgen gutentheils dahin gangen.
Auch befand der erſte ſtand/ ſo die Armee ergriffen/ vberm Paß ſich dermaſſen enge/ daß man die Reihen doppeln muͤſſen: zugeſchweigen daß die Stuͤcke recht gepflantzet/ vnnd die Scharen in behoͤrlichen Raum/ einander beyzuſpringen/ geſtellet werden moͤgen:
da Tilly ein gute Occaſion mag vorbey haben ſtreichen laſſen.
Der Koͤnig hatte die Seinigen auff der rechten Seiten in zwey Treffen/ vnd jedes in zween Fluͤgel/ neben dem Corpo vertheilt: im erſten Treffen ſtunden Schweden vnd Finnen/ hinder jhnen das Rheingraͤffiſche Regiment zur Reſerve:
im andern Treffen/ die Liefflaͤnder vnd Churlaͤnder/ vnder deß Koͤnigs Perſoͤnlichem/ vnnd in ſeinem Abweſen/ deß Banners Commendo.
Jm erſten Treffen deß Schwediſchen lincken Fluͤgels commendirte Guſtav Horn/ Feld Marſchalck/ zwiſchen den Regimentern zu Roß ſtunden commendirte vnd außgeleſene Mußquetirer.
Das Corpo der Jnfanterie erhielt dieſchwache/ zuſamgeſtoſſene Regimenter in vier Brigaden: die erſte fůhrte Ako Ochſenſtierna: die andere/ als das gelbe/ oder Koͤnigliche Leib Regiment/ Maximilian Teuffel:
die dritte/ Erich Hand: die vierde/ Oberſt Winckel.
Hinder dieſen hielten zur Reſerve/ Vßlar mit dem Koͤn.
Leib Regiment zu Roß/ vnd Ramſay/ Hamilton vnd Monroy/ mit drey ſtarcken Trouppen zu Fuß.
Jm andern Treffen deß Schwediſchen lincken Fluͤgels/ befunden ſich drey Brigaden/ vnder dem Graffen von Thurn/ Hebron vnd Vitzthumb.
Die Bataille beſchloſſen Cochitzky vnd Schaffmann mit jhren Reutern.
Es hatte auch jede Brigade/ vber die groſſe Stuͤck/ ſo vor die Bataille man fuͤhrete/ jhre gewiſſe Regimentſtuͤcklein/ welche von einem einigen Pferd gezogen/ auch auff den Notfall nur von zwo/ oder dreyen Perſonen geruͤcket/ vnnd mit groſſer Geſchwindigkeit hien vnnd wieder gebracht/ vnd gewandt werden konten.
Die Chur Saͤchſiſche Schlachtordnung/ ſo der Feld Marſchalck Arnheim/ doch auff gutachten deß Koͤnigs/ dem er den Abriß gezeiget/ fermirt hatte/ war gleichfals in ſein Corpo, vnd beyde Fluͤgel von Reuterey vnderſchieden: vnd beſtand in 6. Regimentern zu Roß/ vnd in ſo vielen zu Fuß.
Tilly begruͤſſet den herannahenden Feind mit drey Canonſchuͤſſen/ vnd hielt an mit ſchieſſen/ in dem der Koͤnig fortruͤcket/ vnnd den Oberſt Baumgarten im erſten Canonſchuß zerſchmettert/ biß er naͤhern vnnd gewiſſern Schuß hette: welches dann ohngefehr nach zwey Vhren auff den Mittag dem Tantz ein rechten Anfang/ vnd nach dreyen harten Treffen ein Endt gemacht hat.
Tilly hatte bey dem erſten Treffen den Wind faſt auff dem Ruͤcken/ vnd mehrentheils zu ſeinem Vortheil/ derhalben der Koͤnig ſeine Bataille lincks vmb/ ſo viel muͤglich ſchwenckete den Wind halber zuerlangẽ: Tilly hiengegẽ/ der/ worauff ſolches angeſehen/ wol merckte/ wolte ſich den Vortheil nicht nehmen laſſen/ ſondern bemuͤhet ſich das Feldt gegen der lincken Hand zugewinnen/ vnd ein Dorff/ den Schwediſchen zur Seiten/ in Brandt zuſtecken: woruͤber der lincke Fluͤgel/ ſampt dem Holſteiniſchen Regiment/ vor der andern Bataille abgeriſſen ward/ alſo daß diß Treffen vor andern Orthen fruͤhzeitig angieng.
Weil auch die Kayſeriſche Reuter der Koͤniglichen Schwediſchen commendirten Muß quetierer beym erſten Treffen deß rechten Fluͤgels gewahr wurden/ vnd dieſelbigen meydeten/ zogen ſie ſich noch mehr zur lincken Hand herumb: alſo daß die Koͤnigliche Reſerve/ im Rheingraͤffiſchen Regiment beſtehend/ vnd der andere Hauff/ ehe als der erſte zum Fechten kommen.
Mit welchen der General Banner getroffen/ vnd vom Koͤnig Tronpenweiſe/ auß dem erſten Hauffen/ alſo zeitlich ſecundiret worden/ daß er dieſen deß Feindes lincken Fluͤgelbald gebrochen/ vnd in die Flucht gebracht.
Das Holſteiniſche Regiment/ ſo nebenſt dem lincken Fluͤgel/ von dem Corpo der Bataille ſich abgeriſſen hatte/ ſtund vber die maſſen feſte/ vnd empfing etlichemal heßlich die Koͤnigliche Schwediſche Reuter/ ſo darauff anſetzten/ biß es endlich von den commendirten Mußquetierern vnnd Reutern zu gleich angefallen/ vbermannet/ vnnd mehrentheils in die Pfanne gehawen ward/ da ein jeglicher faſt in ſeinem Stand in ſeinem Todt bedecket.
Folgt das ander Treffen:
Jn deme der Koͤnig dergeſtalt gegen dem Kayſeriſchen lincken Fluͤgel in voller Action begriffen/ marſchirte dz Kayſeriſche Corpo von Fußvolck/ nebenſt der Reuterey auff beyden Seiten/ von der Hoͤhe herunder/ vnnd ſchwang ſein Front ſolcher maſſen/ daß ſie mehrentheils die Koͤn.
Schwediſche vorbey gehend/ mit gantzer Macht auff die Chur Saͤchſiſche getroffen.
Was nun vor Reuterey auff deß Koͤnigslincken Fluͤgel ankam/ ward bald getrennet/ vnd in die Flucht gebracht: dargegen geriethen die Chur Saͤchſiſche/ ſonderlich das Fußvolck/ vnnd die Ritterpferde/ in Vnordnung/ alſo daß ſie gutentheils das Gewehr von ſich geworffen/ vnd das Feld raumeten:
Es vertiefften ſich aber die Kayſeriſchen in dem nachhawen ſo weit/ daß ſie jhre eygene Bataille dadurch geſchwaͤchet/ vnnd noch mehr/ als ſie voller vermeinten Victori die noch ſtehende Saͤchſiſchen zuhinderziehen/ vnd gar nieder zumachen vermeinten.
Dann als ſich der Churfuͤrſt ſelbſt nach Eulenburg auß dem Staub gemacht/ kam Feld Marſchalck Arnheim zum Koͤnig/ die trawrige Relation abzulegen/ vnd newe Ordre zuholen: darumb wandten/ auff deß Koͤnigs Befehl/ der lincke Schwediſche Fluͤgel/ vnnd zwo Brigaden vom andern Hauffen im Corpo, ſo Hebron vnd Vitzthumb commendirten/ dieſer Furj der Kayſeriſchen zubegegnen/ jhre Front lincks vmb/ vnnd kam der lincke Fluͤgel den Kayſeriſchen faſt gegen der Seiten/ die zwo Brigaden aber ſtracks gegen jhnenzuſtehen/ (vnd hie iſt das dritte Treffen.)
Worauff die Kayſeriſche Cavallerey zwar bald das reiß auß genommen/ das Fußvolck aber in ſolcher Poſtur ſehr lang gefochten/ vnnd die Schwediſche Reuterey/ ſo auff ſie angehawen/ Mannlich abgewieſen: bey welchem ſchlagen es ziemlich ſcharpff daher gangen.
Endlich gleichwohl/ nach dem Feld Marſchalck Horn mit der Cavallerey vnd commendirten Mußquetirern/ deß lincken Fluͤgels/ welchen der Koͤnig das Weſt Gothiſche Regiment/ auß dem rechten Fluͤgel zu Huͤlff geſchickt/ wie auch obigen beyden Brigaden: ſie aller Seit auffs newe/ mit Macht angrieffen/ worunder auch die Regiment ſtuͤcklein/ ſo man von allen Orthen zuſammen gefuͤhret/ in die noch ſtehende Trouppen ſtarck vnnd vnauffhoͤrlich geſpielet: ward jhre Ordnung nach dem ſie noch etliche Furioſe Salven gegeben/ gebrochen vnnd zertrennet:
vnder deſſen der Koͤnig mit dem rechten Fluͤgel/ biß an das Hoͤltzlein auff der Hoͤhe advanciret/ vnnd was er allda von Widerſtand noch gefunden/ vollends zerſchlagen vnnd zerſtrewet.
Die meyſte Koͤnigliche Jnfanterey/ als die vier Brigaden im erſten/ vnnd eine im letzten Hauffen/ ſind faſt muͤſſig geſtanden/ vnnd nicht einmahl recht zufechten kommen.
Nach dieſem fuͤnffſtuͤndigen ſehr harten Treffen/ hieb die Schwediſche Cavallerey den Fluͤchtigen nach/ welche aber bey eingefallener Nacht wolentrunnen.
Tilly wer vom langen Fritzen/ Rhein Graͤffiſchen Regiments erſchoſſen/ oder gefangen worden/ wann nicht Hertzog Rudolph Maximilian zu Sachſen Lawenburg/ den langen Fritzen durch beyde Ohren geſchoſſen/ vnnd den Tilly erꝛettet hette.
Erentrann nach Hall/ vnnd eylte nach Halberſtatt mit funffzehen Faͤhnlein zu Fuß: zu deme ſich Pappenheim mit vierzig geſambleten Cornet Reutern auch begeben.
Der Kayſeriſchen haben ſechstauſent/ ſechshundert ins Graß gebiſſen: die Schwediſchen ſtaͤrckten ſich von den Gefangenen/ daß ſie nun mehr an ſtatt dreyzehen/ wohl achzehen tauſent Mann an Fußvolck zehleten.
Dieſes Haupt Treffen war durch gewiſſe Wunderzeichen bedeutet: dann bey Sonnenwald/ in der Nieder Laußnitz/ hoͤrete man in der Lufft ein ſtarckes ſchieſſen vnd krachen/ als wann mit Stuͤcken vnd Muß quetten hefftig Fewer gegeben würde.
Vber Aſcherßleben erzeigten ſich/ den 18. vnnd 19. Brachmonat/ gegen Abend vmb fuͤnff Vhren/ am hellen Himmel/ zwey Kriegsheer/ deren eines von Mittag/ das ander von Mitternacht kam.
Selbige zogenauffeinander durch die Sonne daher/ vnd hielten ein hartes Treffen: dabey aber das auß Mitternacht kommende Heer dem andern von Mittag beydemal oblag/ vnnd die Victorierhielte.
Vnnd ward in einer Stund/ gantz gleichfoͤrmig dieſe beyde Tage alſo am Himmel geſehen: durchſchoß darauff alle beydemal/ nach geendetem Treffen/ ein Mann/ ſo in langem Talar/ mit einem Pflitzbogen auffgezogen/ den jenigen ſo das Heer von Mittage gefuͤhret/ mit einem Pfeil vbern hauffen/ vnd verſchwand.
Zu Freyburg vnnd Moͤrſeburg verwandelt ſich das Waſſer in Blut/ zu Hall an der Saale/ vor dem Stein Thor/ auff der lincken Seiten am Stattgraben/ entſprang eine Quell von lauter Waſſer/ vnd faͤrbete ſich allgemach in der mitte deß Stattgrabens:
ſo befand ſich auch das Waſſer in den Sturmfaͤſſern auff dem Marck Blutroth.
Kurtz vor dem Treffen ſetzte ſich ein weiſſe Taub auff eine Chur Saͤchſiſche Standart/ vnd vberſchwung hernach die gantze Schlachtordnung.
Die Nacht vor der Conjunction bey Dieben traumete dem Koͤnig/ wie er ſo Muͤhſam mit dem Tilly gerungen/ in den lincken Arm von jhme gebiſſen/ ſich erzoͤrnet/ vnnd gedachten Tilly bey den Haaren gegriffen/ zu Boden gebracht/ vnnd mit Fuͤſſen getretten: vnnd mag der lincke Arm den lincken Fluͤgel/ oder der Saͤchſiſchen Flucht bedeutet haben.
Noch nachdencklicher iſt es/ daß Tilly deß Morgens vor der Schlacht/ in deß Todengraͤbers Behauſung am Gotts Acker bey Leipzig/ in einer Stuben/ da viel Todenbgaren angemahlet/ Kriegs Raht gehalien/ daruͤber Pappenheim ein Grauſen bekommen.
Auff dieſe Haupt Action erobert der Koͤnig Moͤrſeburg vnd Hall/ verſichert ſich der Statt Magdeburg/ vnnd nahm die Fuͤrſten zu Anhalt in ſeinen Schutz/ in deſſen der Churfuͤrſt ſein Leipzig wieder bezwungen.
Sie kamen zuſam/ vnnd hielten/ dem Tilly durch die Stiffter Magdeburg/ Halberſtatt/ vnnd das Land zu Braunſchweig nachzufolgen gleich anfangs/ zu Verſchonung der Evangeliſchen Laͤnder im Nieder Saͤchſiſchen Krayß mit nichten vor rahtſam vnd gut.
Stunden jhnen alſo vornemlich noch zween Wege vor der Hand/ da ſie einen Gang gehen koͤnden: der eine zur lincken Seiten/ auff deß Kayſers Erblaͤnder: der ander gerade vber den Thuͤringerwald/ in Francken vnd an die Pfaffengaſſe.
Der Churfuͤrſt hatte beſt Luſt darzu/ vber Erfurt gegen Francken zugehen: darumb er den Koͤnig gern auff die lincke Hand/ gegen die Kayſerliche Exblaͤnder/ angebracht hette.
Wiewol aber dieſes Orths gute Quartier/ vnd bey ſchlechtem Widerſtand wenig Gefahr zuvermuthen war/ trug der Koͤnig doch vber ſolchem Vorſchlage dannenhero bedencken/ weil der Tilly mit dem wleder geſambleten Volck/ ſich nach dem Weſerſtrom gezogen/ woſelbſt er mit Zuziehung der Altringiſchen vnnd Fuggeriſchen Troupen leicht ein ſtarck Corpo wieder zuſammen bringen/ vnnd wann der Koͤnig vnnd Churfuͤrſt ſich von einander gethan/ deme der vnder jhnen die rechte Hand behalten/ vnd der nechſte bleiben wuͤrde/ auff den Leib gehen doͤrffte Es mag auch wol der Koͤnig vorgedacht haben/ daß die Reichs Staͤnde alßdann nicht jhme/ ſondern dem Sachſen anhaͤngig wuͤrden:
ſo beſorgte der Koͤnig ſich eines andern Spaniſchen Einfalls an dem Rheinſtrom von den Spaniern/ welche mit Huͤlff der Ertzbiſchoffen das gantze Spiel ſolten verderben: vnd wolte die Chur Saͤchſiſchen/ ſo ohne das vor ſich dem Feinde zu ſchwach/ vnnd empfangener newlichen Stoͤſſe/ noch etwas kleinmuͤhtig/ dieſen haſard allein nicht lauffen laſſen: bevorab da ſie vom Feld Marſchalck Arnheim commendirt wuͤrden/ weil jhn der Koͤnig in der Leipziger Schlacht/ als in einer ſcharpffen Occaſion/ da es auff Chur Saͤchſiſcher Seiten jnſonderheit etwas hart dawieder gelauffen/ nicht wenig alterirt/ beſtuͤrtzt vnnd jrꝛeſolut befunden: der moͤchte ſonſten/ wie die Florettenfechter/ in der Speculation fuͤrtrefflicher/ aber im ſcharpffen Fechten vnnd hitziger Action nicht der beſte ſeyn.
Zu deme kam hierunder bey dem Koͤnig in Conſideration/ daß der Churfuͤrſt zu Sachſen/ bey den Schleſiſchen Fuͤrſten vnnd Staͤnden/ wie dieſelbe vor dieſem durch ſeine Vermittelung in Kayſerliche Devotion ſich wieder ergeben/ ſeine Churfuͤrſtliche Parole/ wegen Freyheit der Religion/ vnnd ſonſten hart verknüpffet hatte: weßwegen ſie einen ſonderbaren Reſpect auff jhn truͤgen/ auch alſo allem anſehen nach/ weil von dem jenigen/ ſo jhnen verſprochen/ vom Kayſer wenig gehalten worden:
ſo bald der Churfuͤrſt mit ſeiner Armee ſich naͤhern thaͤte/ demſelben/ auß Hoffnung zu voriger Religion- vnnd Prophan Freyheit zugelangen/ mit Hauffen zufallen wuͤrden.
Es trang aber deß Koͤnigs Authoritaͤt bey der Deliberation durch/ vnd ward der Schluß dahin vermittelt: daß der Churfuͤrſt ein feſten Fuß in Schleſien ſetzen/ vnd ſich darinnen ſo viel muͤglich außſpreyten/ vnd dem gemeinen Evangeliſchen Weſen zum beſten in ferꝛnere ſtarcke Verfaſſung ſtellen ſolte.
Der Koͤnig hiengegen wolte zuvorderſt in Thuͤringen gehen/ vnd daſelbſt einen rechten Staad formieren: wie jhm dann der Churfuͤrſt ſolches/ vnnd was dem anhaͤngig/ zum gemeinen Nutzen zugebrauchen/ auffgetragen vnd quittieret: folgends naher Francken ſeinen Marſch nehmen/ den Proteſtirenden im Oberland Lufft machen/ vnnd die Pfaffengaß heimſuchen: auch dem Tilly/ dafern er es zuverwehren vnderſtuͤnde/ das Haupt biethen.
Alſo ſchickte der Koͤnig ſeine Commiſſarien voran/ vnnd fand entweder Schrecken/ oder geneygten Willen.
Nuͤrnberg/ Erfurd/ ergaben ſich gegen Revers/ vnd verſprochenem Schutz beyderley Religionen/ daruͤber hie/ vnd anderſtwo es manchen Conteſt gegeben: die Hertzogen von Weimar/ Wilhem/ Albrecht/ Ernſt vnd Bernhard Gebruͤdere/ begaben ſich in ſeine Dienſten/ eine Armee in Thuͤringen zurichten.
Der Koͤnig ruckt in Francken/ erobert Maß feld/ Koͤnigshoffen/ Schweinfurt/ Wuͤrtzburg ſampt dem Schloß: darauff die Proteſtirenden im Fraͤnckiſchen Krayß auch zu jhme getretten/ ob ſchon Tilly heran kommen/ vnd die Lothringiſche Armee an ſich gezogen/ der Landgraff hatte Muͤnden eingenommen/ vnnd in Weſtphalen vmb ſich gegraßt: ſtieß allhie zum Koͤnig mit dreyzehen Compagnien zu Pferd/ vier Regimenter zu Fuß/ vnnd 1500.
Mann Außſchuß.
Hanaw wurd zu deß Koͤnigs Devotion durch einen Anſchlag/ Aſchenburg vnnd Steinheim/ wie auch Hoͤchſt mit gewalt/ Franckfurt durch Vergleich/ gebracht.
Crtrang in das Rhingaw/ ſetzt in Perſon mit wenigem Volck/ bey Oppenheim/ vber den Rhein/ ſahe Wormbs von den Lothringern/ vnd Stein von den Spaniſchẽ verlaſſen/ bezwang Mayntz/ Creutzenach/ vñ ſchlug die Spanier/ darauff ſie die Wetteraw quittiret: Speyer/ Manheim/ Mergentheim/ Winßheim/ Koͤnigſtein/ Hailbrun/ theten auß Forcht oder Zwang/ was der Koͤnig befahle.
Jn deſſen feyrete Feld Marſchalck Ako Totte nicht/ vnd erobert Roſtock vnd Wißmar/ wie auch Doͤmitz: von dannen zog er nach dem Stifft Bremen/ demſelben Ertzbiſchoff die Hand zubiethen/ vnnd fand Hertzog Georgen zu Luͤneburg/ in deß Koͤnigs wuͤrcklichen Dienſten/ gleich wie der Hertzog von Braunſchweig auch in Bund getretten/ deme Hertzog Chriſtian zu Luͤneburg gefolget.
Der Churfuͤrſt zu Sachſen lage an- noch ſtill vmb Leipzig/ vnd machte Calender/ als ob er ſich deß Handels vnd Gluͤcks ſchaͤmete/ vnd mehr auff Kayſerliche/ als Schwediſche Ordre wartete.
Vielleicht auch vberſchlagen/ was hernach erfolgt: mit Wunſch/ daß man zur Stund Frieden geſtifftet/ vnd alles in alten ruhigen Stand wieder geſetzt haͤtte:
er muſte aber in dieſem Schiff fortfahren/ vnd ſich dem vngeſtuͤmmen Wetter vertrawen.
Dañ er kondte den Einfall der Kayſeriſchen in die Nieder Laußnitz/ die Pluͤnderungen vnnd Bravaden biß vor Alt Dreßden/ als hette die Schlappe bey Leipzig ſie verdroſſen/ vnnd ſuchten ſolche zuvergelten/ nicht vertragen.
Vnnd ließ General Bannern heran kommen/ gieng auff die Kayſerifchen/ welche ſich geſchwind in die Ober Laußnitz/ vnnd von dannen nach der Schleſi vnnd Boͤhmen ſich zertheilten: lainet deß Spaniſchen Abgeſanden Werbuug ab/ daß er zu den Waffen genoͤthiget worden/ der doch nach wie vor einen durchgehenden geſunden Frieden begehre vnd ſuche.
Die Armeeruckte in Boͤhmen/ erobert Leutmeritz/ Prag ſelbſt/) da er die auffgeſteckte Koͤpff der Boͤhmiſchen Herꝛn abnehmen/ vnnd ehrlich begraben laſſen: vnd gleichſam jhr/ vnd deß Pfaltzgraffen beginnen gut geheiſſen) Eger/ Einbogen/ Falckenaw vnnd andere viel Orth/ weil man ſich ſolches Einfalls nicht vermuthet hatte.
Vnd dieſes ſeynd die Fruͤchten der Leipziger Schlacht/ deren Einerndung Tilly/ ob er ſchon ſein Beſtes that/ nicht hin dern koͤnnen.
Der fuͤnffzehende Diſcurß.
Wie es bey Hoff/ vnd den vbrigen Kayſeriſchen Voͤlckern geſtanden/ vnd Tilly wieder ein ſtarcke Armee zuſam gebracht.
Mit was Muͤhe der Hertzog von Friedland wieder zum Generalat moͤgen gebracht werdẽ: deß Schweden Verꝛichtung am Rheinſtrom: an der Weſer: von beyder Churfuͤrſten S. vnnd B. Berahtſchlagung/ deß Friedlaͤnders Einfall in Sachſen (auch anderer Orts Kriegs- Vbungen) vnnd deß Haupt Treffens bey Breytenfeld Außgang: auch deß Koͤnigs in Schweden Todt.
AVff der Catholiſchen Seiten aber/ ſonderlich am Kayſeriſchen Hoff zu Wien iſt/ je vnvermuthlicher der betruͤbte Fall bey Leipzig ſich zugetragen hatte/ je ſchwerer vnnd ſchmertzlicher er jhnen vorkommen.
Es war die geſchwinde Eroberung der Statt Leipzig/ vnnd daß beyderſeits Armeen gegen einander geſtanden in Bataille/ auch ohne ſchlagen nicht von einander kommen wuͤrden/ vberall ſchon erſchollen vnnd ruchtbar worden.
Die groſſe Gluͤckſeeligkeit jhres bißhero vnvberwindlichen Kayſers/ die continuirliche Victorien jhres alten Generals/ vnnd die Weltkuͤndige Dapfferkeit/ jhrer Soldateſca hatten aller Menſchen Gemuͤther/ vom hoͤchſten biß zum niedrigſten/ mit einer gewiſſen vnfehlbaren guten Hoffnung dergeſtalt angefuͤllet/ daß ſie die Schweden/ ſampt jhren Adhærenten/ ſchon vorgeſchlagen vnd vberwunden hielten:
vnd machten jhnen allerhand hohe Concepten/ von nuͤtzlichem Gebrauch deß Sieges.
Das wandelbare Gluͤck ſpielete jhnen vber dieſe ſchwehre Niederlage noch einen ſeltzamen Boſſen/ vnd erfrewete ſie eine geringe weile mit guter Zeitung/ damit es ſie baldt hernach deſto kuͤmmerlicher betruͤben moͤgte.
Dann etliche hohe Officirer auff Kayſeriſcher Seiten/ wie ſich das Treffen gegen den Chur Saͤchſiſchen wol angelaſſen/ mit gar zufrühzeitigem Fleiß/ an jhre gute Freund/ nach dem Kayſeriſchen Hoff Curierer ſpediret den Sieg/ ſo zwiſchen beyden Theilen noch in der Wage ſtund/ gargewiß gemachet/ vnd dadurch jedermaͤnniglich in Frewd vnd Frolocken geſetzt hatten: darumb man/ an ſtatt der groſſen progreß/ bedacht ſeyn muͤſſen/ wie wieder diß obſiegenden Feindes Macht/ ſie ſich ſelbſt in jhren Landen verwahren vnd mannteniren moͤchten.
Nicht weniger Schrecken ergriff/ nach einkommender dieſer Zeitung/ die beyde General Wachtmeiſter/ Altringer vnnd Fugger: deren jener mit etlich tauſend Mann/ zum Tilly zuſtoſſen/ ſchon den Thüringer Wald paſſieret war: dieſer neben dem Graffen von Merode, gegen dem Landgraffen zu Heſſen ſich engagirt befand: alſo daß ſie auß Forcht deß andringenden Vngewitters/ deſſen ſie nach zerſchelleter Haupt Armee/ zuerwarteten keinen Sinn hatten/ ſich in groſſer eyl zu ruͤck/ in mehrere Sicherheit begeben: derowegen Landgraff Wilhelm zu Heſſen/ vnder ſolchem Abzug/ die Statt Vach/ darin eine Compagnie zu Fuß von drey hundert Koͤpffen/ vnd eine zu Pferd/ Fuggeriſchen Volcks gelegen/ angegriffen/ ſtuͤrmender Hand erobert/ vnd die Soldaten alle/ biß auff hundert vnd vierzehen/ niedergehawen vnnd fricaſſiren laſſen.
Tilly war den zehenden Herbſtmonat ziemlich ſchwach wegen der empfangenen truckenen Stoͤſſen/ von Aſcherslebenzu Halberſtatt ankommen/ vnd ſamlete ſeine zerſtrewete Voͤlcker wieder nach Muͤglichkeit.
Weil er aber/ auß Forcht vor den Schwediſchen zu Halberſtatt nicht lang trawen wolte/ als vberliefferte er den vierzehenden dito/ dem Raht die Schluͤſſel der Statt/ nach ſechs Jahren/ neben Erinnerung dem Kayſer trew zu bleiben: vnnd machte ſich mit den geſambleten Trouppen/ wie auch dem Halberſtaͤttiſchen Adminiſtratorn/ Johan Reinhard von Metternich/ neben allen Catholiſchen Geiſtlichen vnd Ordens Leuthen/ ſo in den benachbarten newlich reformirten Stifftern vnnd Kloͤſtern nicht laͤnger zubleiben rathſam hielten/ von dannen/ auff Oſterwick/ Schleden vnd Borckelen: alda er ſich mit vier Feldſtuͤcklein/ vnnd denen Trouppen/ ſo den gefangenen Adminiſtratorn von Magdeburg nach Wolff enbuͤttel fuͤhreten/ den er hernach gen Jngolſtatt laſſen convoyren/ verſtaͤrcket.
Er gieng auff Alefeld/ Hoͤxter/ vnd ſchlug eine Bruͤck vber die Weſer: ſeine Armee ward jmmer ſtaͤrcker/ als der Graff von Rittberg/ Oberſte Farensbeck/ vnd der Graff von Sultz mit jhren Regimentern zu jhme ſtieſſen.
Der Graff von Gronßfeld ſolte den Weſerſtrom beobachten: alſo zog Tilly nach Borgholtz/ Warburg/ Baldron/ vnd conjungirte ſich den letzten dieſes Monats zu Fritzlar mit den Altringiſchen vnd Fuggeriſchen: befand auch vierzehen Stuͤck Geſchuͤtz/ vnnd erreychte Fulda/ hielt rendevous, vnd zehlete achtzehentauſend zu Fuß/ vnnd achzig zwo Compagnien zu Pferd/ erwartete auch der Lothringiſchen Armee/ die derſelbe Hertzog auß Trew vnnd Hoffnung dem Kayſer geworben hatte/ vnd empfienge ſie bey Miltenburg:
kam aber zu ſpath/ die Hauptfeſtung zu Wuͤrtzburg zuentſetzen.
Darumb ſucht er den Koͤnig auſſer dem Vortheil zulocken/ kondt kein Voͤlcker in Hanaw bringen/ bemaͤchtigt ſich aber deß Schloſſes vnnd Staͤttlein Bobenhauſen.
Hiernechſt empfing er Schaden durch einen Einfall/ verſtaͤrckt ſich doch/ biß in zwey hundert vnd viertzig ſechs Compagnien zu Pferde: eroben Rotenburg an der Tauber/ vnnd legt den Printzen von Pfaltzburg mit den Lotheingern hienein:
Er ſelbſt gieng auff Winßheim.
Er hub ſich auff Anſpach/ vnd fand daſelbſt einreiches Zeughauß/ vber die geflehnte Pferd vnd Guͤter.
Zu Gantzenhauſen nahm der Feld Marſchalck Pappenheim/ mit welchem/ als einem Vrheber der Leipziger vngluͤcklichen Schlacht/ er ſich biß dahin nicht allerdings wol vergleichen koͤnnen/ vom jhm Abſchied/ vnd richtet ſeinen Weg nach Weſtphaler.
Er ſelbſt zog auff Schwabach/ vnnd Nuͤrnberg/ da man jhm nichts zu Willenwar/ ſonderlich weil Graff Heintz Wilhelm von Solms/ mit ſeinen zwey newen Regimentern zu Roß vnd Fuß vor die Statt fechtete.
Darumb zog er ab/ vnnd verlohr ſeine Ammunition im Rauch/ durch Rach eines gezwungenen/ vnnd nun außreiſſenden Conneſtabels: theilt ſeine Voͤlcker/ ſchickt deren etliche in Boͤhmen wider die Chur Saͤchſiſche/ legt ſich ſelbſt in das Rieß/ den Donawſtrom zubedecken/ vnd ließ die Lothringer an den Rheinſtrom von ſich: deren Hertzog wieder nach Hauß/ etwas vnwillig gezogen/ weil jhm der verſprochene Generalat nicht gerahten: hatte doch ein trawriges Gluͤck/ als der Printz von Pfaltzburg in Bayern geſtorben.
Waͤr Tilly vor Nuͤrnberg/ ſtehen blieben/ hette der Koͤnig vber Rhein nicht ſetzen doͤrffen/ ſondern der Statt Rettung thun muͤſſen:
doch eroberte Tilly die Feſtung Wiltzburg/ durch Vbergab der Anſpachiſchen Wittib/ vnd bedienet ſich derſelben ſehr wol eine lange Zeit.
Er trawte die beſtimpte ſechs Regimenter nicht in das Wirtembergiſche Land zuquartieren/ weil Guſtavus Horn Hailbrun erhalten/ vnd nahm Winterquartier/ wo er vermochte.
Am Kayſerlichen Hoff hatte man Vrſach der Beſtuͤrtzung vnd dem Schrecken zubegegnen/ nach dem ſich das Blaͤttlein gemandt/ vnd das Gluͤck dem Kayſer/ nach langem vnd vielem ſchmeichlen den Ruͤcken gekehrt: jnſonderheit da man ſahe/ daß Chur Sachſen vom Koͤnig in Schweden noch nicht abzubringen war/ vñ das Koͤnigreich Boͤhmen in groſſem Kriegsbraſt ſtunde: auch verſpuͤhrte man/ daß die jenige/ ſo zu der extremitaͤt nie verſtehen wollen/ ſchon zuvor verkuͤndigten/ wie gantz Teutſchland vnd die Erblaͤnder verſchont nicht bleiben wuͤrden.
Darumb gedachte der Kayſer wie er den zweyen feindlichen Hauptarmeen auch zween General entgegen ſetzte: zumal Tilly ſein groͤſtes Abſehen auff das Bayrland gehalten/ daſſelbe zubedecken/ vnnd vielleicht ſolcher geſtallt dem Hauptweſen nicht zum allerbeſten vorgeſtanden.
Dieſer Vrſachen halben gedachte man an den Hertzogen von Friedland/ der ohne Dienſt/ zu Znaim priuatus lebte.
Vnnd weil man vor einem Jahr/ auff der Churfuͤrſten/ fuͤrnemlich aber deſſen in Bayern anhalten/ die Schuͤppe gegeben/ ſuchte man jhm das Generalat durch den Fuͤrſten von Eggenberg/ den gedachter Hertzog von Friedland vor andern Kayſerlichen Bedienten vnnd Geheymbden/ hoch reſpectirte/ abermal anzutragen.
Der aber zu Anfang ſich gantz Kaltſinnig er wieſen: auch darbey ſeine gute vnd erſprießliche Dienſte/ ſo er dem Kayſer geleyſtet/ angezogen/ auch wie vbel er dargegen belohnet worden.
Dahero er nicht Vrſach hette/ ſich wiederumb beym Kayſer in Dienſt einzulaſſen/ vnd ſonderlich da einander das Werck in Ruin geſetzt/ ſolches zuvndernehmen/ vnnd wieder in Stand zurichten.
Er haͤtte ſich nuumehr aller Ambition entſchlagen/ vnd zu Ruhe begeben: hoffete/ weil er ſich bey dieſem Kriege gantz nichtintereſſirt gemacht/ deſſen auch vom Feinde zugenieſſen.
Moͤchte ſeines theils dem Kayſer gerne goͤnnen/ daß es jhm nach Wunſch ergienge: baͤte aber/ mit dieſerſchweren Laſt/ ſo jhm auffgebuͤrdet werden wolte/ ſeiner vor dißmal zuverſchonen.
Der Fuͤrſt von Eggenberg/ deme deß Hertzogs von Friedland hoher Geiſt vnnd Humor wol bekannt (da her er nicht zweiffelte/ die Ambition ſolte endlich vber den gefaßten Vnmuth die Oberhand erhalten/) ließ deßwegen nicht nach/ ob ſchon der Baum vom erſten Streich nicht gefallen/ vnnd hielt ferꝛner an: entſchuldigte den Kayſer/ daß alles/ ſo er hiebevor gethan/ er faſt gezwungen thun müſſen.
Hette ſchon damalen wol beſorget/ (als er jhm nemlich die Abdanckung angekuͤndet) vnd folgends in der That erfahren/ daß er den allerkoͤſtlichſten Edelgeſtein auß ſeiner Kron verlohren: ja ſich ſelbſten die rechte Hand mit der lincken geſtuͤmlet vnd abgehawen/ in deme er den Hertzogen von Friedland/ der jhm mit ſo groſſer Trew/ vnd gluͤcklichen Succeſſen gedienet/ ſeiner Dienſt entlaſſen.
Die gute Affection vnnd das hohe Vertrawen/ ſo der Kayſer zu ſeiner Perſon geſetzet/ were dardurch nicht gemindert/ ſondern gemehret: welches der Hertzog ohnſchwer darauß abzunehmen hette/ weil der Kayſer bey jetzigem vbelen Zuſtande/ da die Sachen gantz auff die Spitze gerahten/ jhn vor allen andern Cavalliren/ dieſelbe wiederumb zufaſſen/ außerſehen.
Der andern/ die jhm vorm Jahr im Generalat ſuccediret/ Verſehen vnnd Vngluͤck/ wuͤrde jhm zu deſto groͤſſerer Ehre vnnd Reputation gereichen.
Er moͤchte den Vnmuth/ ſo er wegen ſeiner Abdanckung geſchoͤpffet/ dem Vatterlande/ vnd gemeinem Weſen zum beſten ſchwinden laſſen: auch darbey erweiſen/ daß ſeine Trew durch dieſe vnnd dergleichen Zufaͤlle deß Menſchlichen Gluͤcks/ vnbeweglich/ vnnd ſeine Tugend capabel were/ die fauten, ſo andere begangen/ zuverbeſſern/ vnd das Werck/ ſo maͤnniglich ſchier vorverlohren ſchaͤtzte/ zu redreſſirn vnd wieder auffzurichten.
Mit dieſen vnd dergleichen Anmahnungen bracht er es endlich ſo weit/ daß der Hertzog von Friedland ſich erklaͤrte/ er wolte dem Fuͤrſten von Eggenberg/ weil er jhm ſo hoch verobligirt/ etwas zu lieb vnd gefallen thun/ biß auff den Mertz Monat dem Kayſer abermal bedient ſeyn/ vnd eine vollkommene ſtarcke Armee/ demſelben zu Dienſte/ richten vnnd auff die Beyne bringen.
Weßwegen er aber keinen Namen noch Titul eines Generals/ oder ſonſten/ zuhaben begehrte/ auch vorauß bedingen that: wider dẽ Feind/ es wer im Treffen oder andern Jmpreſen/ ſich keines Wegs gebrauchen zulaſſen/ ſondern nur das Volck zuſammen zufuͤhren.
Jnmittelſt/ Zeit ſolcher drey Monaten moͤchte man ſich entweder auff einander ſubjectum reſolviren/ oder aber/ welches das beſte vnd ſicherſte/ nach Frieden trachten.
Solches Erbieten/ welches gleichſam die erſte Staffel zum Generalat/ acceptirte der Kayſer/ weil er den Hertzog von Friedland vor dißmahl nicht hoͤher zutreiben vermochte: vnnd war gar wol darmit zufrieden.
Nahm alſo derſelbe ſein Hauptquartier zu Znatm in Maͤhren: ließ auch darauff in deß Kayſers/ vnnd andern vmbliegenden Laͤndern/ zu Roß vnnd Fuß ſtarck werden.
Der Feld Marſchalck/ Herꝛ von Tieffenbach vbergab alſo bald ſeine vnderhabende Kriegsvoͤlcker/ ſolche/ ſampt allen newgeworbenen/ in deß Kayſers eygenen Landen/ nach gutduncken/ vnd freyem Belieben/ einzuquartieren: wie er dann endlich ſehr hohe Conditionen bey dem Kayſer erhalten/ ſo wol wegen Verwaltung deß Kriegsweſens/ daß er bey niemand Ordre zuſchoͤpffen/ als wegen einer hohen Recompens/ vnd Niederlegung der Waffen.
Zu Wien hielt man Gottestrachten/ vnnd befeſtiget die Statt: der Bapſt ſchoſſe ein anſehnliche Summ Gelds/ Florentz/ Mutina vnnd Luca erboten ſich/ dem Kayſer nach muͤglichkeit beyzuſtehen.
Venedig vnd die andere Staͤnde/ machten viel Wort/ ohne Werck:
es kroͤpffete ſie an- noch daß die ſchoͤne reiche Statt Mantua ſo elendig außgepluͤndert worden/ vnnd hatten ein Aug auff die Frantzoͤſiſche Faction/ welche der Cardinal Borgia fuͤhrete.
Polnthet gar nichts darzu/ wegen deß Stillſtands/ vnnd dann auß Forcht deß Moſcowitiſchen Kriegs.
Der Koͤnig in Spanien/ zu Hungarn vnd Boͤhmen/ die Gemahlin/ der Fuͤrſt von Eggenberg/ vnnd andere vornehme Herꝛn am Hoff/ trugen groſſe Baarſchafft zuſam/ ohne was die Erblanden nach den hohen Anlagen/ beybringen muͤſſen.
Auch ſchloſſen die Ligiſten/ deren Voͤlcker Pappenheim fuͤhrete/ dem Kayſer trewlich beyzuſpringen.
Gleich wie nun der Koͤnig in Schweden nichts anderſt geſucht/ als ſeinen Feind den Kayſer zuſchwaͤchen/ alſo begab ſichs/ daß die Catholiſche Staͤnde mehrentheiljhre Geſandten bey dem Frantzoſen hatten/ vnd Schutz ſuchten/ wo derſelbe wider den Schweden nicht zuverꝛeitzen were.
Diß begehren kondte der Frantzoß nicht allerdings abſchlagen/ vnnd mittelt eine Neutralitaͤt/ durch den Marggraffen von Breze vnd Freyherꝛn von Charnaſſe/ vor die Liga vnd den Churfuͤrſten in Bayern/ da ſie ſolche mit Ernſt/ vnnd nicht zum Auffſchub oder beſſerer Verfaſſung geſucht hetten.
Aber Chur Trier gienge ſie ein/ vnd vbergab dem Frantzoſen als ſeinem Buͤrgen/ die Veſtung Ehrenbreytſtein vnd Philippsburg/ weil der Koͤnig in Schweden nicht trawen wollen/ auß Veſachen/ daß jhn der Biſchoff zu Bamberg mit den Tractaten vmbgefuͤhret.
Pfaltz Newburg/ vnnd Statt Coͤln erlangten nichts/ weil ſie den Kayſeriſchen/ Spaniſchen vnnd Ligiſtiſchen allen muͤglichen Vorſchub zuthun/ nicht kondten noch wolten vnderlaſſen: vnd ſolten wol ein harten Strauß außhalten muͤſſen/ da es nicht andere Haͤndel abgeben hatte.
Der Hertzog in Lothringen ſchmeckte Lunten/ vnnd antwort dem Koͤnige/ er wer deſſen Feind nie geweſen/ ſondern hette vielmehr in Tugent vnnd loͤblichen Thaten jhm nach geeyfert/ vnd gleich zuthun ſich bearbeitet/ deß Kayſers bittlichen begehren aber/ mit Leyſtung einiger Aſſiſtentz/ ſtatt zugeben/ vnnd ſeiner Vorfahren Verſprechung folge zuleyſten/ ſo wol Schuldigkeit/ als ſeiner ſelbſt eygenen Sicherheit halben/ nicht Vmbgang haben koͤnnen.
Bevorab da auff dem Leipziger Convent dergleichen Conſilia/ ſo ſeinem Land vnnd Staad zum hoͤchſten nachtheilig/ vnderder Schmiede vnnd im Fewer geweſen: darumb er reputierlicher zu ſeyn erachtet/ ſeinen Feind auſſer Landes zuſuchen/ als daheym zuerwarten.
Er nehme aber jetzt die vom Koͤnige jhm angebotene Freundſchafft von Hertzen gern/ vnnd vmb ſo viel deſto lieber an/ weil er verſtuͤnde/ daß nicht eben der Haß wieder die Roͤm.
Catholiſche Religion/ ſondern andere Vrſachen/ denſelben zum Krieg bewogen: wolte ſich auch ins kuͤnfftige/ derer beſter maſſen befleiſſigen/ vnd dem Koͤnig in alle dem/ was ſeine Ehr vnd Reputation zulieſſe/ willfaͤhrig erwieſen.
Nach dem es aber nur fůr eytele Wort gehalten werden wolte/ geſchah dieſer Schluß: daß der Koͤnig in Franckreich/ daferꝛn keine guͤtliche Vermahnung verfangen ſolte/ den Hertzogen von Lothringen mit gantzer Gewalt angreiffen/ vnd dahin bringen:
damit derſelbe dem Koͤnig zu Schweden/ vnnd deſſen Confœderirten/ nicht mehr auffſetzig ſich erzeigen moͤchte oder koͤndte/ hiengegen wolte der Koͤnig zu Schweden/ ob etwan Franckreich/ deß halben vom Kayſer/ Koͤnige in Spanien/ oder ſonſten jemands angefochten wuͤrde/ jhm mit aller Macht gegen dieſelbe beyſtaͤndig ſeyn.
Jn deſſen kam die Koͤnigin in Schweden/ wie auch der Reichs Cantzler Axel Ochſenſtirna/ vnd der Pfaltzgraff/ geweſener Koͤnig in Boͤhmen/ als erfordert/ vnnd viel andere Herꝛn zu dem Koͤnig: allda er mit Hertzog Vlrich zu Braunſchweig/ mit der Statt Braunſchweig ſelbſt/ mit den Hertzogen zu Mecklenburg/ mit der Statt Vlm/ mit den Wetterawiſchen vnnd Weſterwaͤldiſchen Graffen/ mit den Staͤtten Luͤbeck/ Luͤnneburg vnnd Bremen/ ſo viel ſchleuniger ſich verglichen/ vnnd Alliantz getroffen/ weil der Feld Marſchalck Pappenheim in den Nieder Saͤchſiſchen Kreyß einbrechen wolte.
Er ſchickt D. Pothuidi, Biſchoffen zu Lincoͤping/ in das Stifft Halberſtatt/ das Kirchenweſen wieder auff gut Lutheriſch zu redreſſteren.
Vnd weil der Sillſtand/ mit der Liga zu endlieff/ die Spaniſche aber ſich an der Moſell ſambleten/ ließ er Rheingraff Ott Ludwigen auff ſie gehen/ vnnd ſie ſchlagen: erobert Braunfelß/ Bobenhauſen vnnd Kirchberg/ befeſtigt Mayntz/ vnnd verordnet an dem Eck/ da der Mayn in den Rhein fallt/ eine Veſte vnnd Statt zubawen/ von ſeinem Namen genannt die Guſtavusburg.
Die Straßburger/ vnd der Graff von Hanaw Lichtenberg/ ſchleyfften die Schantzen zu Druſenheim vnd Lichtenaw/ auß welchen die Kayſeriſche vnnd Lothringiſche Voͤlcker dem Land beyderſeits Rheins viel Vnfug angethan.
Pfaltzgraff Chriſtian von Buͤrckenfeld ließ ſich vor ein General der Cavallery beſtellen/ vnd konde nicht hindern daß Oſſa Wildſtaͤtt eingenommen.
Nun hatte General Johann Banner Magdeburg belaͤgert/ vnd zur Vbergab den Graffen von Manß feld genoͤhtiget/ wann nit Pappenheim wer herangezogen/ vnd den Belaͤgerten/ ehe der Hertzog von Weinmar moͤgen zur Stelle ſeyn/ Lufft gemacht hette: der ruinirt aber/ vnd verließ den Orth/ weil Hertzog Wilhelm von Weinmar Goͤttingen/ Duderſtatt/ vnnd das Eyßfeld vberzogen: der Landgraff zu Heſſen aber Warburg/ Erichsburg vnd Amoͤneburg erobert/ am Weſerſtrom ſolchen Gewalt zu hindertreiben.
Jn Boͤhmen lieſſen ſich die Chur Saͤchſiſchen jhres Gluͤcks genuͤgen/ vnnd hielten etwas raumlich Hauß in den Winterquartieren/ darauff Mangel vnnd Rumoren/ auch endlich das Sterben erfolget.
Beyde Churfuͤrſten zu Sachſen vnd Brandenburg kamen zuſam/ beraht ſchlagten vber die/ vom Kayſer vnnd der Catholiſche Liga auff die Bahn gebrachte Friedens Tractaten/ vnd vber die Mittel/ ein Frieden zuerlangen: was vor Conditiones darbey vorzuſchlagen/ vñ wz vor eine Verſicherung deßwegen zubegehren/ wie es mit deß Koͤnigs in Schweden dabey habenden Jntereſſe/ vnnd auffgewanten Kriegskoſten zuhalten.
Vber Pfaltzgraff Friedrichs Reſtitution:
vnd wie man/ da kein Fried zuerlangen wer/ ſich enger zuſam verbinden/ in ſtaͤrckere Verfaſſung ſtellen/ vnnd alſo dem Feind das Haupt biethen koͤnte.
Wegen der Aſſecuration fanden ſich viel Jrꝛungen/ ob nicht deß Koͤnigs in Franckreich Caution/ oder deß Bapſts Conſens vnd Ratification den Stein zuheben vermoͤchten.
Die erſte achtet man vor nicht genugſam/ weil der Staad in Franckreich ſehr vnruhig/ vnnd mehr als einiger ander zur Veraͤnderung vnnd newen motibus geneygt.
Der Koͤnig koͤnde eben ſo wol/ als ſein Herꝛ Vatter/ durch ein kaltes Eyſen den Reſt bekommen/ waͤr auch ſonſt der Sterblichkeit vnderworffen: deßwegen hierauff nichts zubawen.
Das andere Mittel ſchiene vngereumbt/ weil es der Religion faſt zuwider lieff/ vnd mercklich præjudiciren wolte/ wañ man dem jenigen/ ď vor den Antichriſt gehalten wuͤrde/ ſo hoch vnd viel deferiren/ oder demſelben ſo viel Glauben zuſtellen ſolte/ der den Ketzern keinen Glauben zuhalten/ vor ein Fundament ſeines Staads bißher geachtet.
Chur Sachſen bracht ein drittes: daß der Kayſer vor ſich vnd ſeine Nachkommen/ auff den fall einer nicht Haltung/ vnd Vbertrettung der beliebten Friedenspacten/ allen Recht- vnd Gerechtigkeiten/ vnnd Prætenſionen/ ſo er beydes im Reich/ als Kayſer vnnd Ertzhertzog zu Oeſterꝛeich/ wie auch als Koͤnig zu Hungarn vnnd Boͤhmen in denen Koͤnigreichen hette: in gleichem die Geiſtliche in gemein/ allen reſeruatis, welche ſie im Paſſawiſchen Vertrage/ vnnd ſonſten ſich vorbehalten/ renunciren ſolten.
Chur Brandenburg war der Meynung/ ſolcher Verſicherung/ ob ſie ſchon am allerbeſten geſchehen/ wer im wenigſten zu trawen/ weil der Kayſer/ vnd deſſen Parthey/ dieſelbe eben ſo leichtlich vnnd geſchwinde/ wie die Friedenspacten ſelbſt brechen koͤndten: erforderte eine real Caution.
Chur Sachſen blieb gleichwol bey ſeiner Opinion/ vnnd hielt ſolche Verſicherung vor genugſam vnd gut: zweyffelte aber daran/ daß ſie zuerhalten waͤr/ weil der Kayſer vnd die Liga lieber alles auff die euſſerſte Spitz ſetzen wuͤrden: vnnd ließ ſich ein Stillſtand von fuͤnffzehen/ oder 20. Jahren gefallen: welchen Brandenburg vor hochſchaͤdlich hielte/ nach dẽ der Kayſer/ vñ die Liga in jre vorige verlohrne: die Evangeliſche aber auß jhren jetztinhabenden Vortheilen dadurch geſetzet wuͤrden.
Darumb were das beſte/ daß man ſich jetzt/ weil man dem Feinde gewachſen/ anderſt nicht als Hauptſaͤchlichs vereynigen moͤchte: nicht zweifelend/ daß gleichmaͤſſige Macht/ ſo einander die Wage halten koͤndte/ auff beyden Seiten auch billichmaͤſſige Conditiones zuwegen bringen wuͤrde.
Wegen Erſtattung der Kriegs Vnkoſten/ vnd deß Koͤnigs in Schweden Jntereſſe/ ward nur in genere weitlaͤufftig diſcurꝛirt: gleichwohl vor die vnbillichſte Sach gehalten/ wann ſie in keine Conſideration kaͤme.
Dann es hette der Koͤnig animo plus quàm heroico ſeine Perſon gewaget/ dem gemeinen Weſen ſo trewlich vorgeſtanden/ vnd ſo Mannlich vnd dapffer darvor gefochten/ daß nechſt Gott/ jhm ellein/ nicht nur Lob vnd ewiger Nachruhm/ ſondern auch eine Real vnd genugſame Recompens gebuͤhrete.
Doch votirte man im Raht dahin/ daß die Auffwiegler/ ſo alles Vnheil im Reich verurſachet/ vnnd den Koͤnig mit der That beleydiget/ proportionabiliter ſolchen Laſt tragen/ vnd was ſolche Turbatores begangen/ oder geſtifftet/ die andere/ ſo euſſerſte Trew vnd beſten Fleiſſes darwider gerahten/ vnnd ſich geſetzet/ nicht entgelten ſolten.
Die Pfaͤltziſche Sach triebe Chur Brandenburg jnſonderheit.
Jn welchem Punet ſich Chur Sachſen endlich erklaͤrt/ ob wol der Pfaltzgraff jhn vnnd ſein Churfuͤrſtliches Hauß/ mit Privation der Boͤhmiſchen Lehen/ vnd auff andere Weiſe mehr/ hochbeleydiget/ vnd genugſame Vrſach gegeben/ auff die Raache vnnd Gegenvergeltung bedacht zuſeyn/ ſo hette er es doch jederzeit auß dem Sinne geſchlagen/ vnd were dieſes nachmalen ſeine Meynung.
Wann er dem Pfaltzgraffen auß gewiſſem Reſpect/ nicht ſolte wider Bayern wuͤrcklich helffen koͤnnen/ daß er jhm gleichwol nicht wolte hinderlich vnd im Wege ſeyn.
Bey der bevorſtehenden Kriegs Verfaſſung/ vnd darzu erforderten gnugſamen Mitteln/ ward befunden/ daß die Churfuͤrſten vor ſich ſelbſt/ der groſſen Macht/ ſo der Hertzog von Friedland auff die Beyne zubringen im Werck begriffen war/ nicht baſtant weren: darumb ſie nothwendig der Aſſiſtentz deß Koͤnigs in Schweden ſich bedienen muͤſten.
Allhie aber erꝛegte ſich bey den Chur Saͤchſiſchen eine Difficultaͤt/ wegen deß Directorij, vnd wie ſtarcken Secours man an den Koͤnig in Schweden begehren ſolte:
dann dieſe befahrten ſich/ wann der Koͤnig eine Armee vnder einer hohen Generalsperſon ſchickte/ wuͤrde er auch derſelben die Kriegs Direction/ ſo dem Koͤnig/ laut der Alliantz/ zuſtuͤnd vnd gebuͤhrete/ vbertragen: welches wider jhres Churfuͤrſten Reputation vnnd Hoheit/ vornemlich wann derſelbe bey der Armee ſelbſt zugegen were/ lauffen thaͤte.
Dieſer Vrſachen halber achteten ſie vor eine Notturfft/ bey dem Koͤnig vmb Erklaͤrung anzuhalten/ nicht allein weſſen der Churfuͤrſt/ im fall der Noth/ auff ſein Begehren/ ſich zu jhm zuverſehen/ ſondern auch was er vor Ordre dem jenigen Officirer/ ſo den Secours commendieren wuͤrde/ zugeben geſinnet wer.
Hierunderſchien/ daß Feld Marſchalck Arnheim ſich fleiſſig gebrauchte/ vnnd darnach trachten thet/ wie er alle naͤhere Conjunction mit den Koͤniglichen Schwediſchen verhindern moͤchte:
weil er nicht gern ſahe/ daß jhm jemand an die Seite geſetzt wuͤrde/ mit deme er competentz wegen deß Commendo vberkaͤhme/ vnd der vielleicht auff ſein Thun vnnd Weſen Achtung ſchluͤge: alſo daß auch/ da ein Geſchrey erſchollen/ ob ſolte General Banner im Anzug ſeyn/ ſich mit den Chur Saͤchſiſchen zuconjungieren/ er ſich verlauten laſſen/ ſo bald gemelter General anlange/ ſein Abſchied zunehmen.
Dieſer Bedencken wegen lieſe es ſich anſehen/ der Churfuͤrſt zu Sachſen wuͤrde die Sach erſt auffs euſſerſte kom̃en laſſen/ ehe er vom Koͤnig in Schweden dergeſtallt Secours begehren ſolt.
Schließlich hat man auch wegen der Conjunction der Waffen/ zwiſchen beyden Churfuͤrſten tractirt.
Vnnd Chur Brandenburg zwar begehret/ Chur Sachſen moͤchte ein Theil ſeiner Armee in Schleſien gehen laſſen/ ſo wolte er jm zu ſolcher expoitte mit etlich tauſent Mann Aſſiſtentz thun: oder da dieſes Chur Sachſen nicht gefiele/ moͤchte er jhm Chur Brandenburg mit eim Theil Volcks zu ſeiner Defenſion/ vnd vorhabenden deſſeing auff das Land Schleſien/ beyſpringen.
Welches Chur Sachſen nicht vor practicabel/ noch ſeine Armee zutheilen vor rahtſam gehalten/ vnnd nach zweyer Tagen Deliberation rund abgeſchlagen.
Daher auch Chur Brandenburg ſeine Trouppen zu den Chur Saͤchſiſchen zuſtoſſen Bedencken getragen: vnnd iſt alſo die Conjunction vor dißmal zu keiner Wuͤrcklichkeit gediehen.
Der Friedlaͤnder thet ſeim Verſprechen genug/ bracht ein ſchoͤnes Volck zu hauff/ ließ ſich bitten/ das Generalat anzunehmen/ das ſolte erfuͤhren im Namen deß gantzen Hauſes Oeſterꝛeich vnd Spanien in abſolutiſſimâ formâ:
es ſolte weder der Kayſer noch ſein Sohn ſich bey der Armee befinden/ vnnd jhm erlaubt ſeyn ohne deß Kayſers Conſens zu confiſciren vnd zuperdoniren/ weil der Kayſer zu milt wer: da weder Hoffraht/ noch Kammergericht jhme Eintrag zuthun hetten/ oder auch deß Kayſers Gelaith vnd Pardon gelten moͤchte: beneben einer Recompens auß den Oeſterꝛeichiſchen Erblanden/ deß Hertzogthumbs Mecklenburg zugeſchweigen/ welches bey jeden Friedens Tractaten zubeobachten/ vnd ohne jhn gar nichts zuſchlieſſen.
Ein groſſer Fehler von einem ſo klugen Mann ſeinen Herꝛn der geſtallt/ als einen Gefangenen zutreiben: welcher aber auff das Hauptweſen geſehen/ vnnd das vbrige der Zeit heymgeſtellt.
Jn deß nun der Koͤnig in Schweden am Rheinſtrom ſein Vorhaben werckſtellig gemacht/ vnnd der Biſchoff von Bamberg einen Ruͤcken an dem Tilly in der naͤhe gefunden/ wurd der Koͤnig verurſacht/ den Feld Marſchalck Horn nach Bamberg zu commendiren/ daſelbſt es Kappen geregnet/ daß der Koͤnig ſelbſt nach Francken anzoge/ darumb jhm Tilly/ gleich wie zuvor Horn dem Tilly gewichen.
Der Churfuͤrſt in Bayern wolt anfangs/ Tilly ſolte dieſen Schwarm nach Boͤhmen oder Oeſterꝛeich ziehen/ vnnd den Friedlaͤuder zur Conjunction noͤthigen/ auff daß der alte Groll das Bayerland nicht Huͤlffloß ſtellete.
Doch beſonne er ſich/ es moͤchte jhm/ als dem Haupt der Liga gelten/ das Volck wuͤrde den Muth verliehren/ wann man die zwo Vormawren der Donaw vnnd deß Lechs wolte verlaſſen/ vnnd was dann ſo viel daran gelegen/ wann ein ſolcher Herꝛ den General vmb Huͤlff erſuchen muͤſte? dann der Koͤnig ward zu Nuͤrnberg wohl empfangen/ verſichert ſich der Statt/ erobert Donawert/ vnnd drang auff Rain vnd Augſpurg/ vnnd ließ zwey vnnd ſiebenzig Stuͤcke Creutzweiß in das Gehoͤltz gehen/ da ſich Tilly vergraben hatte.
Eine dreypfuͤndige Kugel traff den Tilly an den Schenckel/ obig dem Knye/ darvon er bald hernach zu Jngolſtatt verſtorben/ vnnd war kein Widerſtand mehr/ weil die Bayriſchen Newburg quittirt/ vnnd Augſpurg nicht retten koͤnnen.
Aber vor Jngolſtatt hette der Koͤnig ſein Leben/ ſo wol als der junge Marggraff von Baden/ ſchier eingebüßt/ in dem das Pferd vnder jhm erſchoſſen/ er gefallen/ vnd mit Blut beſudelt war.
Guſtav Horn gieng die Donaw hinab/ vnd Baudiß vermochte den Dennmaͤrcker nicht wieder an den Reyhen zubringen/ weil der Lübeckiſche Vertrag jhn zu hart verknuͤpfft hatte.
Der Friedlaͤnder hatte kein eyl/ wie Bayern laͤngſt gemuthmaſſet:
ſo wolte das alte Pflaſter der Neutralitaͤt bey Bayern nicht mehr ziehen/ ob es ſchon durch den Frantzoͤſiſchen Reſidenten verſucht worden.
Darumb zoge er ſich nach dem Friedlaͤnder/ vnnd bemaͤchtigt ſich der Statt Regenſpurg mit Liſt: in dem der Koͤnig Freyſingen vnnd Muͤnchen/ daſelbſt er viel vergrabene Stück gefunden/ bezwang: der aber zu ruͤck/ in Francken gangen/ Cronach vergeblich belaͤgert/ dieweil der Friedlaͤnder anfinge ſich zumoviren.
Darbey er dann die Conjunction mit Chur Sachſen geſucht/ in Willens/ den Krieg an die Donaw zulegen/ vnnd den andern Landen Lufft zumachen.
Hie braucht der Friedlaͤnder den Fuchßbalg gegen Sachſen/ vnd die Loͤwenhaut wider Schweden: tractirt mit dem Feld Marſchalck Arnheim/ vnnd endlich mit dem Churfuͤrſten ſelbſt/ verhindert die Conjunction/ erobert Prag/ vnnd laͤßt die Sachſen auß gantz Boͤhmen abziehen.
Wie ſolches dem Koͤnig gefallen moͤgen/ iſt leicht zuerachten.
Doch gieng es in Schwaben vnd Nieder Sachſen jhme noch nicht allerdings vbel/ wie wol das Gluͤck der Waffen mit Einnehmung vnnd Verluſt etlicher fuͤrnehmen Orth/ ſeine Tuͤcke nicht gelaſſen.
Aber am Rheinſtrom wolte es newe Haͤndel geben/ in dem die Spaniſche vber die Moſel gangen/ vnd Speyer eingenommen:
doch wendet ſich der Wind/ daß dieſelbe Armee wieder zu ruͤck gangen/ vnd Straßburg mit den Schweden geſchloſſen.
Weil nun die Bayriſche Voͤlcker in der Ober Pfaltz ſich befunden/ ſuchte ſie der Koͤnig daſelbſt/ ſpedirt ein Abgeſandten nach Siebenbuͤrgen vnnd nach Conſtantinopel/ ſo wol den Regierenden Fuͤrſten Ragozy/ mit deß Gabors Wittib (ſeiner Gemahlin Schweſter) zuvergleichen/ als newe Kriegs Haͤndel zuerꝛegen.
Vnd weil es ſchier vmb die Statt Nuͤrnberg gelten ſolte/ legt er ſich vor dieſelbe/ vnnd erwartet deß Friedlaͤnders/ welcher ſich gantz gegen jhm in ein Vortheil vergraben.
Hie zog der Koͤnig viel Volcks an ſich/ vnd ließ den Reichs Cantzlar am Rhein/ dahin ſich Pappenheim ziehen wollen/ das beſte thun/ der auch dem Churfuͤrſten von Coͤlln die Neutralitaͤt ertheilt/ vnd den Frantzoſen Coblentz/ weil jhnen der Churfuͤrſt zu Trier bereyts Hermanſtein eingeraumbt/ abgetretten.
Der Friedlaͤnder hielt ſich in ſeinem Vortheil/ ließ die Bayriſche vnnd Leopoldiſche in deſſen vmb ſich graſen/ vnnd die heran marſchirende Koͤnigiſche Voͤlcker abhalten:
da es dann manchen ſtoltzen Kopff gekoſtet/ ſonderlich als der Koͤnig deß Friedlaͤnders Lager mit voller Macht vergeblich angegriffen.
Jn deſſen vbte man ſich auch im Eiſchfeld/ vnd ſonderlich geſchahe in der Schleſiẽ die Conjunction erſtlich mit den Schweden vnd Brandenburgiſchen/ vnnd darnach mit den Chur Saͤchſiſchen: allda die erſte Æmulation wegen der auantgarde ſich erhoben/ wie auch wegen deß Angriffs bey Steinaw/ da gleichwol die Kayſeriſche biß an Preßlaw/ vnnd ferꝛner weichen muͤſſen/ wie traͤge Arnheim auch ſich erwieſen.
Eben alſo gieng es in Meyſſen/ vnd im Elſaß/ da Holck vnd Horn jhr beſtes gethan.
Vnd weil der Frantzoß den Churfuͤrſten zu Trier in ſein Schutz auffgenommen/ ließ er eine Armee auff Trier vnd Philippsburg gehen/ ſeine Verſicherungs Plaͤtze zubeſetzen/ vnd ſeinen verſprochenen Schutz zuleyſten: welches dann dem Feld Marſchalck Horn trefflich wol zu Paß kommen.
Weil nun die beyde feindſelige Laͤger bey Nuͤrnberg nicht laͤnger kondten ſubſiſtiren/ vnnd gleichwol einander auch nichts anhaben/ brach der Koͤnig auff/ empfieng den Tartariſchen Geſandten/ vnd ſucht den Donawſtrom/ ſonderlich Rain/ welches dem alten Mitſchefal den Halß gekoſtet/ wieder zuerobern: deme dann Landsberg vnd andere Orth folgen muͤſſen.
Es waren aber die Kayſeriſche dem Churfürſten in Sachſen vberlegen/ denſelben entweder vom Koͤnig abzuziehen/ oder in Grund zuverderben: darumb der Koͤnig all ander Vorhaben laſſen fahren/ vnnd auff das zweyte anſuchen alſo bald nach Sachſen ſich gewendet/ daſelbſten Huͤlff vnnd Rettung zu thun: vnnd ſchien/ als wolte ſich der gantze Laſt deß Kriegsweſens nach der Elbe ziehen zumahl auch Pappenheim von Maſtricht (welchen Orth er dem Koͤnig in Spanien zu Dienſten wollen entſetzen) durch Weſtphalen kam angezogen/ vnnd Paderborn/ wie auch Wolffenbuͤttel/ der Belaͤgerung entſchuͤttet/ dieweil ſich Baudiß zuſchwach befunden/ als er Hildeßheim fahren laſſen/ doch Magdeburg vnd den Elbſtrom behauptet.
Jn deſſen nun Pappenheim in Meiſſen vnd Thuͤringen/ wie ein Wetter durchgebrochen/ erobert der Friedlaͤnder durch Vbergab/ Statt vnd Schloß Leipzig/ ſampt andern Orthen/ alſo daß dem Churfürſten Zeit vnd Weil lang worden/ biß die Schwediſche Voͤlcker vber den Thüringer Wald nach der Naumburg kommen/ allda die Koͤnigin jhren Abſchied genommen.
Noch hatte der Koͤnig hoͤhere Gedancken/ weil er ein ſehr ſchweres Werck vor Augen ſahe/ nemblich eine enge Vereynigung/ vnnd Kriegs Verfaſſung mit den Evangeliſchen: darumb er ein Tag nach Vlm geſetzt/ vnd ließ den Birckenfelder/ an ſtatt deß krancken Banners/ in Bayern: den Horn aber im Elſaß (da bald die Schweitzer/ wegen deß Stiffts Baſel: bald der Lothringer/ wegen deß Stiffts Straßburg jhme Hacken einſchlugen/ deren er aber wenig geachtet/ vnd den Baudiß am vndern Rheinſtrom/ vmb Coͤlln hauſen/ vnnd Franckenthal in die euſſerſte Noth bringen:
wie dann die Jnfantin von Brüſſel Ordre ertheilt/ den Orth zum allerletzten niemand anders/ als dem Pfaltzgraffen/ geweſenen Koͤnig in Boͤhmen/ (der mit vielem Geldt zu den Schweden/ als von jhnen erfordert/ ſich begeben/ vnnd bey dem Auffbruch vor Nuͤrnberg ſeinen Abſchied nach dem Rheinſtrom genommen hatte) abzutretten: derſelb befand ſich zwar bey dem geſchloſſenen Accord/ ſtarb aber in Mayntz/ ehe die Spaniſche Quarniſon außgezogen.
Jn der Schleſien konden ſich die dreyerley Voͤlcker nit betragen/ vnd hetten ſich ſchier ſelbſt vmb die Quartier geſchlagen/ weil die Schweden ermaſſen/ es muͤſte entweder Arnheim die Sach nicht allerdings verſtehen/ oder etwas anders bruͤten.
Mit dem Koͤnig aber ſtund es alſo/ daß jme ď Secours/ den Hertzog von Luͤnenberg ſolte herbey fuͤhren/ zulang verzoge: darumb er endlich nach Weiſſenfelß geruͤckt/ vnd eine Schlacht Ordnung/ ſchier wie vor einem Jahr bey Leipzig/ bey Breytenfeld geſetzt.
Vnnd meynte der Friedlaͤnder/ es wuͤrde zu keiner Haupt Action kommen/ biß die Luͤnebuͤrgiſche vnd Saͤchſiſche Voͤlcker zur Stelle weren: wie er nun den Ernſt ſahe/ zog er ſich zuruͤck/ nach Luͤtzen/ in einem dicken Nebel/ der den Koͤnig verhindert/ fruͤhertag Zeit das Scharmuͤtzel anzufangen/ vnnd legt ſich an die hohe Straß/ nach allem Vortheil.
Das erſte Treffen geſchah an den Lauffgraͤben/ vnder dem Fußvolck:
das ander von der Reuterey/ da der Koͤnig ſelbſt vber den Graben geſetzt/ vnd feine Schmalaͤnder angefuͤhrt: da jhm der lincke Arm entzwey geſchoſſen worden/ daß er an Hertzog Frantz Albrechten von Sachſen Lawenburg begehrt/ jhn auß dem Getuͤmmel zufuͤhren:
in welchem Weſen er von einem Truppen Kayſeriſchen Reuter/ im Nebel/ Staub vnnd Dampff angetroffen/ vnnd mit zween Schuͤſſen gar/ doch vnerkannt/ erlegt worden.
Andere wolten außgeben/ als werder Koͤnig imrecognoſciren auff Curaſſierer geſtoſſen/ vnd im Nebel von jhnen vnerkannt erſchoſſen worden.
Man konte meynen weil diß Haupt gefallen/ es ſolte die gantze Schwediſche Armee ſich alſo bald ergeben/ oder zertrennen/ zum wenigſten der Flucht befleiſſen: dieweil aber deß Koͤnigs Pferd mit blutigem Sattel vnd Piſtolen/ im freyen Feld von den Voͤlckern erſehen/ vnd ſein Todt kundbahr worden/ erweckte ſolcher vnwiederbringlicher Verluſt/ ein ſolchen Eyfer/ Zorn/ Grim vnd Rachgier/ daß ſie ohn allen Reſpect/ gleichſamb blinder weiſe/ vnd wie wuͤtende Thiere/ auff die Kayſeriſchen loß gangen/ vnnd nicht ſo ſehr den Sieg/ als jhren ſelbſt eygenen Todt geſuchet.
Alſo wurd der lincke Fluͤgel in die Flucht gebracht/ wie auch nicht weniger die Crabaten deſſelben Fluͤgels/ von dem Bagage wieder zu ruͤck getrieben/ vnder dem Commendo Hertzog Wilhelms von Weimar.
Dem rechten Fluͤgel gieng es nicht viel beſſer/ der von der Wind Muͤhl vnnd den Stuͤcken weichen muͤſſen: bey welchem Angriff Hertzog Bernhard von Weinmar noch dieſen Vortheil gehabt/ daß der Kayſeriſchen Kriegs Amunition im Rauch auffgangen.
Pappenheim hatte Ordre/ die Moritzburg zubemeyſtern/ vnd bekam eylenden Befehl zu Halle/ dem Spiel beyzuwohnen: welches auch geſchah in vollem Galop/ mit ſo vielem Volck er in Ordnung bringen koͤnnen.
Hiegieng der Tantzerſtrecht an/ vnnd muſten die abgemattete Schwediſche Voͤlcker ſich zu ruͤck ziehen/ auch alle vorige erſtrittene Vortheil vberlaſſen.
Die Verzweiffelung aber triebe ſie auff den Pappenheim/ mit ſolcher Fury/ daß ſie das Geſchuͤtz abermal erhielten/ vnnd ſich veſt ſetzten.
Die Nach macht ein End am Treffen/ vnnd Scharmuͤtzeln/ in welcher die Kayſeriſche das Feld geraumbt/ vnnd Hertzog Bernharden von Weinmar auff der Mahlſtat gelaſſen: vnd ſolches fuͤrnemlich/ weil Pappenheim verwundet/ vnd geſtorben: alles geſchehen/ den 6. 16. Nov. 1632.
Der ſechszehende Diſcurß.
Deß Koͤnigs in Schweden/ Thun/ Laſſen/ Vorhaben/ vnd Ende.
Von deß Pfaltzgraffen Vngluͤck/ auch nach ſeinem Tode.
Von deß Friedlaͤnders Actionen/ vnd Todt.
WAnn wir nun von dem Koͤnig in Schweden wollen vernehmen/ war er einer ziemlichen wolgewachſenen Statur/ guter Complexion/ vnnd ſtarcken/ faſt zu der Fettigkeit geneygten Leibs/ gantz anmuhtiger Geberden: hielte nichts von dem euſſerlichen Kleyder Pracht/ liebte die Studia, darumb er auch ſeine Vniverſitaͤt Vpſal mit vielem Einkommen begabet/ vnnd zu Doͤrpte in Lieffland ein andere auffgerichtet: laſe gern die alte vnnd newe Geſchichten/ vnnd kont in den Fortificationen wol vor ein Meiſter beſtehen.
Er bedorffte keines Dolmetſchen zum Latein/ Teutſchen/ Frantzoͤſiſchen vnd Jtalianiſchen/ vnnd war ſehr wolberedt.
Bey allen vnd jeden Regimentern verordnet er Feldprediger: erzeigt ſich auff den jaͤhzorn nur deſtognaͤdiger.
Sein Koͤnigreich verſahe er mit trefflichen Geſatzen/ vnd erlangte/ daß ſeine Tochter Chriſtina jhm ſuccediren moͤchte.
Bey der Cavallery war ſeine Arth/ daß er mit Schwencken nicht viel krummes machte/ vnnd wie ſie drey Mann hoch ſtunde/ alſo muſte nur das erſte/ oder zum hoͤchſten/ die zwey erſte Glieder allein/ wann ſie dem Feind das weiſſe in den Augen ſahen/ Fewr geben: hernach zun Seitenwehren greiffen: das letzte Glied aber ohn einigen Schuß/ mit bloſſen Degen an den Feind gehen/ vnd beyde Piſtolen (gleich wie die vorderſten eine) auff den Hatzſparen.
Vnnd weil er befunden/ daß in den tieffen Schlachtordnungen/ wie man ſie nach alter Manier gemachet/ die vordern den hinderen nicht Platz gaben zu fechten/ vnd von dem groben Geſchütz nur deſto groͤſſern Schaden empfingen/ alſo ließ er die Jnfantery nur ſechs Mann hoch ſtellen: welche bey dem Treffen/ vnd in der Noth/ jhre Glieder zu doubliren wuſten.
Auff welche Manier deß Feinds Canon geringern Effect hatte/ auch die hinderſten ſo wol als die vorderſten jhr Gewehr nuͤtzlich gebrauchten/ wann das erſte Glied kniend/ das ander gebucket/ vnnd das dritte auffricht ſtehend/ vnnd demnach je einer vber deß andern Achſel Fewer geben konde.
Erhenckte die Truppen aneinander/ daß jede Brigade einer kleinen beweglichen Feſtung gleichte/ mit courtinen vnnd flanquen.
Bey Antrettung ſeines Regiments/ fand er im ſiebenzehenden Jahr ſeines Alters alles mit vielen groſſen Difficultaͤten verwicklet/ vnnd das Koͤnigreich an allen Seiten von Feinden vmbgeben: riſſe ſich aber ſolcher geſtalt herauß/ daß er keines Orths nicht eines Schuchsbreyt Land eingebuͤſſet/ vnd hingegen ſeine Graͤntzen vmb ein merckliches erweitert/ wie es der Moſcowiter vnnd der Pol wol empfunden.
Jn dem Teutſchen Weſen gieng er fuͤrſichtig vnd kluͤglich: fand aber wo nicht Thür vnd Thor/ doch Hertzen vnd Muth offen: machte es aber endlich anderſt/ als Alexander Magnus/ welcher ſeine Macedonier gering achtet/ vnnd der vberwundenen Perſianer Sitten vnd Kleydung angenommen.
Dann dieſer ſchonete ſeiner Reichs Vnderthanen/ vnnd ließ die Teutſchen bey Nuͤrnberg wider alle Kriegs Regeln anlauffen/ ſonderlich die Heſſen/ welche er ſchimpfflich empfing/ als ſie im erſtẽ Sturm nichts außgerichtet/ vnd da ſie im andern Anlauff ſchier alle in das Graß gebiſſen/ auch mit ſeinen Finnen die Schand halben muͤſſen anſetzen/ eben wenig außgerichtet/ vnzeitig gelobet: vnnd den Landgraffen dadurch zu andern Gedancken gereytzet/ daß er wieder nach Heſſen gangen/ ſeyn eygen Land zubeſchuͤtzen/ wie eyferig man jhn auch erſuchte/ bey dem Hauptweſen zubleiben.
Den Oberſten Hebron verbittert er/ als die Auantgarde einem jungen Oberſten zukommen/ vnnd Hebron ſeinen Leutenant auffziehen ließ/ mit dieſen Worten.
Er hette ein Pfaffen noch im Bauch/ daß er ſich Buͤrgerlich anlegte/ vnnd dem Engellaͤndiſchen Geſandten/ als ein Hoͤffling auffwartete.
Welcher Schimpff jhn gerewet/ ſonderlich da die Friedlaͤndiſche Reuterey heran brach/ vnnd ſeine Poſten im Laͤger vbel verſehen waren/ darumb in geſchwinder Anordnung dem Hebron Bittsweiß ein Poſten anbefohlen/ biß die vbrige Voͤlcker er herbey braͤchte: welches auch Hebron gutwillig auffgenommen/ vnnd hertzhafftig verꝛichtet.
Mit Sachſen vnnd Brandenburg ſpannete er alle Tractaten zu ſeinem Vortheil/ vnd wolte das Directorium allein fuͤhren/ welches er nicht wol/ ſeine Officirer aber gar nicht verbergen koͤnnen.
Den Pfaltzgraffen ließ er zu ſich kommen/ vnnd mit Koͤniglichem Titul offentlich außblaſen: nahm jhm das Geld ab/ vnnd wolte nicht leiden/ daß einig ander Haupt wer/ als er ſelbſt/ wol wiſſend/ daß die Teutſchen viel lieber zu einem Teutſchen Haupt/ als zu einem frembden Fuͤrſten ſich ſchlagen ſolten: wie das Exempel vom Manßfelder ſchon laͤngſt erwieſen.
Auch war der Angriff bey Nuͤrnberg allzu dollkuͤhn/ vnd das Treffen bey Breytenfelß wieder allen Vortheil:
ſo halten Kriegs verſtaͤndige darfuͤr/ es ſoll das Haupt bey dergleichen Hauptſaͤchlichen Occaſionen nur den Leib regieren/ vñ den Fuͤſſen befehlen/ wo ſie gehen oder ſtehen: den Haͤnden weiſen/ wo ſie ſchlagen oder heben ſollen: die Augen aber von einem hohen Thurn gleichſam vmb vnd vmb wenden/ vnd nicht ſelbſt im Nebel Staub/ Rauch ſich verblenden/ zumal eines Feldherꝛn Fauſt nicht haͤrter ſchlaͤgt/ als deß geringſten Soldaten: das Leder aber gleichlingen weich iſt/ vnd die Kugeln ohne anſehen der Perſonen ſtreichen.
Vnd wann ſchon etwan dergleichen in den Hiſtorien zufinden/ iſt doch ſolches bey verlohrnen Sachen allein geſchehen/ als wann Julius Cæſar die Schlachtordnung wieder geſtellt/ oder Cyrus vnd Alexander Magnus wegen der gantzen Monarchy/ gegen keinem Feldherꝛn oder Oberſten/ ſondern gegen jhrem Widerparth/ der in Perſon den Knechten beygewohnet/ ſich vnverzagt muͤſſen ſehen laſſen: vnd zwar/ nicht in der Demmerung oder im Nebel/ da leichtlich ein groſſes Vnheyl geſchicht/ ſondern nur bey der Hauptſach/ wann etwan ein Fluͤgel gewichen/ vnnd durch Ankunfft jhres Haupts/ der mit Worten vnd Wercken jhnen ein new Hertz macht/ wieder ſoll zu Stand gebracht werden.
Was vor hohe Gedancken dieſer Koͤnig bey ſich ſelbſt gekochet/ erhellet auß etlichen Worten/ die er lauffen laſſen/ da Engelland/ Franckreich vnnd Holland zur Sachen thun wuͤrden/ ſolte der Spanier ſein Kopff nicht ſicher in Madrit zum Fenſter hinauß ſtecken doͤrffen.
Vnnd eben zu dem Ende ſuchte er ein Argonauticam, oder Schiff Farth nach den Jndien anzuſtellen: welches Werck aber dem Dennmaͤrcker ſonderlich ein groſſes Nachdencken verurſacht/ als wolte dieſer hochtrabende/ vnd nimmer ruhende Geiſt eine Mittnaͤchtige Monarchy anrichten/ vnnd wie Alaricus oder Athanaricus, gantz Europam vnder ſich bringen/ vnnd die Fluͤgel biß in Aſien außbreyten:
wie dann der Ehrgeitz vnerſaͤttlich iſt/ ja vielmehr waͤchſt/ wann man jhn vnderhaͤlt/ gleich dem Fewer/ welches verloͤſcht/ da kein friſch Holtz hienzu kompt/ vnnd ſonſten nur deſto grewlicher vmb ſich greifft.
Vnd weil vor Zeiten zu vnderſchiedlichen mahlen/ die Jnſul Groß- Britannien/ Dennmarck vnnd Schweden/ vnder einem Koͤnig oder Koͤnigin geweſen/ kondte die Begierd zu ſolcher Hoheit einem ſolchen Geiſt wol im Traum vorkommen.
Vnnd wer kan wiſſen/ ob er nicht an die vralte Bahn vber die Alpen/ nach der Lombardey: vnnd vber das Pyrehiſch Gebuͤrg in Spanien/ ja gar biß in Africa dencken moͤgen/ ſeiner Vrgroß Eltern Grabſchrifften wieder zuernewern?
doch fanden etliche bey dem Liechtenberger dieſes Koͤnigs Abcontrafayt vnnd Beſchreibung/ vnder dem ſehr breyten Namen deß Scorpioniſten/ daß er veraͤchtlich vnd anfangs nur ein Fuͤrſt genannt vnnd erkandt/ der Romaniſchen Cleriſey/ mit ſeinen Waffen vnd dem Ketzergifft/ ſehr groſſe Forcht einjagen/ vnd allen Abbruch zufuͤgen: ja zu einem Specialzeichen/ ein Sprung in die Jungfraw/ welches der Rheinſtrom ſeyn mag/ zuthun: vnnd die gantze Welt auffruͤhriſch machen:
aber auch endlich in Verzweiffelung/ der ſeinen Sachen kein Raht mehr wißte/ fallen wuͤrde.
Dennoch wolte er den Namen nicht haben/ daß er die Cleriſey verfolgte/ weil er ſie vnvertrieben ließ/ aber doch als beropffte/ daß ſie nicht allzeit zubleiben hatten:
wie ſeine Entſchuldigungen gegen dem Koͤnig in Franckreich außweiſen.
Den Calviniſten war er heymlich feindt/ wegen deß Artickels von der Gnadenwahl/ wie ſehr es ſonſten verbarge/ vnd hielte dennoch nicht allerdings ſteiff auff dem Lutherthumb/ vnnd bezeuget/ daß jhm das Brodbrechen ein Mittelding ſey: vnnd thet vor allen ſeinen Entrepriſen ſein Gebet/ beſchloß auch das verꝛichte Werck mit einer Danckſagung zu Gott/ dadurch er ſich beyallen Voͤlckern ſo beliebt gemacht/ als wann er nur bloͤßlich Gottes Werckzeug wer/ ſeinen Rahtſchluß zuerfuͤllen: welches ſtuͤcklein Numa, Lycurgus, Sartorius vnnd andere mehr auch wol verſtanden/ vnnd nuͤtzlich getrieben.
Es muſte aber ſein Lauff ein Ende nehmen/ vnd die Welt erkennen/ daß manchmal der Juͤnger vber den Meiſter iſt/ wie wir dann noch zuvernehmen haben/ was ſeine hinderlaſſene Feld Oberſten/ ſo in ſeiner Kriegs Schul gelernet/ vor Thaten gethan/ welche die ſeinigen vmb etwas verdunckelt.
Doch koſt es am mehrſten Kunſt vnd Arbeit/ wann man das Eiß anfaͤnglich brechen muß.
Von dem Pfaltzgraffen/ geweſenen Koͤnig in Boͤhmen/ iſt anders nichts zuſagen/ als Vngluͤck:
dann er ſich in ſeinen jungen Jahren verleyten laſſen/ das allermaͤchtigſte Hauß in Europa anzugreiffen/ ohne heroiſchen Muth vnnd taugliche Vnder Regenten/ ohne Beyſtand vnd Ruͤcken/ als muͤſte der Himmel jhme allzeit lachen/ vnd heyterhell bleiben: zumal er mit Engelland vnd Dennmarck ſo nahe anverwand worden.
Er ſolte aber an der Engellaͤnder eygenen Spruch gedacht haben Rex erat Eliſabeth: nunc eſt Regina Iacobus.
Vor war Koͤnig Eliſabeth/ jetzt Koͤnigin Jacobus ſteth.
Dann der Koͤnig in Engelland alt vnnd der Ruhe gewohnet/ ſelbſten wenig beobachtet/ was vor Factionen jn ſeinem Koͤnigreich ſich angeſponnen/ welche endlich ſeinen Sohn deß Lebens mit der Kron/ vnnd ſeine Erben aller Koͤniglichen Dignitaͤt beraubet haben.
So war Dennmarck/ ſampt den Sachſen/ wegen der Calviniſterey/ auch Mißvergunſt/ dem wachſenden Pfaltzgraffen ohne das nicht wol zugethan/ vnnd kondten die vbrige Freunde ſo viel als nichts helffen.
Alſo wurd jhm von Anfang das Weſen wiederꝛahten/ ſo wol wegen der vngehewren groſſen Macht bey dem Hauß Oeſterreich/ als auch wegen der Vnbeſtaͤndigkeit der Boͤhmen ſelbſt/ die jhre Haͤndel durch jhn ſuchten außzuwaſchen: vnnd dennoch bey euſſerſten Noͤthen alle Mittel ſperꝛeten/ biß ſie ohne dieſen Koͤnig/ vnd er ohne jhr Koͤnigreich ſeyn muͤſſen.
Doch kam er wieder in ſein Land/ als der von Manßfeld rumorete: muſte aber auff deß Koͤnigs in Engelland bedrohliches Erinnern/ von allen Kriegs Verfaſſungen abſtehen/ wieder nach Holland reyſen/ vnnd erwarten/ was man auff der langen Banck vor Tractaten wuͤrd hoblen vnnd ſchlichten.
Zu ſolchem End wurd ein Heurath zwiſchen dem Printzen von Wallis in Engelland/ vnnd der Jnfantin in Spanien angeſponnen/ bey welchem Werck Spanien ſo viel erhalten/ daß Engelland zu den Waffen nicht gegriffen/ ſondern ſtill geſeſſen: vnd dann/ die vndertruckte Catholiſche erhalten/ vnd allerhand hohe Sachen zu ſeinem Vortheil getrieben.
Der Koͤnig in Schweden gab jhm zwar das Land wieder/ aber mit vnannehmlichen Conditionen/ ſo wol im Geiſt-als im Weltlichen/ vnnd fuͤhret jhn nur mit ſich/ wie ein Bild/ welches man vmb Geld zeigt.
Der Spanier vbergab jhm das Franckenthal/ nicht auß Gunſt/ ſondern auß Noth/ damit die Schweden nicht drein niſten ſolten/ vnnd ein Raubhauß/ gleich wie Benfelden im Elſaß/ vor die Vnder Pfaltz drauß machen koͤnten: wol wiſſend/ daß ſeine Prætenſionen er gegen Pfaltz jederzeit aͤffern vnd erhalten/ wider Schweden aber nichts außrichten/ vnnd vielleicht von jhnen noch ein beſorgliche Nachbarſchafft zugewarten haben wuͤrde.
Vnd was war es vmb das Franckenthal/ ſelbiger Zeit? der Engellaͤnder mit ſeiner vermeinten Sequeſtration/ vnd die Gemahlin mit jhrem Witthumbs Sitz/ konden dieſelbe Frewde wol ringern vnd verſaͤuern.
Mercklich iſt es/ daß jhn der Todt in der Churfuͤrſtlichen Reſidentz Statt Mayntz hingenom̃en/ jnn- oder an ſeinem Lande/ eben zu der Zeit/ als der Koͤnig in Schweden gefallen/ auff welchen er einige Hoffnung ſetzen moͤgen/ vnnd/ da er denſelben vberleben ſollen/ nur deſto mehr Braſt von den Schwediſchen Feldherꝛn zugewarten hatte.
Wie nun mancher Menſch in einem gantz vngluͤcklichen Planeten iſt gebohren/ wann je auff dieſen Wahn vnnd gemeinen Spruch etwas zuhalten: alſo hat dieſer Pfaltzgraff nach ſeinem todt auch nicht moͤgen Ruhe haben.
Dann da ſein Bruder/ der Hertzog von Simmern/ von der Adminiſtration zu Heydelberg weichen muͤſſen/ vnd ſeinen Leib der Statt Franckenthal nit vertrawen wolte/ ſchleppet er den Leichnam mit ſich/ biß nach Sedan/ auff der Maſe in Franckreich/ in einem gar geringen Geleyth/ als in der Flucht.
Da dann auch der Wagen mit der Leich zu vnderſchiedlichen mahlen vmbgefallen/ vnnd im Fahren geſtuͤrtzet iſt worden.
So vnaußſetzlich verfolgt das Vngluͤck die jenige/ ſo ſeine Gunſt vnd Huld verlohren haben.
Auff Kayſeriſcher Seiten thet man etliche wenige Frewdenſchuß zu Wien/ weil das feindſelige Haupt gefallen/ vnnd daß die vbrige Partheyen nun ſich trennen ſolten/ oder doch ſonſten zugewinnen weren/ gewiſſe Hoffnung war:
doch ſchmertzete es nicht wenig/ daß die Schlacht auch nach deß Koͤnigs Tod/ verlohren worden/ vnnd daß Pappenheim/ der in dem Nieder Saͤchſiſchen Krayß/ vnnd im Laͤndlein ob der Enß/ ſo trewen Dienſt geleyſtet/ auch in das Graß gebiſſen.
Mann hette den Friedlaͤnder gern vor jhn gegeben/ wann der Todt einigen Wechſel angenommen oder deß Kepleri Thema hindertrieben werden koͤnnen.
Der Friedlaͤnder hatte bey Auffrichtung der groſſen Armee/ ſeinen Credit bey der Soldateſca/ vnnd ſeine baare Mittel/ ſo er im vorigen Generalat/ auch auß dem Land zu Mecklenburg gezogen/ reichlich angewandt/ vnd dadurch groß Lob erworben Noch hielte man jhn vor gantz Kriegsverſtaͤndig/ daß er entweder Nuͤrnberg/ zu deß Koͤnigs in Schweden groͤſtem Nachtheil in ſein Gewalt bringen: oder daſelbſt hien jhn ziehen vnd conſumiren wollen.
Er hatte hinderſich Boͤhmen/ Bayern vnnd Oeſterꝛeich/ zu aller ſeiner Notturfft:
da hiengegen der Koͤnig etliche andere feindliche Armeen im Reich ſahe ſchweben/ die jn endlich gar vmbringen/ vnd mit ſeinen hungerigen Voͤlckern verſchlingen moͤgen.
Darumb achtet er keiner Bravaden/ vnd blieb im Lager zum allerbeſten auff dem Bergverwahrt/ wie eine Krot vnter jhrem Schilt.
So war auch der Zedell mit dem Churfuͤrſten in Sachſen fortgezogen/ vnd begunten vnderſchiedliche Evangeliſche Staͤnde der Schweden muͤde zuwerden/ weil der Durchzuͤge/ deß Kriegs Zehenden/ vnd der Gelt Contributionen kein Ende war.
Vor dißmahl thet der Friedlaͤnder abermal ein kluges Stuͤck/ daß er zum Treffen verſtehen wollen.
Dann hette er die Oberhand behalten/ oder nit/ ſo waren noch viel Voͤlcker hien vnd wieder/ die alle ein ſehr groſſen Hauffen abermal machen konten:
ob auch ſchon das Land mit rauberiſchen Voͤlckern vberſchwemmet wer/ wuͤrde er dadurch nur in groͤſſerem Anſehen bleiben/ vnnd deſto mehr erſucht werden.
Ja es muͤſte dermal einſt ſolgen/ das Koͤnig Guſtav/ der allenthalben an der Spitz ſeyn wolte/ ſelbſt in das Meſſer lieff/ vnnd ſich abkuͤhlete: alsdann hette er in einer Schlacht alles wiederbracht/ daß in zehen Haupt Treffen koͤnnen verlohren werden: wie jhm dann vor dißmahl die Rechnung zugeſchlagen.
Noch eines iſt an jhme zuloben/ daß er ſich anfangs nicht in das Treffen gewagt/ ſondern allenthalben muͤgliche Anordnung gethan/ vnnd die andern laſſen fechten/ biß er geſehen/ daß die ſeinigen gewichen/ vnnd zaghafft worden.
Wie er dann ſelbſt bey ſolchem Hatz einen Schuß von einer Piſtolen in den Schenckel bekommen/ vnnd ſich in Leipzig verbinden laſſen.
Daß aber das Gluͤck von jhm außgeſetzt/ wie auch juͤngſt von dem Tilly/ iſt nicht ſeine Schult oder Verſaumuß/ ſondern Gottes vnwandelbarer Wille/ vnd der Renterey Bloͤdigkeit.
Jn Leipzig hielt ſich der Friedlaͤnder nicht vber drey Stunden/ beſetzt Schloß vnd Statt/ vnnd begab ſich nach Boͤhmen: bracht gleich wieder ein groß Volck/ an geworbenen Bauren zuſammen/ legt den Holck nach Pilſen vnd Eger/ allen Einbruch zuverhuͤten/ vnd nahm die beſte Voͤlcker nach der Schleſiẽ.
Dann es hatte der Cantzlar Oxenſtirna die Vormundſchafft der Koͤnigin in Schweden/ ſo nur ſieben Jahr alt war/ vnd ſonderlich was das Teutſcheweſen betrifft/ vber ſich genommen/ vnd nach dem Haupt Treffen bey Breydtenfeld die Koͤnigiſche Voͤlcker zuvorderſt Leipzig mit dem Schloß Pleiſſenburg/ Chemnitz/ Freyburg vnnd Zwickaw wieder erobert/ demnach gantz Sachſen von den Kayſeriſchen entledigt: theilt er die Voͤlcker in zween Hauffen: der Hertzog von Luͤneburg vnd Kniphauſen wandten ſich nach Weſtphalen/ vnnd Hertzog Bernhard gieng nach Francken vnd Schwaben/ zu deme Horn auß dem Elſaß ſich jederweilen geſchwungen.
Jn der Schleſien brachten die Koͤnigiſche vnnd Saͤchſiſche die Statt Brieg dahin/ daß ſie ſechshundert Mann einnahme:
ſo griff der Landgraff in Heſſen auch vmb ſich/ vnd ſahe man die Schwediſche Waffen gluͤcklich fortgehen.
Es ſahe aber Oxenſtirna ſehr wol/ daß der Friedlaͤnder abermahl mit einer groſſen Fluth wuͤrde angezogen kommen/ vnnd wie ein ſtarcker Strom durchbrechen: darumb beſchrieb er die Evangeliſche vier Krayß nach Hailbrun/ vnnd ſchlug jhnen vor/ zuberathſchlagen/ welcher geſtallt der Krieg wieder die Catholiſchen forthzuſetzen were.
Daſelbſt befand ſich auch deß Koͤnigs in Franckreich Abeſandter Fequieres, vnd beſorgte ſich ſehr/ die Staͤnde wuͤrden eintzelen zu dem Kayſer tretten/ vnd alſo dem Frantzoſen den Krieg wieder den Spanier/ bevorab da die Staden auch ſolten zum Frieden verſtehen/ zu ſchwer fallen.
Alſo ernewrtete der Frantzoß den Bund mit Schweden/ vnd in Schweden tratten die Reichs Verwalter jhre Aempter/ nach Jnhalt deß Koͤniglichen Teſtaments an/ vnnd beſchloſſen auff einem Reichstag den Krieg in Teutſchland mit Ernſt fortzuſetzen.
Der Hertzog von Luͤnenburg ſchlug die Ligiſtiſche Voͤlcker bey Allendorff/ welche nach Pappenheimbs Todt Merode vnd Gronßfeld fuͤhreten/ vnd bezwang Hammeln.
Pfaltzgraff Chriſtian von Birckenfeld belaͤgert Hagenaw/ vnnd muſt dem Hertzogen auß Lothringen die Spitz bieten bey Pfaffenhoffen/ da ſeine Reuterey außgeriſſen/ das Fußvolck aber den Sieg erhalten.
Vmb welches Einfalls willen der Frantzoß den Lothringer Feind erklaͤrt.
Der Rheingraff gieng vmb die Waldſtaͤtte/ vnd vnderfieng Breyſach vergeblich zubelaͤgern/ gleich wie Horn auch vor Coſtnitz nichts auß gerichtet.
Doch erobert Kniphauſen Oßnabruͤck/ vnd Hertzog Bernhard ruͤckt in Bayern/ vnnd bezwang Regenſpurg.
Die Kayſeriſchen feyreten auch nicht/ machten ſich wieder Meiſter zu Leipzig/ wie die Bayriſchen Neuburg erobert/ vnnd Boͤninghauſen in Heſſen vnnd Waldeck eingefallen/ auch dem Kniphauſen auff die Finger geklopfft.
Jn Schleſien tractirte man zwar vom Frieden/ griff doch einander friſch auff die Haut/ wie dann Arnheim dem Gallas eins wollen anmachen/ vnder deſſen aber die Steinawer- Schantz mit allem Zugehoͤr verlohren: alſo daß die Saͤchſiſche biß nach Dantzig gewichen/ weil der Friedlaͤnder mit voller Macht jhnen in den Eiſen war/ Franckfurt vnnd Landsberg verlaſſen/ Goͤrlitz verlohren/ auch gantz Schleſien raumen muͤſſen.
Aber Altringer vnd Feria konden im Elſaß nicht fort/ ſo ferꝛn/ daß auch Philippsburg ſich an die Schweden ergeben/ welches der Ertzbiſchoff von Trier dem Frantzoſen/ der ſeine Armee ohn feꝛn hielte/ verſprochen/ vnd gern eingeraumt hette gehabt.
Dieſer Krieg gieng alſo durch das Wirtembergerland/ biß in die Obere Pfaltz/ allda der Friedlaͤnder/ ſo den Schaffgotſchy in Schleſien gelaſſen/ in Boͤhmen wunderliche Sachen vorgenommen/ daſſelbe Koͤnigreich an ſich zubringen/ vnd auff dem Weiſſen Berg ſich feſt zulegen.
Da nun die Sachen vmb etwas wollen kundt werden/ ſucht er ſeiner vnderhabenden Oberſten etliche zucorrumpieren/ ja endlich gar mit Hertzog Bernharden zu tractieren: daruͤber er zu Eger/ Nachts in ſeinem Gemach/ ohn ferꝛnern Tumult/ mit einem Spieß durchſtochen worden/ als ſchon zuvor die Oberſten heimliche Ordre empfangen/ dem Gallas ferꝛner zupariren.
Hie wird viel geſprochen/ was der Friedlaͤnder mit Sachſen vnnd Brandenburg ſoll verabſchiedet haben:
da gleichwol andere vorgeben/ es ſey vnder ſeinen Brieffen nicht ein Buchſtab geweſen zu ſolchem Laſter der verletzten Majeſtaͤt/ vnnd hette der Neidt bey Hoff/ auch anderer hohen Haupter hierin cooperiret.
Dem nichts iſt verborgen/ wird auch dieſes wiſſen.
Doch wird vor gewiß gehalten/ der Friedlaͤnder ſey nie recht Catholiſch/ gar nicht Jeſuiteriſch geſinnt geweſen.
Jn Summa/ wie er bey ſeinem eyranniſchen Kriegs Regiment vielen das Leben durch Henckers Hand laſſen verkuͤrtzen/ alſo hat er auch keines ſanfften Todes ſterben moͤgen.
Vnnd wann er ſchon nichts anders gethan/ als daß er ſo gar vnbillige Conditiones ſeinem Herꝛn vnnd Kayſer abgenoͤthiget/ iſt es genug/ vmb zween Koͤpff zuverlieren/ da er ſie haben koͤnnen.
Auch iſt ſchwer zuverantworten/ daß er ſo wunderſeltzam mit Arnheym tractirt/ vnd ſelben Fuchsbalg vor dz erſte mal gluͤcklich gefuͤhrt/ gantz Boͤhmen wieder zuerobern:
aber vielleicht zum Deckmantel ſein letzte vnd ſehr gefaͤhrliche Tractaten damit zubedecken.
Jn der Perſiſchen Monarchy wird ſich finden/ daß der Fuͤrſt Darius, der Roͤmer Sertorio nicht vngleich/ wegen eines empfangenen Affronts bey Hoff/ ſich in das Gebuͤrg gethan/ vnd von keiner Macht koͤnnen bezwungen werden biß ein ander Fuͤrſt ſich erbotten/ wo ferꝛn jhm der Koͤnig erlaube/ ein Abfall zuthun/ vnd allen Muthwillen drey Jahr lang im Land zuvben/ wolle er den beſagten Feind daͤmpffen/ wie er auch gethan hat/ durch einen verꝛaͤhteriſchen Bund mit jhm: welches aber mit Vorwiſſen der Obern geſchehen: wie im appendice Plutarchi zuleſen.
Wie kan er aber entſchuldigen/ daß er die groſſe Anzahl ſeiner Voͤlcker nicht auff die Staͤnde/ wie er wol thun koͤnnen/ ſondern auff die Erblaͤnder gelegt/ den Kayſer ſolcher geſtallt außzuſaugen/ vnd gantz matt zumachen/ auff daß er keinen Widerſtand mehr finde.
Warumb verunglimpfft er die wohlverdiente Oberſten bey dem Kayſer/ daß er jhnen keine Recompens vnd Lehen gebe/ nur damit er ſie vom Kayſer abwende/ vnnd an ſeiner Gnad/ als an einem Schnuͤrlein leyte/ vnnd nach Belieben fuͤhre?
Die jenige/ ſo jhn vmb etwas entſchuldigen wollen/ wenden fuͤr/ daß von anfang her deß Kayſers Waffen vngluͤcklich geweſen/ ſo lang man von Hoff auß muͤſſen Ordre erwarten/ vnnd alle gute Gelegenheiten vorbey ſtreichen laſſen.
Vnnd was mag die gewaltige Floth wider Engelland Anno 1588. ruinirt haben/ als der gemeſſene Befehl/ den der General gehabt/ ſeinen Zug zurichten?
da hiengegen die Schwediſche General nach Befindung verfahren/ aber auch in einem frembden Land/ da ſie das jhrige nicht mit ins Spiel geſetzt.
Die Generalsperſonen moͤgen hie/ an ſtatt der Geſundheit Truͤnck/ einen ſchoͤnen Diſcurßhoͤren laſſen/ vnd den alten Briſſac oder Lanou von den Toden erwecken/ den Außſchlag zugeben:
doch aber Mardonij nicht zuvergeſſen/ welcher ſich beklagt/ er verſtuͤnde ſein Stuͤck/ vnd hette ſein Schulrecht laͤngſt außgeſtanden/ hette Mittel genug an der Hand/ vnnd muͤſte geſtehen/ daß ſeines Herꝛn vnnd Koͤnigs Xerxis Glück oder Vngluͤck jhm alle wolgefaßte Conſilia Krebsgaͤngig machte.
Jn deſſen hatt der Kayſer bey dieſem Kriegsweſen viel dapffer Feldherꝛn eingebuͤßt/ als Tampier/ Bouquoy vnd ſonderlich den Tilly vnd Friedlaͤnder welche dem Hauß Oeſterꝛeich ſehr nuͤtzliche Dienſt erwieſen/ vnnd zuletzt/ wegen Vnbeſtaͤndigkeit deß Gluͤcks/ in Vngnaden verſtorben/ vnnd dennoch deß Kayſers Kriegs Verfaſſung vnzerſtoͤrt hinderlaſſen: ob ſchon es etwan nit geringe Muͤhe gekoſtet/ die Voͤlcker wieder in behoͤrige Diſciplin zubringen/ ſonderlich in der Schleſien.
Der ſiebenzehende Diſcurß.
Wie es mit dem Kriegs Weſen bewandt: das Haupt Treffen bey Noͤrdlingen vorgangen: der Frantzoß den Krieg mit allem Ernſt fuͤhrt/ vnnd der Kayſer mit dem Sachſen den Prager Frieden geſchloſſen.
Der Prager Frieden ſelbſt.
NAch dem der Friedlaͤnder auß dem Weg geraumet worden/ vnderfing ſich Matthias Gallas/ ein Tyroler/ ſchlechten Herkommens/ auff deß Kayſers Befehl/ deß Generalats/ biß der Koͤnig in Hungarn den Voͤlckern ſeine Perſon zeigte.
Dann weil der Churfuͤrſt in Bayern nur auff ſich ſelbſt fahe/ vnnd ſein eygen Land bedeckte/ auch in der naͤhe vmb ſich grafete/ ſahe der Kayſer wol/ daß ein ander Ernſt muͤſte erſcheinen.
Der Rheingraff/ vnnd Horn ſpielten den Meiſter im Elſaß vnnd in Schwaben:
ſo hielt Hertzog Bernhard das Bayerland angefeſſelt/ wie dann Landgraff Wilhelm neben dem Hertzogen von Luͤnenberg in Weſtphalen vnnd Heſſen jhren Dummelplatz/ vnnd verſpielten manche Schantz-deßgleichen auch in der Schleſien geſchahe/ doch lagen die Kayſeriſchen vnden/ bey der Lignitz.
Vnnd wie Banner ein Aug hatte auff Franckfurt an der Oder/ alſo buhlete der Churfuͤrſt in Bayern vmb Regenſpurg: vnd weil Hertzog Bernhard mit Volck nicht zum beſten verſehen war/ beſetzt er den Orth/ gieng mit Horn in Bayern/ erobert Landshut/ mit groſſem Vorꝛaht/ vnnd fehlete in feiner gemachten Rechnung/ da der Churfuͤrſt ſie in Bayern laſſen hauſen/ vnnd in deſſen Regenſpurg durch Vbergab einbekommen.
Darumb Horn von jhme nach dem Rhein ſich gezogen/ vnd er ſelbſt das Bayerland quittirt/ nach dem der Entſatz Regenſpurg zulangſam erſchienen.
Aber Banner wiſcht hienein in Boͤhmen/ vnnd erobert Limburg mit Gewalt.
Daß nun Bayern die beſte Voͤlcker fuͤhren/ vnnd den groͤſten Nutzen von allen denen vergangenen Treffen darvon tragen/ ja wegen bey Handen habender eygener vnnd Ligiſtiſcher Macht/ endlich dem Hauß Oeſterꝛeich/ vnnd dann dem Kayſer vber den Kopff wachſen moͤchte/ ſtunde dem Kayſer eben ſo wenig an/ als daß der Friedlaͤnder an mehr dann Vormundersſtatt herꝛſchen ſolte.
Zu dem end wendet er ſein euſſerſtes daran/ ein andere Armee/ nach deme die vorige vnder dem Duc di Feria, an Platz ſie ſollen/ biß in die Niederlanden durchbrechen/ gantz war ruinirt worden/ ohne etwas wenigs/ ſo ſich wieder zuruͤck/ vnd dann in Bayern/ eintzelen erꝛettet/ auß Jtalien kommen zulaſſen/ vnd deren Aſſiſtentz/ im Durchzug ſich beſter maſſen zubedrenen.
Dann ſo ferꝛn die Kayſeriſche Oberſten ſich nicht wollen vnder einiges Haupt auß jhrem Mittel begeben/ nun aber den Koͤnig in Hungarn ohne einige Widerꝛede angenommen: welcher darumb deß Sachſen ſo gar viel nicht geachtet/ weil man in guten Friedens Tractaten mit demſelben ſtunde/ ſondern nach Schwaben gerucket/ fuͤrnemlich der Statt Noͤrdlingen ſich bemaͤchtigen/ vnd den Jtalianiſchen Voͤlckern ſo Ferdinand, Cardinal Infant in Spanien/ laͤngſt geworben/ vnd in die Niederlande/ als ein newer Gubernator bey ſiebenthalb tauſent zu Fuß/ vnnd anderthalb tauſent zu Pferd fuͤhren ſollen/ den Paß zu facilitiren/ vnnd ein Reuterdienſt abzufordern.
Wie nun Noͤrdlingen auff das euſſerſte belaͤgert war/ vnnd Huͤlff bey Hertzog Bernharden ſuchte/ befand derſelb vnd Horn noch weniger rahtſam/ das gantze Evangeliſche Weſen im Oberland auff die Spitze zuſetzen/ biß etwan Rheingraff Ott Ludwig mit ſeinen Voͤlckern heran kaͤme.
Als aber Larß Kagg/ ſo in Regenſpurg gelegen war/ vnd darinnen von Freunden vnnd Feinden groß Lob erworben/ mit dem vbergangenen Graff Kratzen/ vnd den Durlachiſchen Bawern zu Hertzog Bernharden ſtieß/ bracht er jhn bald auff die Seite/ daß man eheſt angreiffen ſolt/ ehe ſich die gantze Armee veſt legte vnd vergruͤbe:
darwider ſich Horn ſetzte.
Die Schwediſche griffen hertzhafft an/ ſo geſchehen den vier vnnd zwantzigſten Augſt/ newen Calenders/ im Jahr tauſent ſechshundert vnnd dreiſſig vier/ wurden aber vom groben Geſchuͤtz/ das mit Hagel geladen/ erbaͤrmlicher weiß empfangen/ vnd gar in ein Confuſion gebracht/ als eine eroberte Schantz ſie in die Lufft geſprengt/ vnnd auff jhre vbrige Voͤlcker geworffen: ſonderlich da die Kayſeriſche/ mit den Spaniſchen/ Bayeriſchen vnd Lothringiſchen in ſie fielen/ vnnd alles mit niedermatzen in die Flucht brachten.
Was mit dieſer Schlacht auff einer Seiten gewonnen/ vnd auff der andern verlohren ſey worden/ iſt leichtlich zuerachten.
Dann Noͤrdlingen ergab ſich ohne ferꝛnern Gewalt: der Koͤnig legt ſich in das Wuͤrtembergerland/ der Bayerfuͤrſt begab ſich nach Francken/ vnd hatte ein Abſehen auff Augſpurg: der Lothringer verfuͤgt ſich mit den Jtalianiſchen Voͤlckern/ das Elſaß hienunder.
Gleich wie nun Hildeßheim drunden dem Ligiſtiſchen Gewalt weichen muͤſſen/ alſo gieng Wuͤrtzburg hieoben vber/ ob ſich ſchon Heydelberg noch hielte: Vberlingen am Bodenſee verſah die Schantz/ wie auch Philippsburg/ welche Veſtung die Schweden bey zwey Jahr lang belagert gehabt/ vnd eben jetzt dem Frantzoſen/ deme ſie Chur Trier zur Verſicherung laͤngſt wollen einraumen/ vnnd bey ſo geſtallten Sachen angetragen vnnd abgetretten: ſintemal Caſpar Bamberger/ der ſie zuvor auß hoͤchſtem Mangel den Schweden auffgeben muͤſſen/ bey Naͤchtlicherweil dieſelbe vber das Eyß erſtiegen/ vnnd mit groſſem Schatz wieder erobert hatte.
Dieſes nahm der Frantzoß auff zu ſeiner hoͤchſten Schmach/ ließ Kriegsrath halten/ Geſandten nach Teutſchland/ Conſtantinopel/ Groß Britannien/ Niederland/ Venedig/ Rom vnd Dreßden gehen.
Dann jhme wol wiſſend/ daß der Hertzog auß Lothringen/ mit Huͤlff der Spaniſchen vnnd Kayſeriſchen ſein Land wider ſuchen/ vnd Franckreich auß Raach anfallen wuͤrde.
Zumahl ohnlaͤngſt der Kayſer etliche Regimenter nach Metterich/ vnnd deren Enden an die Maaſe gelegt/ auch dem Friedlaͤnder das Generalat vber den Frantzoͤſiſchen Krieg aubefohlen gehabt.
Die Beſtůrtzung bey Hoff war nicht gering/ weil zubefahren/ daß Metz/ Thul vnnd Verdun/ mit gantz Lothringen wieder verlohren gienge/ vnd die teutſche Voͤlcker biß nach Pariß ſtreiffen wuͤrden.
So war auch die Bereytſchafft nicht bey der Hand/ eine groſſe Macht ferꝛn an den Rhein zuſtellen.
Doch repræſentirt Oxenſtirna/ der von der Verſamblung zu Franckfurt/ ſich nach Franckreich erhaben/ deß Koͤnigs Obligation wegen deß ernewerten Bundes: deſſelben groͤſtes Jntereſſe bey Beſchirmung deß Churfuͤrſten zu Trier: vnd der vnvmbgaͤnglichen Gefahr/ ſo Franckreich auff dieſer Seiten vor der Thuͤr lege.
Darzu noch eben ein anders kom̃en/ dz die Spanier auß Kayſerlicher Ordre/ die Statt Trier durch Corꝛeſpondentz erobert/ vnnd den am Podagra liegenden Churfuͤrſten gefaͤnglich angenom̃en/ nach Bruͤſſel gefuͤhrt/ vnd endlich dem Kayſer nach Wien vberlieffert/ wo er biß in das 10. Jahr im Arꝛeſt geſeſſen.
Hie giengen dem Frantzoſen die Augen auff/ daß er auß dem Schlaff erwachet/ weil er verſpuͤhrt/ was groſſen Vortheil das Hauß Oeſterꝛeich an dem Paß durch das Schwertzergebuͤrg hette: hie wurd der Krieg/ welches die Hollaͤnder ſo lange Zeit geſuchet/ vnnd bißdahin nimmer erlangen koͤnnen/ von eygener Verꝛeytzung wier Spanien außgeblaſen vnd angekuͤndet/ das Veltlin gaͤlingen vberfallen/ vnnd alle Vorſorg zu Werck gerichtet/ daß nicht gantz Teutſchland dem Kayſer zufiele.
Zumahl Augſpurg vnnd Vlm/ Mayntz vnd Hanaw/ Luͤnenburg vnnd Sachſen/ weniger Heſſen vnnd etliche Orth in der Wetteraw/ dieſen Strom nicht wuͤrden auffhalten koͤnnen.
Hiengegen pflegte man eyfferiger Friedenstractaten zwiſchen Oeſterꝛeich vnnd Chur Sachſen:
da dann jener Seit zubedencken ſtunde/ wie man die verbitterte Proteſtirende Staͤnde vmb etwas beguͤnſtigen/ vnnd von den Schweden abziehen: auch dem Spanier mit Huͤlff erſcheinen moͤchte: dieſer Seit aber/ wie man nicht alle Gnad vnnd Hoffnung bey dem Hauß Oeſterꝛeich verſchertzte/ vnnd doch das Evangeliſche Weſen wieder auffrichtete/ der frembden Gaͤſte auch wiederloß wuͤrde.
Darumb wurd ein Fried erſtlich zu Pirna abgehandelt/ vnd verzeichnet/ darnach zu Prag geſchloſſen/ mit dieſen Worten.
Kund vnd zuwiſſen ſey hiemit jedermaͤnniglichen/ nach dem die Roͤm Kay. auch zu Hungarn vnd Boͤhmen Koͤn. May. ꝛc. vnſer aller gnaͤdigſter Herꝛ/ als Oberhaupt/ gantz eyfferig dahin getrachtet/ vnd die Churfuͤrſtliche Durchleuchten zu Sachſen/ ꝛc. als eine vornehme Seul deß H. Roͤm. Reich/ dazu trewlich cooperiret/ wie/ vnnd auff was maſſe doch ein Chriſtlicher/ allgemeiner/ ehrbarer/ billicher vnd ſicherer Friede in dem H. Roͤm. Reich wieder auffgerichtet/ vnd daſſelbe/ nach ſo vielen lang gewehrten Kriegen/ vnd daruͤber außgeſtandenem Elend/ Noth/ vnnd Zerſtoͤrung/ erquicket/ der Blutſtuͤrtzung einſten ein End gemacht/ vnnd das geliebte Vatterland der Hochedlen Teutſchen Nation vom endlichen Vndergang erꝛettet werden moͤchte.
Daß ſie darauff/ vnnd zu ſolchem heylſamen gemein nutzigem Ende/ weil man bey dieſem leydigen Vnweſen/ vnd ſonderlich wegen dero auffs Reichsboden/ ſich noch befindenen außlaͤndiſchen Nationen vnd Kriegspartheyen/ zu keiner allgemeinen Reichs/ oder andern gemeinen Verſamblungen ſicherlich gelangen koͤnnen/ beyderſeits dero Raͤhte vnd Gevollmaͤchtigte/ anfaͤnglich naher Leutmaritz/ von dannen naher Pirna/ vnnd endlich auff Prag geſchickt/ vnd ſich dem Reich zu Nutz vnd Ehren/ der teutſchen Nation/ vnd beyderſeyts reſpectiuè Koͤnigreichen/ Churfuͤrſtenthumb/ Landen vnnd Leuthen zu Troſt vnnd Rettung/ vnnd dem gemeinen Weſen zum Beſten/ nachfolgenden gemeinen Friedenſchluß verglichen vnd vertragen haben.
Anfaͤnglich bleibt es/ wegen der Mediat Stiffter/ Kloͤſter vnd andern Geiſtlichen Gütern/ vnd deren ſamptlichen Zubehoͤrungen/ welche der Augſpurgiſchen Confeſſion Verwanden Chur-Fuͤrſten vnnd Staͤnde deß H. Roͤm. Reichs Vorfahren noch vor dem auffgerichteten Paſſawiſchen Vertrag oder Religionfrieden eingezogen/ vnnd innen gehabt/ bey dem klaren Buchſtaben vnd Verordnung deß angeregten hochbeteurten Religionfriedens allerdings vnd durchauß.
Was aber anlangen thut die immediat Stifft vnd Geiſtliche Güter/ ſo vor dem Paſſawiſchen Vertrag oder Religionfrieden eingezogen worden/ ſo wol auch die jenige Stifft vnnd Geiſtliche Guͤter/ welche nach gedachtem Paſſawiſchen Vertrag oder Religionfrieden in der Augſpurgiſchen Confeſſion Verwandten Gewalt kommen/ die ſeyn gleich mediat oder jmmediat (darunder dann auch die freyen Weltliche Stifft/ ſo dann die Meiſterthumb vnnd Commantureyen der Ritterlichen hohen Orden mit begriffen) iſt es endlich dahin verhandelt/ daß dieſelben jetztbemelten Chur-Fuͤrſten vnnd Staͤnden/ ſo viel ſie deren Anno 1627. den 12. Nov. Styl. Nov. jnnen gehabt/ beſeſſen vnd gebraucht/ nichts außgeſchloſſen/ wie es auch genannt werden moͤchte/ ohne einigen An- vnnd Zuſpruch/ vnder was Prætext/ Schein oder Vorwenden auch ſolches geſchehen koͤndte oder moͤchte/ auff viertzig Jahr/ von dato dieſer beſchloſſenen Vergleichung anzurechnen/ geruhlich verbleiben/ auch was einem vnnd anderem eine Zeit hero daran eingezogen/ vnnd ſie entſetzt/ voͤllich vnd plenariè, jedoch ohne Erſtattung einiger Nutzung/ Schaden oder Vnkoſten/ die ein Theil an den andern prætendiren wolte/ reſtituirt werden.
Vnd weil am 12. Nov. ſt. n. Anno 1627. etliche Biſtumb vnd Geiſtliche Guͤter/ ſo nach Außweiſung dieſes Friedenſchluſſes/ den Augſpurgiſchen Confeſſions Verwandten auff obbemelte viertzig Jahr bleiben ſollen/ mit Einquartierung vnnd Kriegs Volck beleget/ oder wider derſelbigen jnnhabere Reſcript/ Befehl vnnd Verordnung ergangen ſeyn moͤgen.
Damit nun vber kurtz oder lang kein Zweiffel entſtehe/ ob durch ſolche Einquartirungen vnd dergleichen Militariſche Ordinantzen/ als auch Reſcript vnd Befelch/ der Jnnhabere Poſſeß geaͤndert/ oder dermaſſen geſchwaͤcht zu ſeyn erachtet werden koͤnde/ daß dieſelbe Stifft vnder deß vorhergehenden Paragraphi Diſpoſition nicht mehr gehoͤrig weren: als hat man ſich dahin verglichen/ daß vorbeſagte Kriegs Einquartierung/ vnnd dergleichen Militariſche Ordinantzen/ auch Reſcript/ Verordnung vnd Befelch/ ſo in bemeldten Stifften ergangen/ keines wegs zu Nachtheil/ weniger zu Auffhebung der Jnnhabung/ welche in offtbeſagten Stifftern vnnd andern Geiſtlichen Guͤtern der Augſpurgiſchen Confeſſion zugethane Staͤnde/ Vermoͤg erlangten Poſtulationen/ oder Electionen/ noch am 12. Nov. ſt. n. An. 1627. gehabt/ gemeynt ſeyn:
ſondern vnerachtet alles deſſen/ die jenige vor Jnhaber zuhalten/ vnnd der Diſpoſition deß nechſt vorhergehenden Paragraphi zugenieſſen haben ſollen/ in deren Namen noch an beſagtem 12. Nov. ſt. n. Anno 1627. die Regierung deſſelben Biſtumbs/ Stiffts/ Kloſters/ oder andern Geiſtlichen Guts/ wuͤrcklich geführet worden.
Jedoch nehmen J. Kayſ. May. hiervon expreßè auß/ die jenige Stifft/ Kloͤſter/ Kirchen/ vnd andere Geiſtliche Guͤter/ welche den Catholiſchen auff die/ von beyden Theilen judicialiter eingebrachte Acta, vnnd vtrimq; beſchehene Submiſſion (dahin auch vndern andern der ſamptlichen Herꝛn Churfuͤrſten Anno 1627. zu Muͤlhauſen eroͤffnetes Bedencken gehet) in einem vñ anderem Particularfall/ durch gerichtlich publicirt Vrtheil/ an jhrem Kayſerlichen Hoff oder Kammergericht zu Speyer/ vor oder nach dem 12. Nov. ſt. n. Anno 1627. zuerkant/ vnnd etwan vmb dieſelbe Zeit noch nicht zur Execution gebracht.
Dann ſolche ſollen nochmahls der Stand Rechtens vnderworffen bleiben/ vnnd der Execution halben ergehen/ was ſich nach Außweiſſung deß Religion- vnnd Landfriedens wird gebuͤhren.
Es ſoll aber bey den jenigen Stifften vnnd Geiſtlichen Guͤtern/ von welchen obiger §.
Was aber anlangen thut/ ꝛc. diſponirt/ zeit wehrender verwilligter vierzig Jahren/ in Geiſt- vnd Weltlichen Sachen/ in dem Stand/ wie es den 12. Nov. ſt. n. Anno 1627. geweſen/ allerdings verbleiben/ auch/ die Religion betreffend/ beym Exercitio der Catholiſchen Religion/ Jtem den Menſibus papalibus, primarijs precibus, Canonicaten/ Præbenden vnnd Beneficien/ an denen Orthen/ wo angeregte Catholiſche Religion/ vnnd was jetzo vorgehend mehr gemeldet/ am 12. Nov. ſt. n. Anno 1627. noch in Vbung geweſen/ darbey gelaſſen/ ins kuͤnfftig auch noch weiter obſervirt: deßgleichen die Kloͤſter vnd Religioſen/ ſo dieſelbe Zeit von den Catholiſchen verſehen worden/ auch hinfuͤro jhnen vnperturbirt gelaſſen:
da einige Enderung darſieder darmit gemacht/ ſolche wieder obgethan/ vnnd alles in den Stand/ wie es Anno 1627. den 12. Nov. ſt. n. geweſen/ wieder geſetzt/ vnd fuͤr die Catholiſche erhalten/ auch wann etwa in denſelben Kloͤſtern ein Catholiſcher abſtuͤrbe/ ein ander an deſſen Stelle genommen/ vnnd wider dieſes alles die Catholiſche keines wegs gravirt/ auch kein Eintrag vnder einigem Prætext/ Schein oder Vorwenden dargegen geſtattet/ oder einiges darwider lauffen des Statutum, Iuramentum, oder Capitulation guͤltig ſeyn/ gut geheiſſen oder allegirt werden.
Jn ſpecie ſollen die obgemeldte Stifft vnnd Dom Capitel dieſe viertzig Jahr vber bey jhrem Stand/ Weſen/ Rechten vnd Gerechtigkeiten/ jnſonderheit in caſu vacantię bey jhren Electionen vnd Poſtulationen vnverhinderlich gelaſſen/ dieſelbige Electionen vnnd Poſtulationen auch/ die weren nun ſeithero deß 12. Nov. ſt. n. Anno 1627. auff Catholiſche oder Augſpurgiſche Confeſſions Verwante vorgegangen/ oder moͤchten ins kuͤnfftig/ ſo lang die bewilligte viertzig Jahr wehren/ entweder auff Catholiſche oder Augſpurgiſcher Confeſſions Verwanten fallen/ nicht angefochten werden/ vnnd es ohn einiges Diſputat/ ob der Electus oder Poſtulatus der Catholiſchen Religion oder Augſpurgiſchen Confeſſion zugethan/ dieſe vierzig Jahr vber ſein verbleiben darbey haben.
Jedoch aber in ſolchen Stifften/ es ſey gleich bey Lebzeiten deß Jnnhabers/ oder ſede vocante die Election oder Poſtulation geſchehen/ oder falle noch kuͤnfftig auff einen Catholiſchen oder Augſpurgiſchen Confeſſions Verwanten/ vigore hujus pacti publici, bey den jenigem Religionsſtande/ ſo wol die Catholiſche Religion/ in gleichem die Menſes Papales, preces primarias, Canonicaten/ Præbenden vnd Beneficien/ Kloͤſter vnnd Religioſen/ als die Augſpurgiſche Confeſſion betreffende/ allerdings vngeaͤndert gelaſſen werden/ wie es ſich im ſelbigen Stifft noch am 12. Nov. ſtyl. nouo. Anno 1627. befunden.
Anlangend die Seſſiones vnnd Vota bey den Reichs- vnd Deputationauch Kammergerichtlichen Viſitation- vnnd Reviſion Taͤgen/ deren ſich ſonſten die Augſpurgiſche Confeſſions Verwandte Staͤnde/ wegen der in jhrer Jnnhabung begriffenen/ oder Krafft dieſes Friedenſchluſſes wieder dahin gelangenden Jmmediat Stiffte/ hetten gebrauchen wollen/ iſt es darbey verblieben/ daß dieſelbe Seſſiones vnd Vota die benannte viertzig Jahr vber beyſeits geſtellt/ vnd dieſelben Conventus vnd Verꝛichtungen/ nichts deſto weniger von der Kay. May. vnd andern darzu gehoͤrigen Reichs Staͤnden/ reſpectivè außgeſchrieben/ fortgeſtellt/ vnd verꝛichtet werden ſollen.
Jn den Krayſen aber/ wo die Augſpurgiſche Confeſſions-Verwande Staͤnde/ als Jnnhaber eines oder mehrer Jmmediat Stiffter/ Seſſiones vnd Vota hergebracht/ ſollen ſie jhnen/ wie vor dieſem/ alſo auch kuͤnfftig/ die verglichene viertzig Jahr vber/ gelaſſen werden.
Damit auch nach Verflieſſung der ſo offt angezogenen vierzig Jahren/ die liebe Poſteritaͤt/ vmb all ſolcher ſo lang vnd ferꝛn hinauß geſtellter Strittigkeiten willen/ nicht abermals in Vnrnh vnd Weiterung gerahte/ ſondern viel mehr gute Lieb vnnd Einigkeit erhalten werde:
So ſolle noch vor Außgang der bewilligten vierzig jaͤhrigen Zeit/ durch Zuſammenſetzung Friedliebender Staͤnde/ von beyderley Religion/ in gleicher Anzahl/ oder dero hierzu bevollmaͤchtigten Raͤhte/ Bottſchafften vnd Abgeſandten/ alle euſſerſte Bemuͤhung/ Sorg vnnd Fleiß dahin angewendet werden/ ob die Sache/ angeregter Geiſtlicher Guͤter halben/ mit beyder Theil Belieben/ auff einmal koͤnd zu Grund verglichen werden.
Damit aber dieſelbe Vergleichung nit gar zulang/ vnd faſt biß auff die letzte Zeit geſparet werde:
So ſolle ſie auffs laͤngſt jnnerhalb den nechſten zehen Jahren von dato vorgenommen/ vnnd ſo viel als Menſch- vnnd muͤglichen iſt/ zu Ende gebracht werden:
Jedoch gantz vnverkuͤrtzt vnnd vngeringert/ deren vber ſolche zehen Jahr/ an denen bewilligten zehen Jahren/ als dann noch reſtirender Zeit/ wuͤrde aber ſolches nicht erfolgen/ ſo ſoll nach Außgang der bemelten viertzig Jahren/ jeder Theil in den jenigen Rechten ſtehen/ welches er den 12. Nov. ſt. n. Anno 1627. gehabt hat/ ſich deſſelbigen/ ſo gut oder ſchwach es damahls geweſen/ guͤtlich oder rechtlich zugebrauchen.
Vnnd ſoll deßwegen kein Theil wider den andern/ vnerkanuts ordentlichen Rechtens/ zu den Waffen greiffen/ die Roͤm. Kay. Mayſt. auch ſolches andern zuthun/ nicht geſtatten/ weniger fuͤr ſich die Staͤnde darmit beſchweren.
Vnd behalten Jh. Kay. May. fuͤr ſich/ vnd dero Nachkommende am Reich/ als Oberhaupt/ Jhr/ auff den ſall der nicht Vergleichnung/ oder weitere Strittigkeiten/ die gebuͤhrende Hoheit vnnd Juriſdiction/ vnnd die ſtrittige Faͤlle zwiſchen denen Partheyen/ ſo wol an dero Kayſerlichen Hoff (doch mit Zuziehen etlicher Chur-Fuͤrſten vnnd Staͤnde deß Reichs Raͤhte/ von gleicher Anzahl/ beeder/ der Catholiſchen Religion/ vnnd Augſpurgiſcher Confeſſton zugethan/ welche jhrer Pflicht/ damit ſie jhren Herꝛn ſonſt verwand/ zu dieſem Actu zu vor her erlaſſen/ vnd in dieſen Sachen in beſondere Eydspflicht zur Juſtitz/ darinnen ohne einiges Anſehen der Perſon/ vnnd welcher Religion eine oder andere Parthey zugethan/ dem Religionfrieden vnd Reichs Conſtitutionen gemaͤß/ zuverfahren/ genommen werden ſollen) als an dero Kayſerlichen Kammergericht/ allenthalben nach vor hergehender genugſamer Verhoͤr/ vnnd vermittelſt ordentlicher Proceß/ in jeder Sach abſonderlichen zueroͤrtern/ wie auch die Manutention deß Religion vnnd Prophanfriedens tragenden Kayſerlichen hohen Amptswegen/ vnnd nach Außweiſung der Reichs Abſchieden/ vnnd Kayſerlichen Wahl Capitulation zuex erciren billich bevor: denen Catholiſchen ſoll weiter nichts von jhren Ertzſtifft/ Kloͤſtern vnd andern Geiſtlichen Guͤtern/ die ſie noch am 12. Nov. ſt. n. Anno 1627. jnnen gehabt/ oder auch/ vermoͤg dieſes Friedenſchlußes/ wiederbekommen ſollen/ demſelbigen zugegen im wenigſten en: zogen/ ſondern da jhnen etwas weiter genommen/ oder abgeſtrickt wuͤrde/ ſollen ſie deſſen alsbald vnverzuͤglich reſtituire werden.
Da ſie auch ſonſten wider den Religion- vnnd Prophan- oder auch dieſen Frieden in etwas beſchweret wuͤrden/ ſollen ſie befugt ſeyn/ deßwegen jhre Majeſtaͤt an dero Kayſerlichen Hoff/ oder bey dem Kayſerlichen Kammergericht anzulangen: die ſollen dann/ nach Außweiſung deß Religion- vnnd Prophan oder auch dieſes Friedens/ vnd anderer Reichs Conſtitutionen vnnd Ordnungen/ die heilige Juſtitz adminiſtirirn.
Ebenmaͤſſig ſoll es auch gehalten werden mit den Augſpurgiſchen Confeſſions Verwandten/ daß nemblich jhrer keiner wider den Religion- vnd Prophanfrieden/ noch auch wider dieſen Frieden/ oder wider andere Reichs Conſtitutiones vnnd Ordnungen im wenigſten gravirt/ oder jhnen von denen Stifft vnnd Geiſtlichen Gütern/ ſo ſie vormahls gehabt/ vnnd jhnen/ nach Außweiſung dieſes Friedenſchluſſes/ bleiben ſollen/ etwas entzogen werde.
Das Ertz Stifft Magdeburg betreffend/ iſt es vmb deß lieben Friedens willen dahin gelanget/ daß Churf. D. zu Sachſen freundlicher geliebter Sohn/ Hertzogs Anguſti zu Sachſen/ Guͤlch/ Cleve vnnd Berg/ Fuͤrſtliche Gnaden daſſelbige auff jhre vbrige Lebtage jnnen haben vnnd genieſſen moͤgen.
Vnnd ſollen ſeine F. G. darinnen nicht perturbirt noch gehindert werden.
Was die Seſſion vnnd Votum wegen dieſes Ertzſtiffts auffs Reichs Deputation- vnd Kammergerichtlichen Viſitation vnd Reviſiontaͤgen anlanget/ ſoll es darmit allerdings/ wie oben wegen anderer/ von denen der Augſpurgiſchen Confeſſion Verwandten Staͤnden jnhabenden hohen Stifften geordnet vnd verglichen/ auch wegen dieſes Ertzſtiffts gehalten werden/ vnnd die Reichs-Deputations- vnnd Kammergerichtliche Viſitation vnd Reviſionstaͤge/ ohnbehindert deß Magdeburgiſchen dißfalls beyſeit geſtellten Voti/ von nun an wieder fortgehen/ vnnd weiter nicht auffgehalten/ noch geſperꝛet ſeyn.
Jn dem Nieder Saͤchſiſchen Kraiß aber behalten J. F. G. vnd das Ertzſtifft/ wegen der Direction/ Voti vnd Seſſion das jenige wie es hergebracht.
Es ſoll auch das Ertzſtifft Magdeburg/ die offtberuͤhrte viertzig Jahr vber/ in Geiſt- vnd Weltlichen Sachen/ auch die Catholiſche Religion/ menſespapales, preces primarias, Canonicaten/ Præbenden vnnd Beneficien/ Kloͤſter vnd Religioſen/ ſo wol die Augſpurgiſche Confeſſion/ vnd in caſu vacantiæ die Wahl vnd Poſtulation betreffende/ allerdings/ wie bey den Biſtumben vnd Stifften/ ſo von Zeit dieſer geſchloſſenen Handlung an/ denen Augſpurgiſchen Confeſſions Verwandten auff viertzig Jahr verbleiben/ ins gemein verglichen worden/ vnveraͤnderlich gehalten werden.
Wegen der vier reſpectivè Herꝛſchafften vnnd Aempter/ Querfurt/ Guͤtterbock/ Dama vnd Borck iſt es vmb deß lieben Friedens willen auch dahin gelangt/ daß der Herꝛ Churfuͤrſt ſolche zu ſeiner beſſern Contentirung vnnd Beruhigung einnehmen/ vnd vom Ertz Stifft Magdeburg zu Lehen recognoſciren/ auch ſo lang behalten vnd genieſſen moͤchte/ biß ſie mit ſeiner Churf D. Belieben vnd Willen/ peræquipollens wider außgewechſelt wuͤrden: Jedoch vom Reich vnnd Nieder- Saͤchſiſchen Krayß an den Reichs- vnnd Krayßſtewren/ vnnd andern gemeinen Anlagen vnabbruͤchtg.
Dann ſolche Jhre Churf. D. proportionabiliter zutragen ſchuldig/ wie auch deßwegen ſeiner Churf. D. von dem Dom Capitel vnnd Landſchafft eine Schrifftliche Einwilligung zuertheilen/ vnnd von ſeiner Churf. D. mit eheſtem wuͤrcklich zuerheben.
Vnnd ſollen ſeine Churf. D. ermelter Aempter halben nicht angefochten werden.
Vber diß auff gnaͤdigſte Erinnerung allerhoͤchſt gedachter Jh. Kayſ. Mayſt. damit deß Herꝛn Marggraffen Chriſtian Wilhelms zu Brandenburg F. G. zu dero beſſerem Vnderhalt/ ein gewiſſes an Gelt/ auff jhr Lebenlang/ auß dem Ertz Stifft Magdeburg Jaͤhrlich gereicht werden moͤchte/ mit S.
Churf. D. wegen dero Herꝛn Sohns/ Hertzogen Auguſti F. G. abgeredt vnd verglichen worden/ daß ſeiner/ deß H. Marggraffen F. G. auff jhr Lebenlaug (vnd laͤnger nicht) Jaͤhrlich zwoͤlff tauſent Reichsthaler in ſpecie/ jedes Jahrs auff zween Termin/ halb auff Oſtern/ vnd halb auff Michaelis zu Leipzig/ in den Meſſen daſelbſt/ vnnd zwar mit dem erſten Termin/ nach Verflieſſung eines halben Jahrs friſt/ von Zeit erlangter Poſſeſſion zurechnen/ anzufahen/ an ſeiner deß Herꝛn Marggraffen F. G. Leuthe/ ſo deßwegen gevollmaͤchtiget/ vnnd bey der Ertzbiſchofflichen Magdeburgiſchen Renntkammer ſich angeben wuͤrden/ auß deß Ertz Stiffts Renten vnd Gefaͤllen (welche dann/ ſo viel davon fuͤr Hertzogs Auguſti F. G. gehoͤren/ hiemit wuͤrcklich verpfaͤndet ſeyn ſollen) gewiß vnnd ohnfehlbar gegen Quittung ſollen gereicht vnnd erlegt werden.
Jedoch ſtehet hochgedachten Hertzogs Auguſti F. G. bevor/ wegen all ſolcher Summen/ der Jaͤhrlichen zwoͤlfftan ent Reichsthaler/ mit Zuziehung deß Dom Capitels vnnd der Landſchafft/ dem Herkommen gemaͤß/ eine Anlage im Ertz Stifft zumachen/ damit vermittelſt derſelben Collect/ der Ertz Biſchofflichen Rentkammer voͤllig erſetzt werde/ was dieſelbe zu hochgedachtes Herꝛn Marggraffen F. G. Jaͤhrlichen Deputat anwenden muͤſſen.
Was den Augſpurgiſchen Confeſſions Verwanten alſo/ wie vorgeſetzt/ bewilliget worden/ da haben J. Kay. Mayſt. außtruͤcklichen bedingt/ daß es nicht ſoll dahin verſtanden werden/ als ob dadurch der Luͤbeckiſche Friedenſchluß de Anno 1629. wie ſolcher zwiſchen Jh. Kay. Mayſt. vnd der Koͤn.
Wuͤrde zu Dennmarck/ Nordwegen ꝛc. auffgerichtet worden/ in einigem Paß ſolte auffgehoben vnnd geaͤndert ſeyn.
Wie dann Jh. Kayſ. May geliebten Herꝛn Sohn/ Ertzhertzog Leopold Wilhelms Hochf. D. neben andern auch das Biſtumb Halberſtatt/ nach Jnbalt jhrer Poſtulation vnd Capitulation gelaſſen/ vnd es im Ertz Stifft Bremen mit der Catholiſchen Religion vnd Augſpurgiſchen Conſeſſion/ vnd deren freyen Vbung/ in dem Stand/ dieſe viertzig Jahr vber erhalten werden ſoll/ wie es den 12. Nov. ſt. n. Anno 1627. darinnen geweſen/ vnnd oben von andern Stifftern in ſpecie dem Ertz Stifft Magdeburg verglichen worden.
Die von der freyen Reichs Ritterſchafft/ ſollen bey dem Exercitio Augſpurgiſcher Confeſſion/ wie es der Religionfried mit ſich bringet/ ruhig gelaſſen/ vnnd jhnen daruͤber gantz kein Eintrag gethan/ ſondern daferꝛn etwan einiger beſchehen wer/ ſie darwieder reſtituirt werden.
Jn den Reichsſtaͤtten ſoll es mit denen/ mit welchen allbereit in dieſem Krieg Jh. Kay. May. in particulari accordiren laſſen/ bey denſelbigen Accorden bleiben: mit allen andern Reichs Staͤtten aber/ bey dem Religionsfried durch vnd durch gelaſſen/ wegen der Statt Donawerth iſt dieſes abgeredt/ wann zuvor der Churf. D. in Bayern/ der auffgewandte Kriegs- Vnkoſten wieder erſtattet/ daß alsdann an bemelter Statt Reſtitution kein Mangel ſeyn/ auch von dieſer Sache ferꝛner Vnderꝛedung/ etwa hiernechſt bey Reichs Zuſammen kunfften zupflegen/ J. K. M. vñ hoͤchſtgedachte Churf. D. in Bayern/ ſich vielleicht nicht wuͤrden zuwider ſeyn laſſen.
Was der Roͤm. Kay. May. Erb Koͤnigreich Boͤhmen/ vnd andere dero Oeſterꝛeichiſche Erblaͤnder betrifft/ haben bey allerhoͤchſt gedachter Kay. May. S. C. D. zu Sachſen/ zum aller inſtaͤndigſten/ hoͤchſt vnnd fleiſſigſten angehalten/ damit gedachtes freye Exercitium der vngeaͤnderten Augſpurgiſchen Confeſſion/ an Orth vnnd Enden/ wo es Anno 1612. ſich befunden/ gleicher geſtallt hienfüro frey/ vnd vngehindert zu- vnd nachgelaſſen werden moͤge/ auch ſolches mit Anfuͤhrung vieler vnderſchiedlichen motiuen, eyferig vrgiret/ vnnd davon in keinerley wege weichen wollen: Allein Jh. Kay. Mayſt. wie offt vnnd vielfaltig auch darumb Anſuchung gethan worden/ iſt hierzu gar nicht zubewegen geweſen/ ſondern haben vielmehr hierentgegen allerhand Bedencken/ vnd neben andern mehrernauch dieſes erinnern laſſen/ daß man Jh. Kay. May. weil der Augſpurgiſchen Confeſſions Verwandten Staͤnd eygener gemachter Regel/ vielfaltigem ſuchen vnnd begehren nach/ die Religion vñ deren Einfuͤhrung der Landsfuͤrſtlichen Hoheit anhaͤngig ſeyn ſolte/ ein ſolches auch nicht zuent ziehen willens ſeyn/ vnnd deroſelben anmuthen wuͤrde:
dann was einem Stand im Reich recht/ das muͤſte ja dem andern/ zumal Jh. Kayſ. May. ſelbſt/ nicht vnrecht/ noch verbotten ſeyn.
Welches dann/ daß Jh. Kay.
Mayſt nicht darein willigen S. C. D. ohngern vernommen/ vnnd anderſt gewuͤnſchet: weil aber Jh. Kayſ. May darbey ſo veſt beſtanden/ als iſts dabey allerdings geblieben/ vnnd haben Jh. Kay. May. ſich wegen Schleſien abſonderlich reſolvirt: wegen der Laußnitz aber mit J. C. D. einen ſonderbahren Vertrag auffgerichtet: mit dem es ſeln bewenben hat.
Nach dem auch von J. C. D. zu Sachſen geſucht vnnd begehret worden/ daß mehrere Gleichheit der Religion am Kayſ. Kammergericht introduciret/ vnnd nach dem jetzigen Catholiſchen Kammer Richter/ ein Augſpurgiſcher Confeſſions Verwandter/ vnnd nach Abgang deſſelben/ wieder ein Catholiſcher: vnd alſo fortan per vices geordnet/ vier Præſidenten/ darunder zween Catholiſch/ vnnd zween Augſpurgiſche Confeſſions Verwandte/ beſtellet/ vnnd die Anzahl der Augſpurgeſchen Confeſſions Verwandten Aſſeſſorum, dem Numero der Catholiſchen Beyſitzer gantz gleich gemacht werden moͤchte/ dergeſtallt/ daß von nun an die Roͤm. Kay. May. auch alle Churfuͤrſten vnd Kreyſe/ welche jetzo oder kuͤnfftig zupræſentiren haben/ eytel der Augſpurgiſchen Confeſſion Verwandtepræſentiren/ ſo lang vnnd viel biß die Aſſeſſores beyder Religionen in numero pares ſeyn.
So offe dann kuͤnfftig ein Aſſeſſor abgienge/ das Kammergericht die Roͤm.
Kay.
May oder den jenigen Churfuͤrſten oder Kreyſe/ an welchem ſelbigen mahls die Præſentation were/ berichten ſolten/ von was vor Religion/ zu Erhaltung einer gleichen Anzahl/ die præſentandi ſeyn muͤſten.
Alſo iſt dieſer Articul/ biß zu einer ehiſten Zuſammenkunfft der Staͤnde deß Reichs beeder Religions Verwandten/ außgeſetzet worden.
So bald man aber wird zuſammen kommen/ ſoll ſolcher anderweit vorgenommen/ in mittelſt aber vnnd biß derſelbige entlediget/ es bey voriger gemeiner Kammergerichts Ordnung ohne Enderung gelaſſen/ vnnd die liebe Juſtitz ohne Anſtand adminiſtrirt/ auch mit Vnderhaltung deß Kammergerichts/ vnd deſſen Bezahlung/ vorige Ordnung in acht genommen werden.
Die bißhero geſteckte Ordinari Viſitationes vnd Reviſiones deß Kammergerichts ſollen nunmehr wieder angehen vnnd befoͤrdert werden.
Weil aber/ mit groſſem Schaden deß Reichs/ ſolche vber dreyſſig Jahr lang angeſtanden vnd erliegen blieben/ dahero nicht nur in gemeinen Gebrechen deß Kammergerichs/ ſondern auch in etlich tauſent hoch beſchwerlich zuſammen auffgewachſenen Reviſionsſachen/ fuͤr den erſten Anfang viel zuthun ſeyn wird/ als iſt verglichen/ daß eine extraordinari Viſitation wie in Anno 1600. geſchehen/ vermittelſt eines Deputationstages angeſtellet/ vnd von der Roͤm. Kay. May. auch ſchickender Chur- Fürſten vnd Staͤnde Geſanten/ alle Jmperfection erkundigt/ von deren Remedirung gerahtſchlaget/ ein modus, wie den auffgehaufften Reviſionſachen ſchleunig vnd recht abzuhelffen/ erſonnen/ auff dem nechſten Reichstag der Roͤm. Kay. Ma. vnd ſaͤmptlichen Reichs Staͤnden referirt/ ein gemeiner Schluß daruͤber gefaßt/ nichts deſto weniger aber inmittelſt mit den Jaͤhrlichen Ordinari Viſitationẽ/ damit keine weitere vnd newe’ Jmperfection vnnd Hauffung vorgehe/ trewlich vnnd ſteiſſig verfahren werden.
Den Kayſerlichen Reichs Hoffraht betreffend/ haben wegen J. Kay. May. dero Geſandten ſich nochmalen erklaͤret/ daß bey erſter Reichs Verſamblung die verfaßte Reichs Hoffrahts Jnſtruction den geſampten Herꝛn Churfuͤrſten/ Jnhalts der Kayſerlichen Capitulation/ zu jhrem Gutachten vbergeben/ vnnd derſelben außtruͤcklich mit eingeruͤckt werden ſolle/ daß die Reichs Staͤnde ins gemein mit Commiſſionen/ nicht vbereylet/ noch mandata ſine clauſulâ indifferenter, vnd auſſer deren im Rechten nachgelaſſenen vnd geordneten Faͤlle/ wieder ſie decretirt werden ſollen.
Weil aber auch ſeine C. D. zu Sachſen darbey ferꝛner geſucht/ daß der Reichs Hoffraht ebener geſtallt in gleicher Anzahl der Religion beſetzt werden moͤchte/ vnnd die Kayſerlichen Geſandten darwieder eingewendet daß die Beſtellung deß Reichs Hoffrahts von beyden Religions Verwandten in gleicher Anzahl im Roͤm.
Reich nit herkommen/ derowegen auch ein ſolches Jh. Kay. Mayſt. nicht zu zumuthen: weren aber deß gnaͤdigſten erbietens/ daß wie ſie/ vnnd dero loͤbliche Vorfahren am Reich/ qualificirte ſubjecta, der Augſpurgiſchen Confeſſion zugethan/ von jhrem Reichs Hoffrath nit außgeſchloſſen: alſo wolten ſie dieſelben auch hinfüro gnaͤdigſt zubeſoͤrdern nicht vnderlaſſen: als iſt dieſer Punct auff weitere kuͤnfftige Beredung zwiſchen der Roͤm. Kay. M. vnd dem Hochloͤblichen Churfuͤrſtlichen Collegio/ doch ohne einigen Abbruch Jh. Kayſ. May. Authoritaͤt/ Juriſdiction vnnd Hoheit/ außgeſetzt worden.
Vnnd haben Jh. K. M. bey ſo beſchehener Außſetzung deſſelben Puncten Jhro reſervirt/ daß vnder deſſen/ vnnd biß daß die angeregte Vnderꝛedung mit Jh. Ka. Ma. allergnaͤdigſten gutem Einwilligen/ die Vergleichung deſſelben Puncten erfolge/ Jh. Kay. May. Jhro ſelbſt/ vnnd jhrem Kayſerlichen Reichs Hoffraht/ in einigem Stück/ zumahl auch an Handhabung vnnd Execution dieſes gegenwertigen Friedenſchluͤſſes/ gantz nichts wolten geſperꝛet vnd entzogen haben.
Der Augſpurgiſchen Confeſſions Verwandten Chur-Fuͤrſten vnd Staͤnden deß Reichs Agenten vnnd Procuratorn/ ſollen am Kayſ. Hoff/ wann ſie ſich ſonſten/ wie die Reichs Hoffrahts Ordnung mit ſich bringt/ gebuͤhrend legitimiren/ vnd Jhr K. M.
Verordnung/ ſo der Agenten vnd Procuratorum halben/ an dero Kayſerlichen Hoff gemacht/ gemaͤßverhalten/ gleich wie beyder hochloͤblichſten Kayſer Maximiliani II. Rudolphi II.
vnd Matthiæ Zeiten vnweygerlich gedultet/ vnd in keinerley wege/ vmb der Religion willen/ angefochten werden.
So ſoll auch keine Sach durch die Roͤm. Kayſ. Mayſt. vom Kayſerlichen Kammergericht an Kayſerlichen Reichs Hoffraht abgefordert/ was einmal am Kammergericht præueniendo Rechthaͤngig gemacht/ vnnd dahin gehoͤrig iſt/ daſelbſt gelaſſen vnd erledigt/ vnd vnwiſſend der ſaͤmptlichen Reichs Staͤnde dem Kammergericht kein Kayſerlich Geſetz gegeben werden.
Jn der Pfaͤltziſchen Sach/ als vber welche viel Jahr hero viel grauſame motus, Vnruhe vnd Beſchwerung vorgangen/ haben die C. D. zu Sachſen inſtaͤndig darauff gedrungen/ daß dieſelbe/ ſo wol in puncto der Churwuͤrde/ als der Landen/ gaͤntzlich vnd zu grund moͤchte beygelegt vnnd vertragen werden.
Dieweil aber Weltkuͤndig/ es auch das Hochloͤbliche Churfuͤrſtliche Collegium zu Muͤhlhauſen Anno 1627. alſo befunden/ daß der proſcribirte Pfaltzgraff Friederich alles deß Vnheils/ ſo in Jhrer K. M. Erb Koͤnigreich Boͤhmen/ vnd folgends im Roͤmiſchen Reich entſtanden/ ein Hauptanfaͤnger vnd Vrſaͤcher/ vnnd Jhre Ka. May. ſampt dero hoͤchſtgeehrtem Hauß daruͤber in viel Millionen Schulden/ vnd andere groſſe Schaͤden kommen/ auch theils Erblaͤnder/ wegen deß angewanden Kriegs Vnkoſtens/ dahinden laſſen müſſen/ vnd daher von jhrer Reſolution/ wie ſtarck vnd eyferig auch C. D. zu Sachſen ſich darumb bemuͤhet/ nicht weichen wollen:
Als ſoll es bey dem jenigen/ ſo Jhre Kay. Ma. wegen derſelben Chur vnd Lande fuͤr Jhre C. D. in Bayern/ vnnd die Wilhelmiſche Lineam/ auch ſonſt gegemacht/ ſo wol was Jhre Ka. Ma. wegen etlicher geweſener Pfaͤltziſchen Diener Guͤter angeordnet/ allerdings verbleiben.
Doch ſoll Weyland Churfuͤrſt Friederichs deß Vierdten/ Pfaltzgraffens bey Rhein/ hinderlaſſenen Frawen Witwen/ jhr Leibgeding/ ſo viel ſie deſſen richtig liquidiren wird/ paſſirt/ vnnd deß proſcribirten Kindern/ wann ſie ſich vor Jhrer Ka. May. gebuͤhrlichen humilirn/ ein Fuͤrſtlicher Vnderhalt/ auß Kayſerlichen Gnaden/ vnnd nicht auß Schuldigkeit/ gemacht werden.
Die Tillyſchen Erben ſollen von dem im Hertzogthumb Braunſchweig ſuccedirenden Landsfuͤrſten/ vnnd deſſen Erben vnd Succeſſoren/ jhrer aſſignirten/ vnd von denen Hertzogen zu Braunſchweig vnd Luͤnenburg vormahls beliebten/ vnnd zuzahlen bewilligten viermal hundert tauſent Reichsthaler/ in acht Jahren nach einander/ jedes Jahrs in der Leipziger Oſtermeß vnd zwar Anno 1637. zum erſtenmal mit fuͤnffzig tauſent Reichsthaler/ ſampt einem zweyjaͤhrigen Zinß von der gantzen Summa/ je fuͤnff vom hundert gerechnet:
vnd dann in der Oſtermeß Anno 1638. wieder mit fuͤnffzig tauſent Reichsthaler/ ſampt einem einjaͤhrigen Zinß von dem Reſt der Hauptſum/ abermahls nur fuͤnff vom hundert gerachnet: vnnd ſo fortan/ deß vbrigen Reſtes/ jedes mahls zuſampt dem Zinß in annis 1639. vnd 1640.
& ſequentibus, bezahlet/ vnd vnder deſſen bey jhrer Hypothec vnd Aſſignation gelaſſen: in Verbleibung aber der Bezahlung eines oder andern Termins/ wiederumb zu jhrer vorigen Poſſeſſion der aſſignirten Aempter reſtituirt werden.
Die vor dato dieſes Friedenſchluſſes in derſelben Schuldſach erſchienene Zinſen/ wie auch die auß denſelben Aemptern ſchon erhobene Nutzungen/ ſollen vmb Friedens vnd Ruhe willen/ compenſirt/ vnnd alle davon geweſene Forderungen beyderſeits geſtellet ſeyn.
Wegen der Hertzogen zu Mecklenburg haben Jhre K. M. ſich/ vmb gemeinen Friedens willen/ vnnd auß hoͤchſt angebohrner Guͤte/ auch vmb J. C. D. zu Sachſen beharꝛlichen Jnterceſſion willen/ dahin erklaͤret/ es wolten J. K. M. ſie die beyde Hertzogen (wo ferꝛn ſie gegenwertigen Friedenſchluß danckbarlich vnnd wuͤrcklich acceptiren/ vnnd ſich ſolchem gemaͤß verhalten/ auch deme jhrenthalben ſonderbahr begriffenen Memorial gebuͤhrend nachkommen werden) wiederumb zu Kayſerlichen Hulden vnnd Gnaden auffnehmen/ vnnd bey Land vnnd Leuthen gantz ruhig verbleiben laſſen.
Die Reſtitution betreffende ſollen der R. K. M. jhrem Ertzhauſe/ auch allen dero aſſiſtirenden Churfuͤrſten vnnd Staͤnden:
ſo dann allen jhren Kriegs Verwandten/ vnd dero Raͤhten/ Dienern/ Landſtaͤnden vnnd Vnderthanen auch Ordensleuthen/ vnd ins gemein allen vnd jeden angehoͤrigen/ Geiſt- vnd Weltlichen Societet/ vnnd Communen/ niemanden außgenommen/ in ſpecie auch dem Hertzog zu Lothringen/ vnd ſeinen Angehoͤrigen/ von den Augſpurgiſchen Confeſſions Verwandten Staͤnden/ alle jhre Churfuͤrſtenthumb/ Fuͤrſtenthumb/ Graff- vnnd Herꝛſchafften/ Land vnd Leuthe/ Schloͤſſer/ Paͤſſe/ Veſtungen/ liegende Gruͤnde/ vnd aller Enden zuſtehende Renten/ Guͤlten/ Nutzungen/ Gefaͤlle/ vnnd alle Oerter/ welche ſeithero Anno 1630. entſtandener Vnruhe/ nach deß Koͤnigs Guſtavi Adolphi in Schweden/ ꝛc. Ankunfft auffn Reichsboden/ eingenommen worden/ ſo viel Jhre K. M. vnd dero Aſſiſtirende zu gedachter Zeit in Poſſeß gehabt/ oder jhnen Vermoͤg dieſes Schluſſes ſonſt gebuͤhret/ ſie moͤchten es in Anno 1630. in Poſſeſſion gehabt haben oder nicht/ was vnnd wie viel ſie/ die Augſpurgiſche Confeſſions Verwandte/ davon noch ſelbſt in Haͤnden haben/ ohnweygerlich reſtitutrt vnd eingeraumbt werden.
Jedoch ohne Erſtattung auffgehobener Nutzungen/ erlittener Kriegs-Schaͤden/ vnd auffgewandter Vnkoſten/ auch ohne einige Demolirung/ oder Zufuͤgung vnd Geſtattung einiges ferꝛneren vorſetzlichen Schadens/ wie auch ohne Abfuͤhrung Geſchuͤtzes/ vnnd anderer an denſelben Orthen annoch befindlichen Mobilien: auſſerhalb was jeder Theil an Stuͤcken vnd Munition ſelbſt dahin geſchaffet oder mit gebracht.
Vnnd ſollen die Vnderthanen/ da ſie an einem oder anderm Orth Pflicht geleyſtet/ vnnd ſich verwandt gemacht/ hiervon loß gezehlet werden.
Was aber die außwertige Potentaten vnnd Nationen/ in ſpecie die Kron Franckreich/ Schweden vnd andere/ die nicht Reichs Staͤnde/ noch deſſen Glieder ſeyn/ oder daſſelbige an jetzt recognoſciren/ oder gleich Reichs Staͤnde vnnd deſſen Glieder weren/ jedoch zu dieſem Frieden ſich nicht bekennen/ noch demſelben gemaͤß verhalten wuͤrden/ in Haͤnden haben: zu deſſen allen wuͤrcklichen vnfehlbaren Reſtitution vnd wieder Erlangung/ ſollen J. C. D. zu Sachſen/ ſo wol die andern Augſpurgiſchen Confeſſions Verwandten/ Chur-Fuͤrſten vnnd Staͤnde/ wann ſie dieſes Friedens mit genieſſen wollen/ der Roͤm. Kay. May. vnnd denen Catholiſchen/ mit geſampter Hand vnd Zuthat/ in Krafft dieſes Vertrags vnnd Friedſtandes/ auch auffgerichten gemeinen Landfriedens vnd Reichsordnung/ ohn allen Anſtand helffen/ auff Maß vnd Weiſe/ wie davon vnden bey der Execution deß Friedenſchluſſes mit mehrerm beredet worden.
Doch verſtehet ſichs in allwege/ daß in dem nechſt vorher gehenden Periodo gemelten Puncts der Reſtitution nicht gemeynet/ auch nicht begriffen ſeynd/ die jenige Geiſt- vnd Weltliche Guͤter/ ſo zwar Anno 1630. noch in Catholiſcher Staͤnden Haͤnden geweſen/ jedoch aber Krafft vnderſchiedner Puncten/ dieſes Friedenſchluſſes/ den Augſpurgiſchen Confeſſions Verwanten bleiben ſollen.
Dargegen ſollen vnd wollen J. K. M. vnd ſamptliche Catholiſche Staͤnde/ vnnd dero Kriegs Verwande/ auch hienwiderumb allen Augſpurgiſchen Confeſſions Verwanten/ Chur-Fuͤrſten vnnd Staͤnden deß Reichs/ vnnd dero Raͤhten/ Dienern/ Landſtaͤnden vnd Vnderthanen/ vnnd ins gemein allen jeden jhren Angehoͤrigen/ vberall niemand (als die von der Amneſtia excipirt ſeyn) außgenommen/ reſtituiren vnnd einraͤnmen.
Vnd gleicher geſtalt die Vnderthanen von der Pflicht/ die ſie an einem oder anderm Orth geleyſtet/ vnd ſich darmit verwandt gemacht loß zehlen/ was von dero Chur-Fuͤrſtenthumen/ Landen vnnd Lenthen/ Veſtungen/ Schloͤſſern/ Paͤſſen/ liegenden Gruͤnden/ vnd aller Enden im Reich zuſtehenden Renten/ Guͤlten vnd Nutzungen/ vnnd allen Orthen/ wie die Namen haben/ ſeither Anno 1630. entſtandener Vnruhe/ nach Ankunfft deß Koͤnigs in Schweden auff deß Reichs Boden/ von allerhoͤchſt gedachter J. Ka. Ma. dero aſſiſtirenden Chur-Fürſten vnd Staͤnden/ auch Kriegs Verwanten occupirt geweſen/ oder den Augſrurgiſchen Confeſſions Verwanten/ vermoͤge dieſes Friedenſchluſſes bleiben ſollen/ vnd ſolches gleichfalls ohne Demolirung/ oder Zufuͤgung vnnd Geſtattung einiges ferꝛneren vorſetzlichen Schadens/ wie auch ohne Abfuͤhrung Geſchuͤtzes/ oder anderer an denſelben Orthern annoch befindlichen Mobilien/ auch ohne Erſtattung auffgehobener Nutzung/ erlittener Kriegs Schaͤden/ vnnd auffgewandter Vnkoſten: auſſerhalb was jeder Theil an Stuͤcken vnnd Munition/ wie oben gemelde/ ſelbſten dahin geſchafft/ oder mit ſich gebracht.
Neben vnd vber dieſem haben vmb Friedens willen/ die Roͤ.
K M. auch verwilliget/ daß was bey bey der im Nieder Saͤchſiſchen Krayß Anno 1625. entſtandenen Vnruhe occupirt worden/ darunder dann in ſpecie die Beſtung Wolff enbuͤttel vnd Nienburg mit gemeynet/ jhrem rechten Herꝛn/ vnd alles/ was Jhre Kay. Ma. dero Aſſiſtirende ſonſten mehr von Staͤtten vnd Veſtungen derer Orther in jhren Haͤnden haben/ allermaſſen wie obgemeldt/ ohne Abſtattung der auffgehabenen Nutzungen/ ohne Abfuͤhrung noch daſelbſt vorhandenen Geſchuͤtzes/ oder anderer Mobilien/ auſſerhalb was an Stuͤcken vnd Munition ſie vnd die Catholiſchen dahin bringen laſſen/ ſollen vnverweigerlich reſtituirt werden.
Jedoch beſcheydentlich/ vnd alſo: was C. D. zu Sachſen im Koͤnigreich Boͤhmen/ vnnd Hertzogthumb Schleſien etwa noch jnnen hat/ das ſollen vnnd wollen S. C. D. in zehen Tagen/ nach Empfahung dieſes/ mit Kayſerlicher Mayeſtaͤt Hand vnd Secret Jnſigel bekraͤfftigten Friedens/ ohne Auffenhalt/ reſtituiren/ jhr Kriegsvolck davon abfuͤhren/ vnder der K. M. oder deroſelben hierzu in ſpecio gevollmaͤchtigten Befelchshabern/ die Plaͤtz vnnd Veſtungen/ ſo ſie etwa innen haben/ abtretten/ damit kein anders/ als das Kayſeriſche Volck/ dieſelben occupiren moͤge.
Da auch etwan ander Volck noch darinnen lege/ wollen J. C. D. daſſelbige/ wo Jhre Kayſ. Mayſt. es allergnaͤdigſt begehren wuͤrden/ mit jhrer alsdann im Namen Jhrer Kay. Mayſt. vnd deß Heiligen Reichs fuͤhrenden Armada herauß bringen helffen.
Eben auch am ſelben Tage/ da die Reſtitution der K. Ma. in Boͤhmen vnnd Schleſien geſchicht/ ſollen vnd wollen gleich ſo wol die K. Ma. der C. D. zu Sachſen reſtituiren vnd abtretten alles/ was von dero Churfuͤrſtenthumb/ oder andern jhro zugehoͤrigen Landen/ Jhrer K. Ma. oder dero Herꝛn Aſſiſtenten Kriegsvolck alsdann in Beſatzung noch haben moͤchten.
So dann ſollen vnnd wollen Jhre C. D. mit erſt angeregter Kayſerlichen Reichs Armada verhelffen/ daß auch den Catholiſchen im Reich das jhrige/ dieſem Vertrag vnnd Frieden Schluß gemaͤß/ zum ſchleunigſten wieder eingeraͤumbt werde/ es moͤchten ſich gleich die andern Augſpurgiſchen Confeſſions-Verwandte Chur-Fuͤrſten vnnd Staͤnde zu dieſem Accord bekennen/ vnnd demſelbigen gemaͤß verhalten/ oder nicht.
Entgegen ſoll von Jhrer K. Ma. vnd den Catholiſchen/ mit geſampter Hand vnd Zuthat/ ebenmeſſige Huͤlff/ Rettung vnnd wieder Erlangung deß Jhrigen/ jedem Augſpurgiſchen Confeſſions Verwandten/ ſo viel jhm nach Außweiſſung dieſes Friedenſchluſſes gebuͤhret/ gedeyhen vnnd wiederfahren.
Jn maſſen dann auch hiemit auß druͤck lich bedinget worden/ daß der C. D. zu Brandenburg/ wann ſie ſich zu dieſer Pacification verſtehen/ vnnd in allem bequemen (wie ſie dann von dieſem Frieden nicht außgeſchloſſen/ noch vnder den excipiendis ab Amneſtia gemeynt ſeyn) die Anwartung/ vnnd daruͤber habende Belehnung an den Pommeriſchen Landen/ vnd ſonſten allerdings verbleiben/ von Jhrer K. M. auch dieſelbe darbey geſchuͤtzt werden ſolle.
Nicht allein aber wegen der Pommeriſchen Landen/ ſondern auch ſonſt ins gemein/ ſoll man conjunctis viribus ſich dahin bemuͤhen/ daß der Ober- vnd Nieder Saͤchſiſche Krayß von frembden/ vnnd jnſonderheit dem Schwediſchen/ vnd anderem darin liegendem/ vnd dieſem Friedenſchluß ſich nicht gemaͤß verhaltendem Kriegs Volck liberirt/ ſolches vom Reichs Boden abgeſchafft/ vnnd da es nicht gutwillig weichen wuͤrde/ mit zuſammengeſetzter Macht darauß gebracht/ die Plaͤtze/ welche es beſetzt/ davon befreyet/ vnnd jhren vorigen Herꝛn/ vnd denen ſie/ vermoͤge dieſes Friedenſchluſſes/ gehoͤren/ vnweygerlich wiederumb eingereumet werden.
Eben deßgleichen ſoll auch im Weſtphaͤliſchen/ oder Nieder Rheiniſchen Krayß/ vnd ſonderlich an dem Weſer Strom geſchehen/ damit auch von- vnnd auß denſelben Orthen dem Reich/ in ſpecie auch Jhrer K. M. Erb Koͤnigreich vnnd Landen/ weiter keine Gefahr dahero zugezogen werden moͤge/ ſondern dieſer Friede einem jeden ſeine Ruhe bringe.
Wann ſolches geſchehen/ oder man deſſen beyderſeits in wuͤrcklicher Arbeit begriffen/ ſollen dem Fuͤrſtlichen Hauß Braunſchweig vnd Luͤnenburg/ ſo es dieſem Friedenſchluß ſich accommodiren/ vnnd ſeine vires zu deſſelbigen Vollſtreckung/ mit der. K. M. vnd deß Heiligen Reichs Armaden zuſammen ſetzen wuͤrd/ die Veſtung Wolffenbuͤttel/ vnnd alle andere Oerther/ Veſtungen vnnd Plaͤtze/ ſo hochgedachtem Hauß zuſtaͤndig/ vnnd vermoͤge dieſes Friedenſchluſſes gebuͤhren/ reſtituirt vnnd abgetretten werden.
Ein gleichmaͤſſiges ſoll mit allen andern Plaͤtzen/ welche Jhre K. M. vnd die Catholiſchen etwan der Orthen innen hetten/ gegen alle die jenige/ denen ſolche vorhin zugeſtanden ſeyn/ geſchehen.
Wann auch im Chur Rheiniſchen/ Ober Rheiniſchen/ Bayriſchen/ Schwaͤbiſchen vnnd Fraͤnckiſchen Krayß/ der Roͤ. K. M. vnnd den Catholiſchen/ ſampt jhren Mitverwandten/ jnſonderheit dem Hertzogen von Lothringen/ vnnd ſeinen Ange hoͤrigen/ das jhrige plenariè wie obvermeldt/ reſtituirt/ vnd alle andere Beſatzungen außgeſchafft/ wollen Jhre Ka. May. reciprocè denen Augſpurgiſchen Confeſſions-Verwandten in jetzgemeldten Krayſen/ ſo ſich zu dieſem Accord gleicher geſtalt bekennen/ vnnd denſelbigen vollziehen helffen werden/ die von jhren Landen/ jnhabende veſte Plaͤtze vnd Oerther wiederumb abtretten vnd einraumen/ auch auß Regenſpurg die Guarniſon abfuͤhren laſſen.
Ob aber gleich Jhre K. M. ſolcher geſtalt etliche Oerther in bemelten Krayſen noch beſetzt behielten/ ſo hats doch dieſe klaͤrlich abgeredte Meynung/ da die Staͤnde/ welchen ſelbige veſte Oerhter zuſtehen/ nicht ſollen ſchuldig ſeyn/ von jhren Land vnnd Leuthen laͤnger außzubleiben/ oder ſich derſelben Regierung zuenthalten/ noch auch ſolche Kayſerliche Reichs Beſatzung auß dem jhrigen zubeſolden vnd zuverſorgen/ vnd ſolchen Laſt allein zutragen/ ſondern auß den gemeinen Reichs Contributionibus, ſoll die Vnderhaltung deß jenigen Volcks/ ſo vber die Ordinaria bey friedlichen Zeiten gewoͤhnliche Præſidia, noch weiter zur Beſatzung eingelegt wird/ hergenommen werden.
Es ſoll auch von denſelben Beſatzungen/ keinem Stand an ſeinen Obrigkeitlichen/ vnnd andern juribus, ſo den Einkunfften vnnd Jntraden/ einiger Einhalt vnd Eintrag beſchehen/ ſondern er/ deren vngehindert/ wann er ſich zu dieſem Friedenſchluß wuͤrcklich bekennen/ vnnd demſelbigen gemaͤß verhalten thut/ alles deß jenigen genieſſen/ weſſen er vorhin befugt geweſen/ vnnd jhm in dieſem Schluß nicht benommen iſt.
Wegen deß Hertzogen von Lothringen/ iſt hiemit jnſonderheit bedingt/ vnd abgeredt worden/ daß er zu allen ſeinen Land vnnd Leuthen/ Schloͤſſern/ Paͤſſen/ Veſtungen/ liegenden Guͤtern/ Nutzungen/ Guͤldten vnnd Gefaͤllen/ Hoheiten/ Wuͤrden vnd Gerechtigkeiten/ allenthalben/ wie er dieſelbe noch in Anno 1630. gehabt/ nichts außgenommen/ reſtituirt/ vnnd darbey erhalten/ auch nicht nachgeſehen werden ſolle/ daß weiter an ſeinen Veſtungen etwas demolirt/ oder jhme einiger vorſetzlicher Schade zugefuͤgt werde.
Solte es aber vber Zuverſicht geſchehen/ ſoll ſolches von Jhrer K. M. vnd von denen/ dieſen Friedenſchluß Beliebenden Chur-Furſten vnd Staͤnden deß Reichs/ an den Verurſachern/ vnnd Helffershelffern/ nicht vngeahntet/ noch vngerochen gelaſſen werden.
Die Veſtung Philippsburg gehoͤrt nicht mit in dieſen Reſtitutions Punct/ ſondern Jhre K. M. haben jhr reſeruirt/ es damit zuhalten/ wie ſie es fuͤr ſich vnd das H. R. Reich am deſten befinden.
Vnd wird ſolches wie alles andere/ trewlich/ ehrbar/ ohne arge Liſt vnd Gefaͤhrde verſtanden/ vnd daß darmit nach Teutſcher Ehrbar- vnd Auffrichtigkeit gehandelt werde.
Was dann bey dieſer ab Anno 1630. biß dato gewerten Kriegs Vbung die bißherige Jnterims Beſitzer/ gegen einem vnd andern Nachbar aſſeriret/ vnnd zubehaupten ſich vnderſtanden/ ſolle keinem Theil Vortheil oder Schaden bringen/ ſondern bey dem jenigen/ was vor derſelben Kriegs Vbung vblich/ billich vnd recht war/ gelaſſen werden.
Alle vnd jede Kriegs Gefangene/ deren Principaln ſich dieſer Friedenshandlung allerdings wuͤrcklich bequemen/ ſollen zu allen vnd jeden Theilen/ ohn einig Loͤßgelt/ von Publicirung dieſes Friedens/ binnen Monatsfriſt erlediget/ vnnd auff freyen Fuß geſtellet werden.
Doch daß die jenige/ welche ſich allbereyt geſchaͤtzet/ oder eine Rantzion verſprochen/ dieſelbige zuerlegen/ vnnd durchgehend alle Gefangene/ es ſey gleich eine Rantzion von jhnen verſprochen oder nicht/ die Vnkoſten/ welche auff ſie in wehrender Cuſtodia ergangen/ erſtatten ſollen.
Zwiſchen der Roͤ.
Ka.
Ma. vnd denen ſamptlichen Catholiſchen/ Jhr aſſiſtierenden Chur-Fürſten vnd Staͤnden deß Reichs/ auch allen dero Kriegs Verwanten/ an einem/ vnd dann S. C. D. zu Sachſen/ wie auch allen andern ſo jhrer bißherigen Kriegs Parthey zugethan geweſen/ der Augſpurgiſchen Confeſſion Verwanten Staͤnden/ am andern Theil: wann ſie ſich ſampt oder ſonders zu dieſem Friedenſchluß/ vnd zu deſſen gaͤntzlicher Vollſtreck- vnd Handhabung/ alsbald nach deſſelben Publication/ vnnd an jeden Stand davon gelangenden Wiſſenſchafften vor Verflieſſung deren drunten beſtimpten 10. Tage/ vnd alſo ohn einige Verzügerung/ wuͤrcklich bequemen/ denſelben annehmen/ aller Dings darein verwilligen/ vnd ſich darzu verbunden machen/ iſt eine vollkommene Amneſtia alles deſſen/ ſo bey dieſer letzten Kriegs Vbung von Anno 1630. an im H. Roͤm. Reich/ nach Ankunfft deß Koͤnigs in Schweden auff deß Reichs Boden/ zwiſchen jhnen vorgegangen/ vnd was darzu Vrſach gegeben/ geſtifftet vnd auff gerichtet/ vnd alle Mißhelligkeit/ Vnmuth vnd Widerwillen/ ſo darbey entſprungen/ vnnd dahero/ auff waſerley Wege es auch geſchehen moͤchte/ herfuͤr geſuchet werden koͤndte/ gaͤntzlich auffgehoben/ dergeſtalt vnd alſo/ daß derſelben von keiner Seiten weiter in Vngutem nicht zu gedencken/ noch derowegen ein Theil wider den andern/ weder durch Guͤte oder Recht/ vnder einigerley Schein/ nichts zuprætendiren/ noch vorzuwenden.
Jnſonderheit aber auch der Kriegs Bnkoſten vnd zugefuͤgten Schaͤden halben/ ſo wol Jhre K. M. dero Hauß/ vnd allerſeits Catholiſche Staͤnde/ weder jetzo/ noch kuͤnfftig nichts ſuchen/ ſondern alles durchauß geſuncken vnd gefallen/ vnnd auß Kayſerlicher Macht vnnd Vollkommenheit/ auch Krafft dieſes Friedenſchluſſes/ auff gehoben vnd abgethan ſeyn ſoll.
Jn ſolche Amneſtia ſollen auch Jhre K. M. jhres Hauſes/ vnd deren Jhr aſſiſtirenden Catholiſchen/ vnd anderer Kriegs Verwanten/ vnd dann ſeiner C. D. zu Sachſen/ vnd der andern auff derſelben Seiten mit geweſenen Augſpurgiſchen Confeſſions Verwandten Staͤnde Erben vnd Nachkommen/ Lande vnd Leuthe:
ſo dann alle hohe vnd niedere Kriegs Officirer/ vnd gantze Soldateſca ins gemein/ ſo wol beſtellte Raͤht vnd Diener/ ſie haben Namen wie ſie wollen/ vom Hoͤchſten biß zum Niedrigſten/ vnd vom Niedrigſten biß zum Hoͤchſten/ ohn einigen Vnderſcheyd: in gleichem alle Rahts Verwandte in Reichs- oder andern Staͤtten/ auch dero Bediendte/ vnd in Summa jedermaͤnniglich ſo einer oder der andern Parthey bey obgeſetzter Kriegs Vbung verwand vnnd zugethan geweſen/ an Leib/ Leben/ Ehr Wuͤrden/ Freyheit/ Haab/ Guͤtern/ Lehen/ Rechten/ Gerechtigkeiten/ Stand vnd Ampt/ kraͤfftig mit eingeſchloſſen/ vnd deßwegen wider ſie vnd dero Erben in geſampt vnd ſonders/ ſo wenig als wider das Haupt vnd Glieder ſelbſt/ auch ſonſten von keinem/ dieſem Kriege zugethan vnd verwand geweſenem Stand/ wider deß andern auch darbey jntereſſirt geweſenen Standts Officirer/ Raͤhte/ Diener vnd Vnterthanen/ vnder keinerley Schein vnd Prætext/ wie ſolches jmmer Namen haben/ vnd erſonnen werden moͤchte/ zu ewigen Zeiten in Vngutem nichts gedacht/ noch denſelben etwas vorgeruckt/ viel weniger geanthet vnd gerochen/ auch den Staͤnden deß Reichs ſelbſt/ vnd ſonſt andernins gemein/ an deren von der R. K. M. vnd dem H. Reich/ oder auch durch einen oder mehr Staͤnde/ von einem oder mehren ſeiner Mitſtaͤnden tragenden Lehen/ vnnd andern Gerechtigkeiten nichts/ ſo im thun oder laſſen vorgegangen/ wie auch keine vnderbliebene Muthung oder Verſaͤumnuß/ ſo etwa wegen vorgeweſener dieſer letzten Kriegs- Vnrnhe beſchehen/ beygemeſſen/ oder einige Beſchwerde zugezogen werden/ ſondern alles/ ſo vorgangen/ gaͤntzlich abgethan/ verloſchen vnnd auffgehoben ſeyn.
Es ſoll auch/ wann ſeither Anno 1630. am Kayſerlichen Reich Hoffsraht Rechliche Termin angeſetzt worden/ vnd die Partheyen darauff nicht erſchienen weren/ oder jhre Notturfft gebuͤhrend nicht eingebracht hetten/ ſolches jhnen gleichfalls zu keinem Nachtheil vnd Abbruch jhres Rechtens gereychen.
Es ziehen aber Jhre K. Ma. von dieſer Amneſtia per expreſſum auß/ die Boͤhmiſche vnd Pfaͤltziſche Haͤndel vnd Sachen/ vnd was demſelben anhangt.
Vnd weil Jhre K. M. ſolche zudaͤmpffen/ ſich vnd jhr Hauß in ſchwere Laͤſte ſtecken/ vnd wie obgedacht/ etliche jhre Erb Laͤnder zuruͤck laſſen vnd entrahten muͤſſen:
So haben Jhre K. M. jhr die Erſtattung derentwegen auffgewandter Kriegs Vnkoſten/ vnd verurſachten Schaͤden/ bey Verurſachern/ Helffern vnd Befoͤrderern/ ſo viel derſelben mit Jhrer K. Ma. durch andere Vertraͤge/ oder ſonſt nicht albereyt verglichen oder auß geſuͤhnet/ noch weiter zuſuchen vorbehalten.
Ferꝛner ziehen auch Jhre K. M. auß dieſer Amneſtia etliche Perſonen vnd Guͤter/ von welchen Jhre K. M. der C. D. zu Sachſen eine ſpecial Communication Schrifftlich thun laſſen/ vnd zugleich vmb Friedens vnd Ruhe willen/ milteſte Erbiethung gethan/ die Außnahm auß der Amneſtia gantz vnd zumal nicht welter zuerſtrecken/ als in dieſem Friedenſchluß/ vnd in derſelbigen Schrifftlichen ſpecial Communication klaͤrlich gemeltet iſt.
Weil dann Jhre Ka. Ma. auff ſolchem particular Außzug allergnaͤdigſt beſtanden/ Jhre C. D. auch nicht befinden koͤnnen/ daß vmb ſo bewanter Vorbehaltung willen/ die heylſame Reichs Beruhigung einige Stund zu hindern/ ſo haben es ſeine C. D. endlich vmb Friedens willen darbey verbleiben laſſen.
Vnd ſoll ſolcher Außzug vnd deſſen Specification/ wie ſie in einem Nebenreceß vnder heutigem Dato verfaßt/ eben ſo kraͤfftig vnnd guͤltig ſeyn/ auch daruͤber gehalten werden/ ſo wol/ als wann ſie von Worten zu Worten dieſen Vertrag Specifications einverleiber.
Doch haben Jhre K. M. ſich darneben allergnaͤdigſt erklaͤret/ daß/ wann nach Publicierung ſolcher Specification/ ein oder andere außgenommene Perſon/ ſich bey derſelben vnverlaͤngt anmelden/ vnnd Gnad begehren wuͤrde/ Sie/ nach Beſchaffenheit der Sachen/ jhnen aller Weg zu jhrem Kayſerlichen Gnadenthron zukommen/ hierdurch nicht geſperꝛet haben wolten.
Welche Staͤnde mit Jhrer K. Ma. bereyt particulariter accordirt/ die ſollen bey jhrem Accord gelaſſen werden/ entgegen aber nicht befuge ſeyn/ etwas mehrers/ als in demſelbigen verwilliget/ auß dieſem Frieden zubegehren/ oder aber ſich deß jenigen/ was ſie in ſelbigen partieular Accorden zugeſagt/ durch dieſen zuentbrechen.
Obgedachter Amneſti vnnd ins gemein deß gantzen Friedenſchluſſes/ ſollen die bey der vorgangenen Kriegs Vbung Neutral gebliebene Staͤnde/ da ferꝛn ſie ſich zu dieſem Frieden ſchluß gleich falls alsbald bekennen/ denſelben annehmen/ vnd wuͤrcklich vollziehen helffen/ neben jhren Raͤhten vnd Dienern/ Land Staͤnden vnd Vnderthanen/ mitgenieſſen/ vnd aller deſſen Commodorum mitfaͤhig ſeyn.
Jn dieſen Friedenſchluß ſollen auch mit eingeſchloſſen ſeyn/ die jenigen Potentaten vnnd Gewaͤlte/ die einem oder anderem Theil bey dieſer jetzt vorgangenen Kriegs- Vbung bey geſtanden:
doch ſo ferꝛn ſie all erſeits wollen/ vnnd das jenige/ was einer oder andere in dieſem jetzten Krieg von Anno 1630. biß zur Zeit deß Friedens/ ſonderlich auch dem zu Regenſpurg in jetzgedachtem 1630.
Jar mit dem Koͤnig in Franckreich gemachten Friedenſchluß zugegen/ eingenommen/ vuverlaͤngt den vorigen Beſitzern/ oder denen es/ vermoͤg dieſes Friedenſchluſſes/ gebuͤhret/ reſtituiren.
Auff welchen Fall zu ewigen Tagen/ in keinerley weiſe jchtwas vngleich gedacht/ ſondern hiemit beygelegt ſeyn ſoll/ was ſonſt eine oder andere Kriegende Parthey/ wegen der/ jhrem Widertheil bey dieſer Kriegs Vbung erwieſenen Aſſiſtentz/ hette vorwenden moͤgen.
Die Roͤm. Kay. May. haben allergnaͤdigſt vbernommen/ dieſen gantzen Friedenſchluß allen vnd jeden Chur-Fuͤrſten vnnd Staͤnden deß Reichs/ auch deſſelben freyer Ritterſchafft/ wie nicht weniger den See- vnd Anſee Staͤtten/ gantz foͤrderlich zu publiciren vnnd zu notificiren/ Jhnen vermittelſt Kayſerlichen Patenten/ vnnd darzu gehoͤriger Schreiben vnnd Befelchen/ die hohe Notturfft/ auch Schuldigkeit/ Lieb vnd Trew deß Vatterlands:
ſo dann die ſchwere Pflicht vnnd Eyd/ damit man der Roͤm.
Kay Ma. vnd dem H. Reich verwand/ beſter maſſen zu Gemuͤth zufuͤhren/ vnnd beweglich zuermahnen/ daß ein jeder/ an welchen dergleichen abgehen/ in ſeinem Gebieth ſolche Pacification/ zu Maͤnnigliches Wiſſenſchafft offentlich publiciren/ auch den gegenwertigen Friedenſchluß in allen vnnd jeden Puncten belieben vnd annehmen/ darauff ſein geworben Volck auß ſemer Mit Staͤnde Landen wuͤrcklich abfordern vnd weg nehmen/ von deroſelben Zeit an niemanden/ dardurch einigen weiteren Schaden zufügen laſſen/ daſſelbe Volck mit Jhrer K. M. Armada conjungiren/ vnd darvon mehr nicht/ als ſo viel er deſſen zu etwas Beſatzung ſeiner Veſten Plaͤtze nothwendig bedarff/ behalten/ zugleich mit in ſeiner/ die Acceptation dieſes Friedenſchluſſes beſagender Erklaͤrung/ ob vnd mit wie viel Volck er ſich mit der Kayſerlichen Armada conjungtren koͤnne vnd wolle/ vnd in was für Zuſtand vnd Order ſich daſſelbe befinden thue/ andeuten/ vnd deſſen noch vor Verflieſſung zehen Tag/ nach Publicierung vnd erlangter Wiſſenſchafft dieſes Friedens/ entweder mit gebuͤhrendem Reſpect die R. K. M. oder da daſſelbe vor Verflieſſung ſolcher Zeit/ wegen Vnſicherheit der Straſſen/ vnd weite deß Wegs/ gegen Jhrer Ka. Ma. ſelbſt zuthun/ jhme nicht wol muͤglich were/ doch an ſtatt Jhrer K. M. die Koͤ.
Wuͤrde zu Hungarn vnd Boͤhmen/ oder die Churfuͤrſtliche Gnaden vnd Durchleuchtigkeiten zu Mayntz/ Coͤlln/ Bayern oder Sachſen/ ſampt oder ſonders/ oder die Kayſerliche General Befelchshaber/ welche jhme am nechſten oder gelegneſten deutlich vnd klar berichten ſolte/ damit man alsdann wiſſen moͤge/ wie ſich gegen jedem zuverhalten ſey.
Dann dieſer Friede wird zu dem Ende gemacht/ damit die werthe Teutſche Nation zu voriger Jntegritet/ Tranquillitet/ Libertet vnd Sicherung reducirt/ vnd die Roͤm. K. M. vnd dero hohes Ertz Hauß/ auch alle Churfuͤrſten vnd Staͤnde deß Reichs/ ſo nicht davon außgenommen/ vnd ſich darzu bekennen/ ohne Vnderſcheyd der Catholiſchẽ Religion vñ Augſpurgiſchen Confeſſion/ zu dem jhrigen reſtituirt/ vnd darbey erhalten werden.
Solang vnd viel auch/ biß daſſelbige zu Werck gerichtet/ ſoll nit geruhet/ noch gefeyret werden.
Zu deſſen allen wuͤrcklichen vnd gluͤcklichen Vollſtreckung vnd Handhabung/ ſollen Jhre K. M. als das Oberhaupt im Reich/ armirt verbleiben.
Zu derſelben ſoll C. D. zu Sachſen/ vnd aller andern Chur-Fuͤrſten vnd Staͤnden Kriegs Volck (auſſerhalb was ſie obgehoͤrter maſſen/ zu Beſatzung jhrer veſten Plaͤtze behalten) ſtoſſen/ vnd Jhrer Kay. Ma. vnd dem Reich/ zu Exequirung vnd Handhabung dieſes Friedenſchluſſes/ Pflicht leyſten/ vnd alſo auß allen Armaden eine Hauptarmada gemacht werden/ die ſoll heiſſen vnd genennet werden/ der Roͤmiſchen Kayſerlichen Majeſtaͤt/ vnd deß Heiligen Roͤmiſchen Reichs Kriegsheer.
Auß demſelbigen Kriegsheer ſoll von Jhrer K. M. Jhrer D. zu Sachſen ein anſehnlich Corpus zu deroſelben hohen General Commando gelaſſen werden:
das vbrige Volck alles mit einander ſoll immediatè vnder Jhrer K. M. geliebſten Herꝛn Sohn/ der Koͤ.
Wuͤrden zu Hungarn vnd Boͤhmen hoͤchſtem General Commando/ vnd wem es Jhre K. May. nechſt deroſelbigen/ von jhret- vnd deß H. Reichs wegen/ gantz oder zum theil zu dirigiren/ allbereyt vertrawet hetten/ oder noch vertrawen wuͤrden/ ſeyn vnnd bleiben.
Vnd mit ſolchem Kayſerlichen Reichs Kriegs Heer/ vnd deſſen vnderſchiedenen Corporibus, ſolle wieder alle die jenige/ ſo ſich dem Frieden wiederſetzen/ oder das jenige/ was demſelben nach/ einem jeglichen reſtituirt werden ſoll/ nicht reſtituiren/ oder Jhre Kay. May. vnd das Reich noch weiter verunruhigen würden/ noch Anweiſung vnd Verordnung Jhrer Ka. May. zu Vollziehung dieſes Friedenſchluſſes/ gegangen werden/ jnmaſſen deßwegen ein beſonders Memorial vnder heutigem Dato auffgerichtet/ darinnen mit mehrerm zubefinden/ wie es mit einem vnnd anderm ſolte gehalten werden.
So viel aber Armaden ſeyn werden/ auch alle dero Generalen/ General Leutenant/ Feldmarſchalck/ vnd ins gemein alle vnd jede denſelbigen verwandte Perſonen/ von der hoͤchſten biß auff die niedrigſte/ ſollen der Roͤm. Kayſ. Mayſt. vnnd dem Heil.
Reich trew/ hold/ gehorſam vnd gewaͤrtig ſeyn/ jhr einiges Abſehen aller gehorſambſt auff die Roͤ. K. M. als auff das einige Oberhaupt/ vnd auff das H. Roͤ. Reich/ ſonderlich aber auch auff die Handhabung dieſes Friedenſchluſſes/ fuͤhren/ vnd der Roͤm. K. M. vnnd H. R.
Reich/ wie ſolches die Reichs Ordnung vermag/ vber die jenige Pflicht/ ſo deroſelben jhr Volck allbereyt vorhin geleyſtet/ mit ſonder bahren Pflichten ſich hierauff verwandt machen.
Doch ſollen die Koͤ. W. zu Hungarn vnd Boͤhmen/ vnd die Churfuͤrſten deß Reichs da deren einer oder mehr un Namen der R. K. M. vnd deß H. R.
Reichs einen Generalat fuͤhrete/ vnd alſo auch die C. D. zu Sachſen/ perſoͤhnlicher Eydspflicht erlaſſen/ vnd ſich an dem begnuͤgt werden/ daß ſie ſolchen jhren hohen Kriegs Befelch auff Jhre der R. K. M. vnd dem H. Reich ohne das geleyſtete trewe Eyde/ oder doch auff reſpectivè Koͤnigliche vnd Churfuͤrſtliche Ehre vnd Wuͤrde/ Trew vnd Redlichkeit/ an Eydsſtatt nehmen:
alle andere Kriegs Haͤupter/ vnd ins gemein alles Volck/ ſoll die Pflicht wuͤrcklich ablegen.
Die Inſtructiones, auch Articuls Brieffe wollen Jhre K. May. auß deß H. Reichs Abſchieden vnd Ordnungen beylaͤufftig ziehen/ acht darauff geben/ vnd daruͤber halten laſſen/ daß Zuverſchonung deß ohne das ſehr exhaurirten Vatterlands/ alle Jnſolentien verhuͤtet/ gute Kriegsdiſciplin wieder auffgerichtet/ vnd die Kriegs expeditiones, zu ſchleunigſter Erꝛeichung deß allgemeinen hoch deſiderirten Frieden Zwecks/ zum vor ſichtigſten angeſtellt/ auch die Quartier ohne Vnderſcheyd der Religion oder Standes/ doch der Chur-Fuͤrſten/ vnnd Stuͤnde Reſidentzen vnnd Veſtungen/ wie auch der außſchreibenden Reichs Staͤtte (welche aber dagegen die Einquartierung auffm Lande/ oder ſonſt/ nach Proportion erſetzen ſollen) damit zuverſchonen/ gleich außgetheilet werden moͤgen.
Vnd weil ohnmuͤglich/ zu allgemeinen Reichs-Krayß- vnd Deputations Verſamlungen dißmals zugelangen/ vnnd doch eine Anlage gemachtſeyn will/ es gehe gleich einsmals (welches Gott gnaͤdiglich verleyhe) zu gaͤntzlichẽ Friede/ oder zu Vnderhaltung noch etlichen Kriegsvolck: als verſichert man ſich/ es werde kein Chur-Fürſt vnd Stand deß Reichs/ noch auch die freye Reichs Ritterſchafften/ oder Anſeeſtaͤtte bedenckens haben/ ſtracks mit- vnd neben jhrer Acceptatton dieſes Friedenſchluſſes/ ein hundert vnd zwantzig Monat/ nach dem einfachen Roͤmerzug zubewilligen/ vnd ſolche in ſechs gleichen Zielen/ benanntlich 1. Sept. vnd Dec. dieſes noch lauffenden/ vnd 1. Martij.
1. Junij.
1. Sept vnd 1. Decemb. deß nechſtkuͤnfftigen 1636. in die Leg Statt/ deren jeder Stand von deß Reichs Pfenningmeiſter/ den Reichsſatzungen vnd dem Herkommen nach berichtet werden ſoll/ an guter Reichs Muͤntze/ doch der Reichsthaler hoͤher nicht/ als vmb anderthalben Guͤlden/ oder Neuntzig kreutzer angeſchlagen/ ohnfehlbar zuerlegen/ damit ſo viel deſto mehr die diſciplina militaris wie der angerichtet/ vnd andere Exorbitantz vnd Vnordnung/ welche beym Kriegs Weſen/ in Ermangelung der ordentlichen Zahlung/ gemeiniglich folgen thut/ verhuͤtet werden moͤge.
Kein Stand ſoll alsdann ſchuldig ſeyn/ zugleich zu contribuiren/ vnd auch die Laſt/ deß Quartiers zuertragen/ oder die Verpflegung der Soldateſca vmbſonſt zukommen zulaſſen/ ſondern der Kayſ. May. vnnd deß Reichs Commiſſarij/ welche nach dieſen Schluß abſonderlich hierzu zuverordnen/ ſollen darfuͤr ſorgen/ daß richtige/ gleihmaͤſſige Verpflegungs Ordinantz gemacht vnd gehalten/ vnd was jeder Stani/ oder deſſelben Vnderthanen an Proviant vnnd Fuͤtterung lieffern/ jhnen hienggen an den Contributionen abgezogen/ oder auß dem Reichs Pfennigmeiſter Ampt wieder herauß gegeben/ vnd nachgetragen werde.
Weil aber den gemeinen Staͤnden ſehr ſchwer ſeyn wuͤrde/ alle von deroſelben Zeit an/ auff die obgedachte Kayſerliche Reichs Armaden gehende Koſten vollkomlich vnnd zu gaͤntzlicher Abſtattung zutragen/ oder auch denen Staͤnden/ welche vber die Proportion auß Noth vnd Zwang deß Kriegs/ vor andern Staͤnden leiden müſſen/ jhre Schaͤden auß den Kriegs Contributionen/ welche von den Staͤnden nach vnnd nach bewilliget werden/ zuerſetzen:
So ſoll es nicht darumb die Meynung haben/ daß die Staͤnde deß Reichs ſchuldig ſeyn ſollen nach zutragen vnd zu erſtatten/ was vber die Kriegs Contributionen/ ſo ſie nach vnd nach bewilligen/ auff den Krieg gehet:
ſondern es ſoll deſto embſiger auff Erſpar- vnnd Einziehung aller vermeidlicher Vnkoſten/ vnnd anff ein Ringerung der Anzahl deß Kriegsvolcks/ alſo/ daß die Kayſerliche vnd deß H. R.
Reichs Armada in vnderſchiedlichen Corporibus der Gefahr adæquirt/ vnnd nicht vber die Notturfft ſtarck ſey geſchen/ wie auch auff eine vollkommene Btruhigung deß Reichs vnnd alſo auff foͤrderlichſte gaͤntzliche Abdanckung deß Krtegsvolcks/ trewlich getrachtet werden.
Wie dann die R. K. M. mit Raht vnd Beliebung der Herꝛn Churfuͤrſten/ einen Reichstag auffs ehiſt auß ſchreiben wollen/ auff daß/ wann man je weiter Kriegen muͤſte/ alles/ was ferꝛner bey der Militia zu conſideriren/ auff ſelbigem Reichstag mit geſampter Staͤnde ordentlichem Zuthun eroͤrtert werde.
Jumittels ſoll nachmals/ weder das gantze Reich Tentſcher Nation/ noch einiger Stand deſſelben/ einiges wegs zu den Nachtraͤgen/ oder ſonſt zu einiger Zahlung welche nichtins gemein verwilliget wird/ obligirt ſeyn:
ſondern es mag denen/ die ſich dieſem Friedenſchluß entweder garnicht/ oder doch nicht genugſam bequemen/ vnnd an deß Vatterlands deſto laͤnger wehrender koſtbaren Armatur ſchuldig ſeynd/ da ſich deren vber verhoffen eintge finden ſolten/ deſto ſtaͤrcker zugeſprochen/ vnd die Erſetzung auß deme/ ſo denſelben zuſteht/ vermoͤg der Reichsordnung/ geſucht werden.
Kompt man dann einmahl wieder zur laͤngſt gewuͤnſchten Beruhigung deß lieben Vatterlands Teutſcher Nation/ (dahin man dann jederzeit enſſerſt vnd trewlich ſich zubemuͤhen) vnd ſo bald nur wegen der ſich Wiederſetzenden darzu gelangen/ ſo ſollen alle vnnd jede Einquartirungen/ Sammel- vnd Muſterplaͤtze/ Kriegsſteuren/ vnd andere den Reichsſatzungen zuwieder lauffende Beſchwerungen/ mit denen das Reich eine Zeithero belegt/ vnd beladen geweſen/ ins kuͤnfftig allerdings vnd durchauß fallen/ vnd ſich derſelben nimmerwehr angemaßt werden.
Deßgleichen ſoll auch alsdann keine einige Kriegs- Verfaſſung im H. Roͤm. Reich/ weder vom Haupt/ noch den Gliedern/ zu wieder der Kayſerlichen Wahl/ Capitulation/ den Reichs Abſchieden vnnd Krayß Verfaſſungen/ vorgenommen werden.
Es ſoll auch wegen keiner Sach/ es ſey dieſelb in dieſem Tractat auß geſtellt/ verglichen oder nicht/ jnſonderheit auch wegen der Pfaͤltziſchen Sach nicht/ der Kayſerlichen Conceſſion/ Belehnung vnd Verordnung zuwider/ einige außlaͤndiſche Kriegs Macht auff deß Reichs Boden zukommen geſtattet/ oder da ſie wieder hoffen je darauff kaͤme/ doch mit geſamptem Zuthun/ davon wieder weg gebracht werden.
Ferꝛner ſollen Jn.
vnd mit Auffrichtung dieſes Friedenſchluſſes/ vnnd deſſen Publication/ alle vnnd jede Vniones, Ligæ, Fœdera vnnd dergleichen Schluͤſſe/ auch darauff gerichtete Eyd vnnd Pflichte/ gaͤntzlich auff gehoben ſeyn/ vnd ſich einig vnd allein an die Reichs vnnd Krayß Verfaſſunge/ vnd an dieſe gegenwertige Pacification gehalten werden.
Doch verſtehet ſich ſolches gar nicht auff eine Auffgebung der Churfuͤrſtlichen Vereyn.
Eben ſo wenig verſtehet es ſich auff der Roͤm. K. M. vnd dero hohen Ertzhauſes/ oder auch auff anderer Chur- Fuͤrſten oder Staͤnd confirmitre Erb Vereynigung.
So ſollen auch dardurch der dreyen Chur- vnd Fuͤrſtlichen Haͤuſern/ Sachſen/ Brandenburg vnd Heſſen/ vralte von den Roͤm.
Kayſern confirmirte Erb Vereynigung vnnd Erb Verbrüderung/ ohnbeſchadet ſeyn.
Die Roͤ. K. M. wollen mit den außwertigen Chriſtlichen Potentaten vnd Gewaͤlten/ welche deroſelben vnnd dem H. Reich/ jhre Beruhigung/ Ehr vnd Wuͤrde/ auch Land vnd Gebieth nicht verhindern/ gute Einigkeit/ vnd vertrawliches Vernehmen erhalten/ vnd den jhrigen reciprocirtes ſicheres hien- vnd herꝛeyſen/ auch vngehinderte freye Commercia/ nach Jnhalt Jhrer Kayſerlichen Wahl Capitulation/ vnnd deß Reichs Satzungen geſtatten.
Es woͤllen auch Jhre K. May. allerſeits/ Chur-Fuͤrſten vnd Staͤnde deß Reichs/ mit Recht vnd Gerechtigkeit/ nach Jnhalt der Fundamental Geſetze/ Guͤldenen Bull/ vnd anderer loͤblichen Reichs Conſtitutionen/ ſo dann laut dieſes Vertrags/ auch mit Sanfftmuth vnd Guͤte regieren/ vnnd denſelben Kayſerliche Freundſchafft/ Hulde/ Gnad vnd Gutes erweiſen/ vnnd maͤnniglichen Gleich vnd Recht/ darin doch jedes Reichs Grund-Veſte vnd Gluͤckſeeligkeit beſtehet/ verbleiben laſſen/ wie auch das gantze R. Reich bey ſeiner wol hergebrachten Libertet/ Freyheit vnnd Hochheit/ wie dann auch Religion vnd Prophanfrieden/ jeder Zeit erhalten vnd ſchützen.
Die Churfuͤrſten/ Fuͤrſten vnd Staͤnde deß Reichs aber/ ſampt vnnd ſonders/ ſollen auch zuvorderſt vnnd hienwiderumb der K. M. allen ſchuldigen/ vnderthaͤnigſten Reſpect/ Gehorſamb/ Lieb vnd Trew ſtandhafftig erzeigen/ vnnd in allem/ wie trewen vnd gehorſamen Churfuͤrſten/ Fuͤrſten vnd Staͤnden gebuͤhret/ ſich verhalten.
Auch ſolle zwiſchen den Catholiſchen vnd Augſpurgiſchen Confeſſions Verwanten Staͤnden das alte gute auffrechte teutſche Vertrawen wiederumb erhoben/ trewlich fortgepflantzet/ vnd alles das jenige/ ſo Miß verſtand oder Weiterung gebaͤhren moͤchte/ vmb deß allgemeinen Beſten willen/ fleiſſig vnd zeitlich verhuͤtet werden.
Beyde die Catholiſche vnnd Augſpurgiſche Confeſſions Verwandte Chur-Fuͤrſten vnnd Staͤnde/ ſollen mit einander zu Handhabung Fried vnnd Rechtens/ getrewlich concurꝛieren/ vnnd Jhrer K. M. als dem Oberhaupt/ hierzu allen ſchuldigen Reſpect/ Gehorſam vnd Beyſtand erweiſen.
Vnd weil das H. R.
Reich ohne den ſo weißlich auffgerichteten Landfrieden nicht beſtehen kan/ als ſoll auch derſelbige vom Haupt vnnd Gliedern jederzeit trewlich obſervirt vnnd vor Augen gehabt/ vnd daruͤber/ zumal bey dieſen grauſamen/ eine zeit hero haͤuffig eingeriſſenen Vnordnungen/ vnd faſt ohne ſchew veruͤbten Gewalt-Thaten/ mit groſſem Ernſt vnd Eyfer gehalten/ vnd ein jeder Contravenient nach aller Schaͤrpffe/ ohn Anſehen einiger Perſon/ geſtrafft werdẽ/ damit eines Exempel ein Schrecken vieler ſeyn moͤge.
Vnd da einer oder anderer Stand ſich/ den Reichs- Geſetzen vnnd Executions Ordnungen/ vnnd dieſem Friedenſchluß zu wieder in Verfaſſung ſtellete/ Werbung vnd Kriegsvolck annehme/ vnd darvon auff Erinnerung der K. May. welche von den außſchreibenden Staͤnden der angraͤntzenden Krayſen ſampt oder ſonders deſſen ohn verzuͤglich adviſirt werden ſolle/ nicht guͤtlich abſtehen wolte/ ſoll wieder denſelben/ nach Jnhalt deß Reichs Fundamental Geſetze/ vnnd anderer heylſamen Conſtitutionen/ auch dieſer Pacification/ mit Kayſerlichem Ernſt verfahren/ vnnd darinnen allerſeits deß H. Reichs Geſetzen vnnd Ordnungen nachgegangen/ vnnd dieſelbe in acht genommen werden.
Was in dieſem Friedenſchluß/ vnnd deſſen neben Receſſen/ keine ſonderbare Erklaͤrung vnnd Deciſion hat/ darin ſoll es allerdings bey deß H. Reichs Fundamental Geſetzen auch hoch vnd thewr verpoͤnten Religion- vnd Prophanfrieden/ ſo wol andern heylſamen Reichs Conſtitutionibus vnd Ordnungen/ vnnd wann auch in denſelben keine ſonderbare Diſpoſition befindlich/ bey Verordnung gemeiner Kayſerlichen Rechten gelaſſen werden.
Was aber dieſem wolbedaͤchtigen Friedenſchluß zuwider vnnd entgegen/ oder hinderlich vnnd ſchaͤdlichen ſeyn moͤchte/ es habe auch Namen wie es jmmer wolle/ das ſoll zu keiner Zeit von niemand/ wer der auch were/ angezogen oder vorgewendet werden/ ſondern alles vnnd jedes/ ſo ferꝛn vnd weit es dieſem Friedenſchluß/ vnd deſſen in ſich haltenden Puncten/ Articuln vnd Meynungen nachtheilig/ abbruͤchig vnd hinderlich ſeyn koͤnte/ es ſey gleich Gerichtlich verordnet/ oder auſſer Gericht verhandelt/ vnd habe Namen wie es wolle/ hiemit vnnd in Krafft dieſes/ gaͤntzlichen vnd zu Grund auffgehebt ſeyn/ auch von nun an vnd zu ewigen Tagen/ weder jnn- noch auſſerhalb Gerichts/ zu Hindertreibung/ Gloſſierung/ Declaration oder Limitation dieſes Vergleichs weder per modum Actionis, noch Exceptionis (auſſerhalb was droben wegen der Geiſtlichen Guͤter einem jeden/ auff den fall entſtehender weiter Vergleichung/ nach Verflieſſung der daſelbſt beſtimpter Jahr/ zu ſeinem Rechten vorbehalten) alle girt vnd eingefaͤhrt/ viel weniger jchtwas darauff erkant/ decretirt ſententionirt oder exe quirk werden:
ſondern ſolcher Vergleich/ wie derſelb in ſeinen klaren deutlichen Worten vnnd Buchſtaben lautet/ als eine veſte vnveraͤnderliche Norma, Regul vnd Richtſchnur eines auffrechten/ beſtaͤndigen/ ewig wehrenden/ vnauffloͤßlichen Friedens/ in allen hohen vnnd niedern Gerichten/ wie auch auſſerhalb derſelben/ gehalten/ vnd da deme zuwider/ vber Zuverſicht/ auch ins kuͤnfftige von jemanden/ weß Stands/ Würden/ oder Weſens der auch wer/ de facto directò oder dəindirectum vorgenommen/ impetrirt/ oder motu proprio erfolgẽ/ oder ſonſten einigerley weiß gehandelt wuͤrde/ ſoll daſſelbe jetzo alsdann/ vnd dann als jetzo gantz vnnd allerdings vnguͤltig/ vnd ipſo facto null vnd nichtig ſeyn/ vnnd als wann es nicht ergangen vnd vorgenommen/ gehalten vnd geachtet werden.
Vnd wollen Jhre K. May. dieſe gantze Pacifications Handlung bey jhren Kayſerlichen Wuͤrden vnnd Worten/ fuͤr ſich vnnd jhre Nachkommen am Reich/ auch dero Ertz Hauß/ ſtaͤt/ vnverbruͤchlich vnd auffrichtig halten vnd vollziehen/ deren ſtracks vnweygerlich nachkommen vnd geleben/ vnnd daruͤberjetzo oder kuͤnfftig/ weder auß Vollkommenheit oder einigem andern Schein/ wie der Namen haben moͤchte/ nichts fuͤrnehmen/ handeln oder außgehen laſſen/ noch jemand andern von jhrent wegen zuthun geſtatten.
Jngleichem thut Jhre C. D. zu Sachſen vor ſich/ jhre Erben vnd Nachkommen/ vnwiederufflichen bey dero Chur vnd Fuͤrſtlichen Wuͤrden/ Stand vnd Namen verſprechen vnnd zuſagen/ daß ſie alle das jenige/ ſo in dieſem per modum pacti oder reſeruati ein kommen/ vor ſich/ Jhre Erben vnd Nachkommen/ auch Land vnd Leuthe/ Vnderthanen/ alſo trewlich vnd veſte halten vnnd darwider in keinerley Wege handeln ſollen noch wollen/ noch jemand anderen von jhrentwegen zu thun geſtatten.
Vnd da Jhre K. May. dero hohes Hauß vnd aſſiſitrende/ oder auch Jhre C. D. vnd dero Mitverwande/ oder jemand ſo in dieſem Vertrag begriffen/ vnd ſich mit gleicher Verpſlichtung darein begibt/ mit thaͤtlicher Handlung/ oder ſonſten Vergewaltigung leiden/ oder demſelben das ſeine vorenthalten wuͤrde/ denſelben wollen Jhre K. M. vnnd C. D. getrewe Huͤlff/ Rath vnnd Beyſtand/ in Krafft deß hieruͤber auffgerichteten gemeinen Landfriedens/ Reichs Ordnung vnnd dieſes Vertrags vnnd Friedenſtands/ ſaͤmptlich vnd ſonderlich leyſten.
Vnnd ſolle alſo dieſes Kayſerlich/ Koͤniglich/ Churfuͤrſtlich/ Fuͤrſtlich/ ehrbar vnd auffrichtig/ veſt vnd kraͤfftig gehalten werden.
Vnd wann nun dieſer Friedenſchluß von den andern Geiſtlichen vnnd Weltlichen Chur-Fuͤrſten vnd Staͤnden/ oder doch dẽmehrern Theil gleichfalls beliebet vnnd bekraͤfftiget/ ſoll er vmb deß bom publici willen/ als eine gemeine Reichs Bewilligung gelien/ auch von Jhrer K. M. dero Reichs Hoffraht ſo wol dem K. Kammergericht zu Speier/ tragenden K. Amptswegen/ daranff jederzeit zuſprechen/ anbefohlen werden.
Geſtalt dann Jhre K. M. als das Ober Haupt/ ſich darzu Kayſerlich erklaͤrt/ S. C. D. zu Sachſen auch jhres Theils/ daß ſolches geſchehen moͤge/ bewilliget/ vnd dergleichen von denen/ ſo dieſen Vertrag annehmen/ vnd ſich darzu verbunden/ auch zubeſchehen.
Vnnd ſoll auch S. C. D. zu Sachſen/ zu derſelben vnd ſamptlicher Augſpurgiſcher Confeſſions Verwandten Staͤndte gehoͤrender Sicherung/ der Herꝛn Catholiſchen Staͤndte gehoͤrender Sicherung/ der Herꝛn Catholiſchen Chur-Fuͤrſten vnnd Staͤnde allerſeits/ oder deß mehrern Theils/ vnnd was die hohen Ertz- vnnd Stifft belangt/ zugleich der Dom Capitel Beliebung vnd Bekraͤfftigung dieſes Vertrages originaliter ehſtes vberſchicket/ auch hierinnen keinem Stande/ er ſey einer oder der andern Religion zugethan oder verwandt/ einige Außflucht oder Verzuͤgerung nicht verſtattet/ ſondern eine durchgehende Gleichheit hierinnen gehalten/ vnd trewlich/ teutſch vnd auffrecht in allem verfahren werden.
Jn maſſen dann auch deſſen von Kay. vnnd Koͤ. M M.
Seine C. D. zu Sachſen/ vnnd dero Augſpurgiſche Conſeſſions Verwandte Mit Staͤnde/ hiermit Kayſerlichen vnd Koͤniglichen verſichert ſeyn ſollen.
Schließlich haben ſich Jhre Kay. May. vnd C. D. zu Sachſen/ bedaͤchtlich erinnert/ daß auſſer eines gemeinen Reichs- oder zum wenigſten Deputation Tages/ dergleichen das gantze Reich betreffende hohe Schluͤſſe nicht zumachen: geſtallt dann auch Jhre Kay. Mayſt. vnnd C. D. (da es nur die jetzige/ mit ſo gar ſonderbaren ſchweren Vmbſtaͤnden vmbgeben/ klaͤgliche Reichs Bewandnuß geſtattet/ vnd kem ſonderbar eylend vnverzuͤgliches Rettungsmittel erfordert hette) ſolches gerne ſorgfaͤlltig in acht genommen:
iſt ſich dem nach verwahrt worden/ vnd wird nochmahls htemit klaͤrlich bedinget/ daß der dißmals auß vnvmbgaͤnglicher Noth gebraucht Modus dem H. Roͤ. Reich/ vnnd deſſen ſampt- oder ſonderlichen Gliedern/ ſonſten zu ewigen Tagen keine præjudicirliche Conſequentz oder beſchwerlichen Eingang bringen/ oder von jemand vor ein Exempel angezogen werden ſolle.
Jn vrkund ſeynd dieſer Brieff drey auff Pergamen originaliter außgefertigt/ deren jeder von R K. M. auch C. D. zu Sachſen/ vor ſich vnd dero Nachkommen/ ſelbſthaͤndig vnderſchrieben/ vnnd mit Anhaͤngung dero Kayſerlichen vnnd Churfuͤrſtlichen Jnſiegel verwahrt/ vnd das eine Exemplar der K. M. das andere Jhrer C. G. zu Mayntz/ zu dero Reichs Cantzley/ das dritte Jhrer C. D. zu Sachſen zugeſtellet worden.
Geſchehen zu Prag den 30.
May/ Anno Chriſti vnſers Erloͤſers vnd Seligmachers/ 1635.
Der achtzehende Diſcurß.
Vrtheil von dem Prager Frieden: vnnd wie Chur Sachſen deßwegen beſchuldiget:
aber auch vertheidiget wird.
ES wurd aber dieſer Fried gleich Anfangs am Sachſen geſtriegelt/ vnnd getadelt: der modus procedendi wer vnrecht maͤſſig/ vnnd C. D. zu Sachſen nicht befugt geweſen/ ohne Vorwiſſen/ Communtcation/ Conſens/ Willen vnnd Gutheiſſen der andern Staͤnde in einige Tractaten ſich einzulaſſen: viel weniger aber finaliter vnd endlich zu ſchlieſſen/ vnd dardurch von den andern ab- vnd zu der R. K. M. ſich zuſchlagen.
Diß gebe im H Roͤ.
Reich ein boͤſe Conſequentz: dann wann die Reichs Staͤnde als Vniuerſi betrachtet werden/ ſo gehoͤre der meiſte/ oder doch zum wenigſten zweyer Theile derſelben Conſens darzu.
Werden ſie aber conſiderirt als Singuli, ſo ſey die Handlung/ ohne der Abweſenden ſonderbahre Ratification/ vnkraͤfftig.
2. Derogeſtalt/ daß dahero dieſer Friedenſchluß alleine die Staͤnde verbuͤnde/ welche jhn gutwillig angenommen: denen andern aber ſchade der erzwungene Conſens nicht:
ſondern ſie hetten ſich alle mit dem Edicto Prætorio quod vi metusue causâ heut oder morgen darwieder zuſchuͤtzen vnnd zubehelffen/ wie etwan anderwertlich vom Paſſawiſchen Vertrag auch außgeben worden.
3. Es hette das Anſehen/ daß ein groß Niſi darunder verborgen ſeyn muͤſſe/ daß ſo offt der 12. Nov. ſt. n. Anno 1627. widerholet worden: vnnd will von etlichen gemuthmaſſet werden/ quaſi aliquid monſtrialat, vnnd ziele auff das auß gelaſſene Kayſerliche Edict/ vnnd den darin angezogenen Muͤlhauſiſchen Convent/ (da der Graff von Schwartzenburg der Romantſchen Religion zugethan/ im Namen deß Churfuͤrſten zu Brandenburg gewaltig operiret) welcher Anno 1627. gehalten/ ob hette auff demſelben das Churfuͤrſtliche Collegium Jhrer K. M. alle Gravamina/ wegen der Geiſtlichen Guͤter/ bloß vor ſich ſelbſten zu decidiren/ maͤchtiglich anheym gegeben: vnnd weil das Churfuͤrſtliche Collegium es damals vor ſich/ ohne der andern Fuͤrſten vnnd Saͤnde deß Reichs Einwilligung nicht thun koͤnnen/ moͤchte nach Verflieſſung der viertzig Jahren darauff gedrungen werden/ als hetten ſich alle Evangeliſche Staͤnde durch dieſe oͤfftere Wiederholung deß 12. Nov. ſt. n. Anno 1627. darzu ingeſampt verſtanden/ daß Kay. M.
Macht haben ſolle/ das Anno 1629. auß gelaſſene Edict zu exequiren/ vnnd jhres eygenen Gefallens/ wegen der Geiſtlichen Guͤter/ zu diſponiren vnnd decidirn.
4. Es waͤr das Koͤnigreich Boͤhmen/ vnnd die Oeſterꝛeichiſche vnnd Maͤhriſche Landen darinnen vbergangen/ vnd jhnen das liberum exercitium religionis nicht erhalten.
Dahero als Anno 1539. die Proteſtirende Staͤnde den jhnen zu Schweinfurth fuͤrgeſchlagenen Particular Frieden nicht annehmen wollen/ hetten ſie vnder anderm auch die ſo denckwuͤrdige Wort gebrauchet: dieweil wir haben fuͤr Vnchriſtlich halten muͤſſen/ daß jemand jhm allein/ vnnd nicht der gantzen Religion vmb Frieden handele/ ſo haben wir vns nicht doͤrffen verſichern/ vnnd vnſere Bruͤder laſſen in aller Gefahr ſtecken.
Darumb ſo haben wir keinen Anhang leiden moͤgen/ dadurch wir einen Anſtand hetten/ vnnd andere vom Frieden außgeſchloſſen weren:
dann das were andern den Weg beſchlieſſen zum Glauben vnd Himmelreich/ vnnd verhindern die nothwendigen Articul deß Glaubens zubekennen/ die zu Augſpurg verdammet ſeynd/ zu den wir aber alle Welt fuͤhren/ vnd ſolche zu glauben foͤrdern ſollen.
Auch/ ſo wir etwas bewilliget/ ſo hetten wir in Verdammung deß Chriſtlichen Glaubens bewilliget/ vnd weren deren Bieder- Leuthe Verꝛaͤhter worden/ auch die in hoͤchſte Verfolgung geſetzet/ denen wir ſchuldig ſeyn/ allen Vorſchub vnd Huͤlffe/ doch nach Ordnung/ zuthun vnd zuverſchaffen/ daß ſie in vnſers Glaubens Gemeinſchafft kommen/ vnnd darbey bleiben moͤgen.
5.
Auch die Schleſiſche Fuͤrſten vnnd Staͤndte/ zuwider dem Anno 1621. auffgerichteten Churfürſtlichen/ von K. M. confirmirten Accord beſchweret worden: Krafft welches/ vnd anderen darauff erfolgten Handlungen vnnd Actuum C. D. zur Protection allerdings verbunden ſey.
6.
So wolte es in gleichem den Reformirten zum mercklichen Præjuditz gereichen/ vnd groſſes Nachdencken verurſachen/ daß in dem Friedenſchluß das Wort Proteſtirende nicht gebraucht wird/ ſondern allein die Wort Augſpurgiſche Confeſſions Verwandte zubefinden ſeyn:
Sintemahl vnverneinlich/ der Name Proteſtirende Anno 1529. vnnd alſo das vorige Jahr ehe die Augſpurgiſche Confeſſion vbergeben/ denen/ ſo wider den damahligen Reichs Adſchied proteſtiret/ von den Catholiſchen auff geleget worden/ wie auß Dr.
Braunen Dialogo von den Ketzern zuſehen.
7. So ſey hieruͤber die Pfaͤltziſche oberkandte Sach/ ſonderlich wegen deß Churfuͤrſtlichen Voti, ſo denen Evangeliſchen Staͤnden auff Reichs-Krayß- vnd Wahltaͤgen abgienge/ magni præjudicij:
Jn maſſen dannin einem Scripto auff Seiten der Catholiſchen es ſonderlich mit dieſen Worten gekuͤhmet wird/ quantivis dein pretij eſt, quòd in in Collegio Electorali nobis ac parti Catholicæ ſtabilitur, ac confirmatur vnius voti acceſſio.
Vnnd wuͤrde gewißlich die Pfaͤltziſche Enderung materiam & ſegetem noui belli ſuppeditieren.
8. Vnd jnſonderheit/ daß die Amneſtia nicht vniuerſalis, groſſen Schaden thue/ vnnd newes Fewer erwecken: dahero billich/ daß nach dem Exempel K. M. hochloͤblichen Vorfahren/ fuͤrnemlich Caroli V. vnd anderer Chriſtlichen Potentaten/ namentlich deß weitberuͤhmten Fuͤrſten Coſmi de Medices, durch hoch vernuͤnfftiges diſſimuliren/ lieber etwas zu vbergehen/ als all zu hart mit ſolchen Confiſcationen zuſtraffen/ damit deme/ nach außgeſtandener vieler Schwachheit/ noch Krafftloß darnieder liegenden R. R. ſeine Ruhe gelaſſen/ die durch den edlen lieben Frieden an jetzo kaum etwas geheylete Wunden/ nicht auffs newe wiederumb auffgeriſſen/ deß Legati Priuernatum auff deß Plautij Burgermeiſters zu Rom Frage/ Quid ſi vobis ignoſcatur, qualem pacem habituri ſitis? gegebene Antwort/ Si bonam dederitis, habebitis fidam & perpetuam: ſi malam, haud diuturnam, bey Liyio, in acht genommen werde/ vnnd ſolche Heroiſche Perſonen Theils nicht Anlaß nehmen/ ſich auß Deſperation an benach barte Potentaten zuhengen/ dadurch dem Roͤ. R. groͤſſere Vnruhe/ vnnd noch gefaͤhrlichere Kriege erwecket werden koͤnten.
Welche Jhre K. M. vielmehr abzuwenden vnd Vermoͤge der Capitulation/ vnd deß jetzigen Friedenſchluſſes/ mit denen außwertigen Potentaten gute Eynigkeit vnd Vernehmen zupflegen: oder/ da dieſelben dem Roͤm. R. zuſetzen ſolten/ zuvor daheyme den Rauch zu dempffen ſchuldig/ daß die Flammen nicht außſchlagen/ ſondern alsdann Jhre Kay. M. an den Graͤntzen/ mit der Staͤnde einhelligen Fuͤſſen/ dem Feind vnder Augen ziehen koͤndte wie der Staͤnde Augſpurgiſcher Confeſſions Geſandten/ in jhrem Bedencken vber der K. M. am 25. Aug. Anno 1576. auffm Reichs Tag zu Regenſpurg gegebenen Reſolution Wort/ bey Lehman/ lauten.
Auch darumb/ daß obangeregte Perſonen/ deßwegen/ daß ſie ſich wieder Jhre Ka. M. nur alleine zu Erhaltung/ oder Wiedererlangung jrer Guͤter gebrauchen laſſen/ deß Criminis læſæ Majeſtatis, nach Menochij Meynung nicht ſchuldig:
Sondern in dieſem Defenſiv Kriege/ da wegen Manglung ordentlicher Obrigkeit/ ſagt Lehman/ ein jeder ſich deß ſeinigen propriâ authoritate, wieder bemaͤchtigen wollen.
Cùm pro defenſione etiam Turcas & infideles in auxiliũ vocare, licere ſtatuãt Oldrad.
& Kirchov.
Auch hieruͤber/ wegen zugefuͤgter Schaͤden vnd Vnkoſten/ nicht belanget werden koͤnne/ Salicet.
& Hortled.
Jn maſſen dann auch an jetzigem Friedenſchluß alſo concludiret/ denn es ſonſten bey vielen/ jnn- vnd auſſerhalb deß R. R. das Anſehen gewinnen moͤchte/ ob were der Fried nicht freywillig gegeben/ vnd hette durch Einziehung der Guͤter/ etlicher maſſen erkaufft werden muͤſſen/ cùm certijuris ſit, pacefactâ, antiquis poſſe ſſoribus reſtituendas eſſe poſſeſſiones, apud Menoch.
Jn deſſen/ vnnd anderer Vmbſtaͤnde reiffer Erwegung bey denen Tractaten/ billich dahin geſehen werden ſollen/ damit die Schaͤrpffe nach geblieben/ vnnd keiner von der Amneſtia außgeſchloſſen/ ſondern Kayſer. l Ma. zu einer andern milten Reſolution bewogen/ vnnd auß K. Hulde/ vnd angebohrner Oeſterꝛeichiſcher Sanfftmuth vnd Gůtigkeit/ allen mit einander gaͤntzlichen perdontrt were. 9. Vnnd weilen es wegen der Geiſtlichen Guͤter nicht perpetua, ſondern paxtemporaria, wuͤrde die liebe Poſteritaͤt/ nach verfloſſener Zeit/ der Religion halber in hoͤchſter Gefahr ſtehen.
10. Zumahln wann der K. Reichs Hoffrath das Erkantnuß haben/ vnd den endlichen Außſchlag abſq; remedio ſuſpenſiuo geben ſolte.
11. Zu deme/ war kein Aſſecuration/ als Feder vnd Papier vorhanden/ daß in dieſer abgehandelten Zeit der Friede gewiß gehalten werden ſolle.
Dann es wer auff Seiten der Catholiſchen doch keine Sicherheit zuhoffen/ wann ſie ſchon alle/ nach Anleytung deß Friedenspuncten/ vor ſich vnd jhre Nachkommen/ vnnd die Dom Capitel in formâ patenti jhre Erklaͤrungen vnnd Approbationen einſchicketen/ an Worten vnnd rohem Tuche (ſagt Lehman) ginge viel ein.
Sie lieſſen jhnen den Spruch/ den Ketzern doͤrffte man keinen Glauben halten/ durch keine Tranſactiones, oder guͤtliche Vergleichung/ Sincerationes oder auffgerichtete Vertraͤge/ wie hochbetheurlich auch dieſelben beredet/ beliebet/ vnnd conceptis verborum formulis beſtettiget wuͤrden/ nimmermehr auß dem Sinn vnd Hertzen bilden vnd außreuten: koͤndte wol ſeyn/ daß ſie hierdurch die Evangeliſchen vnder ſich/ vnnd von denſelben nur die Aſſiſtenten zutrennen verhoffen.
Wie dann ſchon Anno 1541. auffin Reichs Tag zu Regeuſpurg/ auch darüber geklaget/ daß die Catholiſchen Trennung vnder denen Religions Verwandten anzurichten ſich bemuͤheten/ vermoͤg der Reichs-Acten.
Dergleichen Trennung zurahten haͤtte ſich auch ſchon Iohan. Franciſc. Cardin.
Commendonus auff dem Anno 1566. gehaltenen Reichstage zu Augſpurg/ dahin er von dem Bapſt Pio V. abgefertiget/ zum hefftigſten bemühet/ ſagt Thuanus.
Dahin ſey auch gerichtet der Diſcurs/ Anno 1627. publiciret/ von dem Buͤndnuß der Woͤlffe mit den grawen Hunden/ Zuaußtilgung der ſchwartzen/ oder bundflecketen.
Dann ſie blieben/ wie gedacht/ bey jhrem principio:
Man ſolte den Ketzern keinen Glauben halten/ welches ſie bißhero/ wegen deß Religionfriedens/ in der That genugſam erwieſen hetten.
Davon zu ſehen Apol. Sax. §.
Daß man.
Vnd Lehman l. 3.
Ob es gleich die Jeſuiter vernichteten/ vnd von den fœderib. publicis, jure gentium introductis, nicht verſtanden haben wolten in Comp. Pacis c. 5. q. 59.
Was aber auff dieſes jhr Fuͤrgeben/ vnd deß Becani Lehr/ de fide hæreticis non ſeruandâ, ſonderlich in c. 10. zutrawen ſey/ das finde man im Buͤchlein/ ſo genennet wird Wiederlegung Vngerßdorffs Erinnerung von den Calviniſten p. 34. Vnd ſey darauß zuerſehen/ daß der Bapſt ſchreibet/ ob ſchon die Sach an ſich ſelbſt gut were/ wuͤrde es dennoch von der Perſohn deß Kayſers vnrecht.
Apol. Sax. p. 70. vnd Lehman ſaget vngeſchewt in juſta defenſ. p. 139. Bleibet demnach/ daß vnſers allerheiligſten Vatters Vrbani VIII. vnd der K. May. kein andere Meynung iſt/ als daß die Ketzereyen in Teutſchland außgerottet/ vnnd der vralte Catholiſche Glaub wieder eingefuͤhrt werde.
Ja auch ein Eyd helffe nichts:
dann der gelte allein in denen Sachen/ die an ſich ſelbſt recht vnd zulaͤſſig: davor ſie aber den vnbedingeten vnnd jmmerwehren den Religionfrieden nicht erkennen wollen/ daß es eine ſolche geſtalt mit jhme habe/ daß er auff einige weiſe vnd wege fuͤr zulaͤßlich koͤnne geachtet werden.
Apol. Saxon. p. 76.
Wie dann die Augſpurgiſche Confeſſions Verwandte/ in jhrer Replicâ auffm Reichstage den 26. Feb. 1543. hefftig daruͤber geklaget: deß gleichen/ daß die Catholiſchen darfuͤr hielten/ der Bapſt vermoͤchte ſie ex plenitudine poteſtatis von allen ſolchen Zuſagen abſolviren: vnnd moͤchte ohne deſſelben Bewilligung kein Friede geſchloſſen werden.
Comp. Pac. c. 5. q. 28.
Auch hab ſich Julius I. geruͤhmt/ er mache Buͤndnuͤſſen vnnd Vereyn mit den Frantzoſen vnd Teutſchen nur allein/ daß er ſie betruͤge.
Auch hette Treuiſanus, Raths Verwandter zu Venedig/ vnnd S. Marxen Verwalter/ beſtaͤndig auß geben: dasſey der Baͤpſte eygenes Thun/ daß ſie auff jhre Zuſag nichts achten: ja beſchloſſen/ daß die Kirch/ vngehindert einiges Contracts/ vnnd einiger Verheiſſung/ wann ſie nur ein newes Beneficium erlange/ jhre Obligationes wiederꝛuffen/ vnd außfuͤhrlich wieder die jenige/ ſo die Prælaten hochbetheurlich vollzogen/ handeln moͤge.
Daher dann gewiß werde/ daß man mit weniger Sicherheit mit ſolchen/ deren Rechte ein Rechte der Falſchheit/ einigẽ Bund moͤge treffen/ als mit dem Tuͤrcken.
Welches ſonderlich allhier deſto mehr zubefahren/ wenn der Bapſt allbereyt darwider einen eygenen Legatum hette proteſtiren laſſen.
Dahero der Jeſuiter Roſenbuſch vom Religionfriede in ſeiner Declaration p. 87. ſchreibe:
Er zweiffele gar nicht/ die frommen Kayſer vnnd Fuͤrſten Catholiſcher Religion vnnd Glaubens hetten dieſe Dinge eingegangen/ mit Jhrer Heyligkeit Wiſſen vnnd Conſens/ damit ſie in jhrem Gewiſſen deſto ſicherer ſeyn koͤnten.
Ob aber der Bapſt den Religionfrieden approbiret oder verworffen habe/ das ſey in obberuͤhrtem Buͤchlein wieder Vngerßdorff weitlaͤufftiger außgefuͤhret: oder wenn es doch kaͤme/ geben ſie vor/ man muͤſſe eine Zeitlang/ zu Verhuͤtung groſſes Vnheyls/ biß ſich dermahl eins beſſere Gelegenheit eraͤuge/ temporiſiren.
Comp. Pac. q. 26. wie laͤngſten zuvor vber dergleichen Temporiſation die Proteſtirende Staͤnde/ vnnd Marggraff Albrecht in jhrem Außſchreiben Anno 1552. zum hefftigſten bey Hortled. klagen.
Mann hette zum oͤfftern erfahren/ daß bey den Catholiſchen wahr worden/ was dort ſtehet: ſcio, quo vos pacto ſoleatis perplexarier: pactum non pactum eſt, non pactum pactum eſt; quod multis lubet.
Darumb auch nach geſchloſſenem Friede bey jhnen allerdings kein beſtaͤndiges Vornehmen zuhoffen/ ſondern vielmehr zu muthmaſſen ſey/ daß wider ſie practiſirt werden muͤſſe/ was der weiſe Heyd Demoſthenes gerahten:
Vnum natura prudentium in ſemetipſa poſſidet præſidium, quod cùm omnibus bonum eſt, & ſalutare, tum vel maximè liberis hominibus, contra hoſtes, Diffidentia.
Vnnd was in der Fabel von dem Fuchſe gemeldet wird/ welcher bey der Reconciliation zur Schlangen ſagte/ er wuͤrde es wol nimmermehr vergeſſan/ was jhm begegnet/ noch der Schlangen mehr trawen/ wann ſie jhm gleich noch ſo ſehr Liebkoſete: wie er jhme gleichfalls nicht einbilden koͤndte/ daß ſie jhme trawen wuͤrde.
So ſolte auch billich dieſes die Evangeliſche ſtutzend machen/ daß in der Schrifft/ welche C. D. zu Sachſen am 28. Apr. Anno 1629. an Kay. May. abgehen laſſen/ die Kayſerliche Reichs Hoffraͤhte gerahten/ Jhre K. M. ſolten bey denen zu Muͤlhauſen Anno 1627. beſchehenen Sinceration vnd Aſſecuration verbleiben/ vnd dahin trachten/ daß Chur Sachſen in das Edict/ oder deſſen Execution gar nicht einge menget/ ſondern davon ſepariret wuͤrde: vnnd ſolches ſo wol/ wegen vielfaltigen Politiſchen Reſpects/ als auch darumb/ daß durch die Separation die Execution deß K. Edicts im vbrigen facilitiret/ vnd deſto leichter zum wuͤrcklichen Effect gebracht werde.
Will alſo von etlichen darfuͤr gehalten werden/ daß dieſer Friede allein zu dem Ende geſchloſſen/ damit die Catholiſchen ſich wieder recolligiren/ vnd mit groͤſſerer Macht ins kuͤnfftige außruͤſten koͤnnen.
Alſo hab ſich Carolus V. jmmerzu vor Hertzog Moritzen zu Sachſen gefoͤrchtet.
Thuan.
Sey derowegen den Catholiſchen/ weil ſie ſonderlich noch in Armis, nicht zu trawen/ da auch gleich (woran noch ſehr zu zweiffeln) die beredete 40. Jahr vber alles/ was in dieſer Pacification vnnd Friedens Vergleichung geſchloſſen/ vnnd beliebet/ gehalten wuͤrde.
12. So were noch ferꝛner die Frage/ wie es dann Verlauff der vierzig Jahren hergehen ſolte/ weil die rechte wahre Vrſache vnnd Vrſprung deß bißhero gefuͤhrten Krieges/ welche iſt die zweyſtimmige Jnterpretation oder Deutung/ Außlegung vnnd Verdolmetſchung deß Religionfriedens/ vnnd der Streit vber den Geiſtlichen Guͤtern/ Stifftern vnd dergleichen/ auß dem Grunde nicht gehaben/ ſondern nur auff eine lauffende Zeit/ von vierzig Jahren/ die Eroͤrterung geſchoben worden: womi aber weder die an jetzo lebende Religions Verwanden genugſam verſichert/ noch auch der werthen Poſteritaͤt oder Nachkommen/ auff welche ſo wol deß Nachruhms/ als der Vorſorge halben/ nach dem Exempel der loͤblichen Vorfahren in allen oͤffentlichen Handelungen nicht zuſehen/ gedienet vnd geholffen were.
13. So ſey nicht weniger in groſſe Confideration zuziehen: daß gleich wol die Kron Schweden/ ſo mit in dem Krieg begriffen/ nicht allein zu denen Tractaten nicht gezogen/ ſondern auch mit Vergieſſung Koͤniglichen Bluts/ der verdienten Satisfaction halber/ nichts gedacht worden: welche ſich aber ſo bloß auff die maſſe/ wie in offt gemeldetem Friedenſchluß Erwehnung geſchehen/ nicht abfertigen laſſen koͤnten.
14. So were in gleichem zu bedencken/ wann etliche Staͤnde/ ſo viel nicht nahe Verwante ſeyn koͤnnen/ ſich nicht zum Frieden Schluß bequemeten/ ob mit gutem Gewiſſen man ſie mit Heerskrafft vberziehen helffen/ vnd gleichſam in propria viſcera ſæviren/ ſo wol die Schweden/ vnnd deren Mitverbundene mit Gewalt auß dem Reich vertreiben koͤnne.
Jn Summa/ ſagen etliche/ Pacem modernam eſſe periculoſam & plenam bello, aut quod ait Mithridates apud Salluſtium, ob interna mala, dilata magis eſſe prælia, quàm pacem datam.
Vnnd ſolches erweiſen ſie durch Betrachtung deß hierauff erfolgendem Vbels.
1. Werden die Schweden wegen dieſes Friedens nur deſto ſchwuͤriger werden/ vnnd nicht in der Furj ein groſſes Vngluͤck angehen doͤrffen: welches dannenhero noch mehr zubefoͤrchten/ weilen ſie ſich auff den Polniſchen Treues, vnnd Frantzoͤſiſchen Secours, auch auff jhr eygenes Volck in Preuſſen zuverlaſſen/ vnnd es ſonſt heiſſe/ wie Livius ſagt/ Omnia audaciſſimè incipientes, rarò fefellit fortuna.
Ober wie deß Antonij Conſilium beym Tacitol.
3. lautet:
Eſſe adhuc Vitellio vires: ambiguas, ſi deliberarent: acres ſi deſperâſſent.
2. Sey ein jnnerliches Vngluͤck/ daß mancher an ſein vbeln Znſtand werde gedencken/ wie er durch dieſen Frieden excipiret/ vnd gantze Laͤnder vmb die Religion kommen.
Vnd ſolches werde ſo lang im Gemuͤth/ wie ein Dorn im Fuß bleiben/ biß es wie der zur andern Vnruhe oder Auffruhr außſchlage.
Sonderlich ſey die Religion/ oder Gewiſſens Freyheit ein ſolches Stuͤck/ welches/ da mans ſucht zuvndertrucken/ bald wie eine groſſe Flam̃ vber ſich ſchlaͤget: vti nihil tàm voluntarium, ita tàm inquietum nihil, quàm Religio, ſi voluntati obſtes.
Schlieſſen darumb/ dieſer Friede ſey gefaͤhrlich vnnd beſorglich/ vnnd hebe noch lange nicht alle Gravamina/ viel weniger lanienam Chriſtianorũ mutuam auff:
es werde ſich auch in eventu erweiſen/ ob gegenwertiger Fried GOttes edles Geſchenck ſey/ oder/ ob Vegetio zu glauben/ wann er ſagt/ frequentius paces, quàm arma nocuerunt.
Das Gegenbedencken repræſentiret/ was vor Vnheil auß dem jnnerlichen Krieg erwachſe/ vnnd daß allhie die Vrſach dieſes Kriegs auffgehoben/ nemblich die Execution deß Anno 1629. herauß gelaſſenen Edicts caſſiret/ denen Beſchwerungen der Reichs Staͤtt (es ſey nemlich jhnen vielſaltig wieder den Religionfriegen Jnhalt gethan/ die mediat- vnnd jmmediat-Stiffter/ vnnd Geiſtlichen Guͤtter entzogen/ einem Theil mandata ſine clauſulâ gegeben/ dem andern aber abgeſchlagen/ vnnd das beneficium emigrandi gebuͤhrlich nicht verſtattet.
Jtem/ daß man ordinari Viſitationes vnnd Reviſiones nicht befoͤrdere/ die Krayß vnnd Executions Ordnung nicht in acht nehme/ auch ſonſten groͤblich wider den Prophanfrieden handele/ die Capitulation in Kriegs Verfaſſung/ vnnd andern Dingen/ auß den Augen ſetze/ vnd was/ beſage der Reichs Acten/ der Klagen mehr geweſen) nunmehr dergeſtallt gutes theils abgeholffen/ daß hinfuͤro vber den Religion- vnnd Prophanfrieden allerdings gehalten/ es bey der Krayß vnd Executions Ordnung verbleiben: vnnd was darinnen nicht begriffen/ noch den Reichs- vnd Fundamental Geſetzen/ ſo wol andern Reichs Conſtitutionen/ vnd da darmnen keine ſonderbahre Diſpoſition vorhanden/ nach den gemeinen Kayſerlichen Rechten/ decidirt werden ſollen.
Es werde in dieſer Pacification auff die Liebe deß Nechſten/ Nutz vnd Wolfahrt der Vnderthanen/ das bonum publicum, vnd fuͤrnemlich anff die Conſervation deß R. Reichs ein ſonderbares ſorgfeltiges Auge gehalten/ aller Argwohn vnnd Mißtrawen auß dem Wege geraͤumet/ zwiſchen den kriegenden/ vnnd zu dem Frieden geneygten Partheyen/ eine Amneſtia/ Caſſir-Vergrab- vnd Auffhebung voriger Mißhelligkeiten vnnd Hoſtilitaͤten induciret/ vnnd alles in vergeſſen geſtellet.
Jn Summa/ es wird dieſer Schluß dermaſſen ſtabiliret/ daß keiner denſelben vmbſtoſſen/ davon abweichen/ oder ſonſten etwas tentiren kan/ was zu deſſen Schwaͤchung gereychen moͤchte.
Dieweil er dann vnverletzt GOttes Ehr/ vnnd guten Gewiſſen geſchehen koͤnnen/ ſoll man jhn lieber eingehen/ als es vollends gar auff die Extrema ſtellen/ welches ſo wol gegen GOtt/ als die werthe Poſteritet vnertraͤgliche Verantwortung auff ſich laden wuͤrde.
Man muͤſſe in particularietwas leyden/ den Krieg abzuwenden/ zu mal ſolches auch Anno 1555. geſchehen.
Vnd 1. haben beyde Negotianten jhre beyde Partheien repræſentirt/ vnnd das Geſetz aller Geſetzen/ nemlich deß Reichs Wolfahrt beobachtet:
da dann Scipionis Naſicæ Spruch golten:
Neceſſarium viro ſapienti in paruis à juſtititiâ abire, qui in magnis eam ſaluam velit: daß es an fleiſſigen Erinnerungen nicht ermangelt/ der Stein aber nicht weiter zubringen/ noch zuheben geweſen: darumb die Particularen dem Gegentheil zu vielem nachgruͤblen nicht Vrſach geben ſolten.
2. Wer es je kein Zwang/ ſolchen anzunehmen.
3 Erfolge je die allgemeine Ruhe.
4. Darzu man ſich ſchuldig wiſſe.
5. Vnndkoͤnne manchem wol wider ſeinen Willen einige Gutthat wiederfahren.
6. So hetten auch die Staͤnde jhnen ſelbſt nicht helffen koͤnnen.
7. Vnd muͤſte nach vielem Blutvergieſſen/ oder Schlagen dennoch die eine Parthey in ein ſawern Apffel beiſſen.
8. So wer es auch nichts newes/ daß vnder vielen Bundsgenoſſen einer oder der ander auß ſonderbaren Vrſachen abtrette.
9.
Vnd daß jede Parthey ſich zum allerbeſten gefaßt mache/ bey den Tractaten die Oberhand zuerhalten.
10. Derowegen bleiben muͤſſe/ was Tacitus meldet.
Omne magnum exemplum habere ſolet exiniquo aliquid, quod contra ſingulos vtilitate publicâ rependitur.
11. Daß aber Nemo alteri ſtipulari poteſt, nicht ſtatt finden koͤnne/ erweiſe das jusgentium: ſintemal der Spruch nur de jure civili. 12.
So hat auch hie metus cauſa nichts ein zuwenden/ weil nichts vnziemliches/ ſondern aller Nutz vorgangen vnnd geſucht worden.
Wie dann zu Erhaltung gemeinen Friedens im H. R. R. alle Chur-Fuͤrſten vnd Staͤnde Geiſt- vnd Weltliche haben geſchehen laſſen muͤſſen/ daß/ vnangeſehen aller Vertraͤge/ Freyheiten/ Jndulten vnnd Herkommen ſo der Anlage zuwider ſeyn moͤchten/ jhnen von allen Lehen vnd Erbe/ den gemeinen Pfenning zur Tuͤrckenſteur zugeben/ durch die Reichs Abſchiede/ jnſonderheit den Speyeriſchen Anno 1544. aufferlegt worden: darwider ſie obbenahmtes Edict nicht anziehen doͤrffen.
Fuͤrnemlich aber hette man wol bey dem Leipziger Schluß verſpuͤhret/ daß etliche Staͤnde jhr abſonderliches Abſehen gefuͤhret vnnd ſich nimmermehr mit C. D. zu Sachſen vergleichen wollen: darumb C. D. zu Sachſen jhro ſelbſten/ vnnd dann dem Evangeliſchen Weſen Sicherheit procurieren muͤſſen.
Zugeſchweigen der groſſen Vngelegenheiten/ ſo auß frembder Nationen Huͤlff jederzeit entſtanden/ wie noch newlich das Griechiſche Kayſerthumb mit ſeinem Vndergang erwieſen.
Endlich ſo hetten die zu Franckfurt verſamblete Staͤnde/ nach eheſter Notificirung/ ſich wol koͤnnen herbey fügen vnd alle Notturfft erinnern.
Was aber das vermeynte im dunckeln liegende NIS 1 belangt/ werden die Relationen deß 1629.
Jahrs außweiſen/ wie es mit dem Reformations Weſen vor vnnd alsdann geſtanden.
Der Tag zu Muͤlhauſen were ja vor eine vnverbuͤndliche Conferentz gehalten/ welches der Vortrag ſelbſt mit ſich bringe/ vnnd der Geiſtlichen Guͤter nicht gedacht worden.
Vnnd da die Deciſion/ wegen derſelben in einem Schreiben Jhrer Kay M. heimgeſtellet worden/ hette es Chur- Sachſen nicht vnderſchrieben: wer auch/ was im Edict darauß angezogen/ nicht zu attendiren/ welches doch allhie auffgehoben wird.
Taminiqua eſt curioſa ſubtilitas, vt nec, quæ ipſius bono fiunt, pervideat.
Daß nun Boͤhmen vnnd die Oeſterꝛeiſche Landen hierin vber vielfaltiges erinnern vnnd bewegliches Vortragen/ præterirt worden/ were doch auch im vorigen Seculo geſchehen/ weil ſie frembde Vnderthanen/ vnd kein Souuerain jhm eingreiffen oder fuͤrſchreiben laſſe.
Zumahl auch keine Mittel/ die Sach außzufuͤhren/ bey Handen/ vnnd der frembden Kronen Huͤlff vngewiß ja ſorglich:
wie dann an denſelben Landen das Evangeliſche Weſen auch nicht haffte.
So machen auch die Theologi ein Vnderſcheyd inter religionis propagationem & defenſionem, vnnd formiere Gerhardus dieſe Frag: Ob man/ ſo lang Krieg fuͤhren koͤnne vnd ſolle/ biß auch das Exercitium Religionis in den Kayſerlichen Erblanden wieder reſtituirt worden?
Gleiche Meynung habe es auch mit den Schleſiſchen Staͤnden/ deren ſich etliche ferꝛner verdieffet/ vnd demſelben nach deß Pardons/ vnd Chur Saͤchſiſcher Protection verluſtigt gemacht: worinnen dann jederzeit auff das Haupt Weſen muͤſſen geſehen werden/ bey welchem dennoch den Staͤnden nach Beſchaffenheit entweder auff etliche Jahr/ oder in perpetuum das Exercitium iſt erhalten worden.
Da dann allezeit die Jmpoſſibilitet wird vorbehalten vnd eingewendet: mit eroͤffneter Thuͤr der Gnaden/ daß was Zeit wehrend iſt/ zu perpetuiren.
Dann alſo haben die Roͤmer mit Porſena wegen der Tarquinier/ vnd heut zu Tag die Chriſtenheit mit den Tuͤrcken gehandelt.
So belauffe auch der Vnderſcheyd zwiſchen den Worten Proteſtirend/ oder Evangeliſch nicht ſo hoch.
Dann weil wegen der Calviniſten nichts zuerlangen geweſen/ habe man nicht Vrſach gehabt/ jhrentwegen mit den Waffen zu continuiren.
Jn Betrachtung/ daß dieſe Pacification nur eine Newerung deß Paſſawiſchen Vertrags ſey/ vbi paciſcentes ſunt ſoli Pont ficij & Lutherani: daß man alſo zu Prag nichts anders reden koͤnnen.
Vnd ſey dardurch der Calviniſten nichts begeben: ja vielmehr/ daß jhnen wann ſie nur wollen/ der Weg zur Gnaden eroͤffnet worden: dergeſtalt/ daß ſie nichts weniger dieſes Friedens faͤhig werden koͤnnen.
Dann ob ſie wol deß Religionfriedens Anno 1555. zu Augſpurg auffgerichtet nit genieſſen koͤñen/ weil in demſelben außtrucklich zufindẽ/ dz nur die Catholiſche vñ Lutheriſche Religion dariñen begriffen/ vnter deren keine die Calviniſche propriè zu rechnen ſey:
ſo werden ſie doch paſſivè auffgenommen/ daß man jhnen zwar das Exercitium, ſo ſie/ allbereyt hetten/ laſſen:
aber nicht jhnen zugleich auch Macht geben ſolte/ jhre Vnderthanen zu jhrer Calviniſchen Religion zu reformieren. Dannenhero D. Lutherus jhnen zugeſchrieben:
Weltlich wollen wir mit euch eyns ſeyn/ das iſt/ zeitlichen vnnd leiblichen Frieden halten:
aber Geiſtlichen wollen wir euch meyden vnnd haſſen.
Bey welcher Tolerantz es ins künfftige bleiben ſolle.
Wegen der Pfaͤltziſchen Sach hetten ja die ſieben Churfuͤrſten geſchloſſen: weil GOTt dieſelbe Sach nie befoͤrdern wollen.
Dann Chur Bayern vor ſich habe die Kayſerliche Jnveſtitur/ die gewaltſame Beſitzung/ vnnd die vralte Prætenſionen.
Die Amneſtia wer dahin gebracht/ daß dieſelbe das R.
Reich mehr erfrewen/ als betruͤben ſolte.
Wegen der Geiſtlichen Guͤter hette man Jhre Kay. M. dahin nit bereden koͤnnẽ/ zu Nachtheil der Catholiſchen etwas zubegeben:
doch wuͤrde ein Reichstag alles eroͤrtern vnd veſt machen/ wie auch Anno 1566. geſchehen.
Vnnd weil von dem Kayſerlichen Reichs Hoffraht jederzeit diſputieret worden/ ob derſelb der Kammer zu Speyr gleich/ oder vorgehen ſolle: hette C. D. zu Sachſen es dennoch dahin getrieben/ daß die Vrcheil mit Zuziehung etlicher Churfuͤrſten auffgehen ſolten.
Der Aſſecuration halben/ muͤſte man trawen/ wie Koͤnig Matthias zu Hungarn Friderico III. deme er die gebrochene Buͤndnuß ſo offt vorgeruckt hatte: vnnd die Roͤmer den Carthaginenſern auff jhren Eydt.
Daß nun etliche Pontificij ſchreiben/ Mann ſey nicht ſchuldig/ den Ketzern Glauben zuhalten: gehe das gantze Weſen nicht an.
Die Zeit der vierzig Jahr præſupponire die Guͤte/ vnnd den Rechtsſtand/ hernach die Waffen: darmit keinem nichts benommen/ ſondern der jetzige Krieg verſchoben worden.
Die Schweden weren nur Opitulatores, vnnd hetten jhr Haupt verlohren/ auff welches C. D. zu Sachſen allein geſehen: vnnd mit Franckreich ſich nie verbunden.
So müſte man den eygenen periclitirenden Staad ſuchen zuerhalten/ vnnd den Frembden/ da ſie zuweit greiffen/ vñ den erſten Zweck verꝛuͤcken/ ſo gar groſſen Gewalt nicht verſtatten.
Darumb auch die Schweden/ als Acceſſorij, ſo gar hoch nicht zubetrachten weren/ wie vor hundert Jahren Churfuͤrſt Moritz auch gegen dem Frantzoſen ſich verhalten.
Dann das Woͤrtlein ohne deß Mit verbundenen Conſens/ gar nicht die Meynung habe/ als were man verbunden/ auff deß Außlaͤndiſchen Nutzen vnnd Frieden mehr zuſehen/ als auff ſich ſelbſten:
weil jener das gute Werck ohne Noth zerꝛuͤtten moͤchte.
Deßwegen dann auch der beyden verbundenen Kronen Proteſtationen/ man billich ermeſſen/ vnnd von jhnen verhoffen koͤnnen/ daß ſie denſelben gemaͤß dem Vatterland Teutſcher Nation/ den lieben Frieden nicht mißgoͤnnen wuͤrden: bevorab da C. D. zu Sachſen den Schweden bey dieſem Friedenſchluß alle moͤglichſte Trew erwieſen/ vnnd bezeuget/ in deme jhnen der Krieg nicht purè angekuͤndiget/ ſondern nur auff die Reſtitution der jnhabenden Oerther gedrungen wird.
Daß man aber Jhre Kayſ. Mayſt. zu allen vnd jeden Puncten/ ſo einer hier der ander dar/ zu ſeinem eygenen Nutzen geſuchet/ hette zwingen ſollen/ lieffe damahligem Stand der Kayſerlichen Waffen hart zuwider/ als welche mehr victoriſierten/ nach dem die Schweden auß Mangel eines Haupts in Confuſion gerahten/ vnnd viel harte Leges den Evangeliſchen auffbuͤrden koͤnnen/ dann auß einigem Zwang oder Benoͤhtigung einige vnannehmliche Conditiones Jhro vorſchreiben laſſen.
Zumahl Angenſcheinlich erhellet/ daß die Kayſerliche Majeſtaͤt in ſehr vielen ſtuͤcken/ was Jhrer Kayſ. Mayſt. Hoheit etwas verklein erlich/ dem Hauß Oeſterꝛeich nachtheilig/ vnnd den ſamptlichen Catholiſchen vnleidlich/ nachgegeben: ob ſchon in einem vnnd andern Puncten etwas auch hingegen erhalten worden.
Das allernachdencklichſte moͤchte ſeyn/ daß die Kayſerliche Majeſtaͤt durch dieſen Friedenſchluß alle zeit in Waffen kan ſtehen/ den Frantzoſen anzugreiffen/ vnd wieder zum Reich zubringen/ was vor vielen Jahren demſelben abgezwackt iſt worden.
Nun begeben ſich wunderſeltzame Faͤlle vnder den Kriegs Haͤndeln/ darbey der Gewapnete vnglaublichen Vortheil haben vnnd machen kan/ die Benachbarte Staͤndte zuvnderdrucken/ vnnd vnder das Joch zubringen: ja den Bunds Verwandten mehr/ als dem Feind Abbruch zuthun/ vnd ſich zubereichen.
Maſſen dann die Roͤmiſche Monarchy/ durch kein ander Mittel ſo hoch iſt geſtiegen: daruͤber dann die Bataui jmmerdar geklaget/ daß man/ welches jhnen zum allerbeſchwehrlichſten vorkommen/ jhre junge Mannſchafft in den Außſchuß gezogen/ vnnd auß einem Land in das andere geſchleppet/ ſie zu Hauß nur deſto mehr zuſchwaͤchen vnd im Zaum zuhalten.
Wie nun die zwo ſehr beruͤhmbte Staͤtte/ Rhodiß vnd Marſilien/ keine Vrſach hatten/ ſich in der Roͤmer jnnerliche Kriege ein zuflechten/ ſind ſie dennoch mit den Haaren darzugezogen/ vnnd jhres Staads gaͤntzlich beraubet worden.
So viel vermag der durchreiſſende Strom deß Kriegsweſens.
Dieſen Frieden haben alle vnd jede Staͤnde nach vnd nach angenommen/ den einigen Landgraffen zu Caſſel außgeſetzt/ dann ob ſchon Hertzog Bernhard von Sachſen-Weimar in Verfaſſung geblieben/ wurd er doch vor kein Stand oder regierenden Fuͤrſten/ vnder ſo vielen Bruͤdern/ gerechnet/ ſondern vor ein frewdigen Helden/ der nach Ehr vnd Ruhm ſtrebete/ geachtet.
Es hielten aber die Schweden veſt darob/ C. D. zu Sachſen machte ſich ſelbſt Bundbruͤchig/ vnd deuteten den Bund nicht auff deß Koͤnigsperſohn/ ſondern auff die Kron/ vnnd das gantze gegenwertige Weſen.
Sie achteten der fuͤnff vnd zwantzig Tonnen Golds/ die man jhnen zu einer qualicunque Recompenſation angebotten/ nicht eben hoch: lieſſen etliche Schrifften außgehen/ vnnd vnderſtunden ſich/ zubeweiſen/ daß der Prager Friede auff Evangeliſcher Seiten wieder Gott/ deſſen Wort/ vnd Chriſtliches Gewiſſen: wieder Ehr vnd Redlichkeit/ auch alle Chriſtliche Tugenden: wieder nothwendige gebuͤhrliche Verſicherung/ ſo eines Friedenſchluſſes Zweck/ vnnd auß demſelben erfolgen ſolte: wieder die alte teutſche Freyheit/ deren er den Reſt gebe/ die Gurgel abſteche/ vnnd auff einmahl das Leben/ Waſſer vnnd Waid abſpreche ſchnur ſtracks lauffe.
Nun kondten die Schweden ſich dieſes Friedens wohl entbrechen/ auch die Karten wiederumb auff ein newes miſchen/ vnd vmbgeben laſſen/ weil ſie noch gute Brocken vbrig hatten/ nicht von jhrem Capttal/ ſondern von den gewonnenen teutſchen Mitteln an Land vnnd Veſtungen.
Da dann das fuͤrnembſte jhnen das Spielgut machte/ daß Malcontenten ſich herfuͤr theten/ vnnd deren ſich ein groſſe Anzahl ſchmuͤcken/ durcken vnnd bucken mußte/ ſo aber allenthalben die Ohren ſpitzeten/ bey dem erſten Lermenblaſen wieder in Harniſch zukriechen.
Dann dieſe Soldats de Fortune gedachten/ ſie wuͤrden bey fortgehendem Spiel/ ſich entweder groß vnd reich machen/ oder etwan in das Graß beiſſen/ vnd vff dem Helden Acker ein Grabmahl der Ehren erlangen: zumal ſie deß Graffen von Manßfeld friſches/ vnnd deß groſſen Alexanders altes: der Gothiſchen Voͤlcker aber manigfaltiges Exempel/ vor den Augen/ vnd im Sinn hatten.
Hie ſolten wir nun fortfahren:
es will aber der Tempel zu Jeruſalem nicht von dem Helden David/ ſondern von dem jungen vnd friedfertigen Salomon erbawet werden.
Julius Cæſar mag kriegen ſo lang er will/ die Ehre/ das templum Jani/ oder Friedensſtifft zu ſchlieſſen/ muß Auguſto bleiben.
Ferdinandus II. wird vns nicht zu Ruhe bringen/ weil der Friede noch nicht reiff:
Ferdinandus III. wird es thun/ vnd das Schwert in die Scheyde weiſen/ auch das alte Vertrawen nochmahlen wiederpflantzen/ vnd erfrewlich auffrichten.
ERRATA.
P. 4. l. 1. l. vmb. p. 5. l. 14. Conſiſtorium wiedrumb in jhren Gewalt vnd Verſorgung/ vnnd bewilligen darzu gnaͤdigſt/ daß ſie/ die gedachten vereynigten Staͤnde ſub vtraq; das Conſiſtorium mit/ ꝛc. p. 6. ult. l. beſchehen. p. 11. l. 35. l. 1617. p. 13 l. 1. l. die da. p. 14. l. 31. l. bannet wůrden. p. 15. l. 22. l. als. l. ult. l. vnguͤltig. p. 18. l. 30. l. drunten im 7. Diſcurß. p. 25. l. 14.
l. Son. p. 28. l. 7. l. eben p. 36. l. 29. er del. p. 39. l. 2. l. junge l. 28. l. ſchoͤpffen. p. 45. l. 26. l. einen. p. 66. l. pen. ſuchen ad. wollen. p. 70. l. 20. l. Kriegs ein p. 76. l. 23. Speſen ad. folgen. p. 79 l. pen. l. die. p. 85. l. 6. die l. vber das Fuͤrſtenthumb Marpurg l 37. l. durch. p. 87. l. 9. l. wie bey Wurffbeyn zuſehen.
Dann l. 28. 1583. ad. ſahe. p. 89. l. 2. l. alſo. l. 31. l. Schlick. p. 94. l. 15. l. nimmer. p. 107. l. 14. l. weils. p. 129. l. 13. l. men ſich verglichen. p. 134. l. 22. l. ti. p. 144. l. 34. l. man den. p. 146. l. 29. adde zum ewigen Hohn erwachſen p. 148. l. 8. ſchen adde entſtund/ p. 151. l. 29. l. Anwart. p. 165. l. 11. l. kein. p. 167. l. 37. l. Staͤnde. p. 172 l. 37. l. ſeinen. p. 194. l. 8. l. abkaͤhl. p. 198. l. ult. l. Metwich. p. 201. l. 20. l. dem. p. 204. l. 30. l. dem.
ENDE
