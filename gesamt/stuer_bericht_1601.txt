Summariſcher vnd kurtzer bericht Von der Tuͤrcken vrſprung/ jren Kaiſern vnd ſieghafften Kriegen/ Auch endlichen boͤſen vntergang/ welches bald nach ſeiner eigen Priſtern vnd Magis Propheceyung geſchehen wird.
Aus dem bewertſten Geſchichtſchreibern zuſam gezogen Durch Barnim von Stuer / der Philoſophiæ vnd Medicinæ Doctorem & Mathematicum.
Gedruckt zu Magdeburgk / bey Wilhelm Roß / Anno 1601 .
Symbolum Cæſaris AEly Hadriani.
NONMIHI SED POPVLO, Den Erenvehſten vnd Wolweiſen/ Achtbaren vnd Wolgelarten Herren Buͤrgermeiſtern/ Radt vnd Syndico der loͤblichen Stad Zerbſt/ dedicirt ſeinen großguͤnſtigen Herren vnd lieben Landesleuten dieſe carthacea Munera.
EXpoſui breuiter Turcarum bella; Senatus Moris ut eſt æqua ſuſcipe fronte librum.
Suſcipe, ſi vitæ plures conceſſerit horas IOVA mihi, IOVA plura fauente dabo.
Bar.
â Stuer.
D.
Summariſcher vnd kurtzer bericht von der Tuͤrcken vrſprungk.
Von dem erſten Tuͤrckiſchen Oberſten oder Feldhern Osmann oder Ottoman.
DJe Tuͤrcken ſein Seythen oder Tattern/ die an der Volga im euſſerſten Orient wonen/ haben den Namen von einem Heuptman Tuͤrck/ haben lange zeit in Alia geſtreifft/ bis Ottoman Bythiniam das Land eingenomen/ welcher bis an das Meer geruͤckt/ das Aſiam von Europa bey Conſtantinopel ſcheidet.
Tyranniſirt 28. Jar/ ſtirbt Anno Domini 1328. vnter Kaiſer Henrico VII. welchem ein lauſiger Moͤnch im Abendmal vergeben.
Von dem andern Tuͤrckiſchen Feldhern Orcanes.
ORcanes Ottomanni Sohn hat im Lande Bythinia die Stadt Pruſam, itzo Burſam erobert/ hat ſein Hoffhaltung/ ſitz vnd Begrebnis dahin verordnet/ hat vber Meer den Kaiſern zu Conſtantinopel groſſen ſchaden zugefuhrt/ regirt 22. Jar/ ſtirbt anno Chriſti 1350. bey zeiten Caroli Quarti, der die guͤldene Bullam publicirt.
Vom Dritten Tuͤrckiſchen Feldoberſten: Amurath dem erſten.
AMurath Orcanes Sohn auff das er ſein Reich erweitere/ kompt er dem Conſtantinopolitaniſchen Kaiſer oanni Palæologo mit 12000.
Tuͤrcken wider Marcum Hertzogen aus Bulgaria, den rebellen zu huͤlff.
Wie Hertzog Marcus gedemuͤtiget/ ziehen 7000.
Tuͤrcken wider in Aſiam:
5000 Tuͤrcken blieben in Europa zu der ſalvoguardi des Kaiſers Alſo kriegt Amurath vrſach in Europam zukomen/ nuͤnbt derwegen 60000.
Tuͤrcken zu ſich/ ſetzt vber Meer/ brent raubt vnd erobert Calliopolin, Philippolin, Adrianopel, zwingt Bulgariam vnd Serviam, Alſo iſt Amurath in Europam gelockt/ vnd da er 23. jar tyranniſirt iſt er erſtochen anno Domini 1373.
Der IIII. Tuͤrckiſche Feldherr Baiazeth.
BAiazeth Amurathis Sohn erwuͤrget ſeinen Bruder Soyman num vnd Marcum den Hertzog aus Bulgaria, nimbt ein Serviam, ſtreifft in Boſna, der Walachey vnd Vngern/ bezwingt Grækenlandt vnd belagert Conſtantinopel/ ſchlegt Sigiſmundum den Koͤnig in Vngern bey Nicopolis anno 1395.
28. Septembris macht die Kaiſer zu Conſtantinopel zu Vaſallen vnd Lehnleuten.
Jm beſten flor Baiazethis kompt Tamerlan der Tatter mit 1100000. man nimbt Perſiam, Mediam, Meſopotamiam vnd Armeaiam weck/ ſchlegt Baiazethen am Berge Stella, nimbt jhn gefangen/ fuͤrt jhn im Bawr zum ſchawſpiel in gantz Aſiam muß ſein Schemel ſein/ wenn er vff ſein Roß ſteiget.
Alſo ſtarbt dieſer Tyran im elendt anno Chriſti 1193. da er 25. Jar Tyranniſirt.
Bey zeiten Wenceslai des Kaiſers/ der des Reichs entſetzt/ dafuͤr Hertzog Friderich von Braunſchweig erwelet/ welchen der Biſchoff von Mentz bey Friſiar tuͤckiſch ermort.
Der V. Tuͤrckiſche Hauptman oder Kaiſer Cyriſcelebes.
CYriſcelebes Baiazethis Sohn erhebt das Tuͤrckiſche Reich nach des Vatern Todt/ bezwingt Serviam, regiert 6. Jar/ ſtirbt anno Chriſti 1404. vnter Kaiſer Ruperto.
Der VI. Oberſte der Tuͤrcken: Mahometh.
MAhometh Baiazeths Sohn vnd Cyriſcebelis Bruder iſt der erſte der vber die Donaw geſetzt/ hat ſein ſtuel aus Aſia von Burſa in Europam gen Adrianopel verſetzt/ hat Macedoniam bezwungen/ vnd alle Lande die Tamerlan ſeim Vatern abgedrungen/ wider erobert. regirt 15. Jar/ ſtirbt anno Chriſti 1419. vnter Kaiſer Sigiſmundo, der ſich mit Baiazethe fuͤr Nicopolis geſchlagen.
Der VII. Oberſte der Tuͤrcken.
Amurathes der ander.
AMurathes der ander Mahometis Sohn/ hat dem Hertzogen aus Servia zween Soͤhne genomen/ vnd hat ſie ausgeſchnitten/ vnd jhnen die Augen ausgeſtochen hat jhm die Tochter entfuͤhrt vnd zum Weibe genomen/ hat anitzer erdacht vñ zu ſeiner ſalvoguardi beſtellet/ hat Koͤnig Ludisla anno Chriſti 1444. am Martini tage geſchlagen/ regirt 31. Jar ſtirbt raſendt zu Adrianopel in Europa anno Chriſti 1450.
Der VIII. Oberſte der Tuͤrcken der zum Kaiſer gemacht: Mahumeth II.
MAhumeth der ander/ Amurathis ſecundi Sohn/ wie er 21. Jar alt iſt/ erwuͤrgt er ſeinen Bruder vnd legt jn mit dem Vatern ins Grab/ zerſtoͤret Athen/ bezwingt Grækenlãdt/ erobert den Kaiſerlichẽ ſitz Conſtantinopel, anno 1453. wird fuͤr ein Kaiſer offentlich ausgeruffen da er 12. Koͤnigreich vnd 200. Chriſten ſtaͤdte gewonnen/ regirt 32. Jar/ ſtirbt an der Darmgicht anno Chriſti 1481.
Der VIIII. Tuͤrckiſche Kaiſer Baiazeth der ander.
BAiazeth der ander Mahomets des andern Sohn/ fuͤgt den Chriſten groß hertzleidt zu/ ſtreifft bis an Venedig/ bezwingt die Walachei/ Belgrad oder Weiſſenburg/ wird von ſeinen Sohn Selymo von Conſtantinopel verjagt vnd ein Juͤde toͤdtet jhn mit Gifft/ da er 31. jar regiert/ anno Chriſti 1512. bey zeiten des Kaiſers Maximiliani primi.
Der X. Tuͤrckiſche Kaiſer Selymus.
SElymus ein Vater vnd Bruder Moͤrder erwuͤrgt alle ſeine Blutsuerwanten/ ſchlegt Hiſmaelem den Koͤnig in Perſien/ erobert Alcayr in Ægypten, erhengt den Soldan Tomumbeinum, vnd wird daruff von Wuͤrmen gefreſſen/ wie er 8. Jar regirt/ anno Chriſti 1520. an dem ort/ da er ſeinen Vatern mit Giffte toͤdten laſſen/ zur zeit Caroli quinti.
Der XI. Tuͤrckiſche Kaiſer Solymann.
SOlyman ein Sohn Selymi bezwingt Rhodiß die Jnſell/ welche die Johanniter 214. Jar bewaret/ be zwingt Ludowicum Koͤnig in Vngern Anno 1526. das er im Moraß vmbkompt/ nimbt Ofen ein/ belagert Wien in Oſterreich/ anno 1529. robert Peſt vnd Fuͤnffkirchen/ erhengt ſeinen Sohn Muſtapham, gewinnet Sigett anno 1566. vnd ſtirbt im Lager anno Chriſti 1566. da er 46. Jar gewuͤtet vnter Carolo V. Ferdinando vnd Maximiliano II.
Der XII. Tuͤrckiſche Kaiſer Selymus ſecundus.
SElymus ein einiger Sohn Selymanni nimbt den Venedigern die Jnſel Cyprum, iſt aber von den Venedigern anno 1571. im Schiffſtreit/ redlich wider geklopfft/ das er 15000 Tuͤrcken verlorn.
Regirt 8. Jar/ ſtirbt anno Chriſti 1574. vnter Kaiſer Maximiliano II.
Der XIII. Tuͤrckiſche Kaiſer Amurathes tertius.
AMurath der dritte ein Sohn Selymi erobert in Africa das Koͤnigreich Tunyß, ſchleifft Golettam, leſt ſeinen Sohn Mahometh von 15. Jaren/ anno Chriſti 1582 beſchneiden/ Dieſen ſeinen Sohn Mahomethn iſt von den Tuͤrckiſchen Magis, Prieſtern vnd weiſen Propheceyet/ das er/ als der 14 aus dem Ottomanniſchen geſchlecht/ der letzte Tuͤrckiſche Kaiſer ſein:
Vnd Conſtantinopel an der Chriſten Handt/ wenn der Tuͤrcke 150. Jar darin Tyranniſirt/ komen ſolle.
Das verleihe Gott Vater/ Sohn vnd H. Geiſt/ Amen.
Conſtantinopel iſt anno 1453. vom Tuͤrcken gewonnẽ/ ſo wird er wenig zeit habẽ.
Ein Andechtiges Gebet wider den Tuͤrcken/ vor vnd nach der Predigt zuſprechen.
Verſ. HErr ſey vns ein Thurn der ſtercke/ Reſp.
Vor dem Angeſichte vnſer ſtarcken Feinde.
Laſſet vns beten.
O Gott vnſer Vater/ der du biſt im Himel/ wir bitten dich hertzlich/ erbarm dich vnſer vnd ſtreck jtzt aus deinen Arm zu vnſer beſchirmung/ damit dein Erbſchafft nicht komme vnter die Heyden vnd vnter dem Zepter des Blutduͤrſtigen Tyrannen des Tuͤrckens/ welcher jtzunder dein Chriſtliche Kirchen zerreiſt/ ſchrecket/ brennet/ betruͤbt vnd verfolget: Sondern mache den Tuͤrcken ſampt allen ſeinen Anhangt zuſchanden vnd zu ſpotte/ damit ſie nicht ſprechen jhr mechtige Hand habe vns ermordet/ vnd wer iſt nun jhr Gott?
Darumb O Hunliſcher Vater vnd Allerheiligſter Schemhamphoras, du wolleſt denſelben deinen Nahmen dir zu einer Ehr vnd Ewiger Glori gnedigſt ſchuͤtzen vnd handhaben/ den Tuͤrcken mit der gerechten vnnd großmechtigſten Hand deiner Gewalt/ bald zerſtrewen vnd krafftlos machen/ jhm bekehren wo er zu bekeren iſt/ auff das wir alſo durch deine Gnad/ mit beſſerung vnſers Lebens/ in einigkeit des Glaubens/ Lieb/ Fried vnd Hoffnung/ dich einigen waren Gott/ Jm Nahmen Jeſu Chriſti deines geliebten Sohns/ vnd Krafft Gottes des Heiligen Geiſtes/ loben/ ehren/ anruffen/ dancken vnd preiſen muͤgen/ Jmmer vnd Ewiglich/ wer das begert/ der ſpreche von Hertzen Amen/ Amen Halleluia.
ANNO IESV; DoCtor BarnIM.
&c. Fer Ieſu Nobis Indigentibus Salutem.
