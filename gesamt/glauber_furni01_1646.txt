FURNI NOVI PHILOSOPHICI Oder Beſchreibung einer New-erfundenen Diſtillir-Kunſt:
Auch was fuͤr Spiritus, Olea, Flores, vnd andere dergleichen Vegetabiliſche/ Animaliſche/ vnd Mineraliſche Medicamenten/ damit auff eine ſonderbahre weiſe gantz leichtlich mit groſſem Nutzen koͤnnen zugericht vnd bereitet werden.
Auch wozu ſolche dienen/ vnd in Medicina, Alchimia, vnd anderen Kuͤnſten koͤnnen gebraucht werden.
Allen Liebhabern der Warheit/ vnd Spagyriſchen Kunſt zu gefallen an Tag gegeben Durch Johannem Rudolphum Glauberum.
Amſterdam / Gedruckt bey Johann Fabeln . 1648 .
Vorrede An den guͤnſtigen Leſer.
NAch dem ich vor etlichen Jahren/ durch embſige vnd fleißſige Speculation vnd Suchen/ etliche ſonderliche compendioſe Oefen vnd Modos diſtillandi erfunden/ mit welchen man viel groſſe Dinge/ die ſonſten durch die gemeine vnd bekandte Diſtillir-Kunſt vnmůglich zuthun/ verrichten kan.
Alſo hab ich ſolche herrliche Invention bißhero alzeit in geheim gehalten.
Nach deme ich aber betrachtet/ daß ſolche Edle Kunſt vielen gebrechlichen Menſchen zu Dienſt vnd Nutzen gereichen koͤnte/ hab ich ſolche wegen Chriſtlicher Liebe gegen meinen Naͤchſten/ nicht laͤnger verhalten wollen; Bin alſo bewogen worden/ dieſelbe zubeſchreiben vnd an Tag zugeben/ damit alle die jenigen/ welche in Arte Spagyrica etwas thun wollen/ guten vnd grůndtlichen Bericht in dieſer New-erfundenen Diſtillir-Kunſt haben moͤchten/ damit ſie nicht jhre Zeit vnd Koſten in langwirigen vnd muͤhſeligen laboribus zubraͤchten/ ſondern auff naͤhere vnd beſſere Wege viel gutes mit dieſen meinen Oefen verrichten koͤnten.
Vnd ſol dieſes Buch in 5. Theile getheilet werden.
Im Erſten Theil wird gelehret ein Ofen zubawen/ in welchem ſolche dinge ſollen diſtilliret oder ſublimirt werden/ welcher Spiritus im Feuer nicht verbreñen/ vnd durch Retorten oder andere bekandte Diſtillir-Zeug nicht koͤnnen gethan werden.
Die Mineralia vnd Metalla dadurch in Spiritus, Flores vnd Olea zubereiten/ vnd worzu ſolche dienen.
Im zweitten Theil wird ein anderer Ofen zu machen gelehret/ in welchem alle verbrennliche Vegetabilia, Animalia vnd Mineralia diſtilliret/ vnd in die hoͤchſte Subtilitaͤt gebracht werden/ dardurch viel fuͤrtrefliche vnd koͤſtliche Medicamenta zu abwendung vieler ſchweren verlaſſenen/ vnd gantz vnheilbar geachteten Zufaͤllen vnd Gebrechen des Menſchen koͤnnen zugerichtet werden.
Im dritten Theil wird ein kuͤnſtliche Invention, die noch bißhero nicht bekant/ an Tag geben/ dadurch man allerhand Spiritus ardentes von Wein/ Korn/ Frůchten/ Blumen/ Kraͤutern/ vnd Wurtzeln/ wie auch gemeine Waſſer/ aus allen Vegetabiliſchen vnd Animaliſchen dingen in groſſer maͤnge mit kleinem Koſten/ kurtzer Zeit vnd wenig Kolen/ ſehr compendiosè diſtilliren kan.
Deßgleichen Bierbrawen/ Meeth vnd Wein machen/ vnd alle andere Arbeit/ welche ſonſten in groſſen kůpffernen oder eiſernen Keſſeln muß geſchehen/ alhier nur in hoͤltzern Gefaͤſſen/ durch huͤlffe eines kleinen kuͤpffernen oder eiſernen Inſtruments/ welches kaum 2. oder 3. Pfund wieget/ ohne Oefen leichtlich kan gethan werden.
Auch vnterſchiedene Chymiſche labores, als putrificiren, digeriren, circuliren, extrahiren, abſtrahiren, cohobiren, figiren vnd dergleichen ſehr fuͤglichen damit koͤnnen gethan werden.
Sehr dienſtlich allen jungen anfangenden Chymicis vnd Laboranten:
Dann ſie zu jhrem Brantenwein/ Kraͤuter-Waſſer/ Extracta vnd Medicamenta zu machen/ nit ſo viel Oefen/ kůpferne/ eiſerne/ zinnerne/ erdene/ vnd glaͤſerne Inſtrumenten von noͤthen haben/ ſondern alhier gelehret werden/ wie ſie alle oberzehlte labores nur durch ein einiges klein von Kupfer oder Eiſen gemachtes Inſtrument, mit zuthun hoͤltzeren Geſchirren eben ſo wol thun koͤnnen/ alß durch viel vnterſchiedene Keſſel/ Blaſen/ vnd andere Gefaͤſſe.
Dadurch viel Gelt erſparet wird/ welches man ſonſten an kuͤpfferne Keſſel vnd andern Diſtillir-Zeug wenden muß.
Im Vierten Theil/ ein ſonderlicher auch bißhero vnbekandter Ofen/ in welchem man alle Chymiſche labores gar leichtlich thun kan.
Sehr dienſtlich aller Mineralien, Metallen vnd anderer Berg-arten vnd Ertzen Eigenſchafften vnd Naturen dadurch zuerlernen.
Auch dieſelbe auf ein beſondere vnd viel beſſere weiſe zu probiren vnd examiniren/ ſchmeltzen vnd abtreiben/ auch eins von dem andern ſcheiden/ daß nichts verlohren gehet/ gantz kuͤrtzlich vnd compendiosè mit groſſem Nutzen/ deßgleichen noch von niemand beſchrieben worden.
Im Fuͤnften Theil ſol gelehret werden/ wie man alle Inſtrumenta von Eiſen/ Erden/ Glaß vnd der gleichen Materialien zu den 4. Oefen gehoͤrig/ zurichten vnd formiren ſol/ neben mehr andern noͤhtigen vnd nůtzlichen Handgriffen.
Nun in dieſem erſten Theil wil ich/ nach dem ich die Zubereittung des erſten Ofens beſchrieben hab/ auch offenbaren/ wie die Spiritus, Olea, Flores, vnd dergleichen andere gute Medicamenten damit oder darin zugerichtet vnd bereitet/ auch wozu ſolche dienen vnd gebraucht koͤnnen werden/ ſo viel ſich geziemet gemein zu machen/ traͤulich ohn alles hinterhalten.
Vnd zweifelt mir nicht/ die jenigen welche dieſes Werck recht verſtehen/ werden ſolches mit groſſem Genuͤgen auff vnd annehmen:
Hergegen andere Naſe-weiſen/ die ſolche newe vnd zuvor niemahls geſehene Diſtillation in jhren Koͤpffen nicht begreiffen koͤnnen/ verachten.
Dann man pflegt zu ſagen/ wer ein Hauß an den Weg bawet/ muß viel Nachredens hoͤren/ dann dem einen iſt es hier/ vnd dem andern dort nicht recht gemacht/ inſonderheit am aller mehreſten von ſolchem ſchlechten Voͤlcklein/ die ſelbſten nicht ein Huͤtlein wiſſen auff zuſetzen.
Solche aber ſolten zuvor etwas beſſers an Tag geben/ ehe ſie eines andern Muͤhe vnd Fleiß verachteten.
Derohalben wolle niemand darůber ein vnzeitig Vrtheil faͤllen/ biß daß er zuvor genugſamen Grund deſſelben erfahren/ dann zweiffelt mir nicht/ das Werck wird beſtehen koͤnnen/ vnd ſeinen Meiſter loben.
Vnd wenn einer oder der ander etwan ſolchen Ofen zugerichtet/ darinnen arbeitet/ vnd nicht alſo bald alles nach ſeinem Wunſch findet/ ſo muß er dencken/ daß er jrgents an etwas gefehlet hat/ (dann das Werck iſt vnbekand/ vnd derohalben gar leichtlich an etwas kan geirret werden) vnd nicht alſo balde auf den Auctorem fulminiren, gleich als wenn er daran ſchuldig wer/ vnd nicht deutlich gnug geſchrieben haͤtte/ ſondern ſolches ſeiner Vnwiſſenheit zurechnen/ des Autoris Meinung recht lernen verſtehen/ vnd ſich darin uͤben/ dann zweiffelt mir nicht/ es wer jhme darnach beſſer gelingen.
Darzu ich jedermann Glůck vnd Segen wuͤnſche/ Amen.
Philoſophiſcher Oefen Erſter Theil.
Von Bereitung des Erſten Ofens.
WAs anbelangt den Erſten Ofen/ kan man ſolchen groß oder klein machen/ nach dem man in einem Tag viel oder wenig damit thun/ oder machen wil.
Vnd kan ſolcher Ofen auff vnterſchiedliche weiſe vnd form gemacht werden.
Entweder von einem ſtuͤck durch den Haffner auff einem Radt gedrehet vnd gehrandt; oder aber von gebackenen Ziegel-ſteinen/ viereckicht oder rundt/ nach eines iedwedern gefallen auffgebauet.
Vnd wann der Ofen inwendig einer Spannen weit iſt/ ſo muß er in allem vier ſpannen hoch ſeyn; nemlich/ eine von vnten biß zu dem Roſt/ eine von dem Roſt biß zu dem mitlern Kohlen-loch/ zwo von dem Kohlen-loch biß vber die Roͤhren/ welche auffs wenigſte ein gute Spanne fuͤr dem Ofen muß außgehen/ damit die Recipienten nicht nahe bey den Ofen kommen zu ſtehen/ vnd warm werden.
Auch muß die Roͤhre zu forderſt ein dritten Theil ſo weit ſeyn als der Ofen inwendig/ vnd zu hinterſt an dem Ofen etwas weiter als fornen.
Der Roſt des Ofens muß alſo liegen/ daß man denſelben kan außnehmen vnd rein machen wan man wil/ ſo er von dem eingetragenen Zeug iſt verſtopfft worden/ welches leichtlich geſchicht/ wan man Salia diſtillirt, daß die Kohlen ſampt den Salien zuſammen ſchmeltzen/ die Lufft zuruͤck halten/ daß das Feuer nicht brennen kan/ vnd die Diſtillation dadurch verhindert wird.
Oder man kan zwey dicke eiſerne Staͤbe vberzwerch in den Ofen feſt legen/ auff welchen andere 4. oder 5. kleine ſtaͤblein liegen koͤnnen/ eines fingers dick weit von einander/ welche etwas fuͤr den Ofen außgehen/ damit ſie/ wan ſie verſtopfft ſeyn/ mit einer Zangen bewegt/ damit der außgebrandte Zeug durchfallen/ vnd wieder zu recht geleget werden koͤnnen.
Dahero der Ofen vnter dem Roͤſter forne offen ſeyn muß/ daß man deſto beſſer zu dem Roſt kommen kan/ ſolchen ſchoͤn zu machen.
Vnd muß oben auff dem Ofen ein deckel von Stein oder Erden gemacht werden/ welcher in der mitte ein Loch mit einem Faltz habe/ darein man Sand leget/ vnd ſich ein kleiner deckel darauff ſchlieſſe/ alſo daß man/ wan man dadurch eintraͤgt/ wieder geheeb zu machen kan/ daß die Spiritus nicht oben außſchlagen koͤnnen/ ſondern gezwungen ſeyn durch die Roͤhren in die Recipienten zu gehen.
Von den Recipienten.
DIe Recipienten muͤſſen gemacht werden von Glaß/ oder guter Erden/ welche die Spiritus halten/ als da iſt/ die Waldenburgiſche/ Heſſiſche/ vnd Sieburger oder Frechheimer:
Wo man aber eine Glaßhuͤtte nahe bey der hand hat/ kan man ſolche fein dick vnd ſtarck blaſen laſſen/ vnd wo ſie ſich in einander ſchlieſſen/ koͤnnen ſie mit Schmiergel zuſammen geſchliffen werden/ ſo darff man ſie nicht lutiren/ (wie aber ſolches ſchleiffen geſchicht/ wird zu ende dieſes Buchs im Fuͤnfften Theil/ welches von Handgriffen handelt/ gelehret werden/) ſondern halten/ daß kein Spiritus darzwiſchen kan außgehen:
So man aber ſo viel muͤhe nicht thun wil/ ſo muͤſſen die fugen verlutirt werden/ mit einem Luto, welches die Spiritus nicht durchgehen laͤſſet/ (wie im Buch der Handgriffen gefunden wird:) die Form vnd Geſtalt der Recipienten wirſtu im Abriß finden.
Was die groͤſſe anbelanget/ iſt zu wiſſen/ daß ſolche nicht koͤnnen zu groß ſeyn/ dan je groͤſſer/ je weniger man derſelbigen bedarff.
Doch kan man das Werck mit kleinen auch verrichten/ aber deſto mehr muͤſſen ſolcher ſeyn.
Das ober Mundloch muß etwas weiter ſeyn als das vntere/ damit ſich ein ander Recipient mit ſeinem vntern Theil darauff ſchlieſſe:
Das vnter Loch vngefaͤhr dreyer zwerchfinger weit/ nach proportion des beygeſetzten Ofens/ welcher einer Spannen weit iſt.
Wan aber der Ofen groͤſſer gemacht wuͤrde/ ſo muͤſten auch die Loͤcher an dem Ofen vnd Recipienten groͤſſer gemacht werden/ damit das Feuer ſeine Lufft dadurch nehmen koͤnne.
Oder/ ſo der Ofen weiter inwendig als ein ſpanne were/ ſo muͤſte man zwey oder drey Roͤhren auß dem Ofen gehen laſſen/ welche in allem den dritten Theil ſo viel Lufft oder weite hetten/ als der Ofen iſt/ (dan ſo viel Lufft gehoͤret zu dem Feuer/ wan es vnverhindert brennen ſol) vnd daran Recipienten legen/ nach ſolcher proportion, wie geſagt/ damit das Feuer nicht verſtickt wuͤrde.
Wie nun die Recipienten zuſammen gefuͤgt/ vnd an den Ofen geſetzt werden/ wird die beygeſetzte Figur gnugſamvnterrichten.
Der Erſte Recipient ſtehet auff einem Dreyfuß/ oder Stuͤlgen/ in der mitten mit einem loch/ dadurch der Hals des erſten Recipienten gehen kan/ daran das Schaͤlge mit dem Roͤhrlein geſetzet wird/ die abfallende Spiritus zu empfangen/ darauff der ander/ vnd ſo fort an/ alle auff einander an einer Wand oder Leiter auffgericht/ ſo viel man deren hat/ der oͤberſte muß auch offen ſeyn/ gleich als die andern/ vnd vnter dem vnterſten/ wie geſagt/ muß ein Schale mit einem Roͤhrlein geſetzt werden/ darin ſich die Spiritus ſamlen/ vnd durch das Roͤhrlein in ein ander vntergeſetzt Glaß rinnen koͤnnen/ welches ſo es voll iſt worden/ wird abgenommen/ vnd ein anders vorgelegt/ dan ſie nur loß vnd vngelutirt vorſtehen/ darumb ſie leichtlich abgenommen werden koͤnnen/ vnd ein anders an den platz geſtelt; es ſey dan/ daß man etwas anders diſtilliren wil/ ſo nimt man ſolche ab/ macht dieſelben rein/ vnd ſetzt ſie wiederumb vor/ vnd gantz genaw vnd dicht an den Hals des vntern Recipienten/ damit kein Spiritus darneben mag außgehen.
So die Schale mit dem Roͤhrlein aber ſo genaw vnd dicht koͤnte angeſetzt werden/ daß ſie den Rauch hielte/ ſo thue ein Loͤffel voll Waſſers darein/ das ſchleuſt vnd lutiret wol/ vnd ſchadet doch keinem Spiritus, dan es in der rectification wiederumb darvonkompt.
Von den Sublimir-Haͤfen.
DIe Sublimir-Haͤfen doͤrffen nicht von Glaß oder anderer guter Erden die Spiritus zu halten/ wie oben geſagt/ gemacht werden/ ſondern nur von gemeinem Thon/ davon man die koch-Haͤfen macht/ vnd inwendig verglaſuret/ in ſolcher Geſtalt gleich wie im Abriß zuſehen.
Es muß aber gleichwol Erde ſeyn/ welche das Fewer leiden kan/ dan die vnterſten Haͤfen werden von dem Fewer heiß/ vnd wuͤrden vor der Hitze brechen/ wan ſie nicht von Fewer beſtaͤndiger Erden gemacht weren.
Wie nun in dieſem Ofen in gemein diſtillirt wird/ wil ich ietzunder kuͤrtzlich beſchreiben/ doch bey einer iedwedern Diſtillation ſeine zugehoͤrige Handgrieffe auch vermelden:
Vnd geſchicht ſolches alſo:
Modus Diſtillandi.
LEge erſtlich etliche gluͤende Kohlen in den Ofen/ darauff ſo viel andere/ biß der Ofen bey nahe voll iſt/ zu der Roͤhren/ vnd laß den obern deckel von dem Ofen (auff daß die Hitze vnd der Rauch durch das Ober-loch/ vnd nicht durch die Roͤhren in die Recipienten/ ſolche warm zu machen/ welches ein hindernuͤß der Diſtillation ſeyn wuͤrde/ außgehen kan/) ſo lang biß das Fewer wol iſt angangen/ vnd der Ofen wol warm worden iſt.
Dan trage mit einem eiſernen Loͤffel von deinem zugerichten Zeug den du diſtilliren wilt/ ſo viel hinein/ daß die Kohlen damit bedeckt ſeyn/ vnd mache den Ofen dicht zu/ welches geſchicht/ wan du den obern deckel in ſeinen Faltz/ darinnen Sand lieget/ hart eindruͤckeſt/ oder reibeſt.
Wiltu aber durch das mitler loch eintragen/ ſo muß der Stein/ welcher geheeb darein ſchlieſſen ſol/ allzeit wiederumb nach dem eintragen fuͤrgeſteckt werden/ alſo kan nichts außgehen/ ſondern muß alles durch die Roͤhren des Ofens in die Recipienten als ein dicker Nebel mit Gewalt gehen/ vnd ſich daſelbſten in einen Spiritum oder Oleum acidum reſolviren/ vnd in die vntergeſetzte Schalen abfallen/ auß welchem Roͤhrlein er dan in ein vorgelegt Glaß rinnen kan.
Wan nun die Kohlen verbrandt ſeyn/ vnd keine Spiritus mehr gehen/ ſo muß man mehr Kohlen eintragen/ vnd wiederumb Zeug drauff/ vnd ſolches eintragen der Kohlen vnd Zeug ſo lang continuiren/ biß man Spiritus genug hat:
Auch kan man auffhoͤren vnd wieder anfangen/ wan man wil/ hindert nichts in der Diſtillation.
Vnd wan man den Ofen rein machen wil/ zeucht man die kleine Staͤnglein/ welche loß auff den Zwerchſtangen liegen/ herauß/ ſo fellt das Caput Mortuum oder Feces vnten in den Ofen/ welche man mit einem Kruͤcklein oder Schuͤppen herauß nimpt/ vnd legt die Staͤnglein wieder hinein/ auff die beide dickere Zwerchſtangen/ erſtlich lebendige/ darnach ſo viel todte Kohlen darauff als von noͤhten/ wan ſolche ſeynd angangen/ traͤgt man Zeug darauff/ vnd laͤſts gehen.
Die Recipienten aber rein zu machen/ wan man etwas anders diſtilliren wil/ darff man ſolche nicht abnehmen/ ſondern man ſchuͤttet nur oben rein Waſſer hinein/ vnd laͤſſt es durchlauffen.
Auff dieſe weiſe kan man nicht allein auß den fluͤchtigen Vegetabilibus oder Mineralibus, (doch vnverbraͤnnlichen) ſondern auch auß den fixeſten Metallen/ oder Lapidibus wunderbahrlicher Weiſe/ gantz leichtlich viel Spiritus, Olea vnd Flores machen/ welches ſonſten gantz vnmoͤglich durch die gemeine vnd bekandte Diſtillir-Kunſt zu thun were.
Vnd koͤnnen in dieſem Ofen nur allein ſolche dinge diſtilliret werden/ welche eine vnverbrennliche feuchtigkeit von ſich geben/ als Sal commune, Vitriolum, Alumen, vnd alle andere Mineralien vnd Metallen/ doch zu einem iedwedern ein beſonderer Handgrieff gehoͤrig/ wie hernach ſol gelehret werden.
Weiln dan in dieſem Ofen ſolche Dinge/ welche man diſtilliren wil/ auff gluͤende Kohlen muͤſſen getragen werden/ vnd derohalben nicht dienlich iſt zu verbrennlichen Dingen welche ſich anzuͤnden/ ſo wil ich im Zweiten Theil einen andern Ofen lehren machen/ dieſem gantz vngleich/ ſondern viel kleiner vnd bequaͤmer/ in welchem alle verbrennliche Dinge/ welche fluͤchtige vnd ſubtile Spiritus geben/ koͤnnen diſtilliret vnd behalten werden/ als da iſt Tartarus, Cornu Cervi, Succinum, Sal Armoniacum, Urina.
Auch werden die aller-ſubtileſte ſulphuriſche Spiritus volatiles Salium & Mineralium damit gemacht/ als Salis communis, Vitrioli, Aluminis, Nitri, Antimonii, vnd all anderer mineralien vnd metallen, welche ſonſt vnmoͤglich recht zu machen ſind auſſerhalb ſolches Ofens/ damit groß Wunder in Medicina & Alchymia, kan gethan werden/ wie im Zweiten Theil dieſes Buchs weitlaͤufftig davon ſol gehandelt werden.
Nun wil ich andere Recipienten lehren machen/ zu dieſem erſten Ofen gehoͤrig/ welche zu etlichen laboribus bequaͤmer ſind als die vorigen:
Zu etlichen andern dingen aber ſeynd die erſten beſſer/ darumb jhme einer ſolche kan machen laſſen/ welche jhm am beſten gefallen/ vnd zu ſeinem Wercke dienen.
Gleich wie nun die vorige Recipienten an einer Wand oder Leiter/ recht auffrichtig auff einander appliciret ſind/ dadurch der Spiritus von dem einen zu dem andern/ ſo lang auffſteiget/ biß daß er iſt kalt worden/ vnd zuſammen rinnend wiederumb von oben herab laufft in die vntergeſetzte Schalen.
Hergegen aber dieſe Recipienten auffrichtig/ einer neben dem andern in einem Zuber mit kaltem Waſſer ſtehen/ damit ſich die Spiritus deſto lieber an den kalten Recipienten condenſiren vnd gerinnen/ dahero man ſolcher Recipienten deſto weniger von noͤhten hat.
Es muͤſſen aber dieſe Recipienten anders geformt ſeyn als die vorigen/ dan ſie muͤſſen nicht vnten vnd oben offen ſeyn/ ſondern nur oben allein/ gleich als ein Koch-Hafen; doch je tieffer vnd groͤſſer ſolche/ je beſſer ſie ſeyn/ vnd muͤſſen mit erdenen Roͤhren copuliret ſeyn/ alſo mit einem Vnterſcheid darzwiſchen/ auff daß die Spiritus nicht ſtracks von einem zu dem andern vnabgekuͤhlet lauffen/ ſondern durch den Mittel-ſcheid in der Roͤhren gezwungen ſind in iedwedern Recipienten hinunter auff den Boden zuſteigen/ vnd dan wiederumb herauß in die andere Roͤhren/ dadurch ſie dan in einen andern Recipienten/ gleich wie der vorige/ mit einem zweifachen deckel fahren/ vnd alſo ſich ſtoſſen/ auff dem kalten Grunde ſich abkuͤhlen vnd bleiben.
Dieſer Recipienten hat man genug an 3. oder 4. da man ſonſt der vorigen 12. oder 15. auch wol mehr/ nach dem ſie groß ſind/ haben muß.
Die Geſtalt vnd Form dieſer Recipienten/ vnd wie ſie zuſammen geſetzet werden/ kanſtu an beygeſetzter Figur erlernen.
Wan man aber nicht viel diſtilliren wil/ ſo kan man wol nur mit einem genug haben.
Inſonderheit wan der Zeug, welcher ſol diſtilliret werden/ nicht theuer oder koͤſtlich iſt.
Nemlich/ man legt nur eine krumme erdene Roͤhr/ mit dem einen Arm an die Roͤhren/ welche auß dem Ofen gehet/ der ander Arm recht vnter ſich in den Recipienten/ biß in die helffte/ vnd wird alſo nur oben offen gelaſſen:
Wan dan der Zeug nicht theuer iſt/ ſo iſt auch ſo groß nicht angelegen/ wan etwas davon verraucht.
Alſo kan man alle Stund vnterſchiedliche Spiritus vnd Flores mit einem Ofen vnd Recipienten machen.
Doch muß man allezeit/ wan man einen andern Spiritum machen wil/ den Recipienten mit Waſſer außwaſchen/ wieder vnter die Roͤhre ſetzen/ vnd ſeinen Zeug in den Ofen tragen/ vnd ſolches ſo lang thun/ biß daß man Spiritus genug hat.
Vnd dienet inſonderheit dieſe weiſe zu diſtilliren/ denen/ welche vieler vnterſchiedlicher mineralien Naturen erlernen wollen/ zu probiren/ was fuͤr Spiritus oder Flores dieſelbe im Feuer von ſich geben.
Welches viel zu muͤhſelig fallen wuͤrde/ wan man zu einer iedwedern Prob einen beſondern Retorten haben muͤſte; vnd wuͤrde manchem die Luſt zu diſtilliren vergehen/ wan er durch Retorten alle tag nur eine Prob thun ſolte oder koͤnte:
Auch wuͤrde es viel koſten vnd zeit wegnehmen/ welches dan manchen Liebhaber wuͤrde ſchrecken vnd abhalten.
In dieſem Ofen aber bedarff man keiner Retorten/ ſolche zu beſchlagen/ den Recipienten darfuͤr lutiren/ vnd mit dergleichen ſchmierweꝛcken vmbgehen/ vnd dan auch ſtetig dabey bleiben/ vnd zuſehen/ ob das Feuer nit zu groß oder zu klein ſey/ dadurch ſchaden an den Retorten vnd Recipienten geſchehe/ vnd alſo Hopfen vnd Maltz verlohren werde.
Dieſe vnd dergleichen verdrißliche labores hat man alhier nicht zu erwarten/ ſondern man wirft ſeinen Zeug nur auff die Kohlen/ decket den Ofen zu/ ſo kommen alſobald die Spiritus vnd Flores in ſolcher geſtalt/ als das Mineral pflegt von ſich zu geben:
Vnd wan man deren ſo viel hat als man begehrt/ ſo zeucht man die Eiſen/ darauff die Kohlen liegen/ auß dem Ofen/ ſo fallen die Kohlen herab/ welche man außnimt; vnd weil der Ofen noch warm iſt/ ſteckt man alſobald dieſelben wieder ein/ legt Kohlen darauff/ ſo zuͤnden ſie ſich vber dem heiſſen Ofen ſelbſten an:
Vnterdeſſen nimt man den Recipienten von der roͤhren/ macht ſolchen rein/ von dem vbergeſtiegenen Zeug (oder ſetzt einen andern/ der rein iſt/ vnter) wirfft etwas anders auff/ vnd faͤngt alſo was vber-gehet.
Auff dieſe weiſe kan man in einer Stund mit dieſem Ofen/ vnterſchiedliche dinge in kleinem diſtilliren oder ſublimiren.
Wil man dan in groſſem etliche dinge diſtilliren oder ſublimiren/ ſo ſetzt man deren Haͤfen 3. oder 4. nach einander/ damit die Spiritus von einem in den andern gehen koͤnnen/ auff daß nichts verlohren werde.
Vnd darff man bey ſolcher Diſtillation nicht allezeit dabey ſitzen vnd auffpaſſen; ſondern man kan darvon gehen/ auffhoͤren vnd wieder anfangen wan man wil: dieweilen kein Retort oder Recipient brechen kan.
Wer dan nun mit dieſem Ofen recht weiß vmbzugehen/ der kan in kurtzem viel ſchoͤne dinge damit thun/ vnd erſparet viel Koſten vnd Zeit.
Dan man kan in einer Stund mehr damit thun/ als ſonſten durch andere bekandte vnd gemeine weg in 24. Stunden/ auch werden viel Kohlen erſparet/ dieweilen man mit 10. Pfund Kohlen mehr thun kan/ als anders mit 100.
Als zum Exempel:
So man fleiſſig damit vmbgehet/ kan in einer Stund mit 3. 4. oder 5. Pfund Kohlen 1. Pfund Spiritus Salis gemacht werden/ da man ſonſten per Retortam zu machen/ wol 50. oder 60. auch wol mehr Pfund Kohlen haben muß; vnd auffs wenigſt 20. oder 30. Stunden zu feuren hat/ welches dan gar ein verdrießliche Arbeit iſt.
Alſo koͤnnen auch Flores der Mineralien vnd Metallen gantz leichtlich in groſſer menge/ in kurtzer zeit/ mit wenig Koſten gemacht werden.
Alſo daß man auch in einer Stund mit 3. oder 4. Pfund Kohlen 1. Pf. Flor. Antimonii machen kan/ welches dan gewißlich ein gꝛoſſer Vortheil iſt/ einem der etwas in Medicina oder Alchymia thun wil; vnd kan ein ſolches oͤfelein viel Jahr nach einander gebraucht werden/ ehe es bricht/ vnd ſo es gebrochen/ wiederumb mit wenig Koſten auffgebauet.
Alſo darff man nur die Species oder Zeug zum diſtilliren anwenden/ weiln man keine Retorten von noͤhten hat/ vñ die Recipienten auch kein gefahr leiden/ dadurch dan viel koſten erſparet werden.
Vber dieſe oberzehlte weiß vnd weg zu diſtilliren vñ ſublimiren/ iſt mir noch ein andeꝛer bekant/ welcher viel leichter vnd compendioſer iſt/ als die vorigen/ dadurch man in kleiner zeit vnglaͤublich viel Spiritus Salium, & Flores Mineralium & Metallorum machen kan.
Weiln mich aber duͤnckt auff dißmahl genug offenbaret zu haben/ ſol es beruhen biß auff ein andere zeit.
Vermeine es werden ſich wol fleiſſige Spagyrici finden/ welche meinem erfundenen vnd gezeigten Weg werden nachgehen/ ſolche ding finden/ welche mir ſelbſten vnbekande ſeyn; dan es viel leichter iſt/ das gefundene zu vermehren/ als etwas zu erfinden.
Weilen ich den Ofen ſampt den Recipienten deutlich genug/ nach meiner Meinung/ zu machen gelehret habe/ wil ich auch anfangẽ zubeſchꝛeiben/ wie man ſolchen gebꝛauchen vnd damit diſtilliren vnd ſublimiren ſol.
Vnd wo vielleicht etwas weꝛe/ oder wuͤꝛde zu tunckel beſchrieben (welches doch mein meinung nicht iſt) ſo wird doch ein Proceß den andern lehren vnd expliciren/ vnd in der Arbeit ſich wol ſchicken/ wan man nur den dingẽ fleiſſig nach denckt/ vnd auch ſich die Muͤhe nit verdrieſſen laͤßt/ ſondern das Werck mit Verſtand angreifft/ ſo weiß ich gewiß es werde ſich alles ſo findẽ/ gleich ich geſchrieben hab.
Darzu ich allen frommen Spagyricis Gluͤck/ Gedeyen/ vnd Gottes Segen wuͤndſche/ Amen.
Wie man einen Spiritum Salis diſtilliren oder machen ſol.
DAß ich erſtlich einen Anfang mache mit dem Spiritu Salis, vnd nicht zuvor die Spiritus vegetabilium lehre machen/ iſt die Vrſach; weiln dieſer Spiritus der geringſte nicht iſt vnter allen die mir bekant ſeyn/ vnd in dieſem erſten Ofen gemacht werden koͤnnen:
Dan wenig zu finden/ welche jhm in Tugend vnd Kraͤften vorgehen/ darumb ich jhme auch die Ehre gelaſſen/ vnd oben angeſetzt habe:
Auch iſt kein Spiritus acidus vnter allen/ welcher den Chymicis mehr Muͤhe vnd Arbeit zu machen gebracht hat/ als eben dieſer/ darumb er auch der theuerſte vnd koͤſtlichſte vnter allen iſt gehalten worden/ ſolche Theurung hat die groſſe Muͤhe zu machen verurſachet.
Dan etliche haben das Saltz mit Toͤpfer-Erden zu Globulis gemacht/ getrucknet/ vnd per Retortam zu einem Spiritu getrieben:
Etliche haben das Saltz mit Bolo, etliche mit Ziegel-meel/ oder gebrandtem Alaun vermiſcht/ vnd alſo diſtilliret.
Etliche habens compendioſer zu thun vermeint/ vnd haben das Saltz in einem Retorten flieſſen laſſen/ welche hinden vnd vorne eine roͤhre gehabt/ durch die obere haben ſie tropffen weiſe kalt Waſſer auff das gefloſſen Saltz laſſen fallen/ welches die ſchweren Spiritus mit ſich fuͤhren ſolte; durch die hinder roͤhren haben ſie mit einem Blaßbalg den Spiritum in den Recipienten getrieben: welches zwar kein boͤſer modus iſt/ aber ſo bald das Saltz eine zeitlang iſt gefloſſen geweſen/ hat es den Retorten zertrieben/ vnd nicht laͤnger wollen außhalten/ ſondern durchgefloſſen/ vnd alſo der Diſtillation ein Ende gemacht.
Andere habens in eiſern Retorten thun wollen; aber die Spiritus haben ſich an dem Eiſen/ welches ſie dan gern angreiffen/ todt gefꝛeſſen/ vñ iſt alſo an ſtat des Spiritus nur ein Phlegma vbergangen:
Solche vnd dergleichen viel andere muͤhſame Proceſſen ſeynd auff den Spiritum Salis zu machen erfunden worden: vnd wan ſie den allerbeſten modum gebraucht/ haben ſie in 24. oder 30. Stunden mit 50. 60. oder gar 100. Pfund Kohlen kaum 1. Pf. Spiritus machen koͤnnen.
Solches hat vervrſachet/ daß wenig damit iſt verſucht worden/ auch ſolcher herꝛliche Spiritus bey wenigen gut iſt gefunden worden/ vnd alſo ſeine Tugend vnbekandt blieben.
Dieſes hab ich nur ein wenig wollen melden/ auf daß man ſehe/ wie theuer vnd koͤſtlich es zuvor geweſen/ vnd letzt durch meine Invention ſo haͤuffig/ mit wenig koſten/ muͤhe vnd zeit kan zu wegen gebracht werden: vnd geſchicht ſolches alſo.
Zuvoren iſt geſagt/ daß alles/ ſo man in dieſem Ofen diſtilliren wil/ auff das bloſſe Fewer muß geworffen werden:
So iſt gleichwol darinnen ein Vnterſcheid zu halten/ wiewol etliche dinge nur allein/ wie ſie an jhnen ſelber ſeynd/ ohne vorhergehende Præparation koͤnnen auffgetragen vnd præpariret werden/ als hernach gelehret wird.
Alſo aber iſts nicht mit allen dingen/ dan bey etlichen muß ein handgriff gebraucht werden/ gleich wie alhier bey dem Saltz.
Dann ſo Saltz nur allein alſo bloß wie es an jhm ſelber iſt/ auff die gluͤende Kohlen getragen wuͤrde/ wuͤrde es nicht allein keinen Spiritum geben/ ſondern ſo lang auff den heiſſen Kohlen huͤpffen vnd ſpringen/ biß es zwiſchen dieſelben durch vnd in das vnterſte theil des Ofens gefallen.
Solchem nun vor zu kommen/ kan auf vnterſchiedliche weiß vnd wege geſchehen:
Vnd erſtlich alſo.
Man ſolvirt Saltz in gemeinem Waſſer/ vnd ſteckt gluͤende Holtz-kohlen darein/ ſo lang biß ſie ſich gantz voll getruncken haben/ dan außgenommen/ davon in den Ofen getragen vnd verbrennen laſſen/ alſo/ erſtlich zu vnterſt auff dem Roſt ein wenig lebendige Kohlen gelegt/ darnach von den andern welche voll Saltz ſind/ den Ofen biß oben an gefuͤllt/ vnd brennen laſſen/ in dem nun die Kohlen verbrennen/ ſo muß das Salß groſſe hitze leiden/ vnd zu einem Spiritu werden.
Aber das iſt zu mercken/ wan man einen Spiritum Salis auff dieſe weiſe wil machen/ ſo muß man glaͤſerne Recipienten haben/ dan er iſt ſo ſubtil/ daß er alle erdene Inſtrumenta, in dem er alſo warm auffaͤhrt/ durchgehet; vnd er iſt gantz lieblich vnd annehmlich am Geſchmack.
Weiln man aber nicht allenthalben glaͤſerne Recipienten haben kan/ wil ich einen andern modum lehren/ welcher in erdenen Recipienten kan getrieben werden/ vnd geſchicht alſo:
Man nimt gemein koch-Saltz/ vnd miſchet etwas gemein Vitriol oder Alaun drunter/ reibt ſolche beide ſtuͤcke in einem Moͤrſel oder anders wo zuſammen/ vnd je beſſer die Species vntereinander gerieben werden/ je mehr ſie Spiritus geben.
Darnach traͤgt man von ſolcher Mixtur mit einem eiſernen Loͤffel auff die gluͤende kohlen ſo viel/ biß ſie damit bedeckt ſeyn/ vnd laͤſt es gehen/ ſo komt der Spiritus mit groſſer gewalt in die Recipienten/ coagulirt ſich daſelbſten/ vnd faͤllt alſo herunter in die Schalen/ auß deren er in das vorgeſetzte Geſchir tropffet.
Vnd ſo man recht damit weis vmbzugehen/ ſo laufft das Roͤhrlein an der Schalen ſtetig/ als ein Stroh-halm dick/ vnd kan alſo reichlich alle ſtunden 1. Pfund Spiritus außlauffen.
Vnd iſt diß die Vrſach/ daß man mehr Spiritus bekomt auff dieſe weiſe/ als auf die vorige/ weilen Vitriol oder Alaun zugeſetzt wird/ ſchmiltzt es alſo balden/ wan es die hitz empfindet/ vnd kan nicht durch die kohlen fallen/ ſondern hengt ſich daran/ vnd gehet faſt alles in ein Spipitum; nur ein braun-rohtes caput mortuum fellt leichtlich mit der Aſchen durch den Roſt/ welches nicht mehr zu diſtilliren taug/ ſondern es kan mit Waſſer ein weiß vnd fix Saltz davon außgelaugt/ vnd zu einem Fluß der Metallen gebraucht werden.
In warm Waſſer ſolvirt, vnd ein Cliſtir darvon geſetzt/ purgirt die Daͤrme/ vnd toͤdtet die Wuͤrme.
Nun moͤchte jemand ſagen/ dieſer Spiritus Salis mit zu-thun Vitriol oder Alaun gemacht/ kan fuͤr keinen puren Spiritum Salis gehalten werden/ dan der Spiritus Vitrioli oder Aluminis ſteigt auch zugleich mit vber/ vnd iſt alſo ein Spiritus mixtus, ſeu compoſitus.
Darauff antworte ich/ daß im geringſten kein Spiritus Vitrioli oder Aluminis auff dieſe weiſe mit vber gehet/ welches ich zum oͤfftern probiret habe/ vnd Vitriolum oder Alaun per ſe in dieſen Ofen getragẽ/ iſt gantz kein Spiritus davon vberkommen/ die vrſach iſt dieſe/ daß ein Spiritus Vitrioli oder Aluminis viel ſchwerer iſt als ein Spiritus Salis, vnd alſo hoch/ nemlich dreyer ſpannen nicht ſteigen kan/ ſondern verbrent ſich in dem Ofen/ vnd kommt nur allein ein bloſſe vngeſchmacke Phlegma vber/ welches ich nit geglaͤubt/ wan ich ſolches nicht vielmahl probiret hette.
Derohalben dieſer Spiritus auff ſolche weiſe mit Zuſatz Vitrioli oder Aluminis gemacht/ kein Spiritus mixtus iſt/ ſondern ein reiner Spiritus Salis, ſo gut am geſchmack vnd kraͤfften/ als dieſer per ſe gemacht: weilen kein Spiritus Vitrioli oder Aluminis in dieſem Ofen kan gemacht werden/ es ſey dan/ daß die roͤhre aus dem Ofen ſo niedrig von dem Roſt an herauß gehe (wie im Abriß zu ſehen) ſonſten gibts kein Spiritus.
Dahero auch ſolche Spiritus zu machen im andern Theil gelehret werden/ vnd nicht in dieſem Erſten.
Vnd geſetzt/ es ſtiege ein wenig von dem Spiritu Vitrioli mit dem Spiritu Salis vber/ welches doch vnmuͤglich/ vnd nicht geſchehen kan/ welches die Erfahrung bezeugen wird/ was ſolte oder koͤnte doch ſolches hinderen/ ſo wol zur ſolvirung der Metallen/ als in Medicina?
Derhalben man keinen Argwohn haben darff/ als were der Spiritus nicht pur auff ſolche weiſe bereit/ vnd ſolchen darumb ſcheuen zu gebrauchen.
Welcher aber ſolches nicht glauben kan/ dem wil ich dannoch genug thun/ vnd einen andern modum ſetzen/ wie man einen Spiritum Salis in copia per ſe machen ſol/ ſine additione Vitrioli vel Aluminis:
Vnd ſolches im zweiten Theil dieſes Buchs/ da ich werde machen lehren einen Ofen/ darinnen ein Spiritus Nitri, Aqua Fort, vnd andere verbrennliche dinge/ als Olea vegetabilium, & pinguedines Animalium, vnd andere dergleichen ſubtile dinge/ welche in dieſem Ofen nicht koͤnnen gemacht werden/ diſtilliret wird; damit gleichwol der jenige/ welchem dieſe weiſe zu machen nit anſtehet/ durch einen andern modum zu frieden geſtellt werde.
Weilen aber nicht allezeit glaͤſerne Recipienten zu bekom̃en/ ſondern man ſich offtermahls mit erdenen behelffen muß/ welche den Spiritum Salis auff die obbeſchriebene weiſe zu machen nicht halten; Alſo koͤnte ich alhier nur einen kleinen handgrieff offenbahren/ durch deſſen huͤlff ſolcher in groſſer quantitaͤt auch in erdenen Gefaͤſſen kan gefangen werden.
Wird aber alhier wegen ſonderlicher Vrſachen nicht gelehret/ ſondern biß in den zweiten nach folgenden Theil dieſes Buchs behalten.
Wil es derhalben nur bey dieſer Erinnerung bleiben laſſen/ vnd anfangen zu beſchreiben/ worzu dieſer Spiritus diene vnd gebraucht werden koͤnne/ ſo wol zur Alchymia als zur Medicin, vnd andern Mechaniſchen Kuͤnſten.
De Uſu Spiritus Salis.
WAs anbelangt den Nutzen dieſes Spiritus Salis, vnd worzu er koͤnne gebraucht werden/ meritirt er ſehr wol/ daß ſein Lob nicht verſchwiegen bleibe.
Dieweiln aber faſt alle Chymiſche Buͤcher davon melden/ wil ichs darbey beruhen laſſen/ vnd den Leſer an ſolche Buͤcher/ die weitlaͤufftig davon tractiren/ gewieſen haben/ außgenommen von etwas wenigs/ davon andere nichts gedacht oder gewuſt/ ſchreiben.
Es wird von allen Chymicis dafuͤr gehalten/ daß der Spiritus Salis per ſe ein herrliche Medicin, gantz ſicher inn- vnd euſſerlich zu gebrauchen ſey: daß er den Durſt in hitzigen Kranckheiten leſche/ den Schleim im Magen ledig macht vnd verzehre/ einen guten Appetit zum Eſſen befoͤrdere/ ſey auch gut den Hydropicis, Calculoſis & Podagricis, vnd dergleichen in vielen andern Kranckheiten dienſtlich.
Weiters ſage ich/ iſt er ein Menſtruum, welches allen andern fuͤrgehet in ſolvirung der Metallen.
Dan es koͤnnen alle Metalla vnd Mineralia, excepta Luna, auch faſt alle Lapides (wan er zuvor iſt wol rectificirt vnd von ſeiner phlegmate entbunden worden) damit ſolvirt vnd in vnterſchiedliche gute Medicamenten bereitet werden.
Auch kan man viel ſchoͤne vnd nuͤtzliche dinge in Mechanicis damit thun.
Deßgleichen in der Kuͤchen iſt ſein gebrauch nicht zu verachten/ dan viel annehmliche vnd liebliche Speiſen fuͤr geſunde vnd krancke damit koͤnnen zugericht vnd bereitet werden/ viel beſſer vnd wol geſchmackter/ als mit Eſſig vnd andern Saͤurigkeiten:
Dan ein kleine quantitaͤt mehr thut als viel Eſſig.
Vnd dienet inſonderheit dieſer Spiritus in ſolche Laͤnder/ da kein guter Wein-eſſig zu bekommen iſt.
Auch kan man ſolchen an ſtatt eines agreſtis oder vnzeitigen Traubenſaffts gebrauchen; wie auch an ſtatt eines Limonien-ſaffts: Koſtet auch viel weniger/ wan er auff meine weiſe durchs offen Feur getrieben wird/ als ein gemeiner Eſſig oder Limonienſafft/ vnd verdirbet nicht/ gleich als ſolche außgepreſte Saͤffte/ ſondern haͤlt ſich vnveraͤnderlich/ vnd wird je laͤnger je beſſer.
Mit Zucker vermiſcht/ gibt er ein annehmliche Salſe auff alles gebratens.
Man kan auch allerley Fruͤchte damit ein machen/ vnd viel Jahr darinnen gut bewahren.
Wan man Roſinen oder auffgetroͤgte Weintrauben darein legt/ ſo ſchwellen ſie wiederumb auff/ vnd werden ſo groß/ als ſie vor der Vertrocknung waren/ (doch muß man ein wenig gemein Waſſer bey gieſſen/ ſonſten werden die Trauben zu ſawer) ſeynd anmuhtig in Kranckheiten/ den Magen damit zu erfriſchen/ auch Fleiſch vnd Fiſch-ſpeiſen damit ab zu ſtoffen:
Inſonderheit denen dienſtlich/ welche gern ſaure Speiſe eſſen/ dan alles ſo damit zugericht wird/ als junge Huͤner/ Tauben/ Kalbfleiſch vnd dergleichen/ viel lieblicher ſchmeckt/ als mit Eſſig gethan.
Auch kan man Rindfleiſch damit einbeitzen/ wird in wenig Tagen ſo muͤrb/ als hette es lang in Eſſig gelegen.
Solche vnd dergleichen dinge viel koͤnnen damit gethan werden/ wie hernach ſol gelehrt werden.
Olea Vegetabilinm zu diſtilliren daß man mehr bekompt/ als per Veſicam.
Alle Diſtillatores haben bißhero keinen naͤheren vnd beſſern weg gehabt/ die Olea Aromatum, Lignorum & Seminum zu machen/ als per Veſicam, mit zu thun vieles Waſſers.
Wiewol per Retortam ſolches auch kan geſchehen/ aber es wil Fleiß darbey gebraucht ſeyn/ ſonſten werden ſie roth vnd brentzlecht.
Darumb von allen modis dieſer per Veſicam der beſte iſt gehalten worden:
Solches zwar iſt ein guter weg bey ſolchen vegetabilien/ welche nicht viel koſten/ vnd auch viel Oel von ſich geben:
Koͤſtliche Aromata aber/ vnd andere theure dinge/ als Cinnamomum, Macer, Crocus, &c. koͤnnen nicht per Veſicam mit nutzen gemacht werden/ dieweiln viel Waſſer zugethan/ vnd in groſſen Gefaͤßen muß diſtillirt werden/ als bleibet allenthalben etwas hangen/ wird alſo bey nahe die helffte dadurch verlohren/ welches zwar nicht wird in acht genommen bey ſolchen Vegetabilien/ welche viel Oel geben/ als Semen Aniſi, Feniculi, Carvi, &c. Bey andern dingen aber/ welche nicht viel Oel geben/ oder ſehr theuer muͤſſen erkaufft werden/ als Cinnamomum, Lignum Rhodii, Caſſia Lignea, oder dergleichen/ kan man genug ſpuͤren was man fuͤr Abgang in ſolcher Diſtillation leidet.
Auch iſt es vnmoͤglich alles auff ſolche weiſe herauß zu bringen/ dan ein zimlicher theil deſſelben wird durch das kochen zaͤhe als ein Gummi, vnd wil mit dem Waſſer nicht vberſteigen.
Solchem allem nun vorzukommen/ wil ich einen ſchoͤnen Modum lehren/ wie man durch huͤlff des Spiritus Salis, auß koͤſtlichen vnd theuren Aromatibus, all jhr in ſich habendes Oel ohne verluſt vnd abgang erlangen ſol/ vnd geſchicht ſolches alſo.
Fuͤlle einen glaͤſernen Kolben voll an mit Cinnamomo, ader einem andern Holtz oder Samen/ vnd gieß darauff ſo viel Spiritus Salis, daß er das Lignum bedecke/ ſetze ſolchen mit ſeinem Alembick in ein Sand- Cappell/ vnd gieb Fewer daß der Spiritus Salis koche/ ſo ſteigt mit wenig phlegmate alles Oel vber/ dan der Spiritus Salis durchdringet wegen ſeiner Schaͤrffe das Lignum, macht das Oelledig/ daß es deſto lieber vberſteiget.
Alſo wird auf ſolche weiſe das Oel nicht wegen groſſer maͤnge des Waſſers in kuͤpffern Gefaͤſſen verſchmiret vnd verlohren/ ſondern in kleinen Glaͤſern mit wenig Waſſer auffgefangen vnd ſepariret.
Nach geſchehener Diſtillation geuſt man den Spiritum Salis von dem Holtz oder Sahmen ab/ welcher kan wieder zu dergleichen Arbeit gebraucht werden/ iſt er aber dick vnd vnrein von dem Holtz worden/ ſo kan er rectificiret werden.
Den vbrigen Spiritum aber/ welcher noch in dem Holtz ſteckt/ kan man alſo wiederumb erlangen/ man wirfft ſolches Holtz in obbeſchriebenen Ofen auff die Kohlen/ ſo ſteigt alſo bald der Spiritus Salis davon klar vber/ vnd leidet man alſo kleinen Verluſt oder Abgang des Spiritus Salis.
Auff ſolche weiſe mit dem SpirituSalis kan man auß allen theuerbahren Vegetabilibus jhr liebliches Oel mit nutzen machen/ welches in keiner Veſica geſchehen kan.
Deßgleichen koͤnnen auch alle Gummi vnd Hartzen in klare Olea durch Huͤlff des Spiritus Salis diſtilliret werden/ als folget:
Ein ſchoͤn hell vnd klar Oel vom Maſtix vnd Weyrauch zu diſtilliren.
PUlveriſir Maſtix oder Weyrauch/ welches du wilt/ klein/ vnd fuͤlle ein glaͤſerne beſchlagene Retorten bey nahe auff den dritten theil voll an/ darauff ſchuͤtte ſo viel Spiritus Salis, daß noch raum genug ſey/ vnd nicht vberlauffe wan er kocht: Setze ſolchen in ein Sand- Capell/ gib per gradus Fewer/ ſo ſteigt erſtlich ein wenig phlegma vber/ darnach kommt ein ſchoͤn hell vnd klar Oleum; mit dem Spiritu Salis, welches beſonder muß gefangen werden/ hernach kombt ein gelbes/ welches auch beſonder muß behalten werden/ zuletzt ſteiget auch ein rohtes vber/ welches auch gut iſt/ aber dem erſten nicht zu vergleichen: kan derhalben euſerlich zu Salben oder Pflaſtern gebraucht werden/ darzu es gar gut iſt/ vnd ſchnell heilet/ ſo wol in alten Schaͤden/ als zu friſchen Wunden:
Das erſte aber iſt ſehr ſubtil vnd penetrirend/ inſonderheit wan es noch einmahl rectificirt wird/ iſt es ſo durchdringend als ein Spiritus Vini, vnd iſt ſehr gut inn- vnd außwendig zu gebrauchen/ in allen verkalten Geſuͤchten/ inſonderheit wan die Sehnen durch die kalte Fluͤſſe/ oder andere Zufaͤlle verhartet ſind/ davon die Glieder lahm werden:
Erſtlich das lahme Glied mit einem warmen Tuch ſo lang gerieben/ biß daß es wol erwaͤrmt/ darnach von dieſem Oleo etwas darauff geſtrichen/ vnd mit einer warmen Hand hinein gerieben: thut wunder in dergleichen kalten Gebrechen der Sehnen vnd Nerven.
Auff ſolche weiſe/ gleich alhier mit dem Maſtir vnd Weyrauch geſchehen/ kan man von einem iedwedern Gummi ein liebliches Oel diſtilliren/ vnd zu ſeinem gebrauch anwenden.
Gleicher weiß mit dem Spiritu Salis koͤnnen alle rohte/ zaͤhe vnd vbel-riechende Olea, als Tartari, Cornu Cervi, Succini vnd dergleichen/ welche zuvor auff gemeine weiſe ohne Zuſatz durch Retorten diſtilliret worden/ rectificiret, daß ſolche ſchoͤn hell vnd klar werden/ vnd allen geſtanck oder Empyreuma, welches ſie in der diſtillation empfangen haben/ verlieren.
Die Vrſache/ warumb etliche Olea in der diſtillation roht-braun/ oder ſchwartz vnd vbel-riechend vbergehen/ iſt dieſe/ nemlich ein Sal volatile, welches bey etlichen Vegetabilibus ſo wol als bey den Animalibus gefunden wird:
Solches Sal volatile hat die Eigenſchafft/ daß es ſich gern mit dem Oleo vermiſchet/ vnd wan ſolches geſchicht/ ſo kan es nicht fehlen/ das Oleum muß davon ſchwartz-roht werden.
Dan ein iedweder Sal volatile, es komme gleich von Urin, Tartaro, Succino, Cornu Cervi, oder dergleichen Vegetabilien oder Animalien, iſt der Natur/ daß es die ſulphuriſche dinge in jhrer Farb erhoͤhet vnd alteriret/ entweder in eine verbeſſerung oder in eine verboͤſerung; gemeiniglich aber macht es die Olea truͤb/ ſchwartz vnd vbel-riechend/ gleich wie bey dem Succino, Cornu Cervi, oder Tartaro zu ſehen iſt.
Weiln man dan nun weiß/ wovon die Olitaͤten ſolchen geſtanck vnd ſchwaͤrtze bekommen/ ſo iſt leichtlich zu helffen/ daß ſolches in der Diſtillation nicht geſchicht/ vnd ſo es geſchehen/ wiederumb zu remediren/ durch eine Rectification mit Spiritu Salis.
Dan ein iedweder Sal volatile iſt einem iedwedern Spiritui acido entgegen/ vnd ein Spiritus acidus dem Sali volatili, welches Naturam Salis Tartari hat.
Dan mit einem Spiritu Urinæ, oder einem andern Spiritu ex Sale volatili diſtillato kan man eben ſo wol die Metallen/ welche in Spiritibus acidis ſolvirt ſeyn/ præcipitiren/ gleich als mit Liquore Salis Tartari.
Welches hernach im 2. Theil dieſes Buchs ſol gelehret werden.
Weiln dan gehoͤrt/ daß ein iedweder ſaurer Spiritus, er ſey gleich von Saltz/ Vitriol, Alaun oder Eſſig/ das Sal volatile toͤdte/ vnd jhm ſeine Krafft nehme/ daß es nit mehr volatiliſch bleibt/ ſondern figirt wird/ dadurch es geſchwaͤcht/ vnd das jenige fahren laͤſt/ zu welchem es ſich geſellet hatte/ vnd ſolche ſchwaͤrtze verurſachet.
Alſo iſt von noͤhten/ daß es alhier mit dieſen ſtinckenden Oleis auch alſo geſchehen muß auff folgende weiſe.
Man nimt das truͤbe vnd ſchwartze Oleum Succini, Tartari, oder ein anders/ welches man klar haben wil/ thut ſolches in ein glaͤſerne Retorten daß das vierdte theil davon kaum vol ſey/ vnd geuſſt tropffen-weiß einen guten Spiritum Salis darauff/ ſo faͤngt es an zu ſieden vnd brauſen/ gleich als wan man ein Aqua fort auff ein Sal Tartari ſchuͤttet/ darumb man nur ein wenig auff einmahl von dem Spiritu Salis auff das Oleum gieſſen muß/ auff daß das Glaß nicht von hitze breche oder vberlauffe/ wan dan ſo viel Spiritus iſt bey gegoſſen/ daß es nicht mehr brauſet oder ſteiget/ ſo iſts ein Zeichen/ daß alles Sal volatile in dem Oleo getoͤdtet iſt/ derohalben man auff hoͤren muß mit zu gieſſen des Spiritus, vnd alſo den Retorten in ein Sand-Capell ſetzen/ vnd anfangen zu feuren/ gleich als wan man etwas anders das gern ſteiget/ rectificiren wolte:
So kompt erſtlich ein vbel-riechend Waſſer/ darnach ein ſchoͤn/ weiß/ klar/ vnd wolriechend Oleum, hernach ein gelbes/ welches auch klar iſt/ vnd lieblich reucht/ aber nicht ſo wol/ als das erſte/ darum man den Recipienten veraͤndern muß/ wan man ein iedweders Oleum beſonder haben wil; vnd koͤnnen ſolche Olea viel bequaͤmer eingenommen werden/ als die ſtinckende/ ſchwartze/ gleich wie ſie in den Apotheken ietziger zeit verkaufft werden:
Vnd bleiben ſolche Olea all zeit ſchoͤn klar/ weꝛden nicht zaͤh oder roht/ wie lang ſie auch ſtehen/ dan die vrſach/ davon die roͤhte kompt/ iſt jhnen durch den Spiritum Salis benommen; im Retorten bleibet das Sal volatile bey dem Spiritu Salis ſchwartz liegen/ kan davon ſublimiret werden/ am geſchmack gleich als ein Sal Armoniacum, vnd hat keinen Geruch:
Der Spiritus Salis hat auch ſeine ſaͤure verlohren/ vnd iſt durch das Sal volatile coaguliret woꝛden/ an geſtalt als ein Tartarus vitriolatus, welcher auch zu beſondern laboribus kan gebraucht werden/ wie im nachfolgenden Theil bey dem Spiritu Urinæ zu finden.
Alſo koͤnnen auch andere Olea, welche durch lange zeit ſind roht vnd zaͤhe worden/ (welches dann etlichen gern geſchicht/ als dem Oleo Cinnamomi, Macis, Caryophyllorum, vnd andern mehr/ mit Spiritu Salis vbergoſſen/ vnd per Retortam rectificirt werden/ dan ſind ſie ſo klar vnd gut/ als weren ſie eꝛſt gemacht woꝛdẽ.
Alhier kan ich nicht vnterlaſſen/ vielen Kranckheiten zum beſten/ ein wenig zu vermelden/ wie daß doch ietziger Zeit bey vielen Medicis, nicht bey den Galenicis, welche ſolcher dingen keinen Verſtand haben/ noch ſich darumb bekuͤmmern/ ſondern bey denen/ welche fuͤr groſſe Philoſophi vnd Spagyrici gehalten wollen ſeyn/ ſo gar wenig Verſtand vnd Fleiß gebraucht wird/ in bereittung etlicher Chymiſchen Medicamenten.
Dan viel ſind der Meinung/ wan ſie nur dem Spiritui vnd Oleo Tartari, Cornu Cervi, vnd dergleichen/ ihren Geſtanck benehmen koͤnten/ ſo hetten ſie ein Medicin, welche alle obſtructiones radicaliter wegnehmen koͤnte.
Iſt zwar wol gemeint/ aber nicht wol getroffen:
Dan etliche haben ſolche Spiritus vnd Olea, vber calcionirten Vitriol rectificirt/ vnd dadurch etlicher maſſen jhnen die Empyreuma benommen/ aber zu gleich auch die Kraͤfften: welches etliche gemercket/ vnd geſagt/ man muͤſſe ſolchem Spiritui vnd Oleo ſeinen Geſtanck nicht benehmen/ dan jhre Tugend verliere ſich dadurch/ vnd haben alſo vermeint/ die Krafft beſtehe in dem Geſtanck/ welches doch groß geirret iſt/ weiln der Geſtanck dem Hertzen vnd Hirn gantz entgegen iſt/ wie kan dan etwas guts vnd kraͤfftiges darin beſtehen? Aber ſo viel iſt daran/ in deme ſie den Geſtanck benehmen wollen/ toͤdten ſie zugleich den Spiritum vnd Oleum in jhren Kraͤfften vnd Tugenden.
So moͤchte jemand ſagen/ wie ſol mans dan machen/ daß man den geſtanck benehme/ vnd doch die Kraͤfften nicht dadurch verkleinere?
Sol man ſie mit Spiritu Salis rectificiren/ gleich wie du nun gelehret haſt/ bey den ſchwartzen Oleis?
Nein/ gantz vnd gar nicht.
Ich habe zwar geſchrieben/ daß man die Olea durch den Spiritum Salis klar machen ſol/ aber nicht darbey geſagt/ daß ſolche Klar-machung jhre Verbeſſerung ſey/ lieblich vnd wolgeſchmack werden ſie wol dadurch/ vnd iſt ein guter weg/ wan man keinen naͤhern weiß.
Wie man aber ſolchen vbel-riechenden Oleis vnd Spiritibus jhren Geſtanck benehmen ſol/ daß ſie klar vnd lieblich werden/ vnd doch nichts an jhren Kraͤfften verliehren/ ſondern vielfaͤltig dadurch vermehret werden/ gehoͤret alhie nicht zubeſchreiben/ weiln es in dieſem Ofen nicht kan gethan werden.
Sondern wil den Liebhaber in das zweitte Theil gewieſen haben/ daſelbſten wird er finden/ wie man ſolche Spiritus ohne verluſt jhrer Kraͤfften machen vnd rectificiren ſol; welche/ ſo ſie alſo bereitet/ wol fuͤr eine der vier Haupt-ſaͤulen der gantzen Medicin koͤnnen gehalten werden.
Dieſes habe ich zur Nachrichtung ein wenig anzeigen wollen; verhoffe es werde mir nicht vbel aufgenommen werden/ weiln es ſchuldige Liebe vnd Pflicht gegen den Naͤchſten betreffen thut.
Quintam Eſſentiam omnium Vegetabilium zu extrahiren.
VBergieſſe Aromata, Semina, Ligna, Radices, Flores, oder dergleichen/ welche du wilt/ mit einem dephlegmirten Spiritu Vini, laß in digeſtione extrahiren/ biß ſie keine Feces mehr von ſich geben/ ſondern jhr gantze Eſſentia in den Spiritum Vini gangen iſt; ſolchem Spiritui Vini imprægnato ſchuͤtte einen ſtarcken Spiritum Salis bey/ vnd digerire beide in Balneo zuſammen/ ſo lang biß daß ſich ein Oleum oben auff ſetzet/ vnd ſich von dem Spiritu Vini geſchieden hat/ welches mit einem Trichter kan ſepariret werden.
Oder/ man kan den Spiritum Vini in Balneo da von abſtrahiren/ ſo ſteigt das Oleum klar vber; So aber der Spiritus Vini davon nicht abſtrahiret wird/ ſo bleibt das Oel blut-roht/ vnd iſt die wahre Quinta Eſſentia deſſen Vegetabilis davon ſie extrahiret iſt worden.
Quinta Eſſentia omnium Metallorum & Mineralium.
SOlvire welches Metall du wilt in einem ſtarcken Spiritu Salis, (außgenommen Luna ſolvirt ſich nicht darin/ ſondern muß in Aqua fort geſchehen/) vnd abſtrahire die Phlegma in Balneo davon/ darnach ſchuͤtte einen wol dephlegmirten Spiritum Vini darauff/ vnd laß digeriren/ ſo lang biß ſich oben auff die ſolution ein rohtes Oel geſetzt hat/ welches die Tinctura oder Quinta Eſſentia des Metals iſt/ ein koͤſtlicher Schatz in Medicina.
Ein ſuͤſſes vnd blut-rohtes Oleum von den Metallen vnd Mineralien.
SOlvire das Metall oder Mineral in Spiritu Salis, deßgleichen ſolvire auch ſo ſchwer als des Metals geweſen iſt/ Salis Vini eſſenſificati; gieß beide ſolutiones zuſammen/ vnd treibs per Retortam erſtlich lind/ darnach ſtaͤrcker/ ſo gehet mit dem Spiritu Salis vber/ ein bluht-rohtes vnd liebliches Oleum, vnd der Halß des Retorten vnd Recipienten faͤrben ſich zu zeiten als ein Pfawen ſchwantz von vielen ſchoͤnen Farben/ an etlichen orthen als ein pur lauter Gold anzuſehen.
Weiln alhier in dieſer Beſchꝛeibung kein vnterſcheid in der Diſtillat. zwiſchen den Metallen gebraucht wird/ habe ich alle Metallen vnter einem Proceß in ſuͤſſe Olea zu bringen begriffen.
Wil man aber die Lunam in eine liebliche Eſſentiam bringen/ ſo muß man ſolche in Spiritu Nitri ſolviren/ vnd weiters damit procediren/ gleich wie von andern Metallen gelehret worden.
Was anbelangt den Uſum deren Eſſentien, iſtnicht noͤtig viel davon zu ſchꝛeiben/ dan wer ſolche wird machen koͤnnen/ dem wird jhr gebrauch auch bekant werden.
Olea Corroſiva Mineralium & Metallorum.
WEilen die Corroſiviſche Olea nicht vnter einem Proceß koͤnnen gemacht werden/ alſo iſt von noͤhten/ daß man ein iedweders fuͤr ſich allein beſchreibe.
Vnd erſtlich:
Oleum ſeu Liquorem Solis zu machen.
SOlvire einen Calcem Solis in Spiritu Salis, (welcher aber ſehr ſtarck ſeyn muß/ ſonſten wil er nicht angreiffen/) ſo man aber kein ſolchen ſtarcken Spiritum Salis hat/ ſo kan man ein wenig guten geleuterten Salpeter darzu thun/ ſo greifft er gern an/ aber beſſer iſt das Oleum, wan es mit Spiritus Salis per ſe gemacht wird.
Wan nun das Gold alſo ſolvirt iſt/ ſo abſtrahire die helffte von der ſolution, ſo bleibt ein corroſiviſch Oleum, auff ſolches ſchuͤtte einen außgepreſten Limonienſafft/ ſo wird die ſolution gruͤn/ vnd fallen etliche Feces zu Boden/ welche doch gut ſeyn/ wan ſie gſchmoltzen werden:
Den gruͤnen Liquorem ſetze in ein warmes Balneum, vnd laß die phlegma davon gehen/ das hinder-bleibende nimb herauß/ leg es auff ein Glaß-tafel oder Schalen/ ſetze es an ein feuchten vnd kalten ort/ ſo zerfleuſt es in ein rohtes Oleum: Kan ſicher vnd ohne gefahr in Leib genommen werden/ bringt ſolche wiederumb zu recht/ welche mit dem Mercurio verderbt ſind.
Aber am allerbeſten dienet es zu alten Schaͤden des Munds/ Zungen/ vnd Halſes/ welche entweder von Morbo Gallico, Lepra, Scorbuto, oder dergleichen entſprungen/ da man ſonſten andere Olea Metallica nicht ſicher gebrauchen kan.
Wan dan ein ſolche Exulceration vorhanden/ daß die Glandulæ geſchwollen/ vnd Loͤcher hinein fallen/ oder die Zungen vnd Zahnfleiſch voller Blattern vnd Wunden ſeynd/ ſo iſt kein beſſere Medicin die ſchneller reiniget vnd heilet als dieſes Oleum.
Doch daß darbey gute mineraliſche Purgantia vnd ſudorifera gebraucht werden:
Sonſten wan ſchon der Schade heil were/ ſo wuͤrde er doch wieder aufbrechen/ wan nicht die Wurtzel/ davon ſolche entſprungen/ auch hinweg genommen wuͤrde.
Vnd darff man ſich nicht beſorgen/ wan man den Schaden mit dieſem Oleo duͤpfft/ vnd davon auch etwas in den Leib kompt/ daß es ſchaden koͤnne/ gleich wie bey andern Medicamentis vnd Gargariſmis, welche bey ſolchen Schaͤden pflegen gebraucht zu werden/ zu befoͤrchten/ ſondern man kan es alle Tage ohne Sorge auffs wenigſte drey mahl gebrauchen/ ſo wird man Wunder ſpuͤren in ſeiner ſchnellen Heilung.
Oleum Martis.
SOlvire duͤnn laminirten Stahl in einem rectificirten Spiritu Salis, ſo bekomſtu ein ſuͤſſe vnd gruͤne ſolution, welche vbel nach Sulphure reucht/ ſolche filtrire durch ein Papier/ auff daß der gelbe Schleim zuruͤck bleibe/ dieſe ſolution thue in ein glaͤſern Koͤlblein/ vnd abſtrahire in arena alle Feuchtigkeit mit lindem Feuer davon/ welche gantz ſuͤß vbergehet/ nicht viel anders/ als Regenwaſſer am Geſchmack/ dan alles Corroſiv wird bey dem Marte wegen ſeiner Truckne behalten:
In fundo bleibt eine blut-rohte Maſſa, welche ſo hitzig als ein Fewer auff der Zungen iſt.
Damit kan man gantz ſicherlich alles ſchwammicht wild vnd feucht Fleiſch in verdorbenen Wunden hinweg etzen/ muß aber in einem Glas vor der Lufft wol bewahrt werden/ ſonſten ſleuſt es in ein gelb Oleum.
So man aber ein Oel davon haben wil/ ſo legt man ſolche Maſſam nur auff ein Schalen/ ſetzt ſolche in ein feuchten Keller/ ſo zerfleuſt es in einem Tag/ alles in ein ſchoͤn roht-gelbes Oel/ welches in allen vmb ſich freſſenden ſchaͤdẽ/ als in Fiſtulis, Cancro vnd dergleichen ein ſonderbahrer Schatz iſt zu reinigen vnd conſolidiren/ dem wenig andere vorgehen.
Sonſten iſt es auch ſehr gut vnter gemein Waſſer gemiſcht/ vnd die offene Schaͤden an den Schenckeln/ welche wegen vieler feuchtigkeit dick geſchwollen ſeyn/ vnd vbel riechen/ warm gemacht/ vnd darin gebadet/ vertrucknet die vbrige Feuchtigkeit/ reinigt vnd heilet bald:
doch purgantia darneben gebraucht: Heilet auch allerley Graͤtzen vnd Schaͤbigkeit der Haut/ damit gewaſchen oder darin gebadet.
Wan man ſolche rohte Maſſam, ehe ſie in ein Oleum zerfloſſen/ in ein Oleum arenæ vel ſilicum (welche im andern Theil zu machen gelehret werden) leget/ ſo waͤchſt in einer oder zwey Stunden ein Baum darauß mit Wurtzeln/ Stamm/ vielen Aeſten vnd Zweigen/ wunderbarlich anzuſehen.
Wan man ſolchen Baum hernach außnimpt/ vnd auff der Capellen probiret/ gibt er gut Gold/ welches der Baum auß der Erden/ nemlich Oleo arenæ gezogen hat.
Dencke jhm nach was weiter damit zu thun ſey.
Oleum Veneris.
DEr Spiritus Salis wil die Venerem nicht ſo gern angreiffen/ gleich wie den Martem, es ſey dan daß man einẽ Calcem darauß mache/ welches alſo geſchicht:
Man nimpt Kupffer-Blech/ gluͤet ſolches in einem veꝛdeckten Tiegel auß/ vnd leſcht dieſelben in einem kalten Waſſer ab/ ſo fallen rohte Squamæ davon/ dan ſolche laminas wiederumb gegluͤet/ vnd in kalt Waſſer gewoꝛffen/ ſo geben ſie mehr/ vnd ſolches gluͤen vnd außleſchen ſo offt gethan/ biß man Calcis genug hat/ ſolchen getrucknet/ pulveriſiret vnd mit rectificirtem Spiritu Salis in arena ſo lang digeriret/ biß der Spiritus gruͤn genug worden iſt/ dan abgoſſen/ filtrirt/ vnd die vbrige Feuchtigkeit davon abſtrahirt/ ſo bleibt zuruͤck ein hoch tunckel-gruͤnes Oleum, welches in allen Ulceribus, inſonderheit in Veneriſchen Schaͤden ein kraͤfftige Medicin iſt/ euſſerlich gebraucht.
Oleum Jovis & Saturni.
DIeſe beide Metallen Jupiter vnd Saturnus laſſen ſich auch nicht ſo gar gern im Spiritu Salis ſolviren/ doch ſo ſie gefeylet ſeyn/ vnd der Spiritus Salis gut iſt/ geſchicht es auch.
Aber viel beſſer/ wan man die Flores dieſer Metallen hat/ (welche zu machen hernach ſollen gelehret werden/) thut ſolche in ein Koͤlblein/ vbergeuſt ſie mit Spiritu Salis, ſo greifft er ſie alſo balden an/ inſonderheit wan ſie warm ſtehen/ vnd gibt ein gelbe ſolution, welche muß filtrirt/ vnd die Feuchtigkeit davon abſtrahiret werden/ ſo bleibt ein gelb vnd ſchwer Oleum.
Euſſerlich in Ulceribus putridis zu gebrauchen.
Oleum Mercurii.
DEr Mercurius wil ſich auch nicht gern mit Spiritu Salis laſſen ſolviren/ wan er aber zuvorn mit Vitriol vnd Saltz iſt ſublimirt worden/ ſo wird er hernach leichtlich damit auffgeloͤſt/ vnd gibt gar ein Corroſiviſch Oleum, welches mit Verſtand muß gebraucht werden/ vnd iſt nicht rahtſam/ ſolches leichtlich zu gebrauchen/ man koͤnte dan kein anders haben.
Dan ich geſehen/ daß ein Chirurgus ein ſolches Oleum einem Weibe auff einen Cancroſiſchen Schaden/ welchen ſie an den Bruͤſten hatte/ geleget/ vnd iſt die Gifft alſo-balden dem Hertzen zu gangen/ vnd alſo das Weib getoͤdtet:
Wiewol ſonſten ein ſolches Oleum ein herrliches Secretum iſt/ im vmb ſich freſſenden vnd reitenden Wurm/ ſo man nur weißlich damit vmbgehet/ ſolchen damit zu toͤdten/ vnd radicitus zu extirpiren.
Oleum Antimonii.
DAs Antimonium crudum, welches noch nicht im Fewer iſt geweſen/ laͤſſt ſich nicht gern ſolviren in Spiritu Salis, deßgleichen auch ſein Regulus, doch wan ſolcher klein pulveriſirt/ vnd der Spiritus Salis ſtarck iſt/ kan es geſchehen.
Das Vitrum welches davon gemacht iſt/ laͤſſt ſich lieber ſolviren/ aber am allerliebſten die Flores, welche auff ſolche weiſe gemacht/ wie hernach ſol gelehret werden.
Wiewol das ſchwere vnd dicke Oleum Antimonii, welches man Butyrum nennet/ vnd vom Mercurio ſublimato vnd Antimonio iſt gemacht worden/ nichts anders iſt als ein Spiritus Salis, darin der Regulus Antimonii ſolvirt iſt.
Dan wan der Mercurius ſublimatus mit Antimonio vermiſcht/ die hitze empfind/ ſo greiffen die Spiritus welche bey dem Mercurio ſublimato ſeynd/ den Antimonium lieber an/ vnd laſſen alſo den Mercurium wieder fallen/ vnd ſteigt alſo ein dick Oleum vber:
Der Sulphur Antimonii aber conjungirt ſich mit dem Mercurio vivo, vnd gibt einen Cinnober/ welcher im Halſe des Retorten bleibet/ der vbrige Mercurius bleibt zum theil zu ruͤck bey dem Capite Mortuo, zum theil ſteigt mit vber/ doch wenig:
Vnd wer wol weiß damit vmbzugehen/ der kan ſein gantzes Gewicht des Mercurii wieder bekommen.
Dieſes hab ich daꝛumb angezeigt/ weiln viel der meinung ſeynd/ als wan es ein Oleum Mercurii were/ vnd nennen alſo das weiſſe Pulfer/ welches ſie machen/ wan ſie viel Waſſer/ auff das Butyrum ſchuͤtten/ vnd ſich das Antimonium wieder von den Spiritibus ſcheidet/ vnd als ein weiß Pulver zu boden faͤllt/ einen Mercurium Vitæ, da doch kein Mercurius darbey iſt/ gleich als nun bewieſen/ ſondern ein lauter Regulus Antimonii, welches man alſo erfahren kan/ wan man ſolches abgeſuͤßte weiſſe Pulver in einem Tiegel ſchmeltzet/ ſo geht ein theil in ein gelb Vitrum, das ander wird ein Regulus, vnd findet ſich kein Mercurius.
Darauß zu ſchlieſſen/ daß ſolches dicke Oleum nichts anders ſey/ als ein Solutio Antimonii cum Spiritu Salis; weiln der Spiritus Salis vnd Flores Antimonii eben ein ſolches dicke Oleum oder Butyrum geben/ in allem gleich dem vorigen/ welches vom Mercurio ſublimato gemacht iſt worden/ vnd gleich ſo wol durch zu gieſſung vieles Waſſers/ ein ſolch weiß Pulver/ welches Mercurius Vitæ genennet wird/ davon kan gemacht werden.
Auch von dem Oleo durch abſtrahirung eines Spiritus Nitri ein Bezoarticum Minerale, welches auch nichts anders iſt/ dan ein Antimonium Diaphoreticum.
Ob nun ſolches Diaphoreticum durch den Spiritum Nitri, oder durch das Nitrum corporale ſey worden/ iſt in gleichen Kraͤfften befunden/ wiewol der mehrentheil darvor helt/ daß das erſte beſſer ſey/ welches doch faſt ein Ding iſt.
Darumb hab ich meine Meinung auch hieher geſetzt/ vnd ſolche bewieſen.
Wer nun ſolches nicht glauben wil/ kan bey der ſeinigen bleiben/ dan ich ſolches nicht gethan/ als wan ichs allein beſſer verſtuͤnde als andere/ ſondeꝛn nur darumb/ auff daß die Warheit an Tag komme.
Daß ich nun wieder zu meinem Fuͤrhaben ſchreitte/ ein Oleum mit Spiritu Salis auß dem Antimonio zu machen/ geſchicht ſolches alſo.
Nim deren Florum, welche ich hernach zu machen lehren werde/ 1. Pfund/ thue ſolche in ein Kolben-glaß/ ſchuͤtte darauff 2. Pfund guten vnd ſtarcken rectificirten Spiritum Salis, ſchwenck es in dem Glaß wol durch einander/ vnd ſetze es in ein Sand/ Tag vnd Nacht zu ſolviren/ darnach ſchuͤtte ſolche Solution mit den Floribus in einen beſchlagenen Retorten/ leg ſolchen in ein Sand-Capell/ gieb erſtlich lind Fewer/ biß alle phlegma vber iſt/ darnach ſtaͤrcke ſolches/ ſo gehet ein ſchwacher Spiritus, dan die ſcharffen bleiben zu ruͤcke bey dem Antimonio, hernach ſtercke das Feuer noch mehr/ ſo ſteiget ein dickes Oel vber/ gleich dem Butyro, welches mit dem Mercurio ſublimato gemacht worden/ vnd kan zu allem gebraucht werden/ dazu ſonſten das Butyrum auch gebraucht wird.
Wie folgt:
Flores Antimonii Vomitivi albi.
℞.
Solches Butyri ſo viel du wilt/ thue es in einen groſſen Kolben oder ander Glas/ vnd ſchuͤtte ſo viel gemein Waſſer zu/ biß keine weiſſe Flores mehr fallen wollen/ dan gieß das Waſſer ab von den Floribus, ſuͤſſe dieſelbe mit warmem Waſſer auß/ vnd truͤckne ſolche an einer linden Waͤrme/ ſo bekomt man ein weiß Pulver.
Solches zu 1. 2. 3. biß auff 8. oder 10. Grana, nach gelegenheit der Perſon/ nuͤchtern mit ein wenig Wein/ (welcher vber Nacht daruͤber geſtanden hat) eingeben/ purgirt vnter ſich vnd vber ſich.
Doch muß man ſich vorſehen/ daß mans keinen gar jungen Kindern oder alten Leuten/ oder andern ſchwachen Menſchen gebrauche:
ſondern denen bekompt es am beſten/ welche ſtarck von Leib ſeyn/ vnd ſich leichtlich brechen koͤnnen.
Vnd wan man ſolche eingenommen/ vnd einem ſehr vbel davon wird/ vnd doch nicht zum brechen kommen kan/ ſo muß man einen Finger in den Hals ſtecken/ vnd alſo einen Fortgang machen/ ſonſten bleiben ſie liegen/ operiren nicht/ vnd machen nur ſehr kranck/ daß die Leute nicht anders meinen/ ſie muͤſſen ſterben.
Wan man aber meꝛckt daß ſie zu ſtarck operiren wollen/ kan man einen Trunck laulecht Bier/ oder nur warm Waſſer/ iſt beſſer/ darinnen ein wenig Koͤrbel oder Peterſilien geſotten iſt/ einnehmen/ ſo hoͤrt es auf/ vnd operirt etwas linder/ wer es aber aus-ſtehen kan/ der wehre es nicht/ dan man wird nur deſto geſuͤnder hernach/ vnd ſie purgiren die Gall wol/ vnd nehmen den Schleim auß dem Magen/ welche andere purgationes liegen laſſen/ oͤffnen alle obſtructiones, reſiſtiren ſanguinis putredini, davon viel Kranckheiten entſtehen/ als allerhand Fieber/ langwieriges Haupt-wehe/ bekommen wol den Leproſis, Scorbuticis, Melancholicis, Hypochondriacis, auch denen welche einen Huren-lohn empfangen haben/ vnd wan ſie bey zeit gebraucht werden/ ſeynd ſie in Peſte nicht boͤß.
In ſumma/ ſie ſuchen gar genaw/ vnd richten viel guts auß.
Aber ſo man ſolche genommen/ muß man ſich denſelben Tag im Bett behalten/ oder auffs wenigſte nicht auß dem Hauß in die Lufft gehen/ ſonſten bekommen ſie einem nicht wol.
Weiln aber ſolche Flores etwas vehement wuͤrcken/ vnd von vielen nicht gern darumb genommen/ ſondern gewaltig darumb gehaſſt werden; So wil ich den Krancken zu lieb andere lehren machen im 4. Theil dieſes Buchs/ welche viel ſicherer zugebrauchen ſeynd/ vñ mehr vnter ſich als vber ſich operiren/ machen gantz gelinde Vomitus, vnd koͤnnen kleinen Kindern vnd alten Leuten ohne ſchaden adminiſtriret werden/ doch mit beſcheidenheit/ nach gelegenheit der Kranckheit/ Alters oder Jugend des Patienten.
Antimonii Flores Diaphoretici.
WAn man ſolche Flores in einen gefloſſenen Nitrum traͤgt/ vnd ein wenig damit flieſſen laͤſſt/ ſo werden ſie fix/ purgiren nicht mehr/ ſondern operiren nur durch den Schweiß.
Das ſaure Waſſer/ davon die Flores geſcheiden/ kan man laſſen abrauchen/ ſo bleibt ein guter Spiritus Salis, welchen man zu dergleichen/ oder einer andern Arbeit wiederumb gebrauchen kan.
Von dem euſſerlichen Gebrauch des OleiAntimonii Corroſivi.
DIeſes corroſiviſche Oleum iſt lange zeit her im brauch geweſen bey den Chirurgis, wan ſie einen ſchaden haben gehabt/ welcher keine Heilung hat wollen annehmen/ haben ſie ſolches mit einem Federlein darauff geſtrichen/ das vnreine davon geſcheiden/ vnd einen guten grund zur Heylung damit gemacht/ auff daß andere Medicamenta hernach darauf haben wuͤrcken koͤnnen/ welches dan gut darzu iſt.
Aber viel beſſer iſt es/ wan man ſolches mit Spiritu Salis miſchet/ dan ſie ſich gern vereinigen/ vnd wird alſo etwas linder zugebrauchen/ daß es nicht ſo ſehr beiſſet vnd brennet.
Vñ miſchet ſich dieſes Butyrum ſonſten mit keinem andern Spiritu, als mit Spiritu Salis, man hette dan einen gar ſtarcken Spiritum Nitri, welcher ſich auch damit vereiniget/ aber den Chirurgis nicht gut zugebrauchen: vnd wan der Spiritus Nitri nicht ſehr ſtarck iſt/ ſo præcipitirt er das Butyrum, wie zu ſehen/ wan man das Bezoarticum Minerale macht.
Wan man aber einen ſolchen ſtarcken Spiritum Nitri hat/ daß er das Butvrum auff ſolviret/ ſo hat man ein blut-rohte ſolution, damit ſeltzame dinge koͤnnen gethan werden in Metallicis, aber hieher nicht gehoͤrig.
Sonſten durch die diſtillation davon gezogen/ bleibt das Antimonium auff einmahl fix vnd diaphoretiſch/ welcher ſonſten zu 2. oder 3. mahlen davon abſtrahirt muß werden/ wan er ſo ſtarck nicht iſt/ daß er das Butyrum ohne præcipitation kan aufloͤſen.
Dieſes Bezoarticum iſt ein gutes Diaphoreticum in allen Kranckheiten ſicher zugebrauchen/ da ſchwitzens von noͤhten iſt/ als in Peſte, Morbo Gallico, Febribus, Scorbuto, Lepra, vnd dergleichen/ von 6. 8. 10. biß auff 20. grana, mit bequemen vehiculis genommen/ durchſuchet den Leib/ vnd alles boͤſe/ das ſonſten durch ſchwitzen kan benommen werden/ treibt es durch den Schweiß vnd Urin aus.
Oleum Arſenici & Auripigmenti.
GLeich wie der Spiritus Salis das Antimonium crudum nicht gern angreifft/ wegen ſeines vielen vnzeitigen Schwefels/ es ſey dan daß es zuvor in Flores werde gebracht/ dadurch ein theil ſolches Sulphurs verbrandt wird; Alſo geſchicht alhier auch mit dem Arſenico vnd Auripigmento, die wollen ſich nicht gern ſolviren laſſen/ wan ſie nicht zuvorn in Flores ſublimiret ſeynd; doch iſts muͤglich mit einem ſehr ſtarcken Spiritu Salis zu thun.
Vnd wan ſolche ſind auff geloͤſt/ koͤnnen ſie per retortam, gleich wie das Antimonium in ein dick vnd ſchwer Oleum diſtillirt werden.
Welches gebrauch euſſerlich zu verdorbenen/ inſonderheit in cancroſiſchen gifftigen vnd vmb ſich freſſenden Schaͤden noch beſſer iſt als das Oleum Antimonii, ſolche damit zu toͤdten/ reinigen/ vnd das gute vom boͤſen zu ſcheiden.
Auff ſolche weiſe mit Spiritu Salis koͤnnen auß allen Realgaribus corroſiviſche Olea, euſſerlich zugebrauchen gemacht werden.
Oleum Lapidis Calaminaris.
NIm guten Ackiſchen Gallmey/ welcher ſchoͤn gelb oder roht iſt/ mach ſolchen zu einem zarten Pulver/ thue ſolches in ein Kolben-glas/ vnd gieß 5. oder 6. mahl ſo viel/ dan ſeiner iſt/ guten rectificirten Spiritum Salis drauff/ ſchwencke vnd miſche ſolchen wol mit dem Gallmey/ laß es nicht lang ſtehen/ ſondern ſchuͤttele vnd ſchwencke das Glas bald wieder/ vnd ſolches muß zum offtern geſchehen/ ſonſten wan man ſolches nicht thut/ ſo wird ein harter Stein auß dem Gallmey in dem Glaſe/ welcher ſich nicht mehr wil erweichen oder ſolviren laſſen/ welchem man dan mit offt ſchuͤtteln vorkommen kan/ ehe ſolches geſchicht.
Vnd wan er in der Kaͤlte nicht mehr ſolviren wil/ ſo ſetze das Glaß in einen warmen Sand/ vnd laß ſo lang ſtehen/ biß der Spiritus Salis hoch-gelb davon worden iſt/ dan gieß ſolchen ab/ vnd einen andeꝛn dar auf/ ſchwencke es vnter einander/ vnd ſtelle es wieder zu extrahiren/ vnd vergeſſe des ſchuͤttelns nicht.
Wan er nun genug ſolviret hat/ vnd nicht mehr angreiffen wil/ ſo filtrire die ſolution, das vbrige wirff hinweg/ welches ein todte Erden iſt.
Die Solution ſetze in einem Kolben in Sand/ vnd gib Fewer/ ſo ſteigt bey nahe ⅔ des geweſenen Spiritus Salis vber/ als Brunnenwaſſer am Geſchmack/ iſt ein lautere phlegma, wiewol der Spiritus Salis zuvor wol rectificirt vnd dephlegmirt iſt geweſen.
Die Vrſach ſolcher ſcheidung iſt dieſe/ weiln der Gallmey ſehr truckner Natur iſt/ ſo hat der Spiritus Salis deſto groͤſſere Gemeinſchafft mit jhme/ vnd wil ſich davon nicht gern ſcheiden laſſen.
Dan mir kein Mineral oder Metall vnter allen (außgenommen Zinck) bekant iſt/ welches truckener were als der Galmey.
Wan nun in arena kein phlegma mehr wil vber gehen/ ſo laß das Fewer abgehen vnd erkalten/ vnd nimb das Glas auß dem Sand/ ſo wirſtu finden ein dickes vnd rohtes Oleum, ſo fett anzugreiffen/ als Baumoͤl/ auch nicht ſonderlich corroſiviſch; dan der Spiritus Salis hat ſich an dem Galmey matt gefreſſen/ vnd alſo ſeine ſchaͤꝛffe dadurch verlohren.
Dieſes Oleum muß fuͤr der Lufft wol bewahret werden/ ſonſten es in wenig Tagen viel Lufft an ſich zeucht/ vnd in Waſſer macht/ dadurch das Oel geſchwaͤchet wird.
Dieſes Oel hat ein wunderbare Krafft/ ſo wol innerlich als euſſerlich zugebrauchen:
Vnd nimbt mich wunder/ daß bißhero in ſo langer Zeit niemand im Galmey geſucht/ vnd von ſeiner Natur geſchrieben hat/ da er doch ein lauter guͤldiſcher Sulphur iſt (welches ich im vierdten Theil dieſes Buchs beweiſen wil.)
Dan wan durch geſchickte Handgriffe eines Kuͤnſtlers/ ſeine terreſtritaͤt davon geſcheiden wird/ ſo offenbaret ſich ein pur lauter Gold; Aber der mehrer Theil bey ihm iſt fluͤchtig vnd vnzeitig/ vnd laͤſſt ſich mit ſchmeltzen nicht gern in ein Corpus bringen/ darumb er von den Chymicis ſo wenig iſt geacht worden:
Welche jhn aber recht kennen/ die halten viel darvon.
Uſus Olei Lapidis Calaminaris.
VOn dieſem Oel 1. 2. 3. biß auff 10. oder 15. Tropffen mit bequemen vehiculis genommen/ purgirt Hydropem, Lepram, Podagram, vnd andere fixe humores nocivos, welche den vegetabiliſchen Purgantibus nicht weichen wollen.
Davon lieſe weiter im andern Theil/ da vom Spiritu Urinæ vnd Salis Tartari gehandelt wird.
Euſſerlich iſt es ein guter Mineraliſcher Wund- Balſam/ deme wenige zuvergleichen ſind; nicht allein in allen verborgenen Wunden/ ſolche wieder zu recht zu bringen/ ſondern auch in friſchen Schaͤden/ dan er gewaltig trucknet/ reiniget vnd zuſammen zeucht.
Auch iſt es in der Hauß-haltung zugebrauchen/ dan wan man einen gemeinen Holtz-leim damit auffſolvirt/ ſo gibts eine zaͤhe materi, damit man Voͤgel/ Maͤuſe vnd ander Vngeziefer fangen/ vnd auß dem Hauſe vnd Garten vertreiben kan.
Dan wo er hin geſtrichen wird bleibt er allzeit gut/ vertrucknet nicht in der Sonnenhitz/ vnd ſchadet jhm auch kein Froſt.
Derohalben Sommers vnd Winters zugebrauchen/ vnd alles klein Gethier/ ſo daran ruͤhret/ bleibt hangen.
Vnd wan man ein Schnur damit beſtreicht/ vnd vmb den Stamm eines Baums bindet/ ſo kan kein Spinn/ Raupen oder ander Vngeziefer hinauff kriechen/ vnd die Frucht davon beſchaͤdigen/ welches ein guter Haußwirth nicht entrahten ſolte.
Dieſes Oel hat auch die Natur/ wan ſchon viel Waſſer darzu wird gegoſſen/ daß es gleichwol gut bleibt/ vnd ſich der Galmey nicht davon præcipitiret/ gleich wie das Antimonium thut:
Darumb man ſolches zu vielen dingen gebrauchen kan.
Wan man gemeinen gelben pulveriſirten Sulphur damit kocht/ mit ſtaꝛckem feuer/ daß der Sulphur ſchmeltzet/ ſo ſchwimt er darauff gleich als Fett auff Waſſer/ vnd wird ſo rein davon/ daß man dadurch ſehen kan/ als durch ein gelb durchſichtig Glaß/ vnd hernach beſſer zur Medicin zugebrauchen/ als die Flores Sulphuris auff gemeine weiſe gemacht.
Solches Oleum, kan auch noch zu viel mehr andern Sachen dienen/ welche zu lang alle zu erzehlen.
Sonſten wan man dieſes Oleum mit reinem Sande verſetzet/ vnd durch einen Retorten treibt mit ſtarckem Fewer/ (anders wil der Spiritus Salis nicht vom Galmey weichen/) ſo gehet ein Spiritus vber/ als ein lauter Fewer/ vnd der Galmey bleibt zuruͤck.
Solcher Spiritus iſt ſo ſtarck/ daß man jhn ſchier nicht bewahren kan/ loͤſt alle Metallen/ auch faſt alle Mineralien/ (ohne Lunam vnd Sulphur) gern auff/ dadurch viel ſchoͤne Medicamenten koͤnnen bereitet werden/ welches mit einem gemeinen Spiritu Salis (wie ſtarck er auch ſonſt gemacht iſt) nicht geſchehen kan: Dan ob er ſchon offt rectificirt wiꝛd/ ſo behelt er doch noch allezeit viel phlegma bey ſich/ welche durch die rectification nicht kan geſcheiden werden/ gleich wie alhier durch Huͤlffe des Galmeys geſchicht.
Mit dieſem ſtarcken Spiritu oder Oleo Salis koͤnnen viel ſchoͤne dinge verrichtet werden/ ſo wol in Medicina, als in Alchymia, vnd andern Kuͤnſten/ wie ein Verſtaͤndiger wol erachten kan/ wil ſich aber die gelegenheit auff dißmahl nicht præſentiren weiters davon zu ſchreiben.
Doch noch ein ſchoͤn Medicinaliſch ſtuͤcklein wil ich vmb der Krancken willen offenbaren/ dergleichen wenig gefunden werden/ wiewol der Proceß kurtz vnd ſchlecht anzuſehen iſt/ daran ſich doch der Verſtaͤndige nicht kehren wird/ vnd iſt dieſes:
Wan man zu einem ſolchen ſtarcken Spiritu Salis einen dephlegmirten Spiritum Vini geuſſt/ vnd ein Zeitlang digerirt, ſo macht er bey dem Spiritu Vini eine Scheidung/ toͤdtet ſein Sal volatile, daß ein liebliches klares Oleum Vini oben auff ſchwimt/ welches das geringſte Cordiale nicht iſt/ inſonderheit/ wan zuvorn mit Spiritu Vini etliche kraͤfftige Aromata extrahiret/ vnd auch im Spiritu Salis Gold ſolviret iſt; dan zuſammen gegoſſen vnd digerirt/ ſo nimt das Oleum Vini in der ſcheidung zugleich auch zu ſich die Eſſentiam Specierum Cordialium, oder anderer Vegetabilien/ welche zuvor mit Spiritu Vini extrahiret waren/ wie auch Tincturam Auri, vnd gibt ein ſolche kraͤfftige Medicin, deren wenig gefunden werden/ in allen Kranckheiten univerſaliter zu gebrauchen/ das Humidum Radicale dadurch alſo zu ſtaͤrcken/ daß es maͤchtig genug iſt/ ſeine Feinde von ſich zu treiben.
Darfuͤr Gott hochgelobet ſey/ der vns vnwuͤrdigen vnd vndanckbaren Menſchen ſolche Secreta offenbaret.
Vom Gebrauch des gemeinen Spiritus Salis, in der Kůchen vnd Haußhaltung.
OBen hab ich geſagt/ daß der gemeine Spiritus Salis auch in der Kuͤchen vnd Haußhaltung zu etlichen Speiſen/ an ſtatt eines Eſſigs/ Agreſts oder Limonien-Saffts koͤnne gebraucht werden.
Nun iſt noch vbrig zu lehren/ wie ſolches geſchehe: Weiln dan ſo wol den Geſunden als Krancken damit gedienet wird/ ſol es nicht verſchwiegen bleiben.
Wan man ein jung Huͤnlein/ ein par Tauben/ oder ein ſtuͤck Kalbfleiſch damit wil abſtoven/ ſo muß man ſo viel Waſſer/ Butter vnd Gewuͤrtze darzu thun/ als man darbey haben wil/ dan hernach den Spiritum Salis beygieſſen/ viel oder wenig/ nach dem man gern ſauer iſſet.
Vnd wird alſo auf dieſe weiſe das Fleiſch viel eher muͤꝛb oder gar/ als ſonſten ohne den Spiritum Salis:
Vnd wan es ſchon ein alte Henne/ oder Kuͤhfleiſch were/ wird es doch ſo muͤrb als ein jung Huͤnlein.
Wan man ſolchen an ſtatt eines Limonien-ſaffts bey dem Gebratens oder andern Speiſen zu gebrauchen/ haben wil/ ſo legt man nur Limonien-ſchalen darein/ vnd ſtellets hin/ verdirbt nimmermehr.
An ſtatt eines Agreſts nur alſo allein gebraucht; ſo er aber zu ſauer iſt/ ein wenig Zucker darein gethan.
Wil man Ochſen-fleiſch damit einbeitzen/ daß es ſol muͤrb werden als ein jung Hirſch- oder Reh-fleiſch/ ſo ſolvire zuvor Weinſtein vnd ein wenig Saltz darein/ befeuchte das Fleiſch damit/ leg es hin/ verdirbt nicht/ ſondern wird muͤrb vnd gut.
Sol es aber lang damit verwahret werden/ ſo muß man etwas Waſſer bey thun/ vnd das Fleiſch mit Gewicht beſchweren/ auff daß die Sultze ſolches bedecke: alſo kan es ſo lang man wil fuͤr verderben bewahret werden.
Desgleichen koͤnnen auch alle Fruͤchten vnd Garten-gewaͤchſe/ als Cucummern/ Purcell/ Fenchel/ Ginſtern/ deutſche Cappern/ vnd dergleichen damit eingemacht werden/ verderben nicht/ vnd ſind viel beſſer als mit Eſſig getahn.
Auch kan man allerley Blumen vnd Kraͤuter gruͤn darin verwahren lange zeit/ alſo daß man den Winter Roſen vñ andere Blumen zeigen kan.
In Wein ein wenig davon getahn/ erhelt denſelben fuͤr verderben lange zeit.
In Milch ein wenig gegoſſen/ præcipitiret den Kaͤß/ ſolcher wan er recht zuſammen gemacht wird/ verdirbt nimmermehr; kan auff Parmaſan art gemacht werden/ das Kaͤß-Waſſer ſolvirt Eiſen: darinn gebadet/ heilet alle Graͤtzen vnd vnreine Haut.
Durch huͤlff des Spiritus Salis kan von Honig oder Zucker ein guter Getranck gemacht werden/ dem Wein nicht vngleich.
Deßgleichen kan man von etlichen Garten-fruͤchten mit zu-tuhn Spiritus Salis einen lieblichen Eſſig/ einem Reiniſchen gleich/ machen.
Solche vnd dergleichen noch viel nuͤtzlicher dinge koͤnte ich alhier ſetzen/ welche mit dem Spiritu Salis getahn koͤnnen werden/ wil ſich aber nicht geziemen alles gemein zu machen.
Alhier hab ich nun etlicher maſſen erzehlt/ was man mit dem Spiritu Salis tuhn kan/ muß aber nicht verſtanden werden/ als wan er ſonſten zu nichts anders mehr diente/ vnd gebraucht koͤnte werden/ als was ich alhier erzehlt vnd beſchrieben habe/ dan ich vmb der kuͤrtze vnd anderer vrſachen halben viel behalten: vnd kan auch wol erachtet werden/ daß mir nicht alles wiſſend vnd bekandt iſt: hab aber gleichwol ſo viel anleitung geben/ daß andere dadurch koͤnnen weiter kommen.
Wer aber alles/ ſo damit koͤnte getahn werden/ beſchreiben wolte vnd doͤrffte/ haͤtte ein groſſes Buch von tuhn/ welches dan zu machen ietzunder meine gelegenheit nit iſt:
Es koͤnte aber die Zeit ſolches vielleicht auff ein ander mahl zu laſſen:
Sollen aber doch noch etliche ſchoͤne Arcana, welche durch huͤlf dieſes Spiritus koͤnnen gemacht/ im andern Theil dieſes Buchs offenbaret werden:
wie nemlich derſelbe dulcificirt wird/ daß er dem Gold vnd andern Metallen jhre Tinctur nur allein extrahirt, vnd laͤſſt das Corpus weiß vnd vnauff ſolvirt liegen/ welche Tincturen dan die geringſten Medicamenta nicht ſeyn.
Weiln dan nun offentlich am Tag iſt/ daß vberauß viel ſchoͤne dinge damit koͤnnen getahn werden/ wer wolte dan nicht gern mit einer guten quantitaͤt ſolches hochnuͤtzlichen Spiritus in fuͤrfallenden Occaſionen zu gebrauchen/ in ſeinem Hauſe verſehen ſeyn?
Inſonderheit weil derſelbige auff obbeſchriebene weiſe ſo leichtlich zu erlangen iſt.
Wie man einen ſauren Spiritum oder Acetum von allen Vegetabiliſchen dingen/ als Kraͤutern/ Hoͤltzern/ Wurtzeln/ Saamen vnd dergleichen/ machen ſol.
LEge erſtlich ein wenig gluͤende Kohlen in den Ofen/ darnach das Holtz darauff/ welches du diſtilliren wilt/ vnd laß ſolches brennen:
In dem das Holtz verbrennet/ ſo gehet ſein Spiritus Acidus davon/ wird in dem Recipienten condenſirt, vnd in dem vntergeſetzten Geſchirꝛ auffgefangen:
Welcher am Geſchmack nicht viel anders iſt/ als ein gemeiner Eſſig/ darumb er auch Acetum Lignorum genant wird.
Vnd kan man auff ſolche weiſe von allen Hoͤltzern/ vnd andern vegetabiliſchen Gewaͤchſen ohne allen koſten einen ſauren Spiritum in groſſer quantitaͤt machen/ dan es koſtet gantz kein Fewer/ wan nur erſtlich das Holtz mit ein wenig Kohlen wird brennend gemacht/ ſo zuͤnd hernach immer ein Holtz das ander an/ vnd koſtet alſo ein ſolcher Spiritus nicht mehr als das Holtz allein/ welches ein groſſer Vnterſcheid iſt bey einer gemeinen Diſtillation, welche per Retortam geſchicht.
Dan erſtlich der Vnkoſten zum Retorten/ darnach zum Fewer muß gethan werden:
Vnd wan man auß einem groſſen Retorten einen Brand tuht/ ſo bekompt man vngefaͤhr 1. Pfund Spiritus, darzu man zum wenigſten 5. oder 6. Stunden zn machen haben muß.
Alhier aber darff ich das Holtz nicht klein machen/ ſondern nur ein ſtuͤck nach dem andern hinein in den Ofen legen; wan ſolches verbrand iſt/ mehr nachgetragen/ vnd ſolches ſo lang continuiret/ biß man Aceti genug hat:
Deſſen man in einem Tag ohn allen Koſten vnd Muͤhe mehr als 20. oder 30. Pfund machen kan/ vnd iſt ſolches Acetum zu vielen operationibus Chymicis nuͤtzlich vnd gut/ dan wan er rectificiret wird/ ſo greifft er gar gerne an alle lapides der Thieren vnd Fiſchen/ als Krebs- Augen/ Karpffen vnd Barſchen-Stein/ Corallen/ Perlen/ vnd dergleichen/ ſo gut zu ſolcher Arbeit als ein Acetum Vini.
Auch kan man die Vitra Metallorum, als Saturni, Jovis, Antimonii, damit ſolviren vnd extrahiren/ vnd in gute ſuͤſſe Olea bringen.
Sonſt iſt ſolcheꝛ Eſſig fuͤr ſich allein gut eingenom̃en/ macht ſehr ſchwitzen/ in vielen Kꝛanckheiten zugebꝛauchen/ inſonderheit der von Eichen/ Eben/ Buxſen/ Guajaco, Junipero, vnd andern ſchweren Hoͤltzern gemacht.
Dan je ſchwerer die Hoͤltzer ſind/ je ſaͤurer vnd ſtaͤrcker jhre Spiritus davon werden.
Auch reiniget ſolcher Eſſig euſſerlich alle Wunden vnd offene Schaͤden/ laͤſſt ſolche nit vnrein werden/ vnd heilet darbey/ leſcht den Brand vom Fewer/ heilet die ſchebigte vnd kretzigte Haut/ ſonderlich wan man darin ſein eigen Holtz zuvor kocht ehe mans gebraucht.
Vnter warm Waſſer gemiſcht/ vnd den gantzen vntern Leib darin gebadet/ heilet verborgene kranckheitẽ der Weiber/ auch boͤſe loͤcherichte Schenckel/ vnd dergleichen mehr.
Were derhalben ein ſolcher Spiritus wol wuͤrdig/ daß man jhm eine ſtelle in der Apothecken guͤnnete/ inſonderheit/ weiln man auff ſolchen zu machen/ keinen koſten anwenden darff.
Wan man Abſinthium oder ein ander Kraut oder Holtz alſo in einen Spiritum diſtilliret hat/ ſo bleibt die Aſchen vnten im Ofen liegen/ welche man mit warmem Waſſer kan auslaugen/ verkochen zu einem Saltz/ hernach ſolches Saltz noch einmal mit ſeinem eigenen Spiritu oder Eſſig auffſolviren/ filtriren/ dephlegmiren/ vnd an einem kalten orth laſſen criſtalliſiren/ ſo bekompt man ein ſchoͤn hell vnd klar Saltz/ nicht laugachtig/ ſondern lieblich am Geſchmack/ welches ſich hernach nimmer in der Lufft ſolvirt, gleich andere Salia tuhn/ wird auch viel kraͤfftiger/ weilen es mit ſeinem eignen Spiritu in Criſtallos iſt gebracht/ als wan es mit Sulphure, Aquafort, Oleo Vitrioli, vnd dergleichen frembden Spiritibus, wie viel Laboranten vnd Apothecker im brauch haben/ gethan were.
Ein Spiritum von Pappier vnd Leinwand zu machen.
WAn man kleine Abſchrepflein von Leinen Tuch/ welche man bey den Kleider-machern kan verſamlen laſſen/ alſo auff die gluͤende Kohlen traͤgt/ ſo geben ſie einen gantz ſcharffen vnd hitzigen Spiritum, welcher die Haut/ Negel vnd Haar gelb faͤrbet.
Iſt ſehr gut verfrohrne Glieder wiederumb damit zu recht zu bringen/ wie auch in Gangræna vnd kaltem Brand: Desgleichen in Eriſypelate oder Roͤhte/ Tuͤcher darin genetzt vnd vbergeſchlagen/ vnd ſonſten noch zu andern dingen mehr.
Deßgleichen Wuͤrckung iſt auch der Spiritus von Pappier/ darzu man die abſchnitzel bey den Buchbindern nehmen kan.
Ein Spiritum von Seyden zu machen.
Gleicher maſſen wie die Leinen/ alſo auch die von Seyden hingeworffene ſtuͤcklein koͤnnen diſtilliret werden/ geben einen Spiritum welcher nicht ſehr ſcharff iſt/ auch nicht die Haut faͤrbet/ wie dieſe von Pappier vnd Leinen Tuch/ ſondern iſt heilſam in friſchen vnd alten Wunden/ macht eine glatte Haut nach geſchehener heilung.
Ein Spiritum von Menſchen-Haar/ vnd andern Thieren-haaren oder Hoͤrnern.
VOn den Haaren vnd Hoͤrnern der Thieren wird auch ein Spiritus gemacht/ welcher aber ſehr vbel ſtinckt/ daß man denſelben nicht wol gebrauchen darff:
Sonſten iſt er auch zu vnterſchiedlichen Kuͤnſten dienſtlich.
Wan er rectificirt wird/ ſo wird er ſchoͤn klar/ am Geruch gleich einem Spiritu Urinæ: ſolvirt den gemeinen Sulphur, vnd gibt ein Waſſer/ welches alle kraͤtzen ſchnell heilet an allen orten des Leibes.
Solche zu machen/ dienen am beſten darzu/ der Schneider hingeworffene lappen von neuem vngefaͤrbten wuͤllen Tuch/ deren man viel auff einmahl in den Ofen ſtecken kan.
Wan man Tuͤcher darin netzet/ vnd auff pfaͤlen in den Weinbergen vnd Kornaͤckern auffhencket/ ſo gehet kein Hirſch oder wild Schwein hinein ſchaden zu tuhn/ dan ſie fuͤrchten ſich fuͤr dem Geruch/ welchen ſie weit riechen/ vnd vermeinen/ es ſey ein Jaͤger bey der hand/ von welchem ſie geſchoſſen moͤchten werden.
Eſſig/ Honig vnd Zucker in ein Spiritum zu diſtilliren.
WAn man fluͤſſige dinge/ als Eſſig/ Honig/ Zucker vnd dergleichen diſtilliren wil/ ſo muß man kolen gluͤend machen/ vnd alſo gluͤend in den Eſſig werffen/ der Zucker vnd Honig muß zuvor mit Waſſer ſolvirt ſeyn/ daß er von den Kohlen kan eingeſchluckt werden/ darnach muͤſſen ſolche Kohlen/ welche ſich von dem liquore voll getruncken haben/ außgenommen/ vnd alſo ein theil nach dem andern in dem Ofen verbrandt werden/ in dem nun die Kohlen verbrennen/ ſo muß das vbrige vnverbrennliche vber gehen.
Vnd kan man alſo auff dieſe weiſe alles was fluͤſſig iſt/ in groſſer quantitaͤt diſtilliren.
Der Eſſig iſt eben ſolcher Natur vnd eigenſchafft/ als wan er in verſchloſſenen geſchirren were diſtillirt wordẽ.
Der Honig vnd Zucker aber wird etwas alteriret in ſeiner Krafft/ vnd bekomt andere Tugenden auff ſolche weiſe diſtillirt.
Wie aber Honig vnd Zucker ſollen diſtilliret werden/ daß jhr volatiliſcher Spirit. darbey bleibt/ ſol im andern Theil gelehret werden.
Sonſten werden auff dieſe weiſe alle fluͤſſige liquores diſtilliret: Nemlich in gluͤende Kohlen getraͤnckt/ vnd alſo auffgetragen.
Vom Gebrauch des diſtillirten Eſſigs were viel zu ſchreiben/ weiln aber alle Chymiſche Buͤcher davon vol ſind/ wil ichs weiter nicht repetiren/ vnd die Zeit damit verſaͤumen.
Doch iſt dieſes zu mercken/ daß ein ſcharffer Eſſig mit etlichen Metallen groſſe Gemeinſchaft hat/ ſolche zu extrahiren oder zu ſolviren/ vnd in gute Medicamenten zu bringen: deren dan ſehr viel durch huͤlf eines Eſſigs koͤnnen gemacht werden/ wie in den Chymiſchen Buͤchern weitlaͤufftig vnd vielfaͤltig gefunden wird.
Weiters iſt noch ein anderer Eſſig/ davon viel vnd offtmals in Philoſophiſchen Buͤchern gedacht wird/ damit wunderbarliche dinge in metallicis koͤnnen getahn werden/ deſſen Namen die Alten allzeit mit fleiß verſchwiegen haben/ davon ich aber alhier nichts ſchreiben werde/ weiln ſolcher in dieſem Ofen nicht kan gemacht werden/ ſol aber im andern Theil dieſes Buchs zu lehren nicht vergeſſen werden/ doch alſo auff daß ich mich der Philoſophorum malediction nicht theilhafftig mache.
Wie man auß Sale Tartari, Tartaro Vitriolato, Spiritu Salis Tartariſato, vnd dergleichen fixen Salien, Spiritus machen ſol.
ES haben bißhero faſt alle Chymici darfuͤr gehalten/ daß man nicht wol vom Sale Tartari, oder dergleichen fixen Salien einen Spiritum machen koͤnte; welches dan auch die experientz beweiſet/ wan man ſolche durch einen Retorten diſtilliren wil/ daß man wenig oder gar nichts bekomt/ welches mir mehr als einmahl wiederfahren iſt/ ehe ich dieſen Ofen erfunden habe.
Vñ iſt dieſes die vrſach/ weiln man Sand/ Erden/ Bolum, Ziegel-meel/ oder dergleichen dinge hinzu geſetzt hat/ in meinung den zuſammen-fluß Salis Tartari dardurch zu wehren/ daß es alſo zertheilt deſto eher in einen Spiritum gehen ſolte.
Iſt aber auß Vnverſtand herkommen/ derer/ die davon geſchrieben haben/ welche die Natur vñ Eigenſchafft des Salis Tartari nicht gekandt haben.
Dan wan dem Sali Tartari ein ſteinachtige materi als Sand/ Kißling/ bolus, oder dergleichen zugeſetzt wird/ vnd zuſammen die waͤrme empfinden vnd gluͤen/ ſo haͤlt der Sand das Sal Tartari, vud vermiſcht ſich alſo mit jhme ſo feſt/ daß es vnmoͤglich iſt/ daß vom Sale Tartari ein Spiritus kan vber gehen/ ſondern wird ein harter Stein drauß.
Dan Sand vnd ſeines gleichen mit Sale Tartari eine groſſe Gemeinſchafft haben/ vnd ſich zuſammen ſehr lieben/ alſo daß keins von dem andern gern wil weichen.
Doch iſt es muͤglich mit einem beſondern Hand-griff durch zu-tuhn eines reinen Sands oder Kießlings/ daß das gantze Corpus Salis Tartari in 1. oder 2. Stunden in einen Spiritum ſich verwandelt/ vñ vber ſteigt/ wie im andern Theil dieſes Buchs zu finden iſt: derſelbe gehet allen andern Medicamenten im Calculo & Podagra weit fuͤr.
Vnd wan er darnach diſponiret wird/ daß ein Caput Mortuum vberbleibt/ ſo reſolviret ſich daſſelbe in der Luft in einen klaren liquorem, in welchem alle Metalla/ ſo ſie bereitet/ darein gelegt werden/ in wenig ſtunden putreſciren vnd ſchwartz werden/ vnd auffwachſen als Baͤume mit Staͤmmen vnd Aeſten/ wunderbarlicher weiſe: vnd je laͤnger ſolche darin wachſen/ je mehr ſich ſolche verbeſſern.
Aus einem pallirten Calce Saturni vnd Sale Tartari wird ein graduirender Spiritus diſtillirt/ wundeꝛbarlicher Art vnd Eigenſchafft/ ſo wol zur Medicin als zur Alchymy.
Aus dem Capite Mortuo wird per deliquium ein gruͤner liquor, damit wunder-ding koͤnnen getahn werden.
Dadurch bewieſen wird/ daß Saturnus der geringſte vnter den Planeten nicht ſey.
Sapienti ſatis.
Et ſic fit Lac Virginis & Sanguis Draconis Ph.
Doch wird zu zeiten ein Erde oder Bolus gefunden/ welche keine Gemeinſchafft mit Sale Tartari hat/ vnd damit verſetzt in einen Spiritum kan getrieben werden/ aber ſehr ſchwerlich.
In dieſem Ofen aber iſt nichts ſo fix/ es kan darin auffgetrieben werden/ dan die Species werden nicht verſchloſſen/ ſondern wan ſie auff die Kohlen getragen werden/ zertheilen ſie ſich/ vnd werden von der Lufft durch das Fewer vber ſich getrieben/ welche ſich in den Recipienten abkuͤhlen/ vnd alſo behalten werden/ welches in einem verſchloſſenen Retorten nicht geſchehen kan.
Wan man dan einen Spiritum vom Sale Tartari machen wil/ ſo darff man nichts zuſetzen/ ſondern den Tartarum nur zuvoren außgluͤen/ daß ſein ſtinck endes Oehl verbrenne/ vnd darnach alſo auf die gluͤende Kohlen tragen/ ſo geht alles in einen Spiritum:
Aber man muß glaͤſerne Recipienten haben/ ſol er behalten werden/ ſonſten gehet er durch.
Dieſes iſt nun die weiſe ſolche fixe Salia in dem erſten Ofen zu diſtilliren:
Im andern aber/ welcher her nach folgen ſol/ kan es leichter vnd beſſer geſchehen/ da dan auch der Uſus neben der Bereitung ſolches Spiritus mit ſol offenbaret werden.
Spiritus, Flores vnd Salia Mineralium & Lapidum.
AVff dieſe weiſe kan man auß allen Mineralien vnd Lapidibus ohne zuſatz einen Spiritum diſtilliren/ nemlich/ daß man nur das Mineral oder Stein/ es ſey ein Kießling/ Criſtall/ Talcum, Gallmey/ Marcaſita, Antimonium, oder dergleichen/ klein pulveriſire/ vnd mit einem Loͤffel davon auff die Kohlen trage.
So ſteigt zugleich ein ſaurer Spiritus, ein Saltz/ vnd auch Flores, welche nach der diſtillation mit Waſſer aus den Glaͤſern muͤſſen geſchwenckt/ vnd filtrirt werden/ ſo bleiben die Flores zuruͤcke in dem Pappier/ vnd das Waſſer behaͤlt den ſauren Spiritum vnd Sal, welche durch die Rectification von einander koͤnnen geſcheiden/ vnd ein iedweders zu ſeinem Gebrauch verwahret werden.
Aber diß iſt zu mercken/ wan die Mineralia auff dieſe weiſe ſollen einen Spiritum geben/ ſo muͤſſen ſie nicht in dem Fewer geweſen ſeyn/ ſondern alſo genommen gleich wie ſie aus der Erden kommen.
Wie man alle Metallen vnd Mineralien in Flores ſublimiren ſol:
Vnd worzu ſolche dienen.
DIe Flores der Metallen vnd Mineralien ſeynd bißhero noch nicht im Gebrauch geweſen/ außgenommen die Flores Antimonii vnd Sulphuris, welche gern ſteigen/ ſeynd von den Chymicis gemacht worden.
Andere fixere Miner.
vnd Metalla aber haben ſie ſich nit vnterſtanden zu ſublimiren/ ſondern haben dieſelbe in corroſiviſchen Waſſern auffgeloͤſt/ vnd mit einem contrario Menſtruo, oder liquore Salis Tartari præcipitiret/ edulcoriret vnd getrucknet; Solches haben ſie Flores Metallorum genandt.
Meine Flores aber davon ich ſchreibe/ werden fuͤr ein ſolche materi verſtanden/ welche nemlich ohne addition, durch Gewalt des Fewers vber ſich getrieben in ein leicht/ ſubtil vnd zart Pulver/ welches zwiſchen den Zaͤnen nicht knirſt/ nochin den Augen geſpuͤret wird; welche meines erachtens fuͤr Flores koͤnnen angenommen werden/ hergegen die andern mehr corporaliſch ſind/ vnd koͤnnen ſo wol nicht außgeſuͤſſt werden/ ſie behalten noch eine Saltzigkeit bey ſich/ welches auß dem gewachſenen Gewichte nach der bereitung kan gemerckt werden/ derohalben vntuͤchtig in die Augen oder andere zarte oͤrther zugebrauchen.
Hergegen aber dieſe/ welche durch gewalt des Fewers ſeynd ſublimirt worden/ haben nit allein kein Saltzigkeit bey ſich/ ſondern ſind auch darbey ſo rein vnd zart/ wan ſie in den Leib werden genommen/ daß ſie alſobalden jhre Krafft von ſich geben/ vnd ſchnell operiren/ nach dem ſie darzu ordiniret ſeyn.
Vnd koſten auch nicht ſo viel zu machen als die andern/ vnd wird auch das Metall oder Mineral in ſolcher Sublimation viel verbeſſert vnd gezeitiget/ vnd deſto ſicherer zugebrauchen: Hergegen die andere durch die Salia oder Corroſiven mehr verboͤſert/ wie die Erfahrung außweiſt.
Wie nun ſolche Flores gemacht werden/ wil ich ordentlich von einem Metall zum andern beſchreiben/ auf daß der Kunſt-ſuchende deſto weniger im machen fehlen vnd irren kan.
Vnd erſtlich:
Vom Gold vnd Silber.
GOld vnd Silber in Flores zubringen/ welches ſchier vnmuͤglich ſcheinet zu thun/ weiln ſie von jederman darvor gehalten werden/ als gienge jhnen im Fewer nichts ab/ inſonderheit dem Gold/ wan es gleich ewig darin ſtuͤnde.
Wahr iſt es/ wan ſchon das Gold ein lange zeit im Fewer ſtehet in einem Tiegel/ es gehet jhme nichts ab/ vnd dem Silber nicht viel/ es ſey dan Kupffer oder ein ander Zuſatz darbey/ welcher dan mit der zeit davon verraucht.
Nun iſt es gleichwol moͤglich zuthun/ wan ſolche Metallen nur zuvor zerbrochen vnd klein gemacht/ alſo daß ſie koͤnnen auff das Fewer gezettelt werden/ ſo ſeyn ſie zertheilt/ vnd das Feuer hat Gewalt darein zu wuͤrcken/ darzu der Lufft das ſeinige auch thut/ koͤnnen alſo in Flores ſublimirt werden.
Weiln aber das Metall koͤſtlich/ vnd der Ofen mit ſeinen Recipienten weitlaͤufftig iſt/ ſo wil ich niemand rahten/ daß er ſein Gold alſo hinwerffe/ dan es vnmuͤglich iſt alles wiederumb zu bekommen.
Wer aber luſt darzu hat ſolche Flores zu machen/ der wird im zweiten Theil einen andern modum finden/ wie ſolche ohne Abgang vnd verluſt des Metalls koͤnnen gemacht werden.
Sol derhalben alhier darbey beruhen.
Dann dieſer Ofen dienet nur allein zu ſolchen Metallen vnd Mineralien welche nicht theuer ſeynd/ alſo daß man ſo groſſen ſchaden nicht leidet wan etwas verlohꝛen geht.
Iſt ſolches nur darumb angezeiget worden/ auff daß man ſehen koͤnne/ daß das Gold vnd Silber ſo fix nicht iſt/ es kan noch ſublimirt werden.
Andere Metallen aber laſſen ſich gar gern ſublimiren/ doch eines lieber als das ander/ vnd wird bey den andern Metallen keine Vorbereitung gemacht/ dan wan ſolche nur granuliret vnd auffgetragen werden/ ſo geben ſie Flores.
Flores Martis & Veneris.
NIm Eiſen oder Kupffer-feilig/ zettel ſolche mit einem eiſern Loͤffel auff die gluͤende Kohlen/ ſo ſteigt ein rohter Rauch von dem Marte, vnd von Venere ein gruͤner/ vnd hencket ſich an die Sublimir-Haͤfen/ vnd wan das Fewer bald verbrand iſt/ ſo wirff mehr Kolen nach/ vnd darauff wieder Eiſen oder Kupffer-feilig/ vnd continuire ſolches ſo lang mit aufftragen biß daß du vermeineſt Flores genug zu haben/ dan laß das Feuer abgehen/ vnd den Ofen kalt werden: nim die Vaſa diſtillaioria ab/ kehre die Flores mit einer Feder herauß/ vnd verwahre ſolche/ dan ſie ſind trefflich gut vnter Unguenta vnd Emplaſtra.
Innerlich gebraucht/ machen ſie Vomitus & Sedes; doch beſſer in der Wund-Artzeney zugebrauchen/ denen nichts kan verglichen werden.
Wan man Venerem in Spiritu Salis auffloͤſt/ vnd mit Oleo Vitrioli præcipitirt/ abſuͤſſt/ trucknet vnd ſublimirt/ ſo bekomt man Flores, welche/ ſo bald ſie kalt werden/ in der Lufft in einen ſchoͤnen gruͤnen Balſamum flieſſen/ zu allen verderbten Wunden vnd offenen ſchaͤden/ wie ſie auch moͤgen genant werden/ ein koͤſtlicher Schatz.
Flores Saturni & Jovis.
SAturnum vnd Jovem darff man nicht ſeilen/ ſondern man legt nur davon ein ſtuͤck auff die Kohlen/ ſetzt eine verglaſurte erdene Schuͤſſel mit Waſſer vnter den Roſt/ was durchfellt/ hebt man mit eim eiſern Loͤffel wiederumb auff/ traͤgt es auff die Kolen/ ſo offt vnd viel/ biß das Metall gantz vnd gar in Flores iſt ſublimirt worden/ dan laſſen erkalten/ vnd außgenommen/ gleich wie oben bey Marte vnd Venere gelehrt iſt.
Dieſe Flores ſeynd ſehr heilſam in newen vnd alten Wunden/ zugebrauchen vnter emplaſtra vnd unguenta, dan ſie trucknen viel mehr als wan das Metall in ein Calcem were gebracht/ welches aus dem Gebrauch befunden wird.
De Mercurio.
DEn Mercurium in Flores zu machen iſt kein Kunſt/ dan er gar gern ſteigt/ aber auff ob-erzehlte weiſe laͤſſt er ſich nicht ſublimiren/ ſondern ſpringt vnd faͤllt durch die Kolen.
Wan man aber ja Flores davon wolte haben/ ſo muͤſte man ſolchen zuvor mit Sulphure toͤdten/ daß er koͤnte pulveriſiret/ vnd alſo aufgetragen werden.
Wan man aber einen Tiegel in den Ofen ſetzt/ vnd ſolchen gluͤen laͤſſt/ dan ein wenig Mercurii vivi nach dem andern mit einem Loͤffel hinein getragen/ ſo fleugt er ſchnell darvon/ vnd ein Theil deſſelben gehet in ein ſauer Waſſer/ welches ich viel beſſer achte als Flores:
Der vbrige Mercurius welcher nicht zu Waſſer wird/ laufft wieder lebendig in das receptaculum: vnd muͤſſen glaͤſerne Vaſa diſtillatoria ſeyn/ dan in den Erdenen verliehret ſich das Waſſer vnd wird keines erlangt.
Mit ſolchem Mercurial-Waſſer/ welches alſo per ſe gemacht/ were etwas zu kuͤnſtlen/ vñ ſolte vielleicht auch etwas guts darin gefunden werden.
Sonſten kan man ſolches euſſerlich in allerhand Graͤtzen vnd Veneriſchen Schaͤden gebrauchen.
Flores vom Zinck.
DEr Zinck/ ſonſt Speuter genant/ iſt gar ein Wunder-Metall/ vnd befindet ſich in ſeiner Anatomirung/ daß es ein lauter vnzeitiger/ reiner/ guͤldiſcher Schwefel iſt.
Wan er auff die Kohlen gelegt wird/ fleugt er alſo-balden gantz vnd gar davon/ zuͤndt ſich auch an vnd verbrennt ſich auch zum theil/ gleich als ein gemeiner Sulphur, doch mit einer andern Farb/ nemlich einer guͤldiſchen Purpur-flam/ vnd giebt gar ſchoͤne weiſſe vnd leichte Flores.
Uſus.
VOn dieſen Floribus 4. 5. 6. biß auff 12. grana eingenommen/ treiben den Schweiß ſtarck/ zu zeiten aber machen ſie auch Vomitus vnd Sedes, nach dem ſie etwas der Natur widerwertiges finden.
Euſſerlich aber iſt ſeine Wuͤrckung vnd Krafft vber die maſſen groß/ dan kein heilſamer Flores vnter allen koͤnnen gefunden werden/ welche nicht allein in friſchen Wunden ſchnell zuſammen ziehen/ vnd mit beſtand heilen/ ſondern auch in alten waͤſſerichten vnd allzeit rinnenden Ulceribus allen andern Medicamentis weit vorgehen:
Dan ſie ſind einer ſolchen gꝛoſſen tꝛuckne/ mit einer heilſamen art/ daß ſie auch mehr thun als man glauben ſolte.
Vnd koͤnnen auff vnterſchiedliche weiſe gebraucht werden/ entweder alſo trucken allein hinein geſtreuet/ vnd ein Emplaſtrum ſticticum darauff/ oder mit gelaͤutertem Honig zu einem Saͤlblein gemacht/ vnd davon in die Wunden gelegt/ in tieffen Stichen vnd Wunden/ ſolches hart gekocht/ Zaͤpfflein darauß gemacht/ vnd in die Wunden geſteckt mit einem Emplaſtro bedeckt/ vnd fuͤr der Lufft bewahret/ heilt auß der Tieffen herauß.
Auch kan man ſolche Flores vnter Emplaſtra miſchen vnd malaxiren/ thun mehr als man meinet.
Solche Flores in ein Glaͤßlein mit Roſenwaſſer gethan/ oder nur in Regenwaſſer/ vnter einander geſchwenckt/ biß daß das Waſſer die Flores hat angenommen; Davon alle Tage etlich mahl mit einer Feder in rohte/ hitzige vnd rinnende Augen gethan/ bringet ſolche bald zu recht/ welche ſonſten nach andern Ophtalmicis nicht haben lauſtern wollen.
Dieſer Florum ein wenig in ein rein Tuͤchlein gebunden/ vnd den kleinen Kindern/ wan ſie von dem Urin ſind fratt vnd wund gebiſſen/ zuvoren mit Waſſer abgewaſchen/ vñ darein gebeutelt/ macht ein gantze haut.
Deßgleichen wan ſich Krancke haben loͤchericht gelegen/ daß die Haut durch iſt/ davon ſie viel Schmertzen leiden/ mit ſolchen Floribus geſtreuet/ heilet bald/ vnd macht ein harte Haut.
Dieſe Flores laſſen ſich in allen Corroſiviſchen waſſern lieber ſolviren als kein Metall oder Mineral vnter allen/ vnd wollen die Spiritus in der waͤrme nicht wieder davon/ ſondern laſſen nur ein Phlegma fahren/ der Spiritus aber bleibt bey dem Metall/ vnd gibt alſo ein dick vnd fett Oehl/ gleich wie oben bey dem Lapide Calaminari:
Vnd kan ſolches Oehl in allem gebraucht werden/ darzu diß vom Gallmey/ doch viel kraͤfftiger.
Vnd wan man dan durch Gewalt des Fewers ſolchen Spiritum wiedeꝛ davon zeucht/ ſo iſt er ſo ſtaꝛck daß man ſolchen bald nirgends bewahren kan.
Vnd kan nicht allein ein Spiritus Salis, wie oben davon geſagt/ alſo ſtarck damit gemacht werden/ ſondern auch ein Aqua fort, oder Aqua regis, daß man wunder dinge damit außrichten kan/ inſonderheit in ſcheidung der Metallen/ allhier zu beſchreiben nicht gehoͤrig; ſol aber im vierdten Theil dieſes Buchs geſchehen.
Auch darf man nicht allein die Flores zu ſolcher Arbeit haben/ weiln ſolches auch mit dem corporaliſchen Zinck kan getahn werden/ aber bey weitem nicht ſo wol als mit den Floribus: Dahero zu ſehen/ daß das Metall in der ſublimation einen hoͤhern Grad der truckne vberkomt/ als es zuvoren gehabt.
Flores Antimonii.
DAs Antimonium crudum in Flores zu bringen iſt keine groſſe Kunſt/ dan ſolche ein lange Zeit bey den Chymicis zu machen im bꝛauch ſind geweſen/ doch zimlich theuer verkaufft worden/ weilln ſie bey jhnen ſehr muͤheſelig zu machen waren:
Hat derhalben ſich niemand vnterſtehen wollen/ etwas anders damit zuverſuchen/ ſondern iſt darbey geblieben/ daß man ſolche nur allein zum vomiren gebraucht; davon 1. 2. 3. 4. biß auf 8. oder 10. Grana geben hat/ in Magen vnd Hauptkranckheiten erſprießlich befunden/ wie auch in allen Fiebern/ Peſte, Morbo Gallico, vñ dergleichen kranckheiten mehr:
Sonſten haben ſie nichts mehr mit jhnen wiſſen zuthun/ noch weiters darin zu ſuchen ſich vnterſtanden.
Vnd iſt ſolches kein Wunder/ weiln noch heutiges Tages jhnen viel einbilden/ es koͤnne nichts mehr gefunden werden/ weil die Alten vnſere Voraͤltern ſo verſtaͤndige vnd geſchickte Leute geweſen/ vnd ſo etwas mehres were zu erfinden geweſt/ haͤtte es nicht auff vns gewartet/ ſondern waͤre ſchon vorlaͤngſt an Tag kom̃en: welches doch eine gantz naͤrriſche vnd vnfundirte meinung iſt/ als wan Gott der Allmaͤchtige alle ſeine Gaben auff einmal herauß auff die Alten geſchuͤttet/ vnd den Nachkoͤmmelingen nichts haͤtte behalten wollen.
Vnd erkennen ſolche Leute auch nit die Natur in jhrer Arbeit/ welche nicht muͤd oder verdroſſen wird/ ſondern immer eins das ander fort treibt/ vnd iſt alſo kein auffhoͤren ſolcher Veraͤnderung.
Es ſey nun dieſem allem wie es wolle: kuͤndtlich iſt es/ daß nun Gott der Allmaͤchtige in dieſen letzten zeiten ſolche dinge offenbaret/ die zuvorn verborgen waren/ vñ wird ſolches nicht auffhoͤren biß zu dem Juͤngſten Tag.
Daß ich nun wiederum zu meinem propoſito komme/ vnd beſchreibe/ wie man auff eine viel naͤhere weiſe koͤnne Flores Antimonii machen/ auff daß man ſolche auch zu mehreꝛm vnd anderm Gebrauch/ als allein zum vomiren haben koͤnne/ ſo geſchicht ſolches alſo.
℞ Antimonii crudi pulveriſati ſo viel du wilt/ mach erſtlich den Ofen wol heiß vnd gluͤend/ darnach trage mit einem eiſern Loͤffel davon auff einmahl ein Pfund mehr oder weniger/ fein von einander/ auff die gluͤende kohlen gezettelt/ hinein:
So wird alſobalden daſſelbige flieſſen/ ſich zwiſchen die gluͤende kohlen vermengen/ vnd alſo wegen der groſſen hitze durch die Lufft in die Recipienten getrieben/ in geſtalt eines weiſſen Nebels/ welcher ſich dan daſelbſten coagulirt in weiſſe Flores.
Doch hat man dieſes zu mercken/ wan die erſten kohlen verbrantſeyn/ vnd man mehr hernach legen muß vmb die Sublimation zu continuiren/ daß man ſolche allezeit zuvor anzuͤnde/ vnd gluͤend in den Ofen lege/ dan ſo ſolches nicht geſchaͤhe/ wuͤrden die Flores von dem kleinen kohlen geſtuͤbe/ welches mit den kohlen in den Ofen kompt/ vnd zugleich mit den Floribus durch die Lufft erhaben wiꝛd/ etwas gꝛaulicht weꝛden.
So man aber ſolche Flores alſo per ſe zu vomiren nit gebrauchen vnd verwahren wil/ ſo iſt nicht daran gelegen/ ob ſie etwas graw ſind/ darumb ſie nicht deſto geringer/ weiln die grawheit jhnen nur von einem Kohlen-rauch herkompt/ vnd derhalben zu anderm Gebrauch nicht zu ſcheuen.
Wer aber darinnen ein bedencken hat/ kan die kohlen zuvor gluͤend machen/ ehe er ſolche in den Sublimir-Ofen leget/ ſo wird er ſchoͤne weiſſe Flores bekommen.
Vnd iſt dieſes auch zu obſerviren/ daß man das mitler Kohlen-loch/ dadurch die kohlen vnd Antimonium eingetragen werden/ nimmer zu macht/ auf daß das feur genugſam brennen kan/ ſonſt wuͤrden die Flores in den oberſten Sublimir-haͤfen gelb vnd roͤhtlicht werden/ wegen des Sulphuris Antimonii, welcher hoͤher fleugt als der Regulus, welches man nicht zu beſorgen hat/ ſo man Lufft genug gibt.
Vnd kan alſo auff dieſe weiſe mit 3. 4. oder 5. Pfund kohlen in einer Stund ein Pfund Florum gemacht werden/ geht dem Antimonio gantz wenig ab/ nuꝛ all ein von ſeinem anzuͤndlichen Schwefel wird etwas verbrandt/ das vbrige geht alles in Flores:
Doch muß man Sublimir-haͤfen genug auff einander ſetzen/ damit die Flores raum genug haben/ vnd vber ſich ſteigen koͤnnen.
Alſo auff dieſe weiſe koſten die Flores gantz wenig/ auch ein gantz Pfund nicht ſo viel als ſonſten nur ein Loth/ welche in verſchloſſen Sublimir-gefaͤſſen durch die bekandte weiſe ſeynd gemacht worden.
Vnd ſeynd dieſe im freyen Fewer gemacht auch viel beſſer vnd ſicherer zugebrauchen/ als die andern:
Dan dieſe nicht ſo vehemente Vomitus machen als die andern/ ja auch die jenigen welche in den vnterſten haͤfen geſamlet ſeyn/ gantz vnd gar keine/ ſondern ſind diaphoretiſch/ gleich als wan ſie mit Nitro waͤren verpufft worden/ alſo werden ſie durch das Fewer corrigiret/ vnd kan man alſo in einer Sublimation Flores von vnterſchiedlichen Wuͤrckungen außnehmen:
Dan die in den vnterſten Haͤfen ſeynd diaphoretiſch/ in den mitlern vomitiviſch/ in den obern ſtarck vomirend.
Dan nach dem ſie ſtarck Feuer gelitten haben/ vñ hoch geſtiegen/ nach dem ſeynd ſie corrigirt/ vnd alſo vnterſchiedene Kraͤfften erlangt/ davon dan ein iedweder art beſonder kan bewahrt werden/ als nemlich/ die oberſten vnter emplaſtra, oder kan ein dick Butyrum, oder andere Olea ſuͤß vnd corroſiviſch/ wie hernach gelehret wird/ darauß gemacht werden.
Die mittlern zum vomiren vnd purgiren; vnd die vnterſten zum ſchwitzen; darzu ſie dan viel beſſer ſind als das Bezoarticum Minerale, oder Antimonium Diaphoreticum cum Nitro verpufft.
Vnd glaube ich nicht/ daß ein naͤherer Weg mit ſo wenig koſten vomitiviſche vnd diaphoretiſche Flores zumachen koͤnte erfunden werden/ als dieſer.
Was nun anbelangt jhren Gebrauch/ iſt zu wiſſen/ daß vie vomirende Flores nur ſtarcken Leuten/ welche das vomiren vertragen koͤnnen/ muͤſſen gebraucht werden; Kindern vnd Alten aber mit Bedachtſamkeit/ gleich wie oben gelehrt/ da von dem Butyro Antimonii geſchrieben worden.
Die Schweißtreibende aber koͤnnen ohn alle Sorg vnd Bedencken/ Alten vnd Jungen/ Krancken vnd Geſunden/ in allen Kranckheiten da ſchwitzens vonnoͤhten iſt/ eingegeben werden.
Als in Peſte, Morbo Gallico, Scorbuto, Lepra, Febribus vnd dergleichen:
Iſt gantz kein Gefahr darbey zu erwarten.
Doſis von 3. 6. 9. 12. biß auff 24. grana, mit einem bequaͤmen vehiculo genommen/ vnd im Bett wol zugedeckt darauf geſchwitzt/ treibt viel boͤſes durch den Schweiß vnd Urin aus dem Leib.
Weil aber der purgirenden Florum gemeiniglich mehr ſeyn als der Schweißtreibenden/ vnd man ſolcher nicht viel von noͤhten hat/ weil man viel doſes von 1. oder 2. Vntzen machen kan/ hergegen die Schweißtreibende viel mehr gebraucht werden/ ſo iſt von noͤhten/ daß man lehre/ wie man auß den purgirenden Schweißtreibende machen ſol: Vnd geſchicht ſolches auf dreyerley weiſe/ die zweyerley habe ich oben gelehrt/ da ich von dem Butyro geſchrieben/ welches mit Spiritu Salis auß den Floribus gemacht.
Die dritte weiſe iſt dieſe/ daß man die Flores nur ohn allen Zuſatz in einen Tiegel thue/ ſolchen zudecke/ doch nicht verlutire/ auff daß keine Vnreinigkeit hinein falle/ ſolchen in ein lind gluͤend Fewer geſetzt/ alſo daß ſie nicht ſchmeltzen/ ſondern nur dunckel gluͤen etliche Stunden lang/ dan erkalten laſſen/ ſo ſind ſie fix vnd diaphoretiſch:
Vnd wan ſolche ſchon gelb oder graw waͤren/ werden ſie doch ſchoͤn weiß/ fix vnd Schweiß-treibend durch eine ſolche außgluͤung.
Weiters koͤnnen auch ſolche Flores gebraucht werden vnter Emplaſtra Stictica, dazu ſie dan ſehr gut ſeyn wegen jhrer trucknen Natur vnd Eigenſchafft.
Auch kan man ſolche ſchmeltzen in ein gelb duꝛchſichtig Vitrum, vnd iſt kein leichterer weg das Antimonium per ſe in ein durchſichtig Vitrum zubringen als dieſer/ nemlich daß man das Antimon. crudum erſtlich ſublimire/ vnd darnach zu einem Vitro ſchmeltze.
Die Sublimation iſt alhier loco Calcinationis, vnd koͤnnen alſo leichtlicher 20. Pf. ſublimiret werden/ als ſonſten 1. Pf. durch ſtetig ruͤhren zu einer Aſchen gemacht:
Vnd hat man alhier in meiner Aſcherung gantz im geringſten keine gefahr wegen des Rauchs außzuſtehen/ weil man nur das Antimon. auff die kohlen legt/ vnd geht davon/ laͤſſt es ſublimiren/ welches ein geſchwinde vnd ſichere Calcination iſt: Hergegen man aber bey der andern/ welche durch vmbruͤhren geſchicht/ allezeit mit der Naſen darbey ſeyn/ vnd wan es ſich conglobiret/ wiederumb klein reiben/ vnd alſo viel Wercks damit haben muß/ biß mans weiß bekompt.
Alhier aber wird es auff einmahl in der Sublimation weiß genug/ vnd noch viel weiſſer/ als wan es durch bekandte weiſe mit ſtaͤtigem vmbruͤhren/ vnd oftermahls reiben geſchehen were.
Vermeine derhalben dem jenigen/ welcher ein Vitrum Ant. machen wil/ einen guten Weg gewieſen zu haben/ welcher noch niemals iſt an Tag kommen.
Nun ich aber ſolchen habe offenbaret/ zweiffelt mir nit/ es weꝛde niemand ſo naͤrꝛiſch ſeyn/ daß er ſich laͤnger nach der alten vnd lang bekanten weiſe mit vmbruͤhren vnd reiben ſchleppen vnd martelen werde/ ſondern meine gute Lehre in acht nehmen/ vnd derſelben nachkommen.
Auff dieſe weiſe kan jhm ein Medicus gar leichtlich ohne groſſe muͤhe vnd koſten/ ſeine Flores vomit. & diaphor. wie auch ein Vitrum per ſe auß Antim. machen.
Aus dieſen Florib. kan man auch liebliche vnd ſuͤſſe/ wie auch corroſiviſche Olea, vnd andere gute Medicamenta machen; wie oben bey dem Spir.
Salis, vnd auch weiters im andern Theil dieſes Buchs zu finden iſt.
Wil nun jemand Flores auß dem Regulo machen/ welche dan ſchoͤner vnd beſſer ſind als dieſe auß dem Antim. crudo gemacht/ ſo kan er nur denſelben pulveriſiren/ vnd gleich wie oben gelehrt/ weiters damit procediren/ gibt gar ſchoͤne Flores, vnd ſteigen eben ſo gern als die erſten.
Wie nun ſolcher Regul.
compendioſè ſol gemacht werden/ wirſtu im 4. Theil beſchrieben finden.
Vnd koͤnnen die Schlacken auch in Flores ſublimiret werden/ alſo daß gantz nichts verlohren gehet.
So man aber Flores wil machen/ welche ſich in der Luft in ein Oleum oder Liquorem ſolviren/ ſo ſetze man nur calcionirten Tartarum, oder ein ander Sal fixum Vegetabile bey/ ſo bekompt man Flores, welche ſich in allen Liquoribus ſolviren.
Wil man aber rohte Flores machen/ ſo wol diaphoretiſche als purgirende/ ſo ſetze man nur dem Antimon.
Martem zu/ ſo werden ſie bey nahe ſo ſchoͤn als Zinnober.
Wil man gruͤne Flores haben/ ſo ſetze man Venerem bey.
So aber Gallmey zugeſetzt wird/ gibts ſchoͤne Purpurfarbe Flores.
Auff dieſe weiſe kan man Flores machen/ von allen mineraliſchen Geſchlechten/ ſie ſind fluͤchtig oder fix/ ſie muͤſſen ſteigen/ wan ſie auff das bloſſe Fewer kommen.
Vnd ſind ſolche Flores in Chirurgia vielfaͤltig zugebrauchen vnter Emplaſtra vnd Unguenta, dan ſie ſehr trocknen vnd zuſamen ziehen/ inſonderheit dieſe von Gallmey gemacht:
Von Marcaſita Aurea & Argentea auch nicht boͤſe.
Von Arſen.
vnd Auripigmento wegen jhrer gifftigen Natur nicht zugebrauchen/ aber ſchoͤne Mahler-Farben werden drauß.
So man aber zuvoren das Arſenic.
vnd Auripigm. mit Nitro verpufft/ vnd hernach ſublimirt/ ſo ſeynd ſie ſicher in Leib zugebrauchen/ damit durch purgiren vnd ſchwitzen alles verborgene Gifft auß dem Leib zu treiben.
Dan ſie bekommen zwey Correctiones, eine durch das Nitrum, vnd die ander in der Sublimation durch das ſtarcke Fewer.
Seynd derowegen gantz nicht zu ſcheuen noch zu meiden/ weil ſie zuvoren Gifft waren/ dan Antimonium iſt fuͤr ſeiner Beteitung auch Gifft:
Vnd je groͤſſer die Gifft iſt fuͤr der Bereitung/ je groͤſſer iſt die Medicin nach der Bereitung.
Flores Sulph. werden im 2. Theil gelehrt zu machen/ doch koͤnnen ſie alhier auch gemacht werden/ wan man zuvor des Ofens Art vnd Natur hat lernen kennen/ vnd darin geuͤbet iſt zu ſublimiren/ anders wuͤrde der Sulphur verbrennen vnd keine Flores geben.
Alſo kan man auch die Lapides, ſo ſie zuvoren darzu bereitet ſeyn/ in Flores ſublimiren.
Vnd was ſolcher Dingen mehr ſeynd/ nicht noͤhtig mehr davon zu ſchreiben:
Dan wer Luſt darzu hat/ wird den Sachen wol weiters nachdencken vnd ſuchen.
Nun vermeine ich/ daß ich klaͤrlich genug geſchrieben/ wie man auß meinem erſten Ofen diſtilliren vnd ſublimiren ſol: Wils derohalben daꝛbey beruhen laſſen:
Wer mich nu veꝛſtehet/ vnd den Ofen wol wird aufbauen vnd gebrauchen (darzu jhm der Abriß dienen muß) der wird gewißlich ſehen vnd befinden daß ich ein gut Werck getahn/ vnd meinen Fleiß vnd Muͤhe/ welche ich daran gewandt/ nicht verachten.
Dieſes iſt nun der beſte Weg/ ſolche Dinge zu diſtilliren vnd ſublimiren/ welche nicht verbrennen koͤnnen.
Hernach im 2. Theil aber wirſtu finden/ wie man alle dinge in einem beſondern Ofen diſtilliren ſol/ welche verbrennlich ſeynd/ vnd ſubtile Spiritus von ſich geben.
Es kan zwar dieſer erſte Ofen noch zu mehr andern Operationibus gebraucht werden:
Nemlich alle Metalla damit zu anatomiren/ vnd zerlegen/ purum ab impuro ſeparare, vnd jhr Sal Centrale oder Humidum Radicale dardurch zu erlangen.
Weiln es aber nicht auff ſolche weiſe hergehet/ nur auff brennende Kohlen geworffen/ gleich wie von Floribus vnd Spiritibus gehoͤrt/ ſondern auff ein gantz andere Philoſophiſche aꝛt/ durch ein geheim vnd ſecret feur; vnd auch ſolches von den Philoſophis allezeit verborgen iſt gehalten worden/ wil ich auch der jenige nicht ſeyn/ ſolches Secretum ſo klein achten/ vnd jederman ſo leichtlich offenbaren vnd an Tag geben/ ſondern andere auch laſſen ſuchen/ iſt genug daß ich den Weg gezeiget habe.
Verzeichnis der vornehmſten Sachen/ ſo in dieſem erſten Theil gehandelt werden.
BEreitung des Erſten Ofens Pag. 9.
Recipienten 10
Sublimir-Haͤfen 13
Modus diſtillandi ibid.
Diſtillatio Spiritus Salis 20
Ejusdem Uſus in Chymia 26
Olea Vegetabilium 28
Olea Gummatum & Reſinarum 30
Zaͤhe/ auch vbelriechende Oehl klar zu machen 31
Quinta Eſſentia Vegetabilium 36
Quinta Eſſentia Metall.
& Mineralium ibid.
Oleum dulce & rubeum Metall.
& Mineral. 37
Olea Corroſiva eorundem ibid.
Oleum ſeu Liquor Solis 38
Oleum Martis 39
Oleum Veneris 40
Oleum Jovis & Saturni 41
Oleum Mercurii 41
Oleum Antimonii 42
Antimonii Flores Albi Vomitivi 44
Diaphoretici 46
Olei Antim: Corroſivi euſſerlicher Gebrauch ibid.
Oleum Arſenici & Auripigmenti 48
Oleum Lapidis Calaminaris ibid.
Ejusdem Uſus 50
Ein Medicinaliſch Stuͤcklein 52
Spiritus Salis Gebrauch in der Haußhaltung 53
Spiritus acidus, ſive Acetum auß allen Vegetabilibus 56
Spiritus von Pappter vnd Leinwand 58
Spiritus von Seyden 59
Spiritus von Haar/ Hoͤrnern/ Beinen ibid.
Spiritus von Eſſig/ Honig/ Zucker 60
Acetum Philoſoph. 61
Spiritus auß Sale Tartari, Tart.
Vitriolato, vnd andern fixen Salib. ibid.
Metallen Wachſthumb 62
Spiritus, Flores vnd Salia Mineralium & Lapidum 63
Flores Metallorum & Mineral. eorumque Uſus 64
Flores Auri & Argenti 65
Flores Martis & Veneris 66
Flores Saturni & Jovis 67
Flores & Aqua Mercurii 68
Flores vom Zinck ibid.
Vſus 69
Flores Antimonii 71
Starck purgierende Lind purgierende Schweiß-treibende 74
Vitrum Antimonii 75
Olea auß den Floribus 76
Flores ſo ſich in der Lufft reſolviren 77
Flores Antimonii
rubei virides purpurei ibid.
Flores Arſenici, Auripigmenti & Marcaſitarum ibid.
Flores Sulphuris 78
Flores Lapidum ibid.
Metallorum Anatomia, Puriſicatio, Sal Centrale, Humidum
Radicale 79
Ende des Erſten Theils.
