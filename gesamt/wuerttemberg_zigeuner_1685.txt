Von Gottes Gnaden/ Friderich Carl/ Hertzog zu Wuͤrtemberg und Teckh/ Graf zu Moͤmpelgardt/ und Herꝛ zu Heydenheimb/ ꝛc.
Adminiſtrator und Ober-Vormunder.
Unſern Gruß zuvor/ Liebe Getrewe.
DEmnach Wir die glaubwuͤrdige Nachricht erhalten/ daß in Unſern Vormundſchafftlichen Hertzogthumb (aller hiewider zerſchidentlich ergangenen Fuͤrſtl. Reſcripten ungeachtet) ſich gantze Partheyen Zigeuner wider ſehen laſſen/ auch in denen nechſtgelegenen Chur-Fuͤrſtenthumen und Landen ſich allerhand Herrenloſes Geſindlein einſchleiche/ welches denen Reiſenden auffpaſſe/ denenſelben das ihrige gewaltthaͤtiger Weiſe abnemme/ auch wohl gar an ſie ſelbſten hand lege/ einfolglich die Straſſen unſicher mache/ und durch Steckung Brandt- Brieff und allerhand gefaͤhrliche Diffidationen die Einwohnere in nicht geringe Beyſorg darauß entſtehenden Schadens und Feuers-Gefahr ſetze/ deren etliche auch bereits hieruͤber anderwaͤrts ertappt/ und von der Juſtitz zur gebuͤhrlichen Straffe gezogen/ vorhero aber von denen Juſtificirten, die in beyligender Deſignation ernannte Complices, und zu ihrer Rott gehoͤrige angegeben worden.
Als haben Wir hiemit die dißfalls verhandene Fuͤrſtl. Reſcripta, bevorab daß/ der Zigeuner halber den 30. Auguſti 1667. in Unſerm Vormundtſchafftlichen Hertzogthumb publicirte, nochmahlen widerholen wollen/ mit dem ernſtlichen Befehl/ ihr wollet obangeregte Reſcripta in dem euch gnaͤdigſt anvertrauten Stadt und Ambt auffs neue publiciren, denen zu folge alles einſchleichende Herrenloſes/ und anders verdaͤchtiges Geſindlein auff betretten fleiſſig examiniren, ſelbiges ſo wohl als die hin- und wider herumb-vagirende Zigeuner nicht nur allein fortweiſen/ ſondern auch befindenden Dingen nach handfeſt machen/ und alles foͤrderlichſt zur Fuͤrſtl. Cantzley berichten.
An deme beſchicht Unſer ernſtlicher Will und Meinung.
Stuttgardt den 17. Novembr.
1685.
Ex Speciali Reſolutione Sereniſſimi Domini Ducis Adminiſtratoris.
