FURNI PHILOSOPHICI, Oder Philoſophiſcher Oefen/ Ander Theil Darinnen beſchrieben wird des Zweyten Ofens eigenſchafft/ dadurch/ oder damit man alle fluͤchtige ſubtile vnd verbrennliche Dinge diſtilliren kan:
Es ſeyen gleich vegetabilia, animalia oder mineralia, auff eine vnbekante weiſe/ ſehr compendioſè; dardurch nichts verlohren wird/ ſondern die aller ſubtiliſte Spiritus damit koͤnnen gefangen vnd erhalten werden/ welches ſonſten/ ohne dieſen Ofen/ durch Retorten oder ander bekante diſtillir-Zeug vnmoͤglich zu thun iſt.
Durch JOHANNEM RUDOLPHUM GLAUBERUM.
Amſterdam/ Gedruckt bey Johann Fabel.
1647 .
Ander Theil Philoſophiſcher Oefen.
Von Vorbereitung des Ofens.
DAs diſtillir - Gefaͤß muß bereitet werden aus Eyſen/ oder guter Erden/ welche in dem Feur halten kan/ wie im 5. Theil dieſes Buchs ſoll gelehret werden.
Vnd auch ſo groß oder ſo klein als man wil/ nach dem man ſolches vonnoͤthen hat; vnd kan das eyſerne am bequaͤmſten gebraucht werden/ zu ſolchen Spiritibus, welche nicht ſehr ſcharff oder corroſiviſch ſeyn/ dardurch das Gefaͤß zerfreſſen wird:
Das erdene kan gebraucht werden zu ſolchen Dingen/ welche das Eyſen angreiffen vnd ſchmeltzen machen/ als Sulphur, Antimonium, vnd dergleichen/ darumb man von ſolchen Gefaͤſſen zwey haben muß/ nemblich ein eyſernes vnd ein erdenes/ auff daß man zu einer jedern arth materialien zu diſtilliren/ ſie ſeyen corroſiviſch oder nicht/ ſeinen behoͤrlichen Ofen hab/ vnd nicht durch widerwertige vnd ſchaͤdliche Dinge verderbt werde.
Vnd iſt das Gefaͤß alſo geſtaltet/ gleich wie beygefuͤgte Figur zeigen wird/ nemblich vnten etwas weiter als oben/ und zweymal ſo hoch als weit/ oben mit einem Faltz darein der Deckel ſchleuſt eines guten Zwerg-fingers tieff; der Deckel muß ein Ohr haben/ welches man mit einer Zangen faſſen/ vnd alſo damit abnehmen vnd wiederumb drauff decken kan/ wan man will vnd muß ein ſolcher Deckel auch ein Zarg haben/ damit er in den Faltz des vntern Theils ſchlieſſe/ der vnter Theil muß 3. Zapffen an der Seiten haben/ damit er auff der Mawren des Ofens ligen kan/ welcher Ofen nicht anderſt als einander gemeiner diſtillier- Ofen geſtaltet darinnen das diſtillier-Gefaͤß ligt/ gleich als ein Sand-Capell wie im abriß zu ſehen iſt: will man aber ſolches nicht einmawren/ ſondern nur hinſtellen vnd Kolen darumb legen/ ſo darff es der Zapffen nicht/ ſondern muß zu vnterſt plat ſeyn/ oder Fuͤſſe haben/ auff daß es ſtehen koͤnne: vnd gehet vnter dem Faltz ein Roͤhr herauß einer Spannen lang/ vnd ein oder zwey zwerch-Finger weit/ fornen etwas ſpitziger als hinten dardurch die Spiritus gehen koͤnnen.
Modus diſtillandi.
WAnn man nun diſtilliren will/ ſo macht man Feur in den Ofen/ auff daß das diſtillier Geſchirꝛ woͤll heiß werde; Jſt es aber nicht eingemawret/ ſo ſetzt man ſolches auff einen Roſt/ vnd leget Stein darumb/ dan Kohlen dar zwiſchen/ vnd laͤßt es warm werden vnd leget gefloſſen Bley in den Faltz/ auff daß/ wann der Deckel darauff wird geſetzt/ er darein dicht ſchlieſſe/ vnd keine Spiritus darneben außgehen koͤnnen: wann ſolches geſchehen/ ſo traͤgt man von der Materi, welche man diſtilliren will/ ein wenig auff einmal hinein/ ſetzt den Deckel drauff/ ſo iſt anderſt kein Außgang als durch die Roͤhren/ an welcher ein groſſer Recipient muß lutiret ſeyn.
So nun die eingetragene ſpecies warm werden/ laſſen ſie jhren Spiritum von ſich/ welcher dann in den vorgelegten Recipienten gehet; vnd weiln der eingetragenen Materi wenig geweſen/ ſo hat ſie keinen Gewalt durch das Lutum zu dringen/ oder den Recipienten zu zerſprengen/ ſondern muß ſich alſo ſetzen.
Wann ſolches geſchehen/ ſo trag wiederumb ein wenig von deiner Materi hinein/ decke wieder zu vnd laß alſo gehen/ biß ſich die Spiritus geſetzt haben: ſolches continuire mit eintragen/ ſo lang/ biß du Spiritus genug haſt:
Aber ſiehe zu/ daß du nicht mehr auff einmal eintraͤgſt/ als der Recipient vertragen koͤnne/ ſonſt wuͤrde er zerbrechen:
Vnd wann dein Gefaͤß voll iſt/ von der eingetragenen Materi, vnd mehr Spiritus haben wilt/ ſo hebe den Deckel ab/ nim das Caput mortuum mit einem eyſernen Loͤffel herauß/ vnd fang wiederumb an einzutragen/ allezeit nur ein wenig auff einmal/ vnd ſolches thue ſo lang du wilt.
Alſo kanſtu in einem Tage mit einem kleinen Geſchirꝛ mehr diſtilliren/ als mit einem groſſen Retorten, vnd darfſt dich nicht beſorgen/ daß dir etwas von dem ſubtilen Spiritu verrieche/ oder dein Recipient von der Menge der Spirituum breche; vnd kanſt auch auff hoͤren vnd wiederumb anfangen wan du wilt/ kan auch das Feur nicht zu ſtarck getrieben werden/ daß Schaden dardurch geſchehe/ ſondern kanſt alſo die aller ſubtiliſte Spiritus machen/ welches durch keinen Retorten zu thun muͤglich iſt.
Dann wann man einen ſubtilen Spiritum durch Retorten diſtilliren will/ es ſey von Tartaro, cornu cervi, ſale armoniaco, oder dergleichen/ vnd wañ auch nur ein halb Pfund der Materi darinnen waͤren/ vnd anfaͤngt zu gehen/ ſo kommen die aller ſubtiliſte Spiritus mit Gewalt/ welche dann ſich nicht ſtracks in den Recipienten legen koͤnnen/ ſuchen derhalben durch das Lutum zu dringen/ wann ſolches nicht gut iſt/ ſo gehet er davon/ wann es aber gut iſt/ daß der Spiritus nicht dadurch kan/ ſo muß der Recipient brechen/ denn es vnmuͤglich iſt ſo viel auff einmal ſolcher ſubtiler Geiſter zu fangen.
Dann wann er anfaͤngt zu kommen/ ſo kompt er ſo ſtarck/ mit einem ſolchen Gewalt/ daß der Recipient ſolche nicht faſſen kan/ vnd derowegen ſpringen muß/ oder durch das Lutum gehen laſſen/ welches aber allhier nicht geſchehen kan/ weillen man nur ein wenig auff einmal eintraͤgt/ welches dann ſo viel Spiritus nicht geben kan/ daß ſie den Recipienten zerſtoſſen/ vnd wann keine Spiritus mehr gehen/ ſo traͤgt man wieder ein/ vnd ſolches ſo lang vnd viel/ biß man Spiritus genug hat.
Darnach nimpt man den Recipienten ab/ gieſſet den Spiritum darauß in ein ſolches Glaß/ gleich wie bey den Handt griffen des 5. Theils dieſes Buchs gezeiget wird/ darinnen er ſich halten kan/ vnd vnverrochen bleiben muß.
Auff ſolche weiſe koͤnnen alle Dinge/ ſie ſeyen vegetabiliſch/ animaliſch oder mineraliſch in dieſem Ofen/ viel beſſer als durch Retorten diſtilliret werden:
Jnſonderheit ſolche ſubtile Spiritus, welche ſonſten nicht koͤnnen in der diſtillation behalten werden/ vnd durch das Lutum gehen/ werden allhier gefangen/ welche dañ viel beſſer ſeyn als die ſchwere Olea, welche fuͤr Spiritus gehalten werden vnd doch keine Spiritus ſeynd/ ſondern nur corroſiviſche Waſſer.
Dañ ein Spiritus muß ein ſolche Natur haben/ daß er gantz volatiliſch/ durchdringend vnd ſubtil ſey:
Welches bey dem Spiritu, Salis, Vitrioli, Aluminis vnd Nitri, gleich wie ſie in den Apotecken verbraucht werden/ nicht befunden wird/ dann ſie nur ſchwere Olea ſeynd/ welche auch in der Waͤrme nicht verriechen oder exhaliren.
Ein wahrer Spiritus aber/ der etwas in Medicina thun ſoll/ muß vor der Phlegmate ſteigen/ vnd nicht hernach/ dann/ alles was ſchwerer iſt als ein Phlegma, iſt kein Spiritus volatilis, ſondern ein ſchwerer Spiritus oder (beſſer genannt) Oleum acidum.
Dahero man auch ſiehet/ daß der Apotecker Spiritus Vitrioli keine Epilepſiam curiren will; welches jhm doch zu thun zugeſchrieben wird/ vnd billig:
Ein wahrer Spiritus Vitrioli aber thut ſolches bald.
Deßgleichen ihr Spirirus Tartari, wie ſie jhn nennen kein Spiritus iſt/ ſondern nur ein ſtinckend Phlegma, oder Eſſig.
Wie man aber Spiritus machen ſoll/ welche lebendig/ vnd mit der That beweiſen daß ſie Spiritus ſeyn/ will ich nicht vnterlaſſen zu beſchreiben/ weiln ſehr viel guts in all en Kranckheiten damit kan gethan werden.
Vnd dienet dieſe Weiſe zu diſtilliren nur denen/ welche gute Medicamenta ſuchen.
Andere aber/ welchen nicht groß an gelegen iſt/ Ob jhre Medicin wol oder uͤbel bereitet ſey/ duͤrffen ſo viel Muͤhe nicht anwenden/ ein ſolch Oefelein zu bauwen/ vnd jhre Spiritus ſelbſten zu machen/ ſondern koͤnnen allezeit vmb ein klein Gelt viel todte vnd krafftloſe Spiritus bey den gemeinen Laboranten vnd Apoteckern erkauffen.
Dahero es auch kein wunder iſt/ daß ſo wenig jetziger Zeit mit Chimiſchen Medicamentis außgerichtet wird/ da ſie doch von Rechts wegen alle Galeniſche Compoſitiones an Guͤte vnd Kraͤfften weit uͤbertreffen folten.
Jſt aber/ leyder/ ſo weit kommen/ daß ſich ein wahrer Spagyrus, vnd frommer Filius Hermetis ſchier ſchaͤmen muß/ wann von Chimiſchen Medicamentis geſprochen wird/ weilln ſie ſolche Miracula nicht thun/ gleich wie von jhnen außgeben wird.
Vnd iſt ſolches uͤbeln Nachredens niemands mehr ſchuͤldig/ als vnachtſahme Medici, welche zwahr Chymica Medicamenta gebrauchen (darduꝛch mehr als andere zu wiſſen wollen angeſehen ſeyn) aber jhre Kuͤchen jhnen mehr angelegen ſeyn laſſen/ als der Krancken Wolfahrt; vnd uͤbel bereite Medicamenten von vnerfahrenen Laboranten erkauffen/ auch dieſelben noch darzu vnfuͤrſichtiglich gebrauchen/ dadurch ſie offtermals mehr Schaden als Frommen den Krancken zufuͤgen/ vnd alſo der Edlen Kunſt Chymiæ einen Schand-flecken anhaͤngen.
Ein fleiſſiger Medicus aber ſchaͤmet ſich nicht ſeine Medicamenta (ſo es muͤglich iſt) ſelber zu machen/ oder/ auffs wenigſte/ durch gute vnd geuͤbte Laboranten laſſen zuzurichten:
Darauff er ſich dann beſſer verlaſſen/ vnd mehr Ehr einlegen kan als ein ander/ welcher ſelber nicht weiß/ wovon oder wie ſeine Medicin, die er den Krancken adminiſtriret/ zugerichtet ſey.
Aber ſolche vnbarmhertzige Prieſter vnd Leviten werden einßmals ſehr kahl fuͤr dem Vrtheil des gerechten Samariters beſtehen koͤnnen.
Oleum acidum, & Spiritum Vitrioli volatilem zu machen.
NVhnmehr habe ich gelehrt/ wie man in gemein diſtilliren vnd die ſubtile Spiritus fangen ſoll.
Jetzt iſt noch uͤbrig zubeſchreiben/ was fuͤr Hand-griffe/ oder Vorbereitungen zu einer jedwedern Materi gehoͤren/ vnd Erſtlich:
Von dem Vitriolo
DEn Vitriol zu diſtilliren/ darff man keiner andern Vorbereitung/ als daß man ſolchen wol beſehe/ vnd durchleſe/ ob vielleicht Vnreinigkeit darein kommen waͤre/ vnd nicht ſolche zugleich mit in das diſtillier-Geſchirꝛ gethan/ dadurch der Spiritus verunreiniget wuͤrde.
Wer aber noch reiner damit will vmbgehen/ kan ſolchen in reinem Waſſer ſolviren/ filtriren/ vnd das Waſſer wieder davon laſſen abrauchen biß auff ein Haͤutlein/ darnach an einem kalten Orth/ wiederumd in einen Vitriol ſchieſſen laſſen/ ſo weiß man gewiß daß kein vnreinigkeit darinnen iſt.
Wann dann dein Geſchirꝛ heiß vnd gluͤend iſt/ ſo wirff mit einem eyſern Loͤffel/ von deinem Vitriol 1. oder 2. vntzen auff einmal hinein/ ſetze den Deckel darauff/ ſo gehen alſobalde die Spiritus mit der Phlegmate uͤber in den Recipienten als ein weiſſer Nebel/ wann nun derſelbe etwas vergangen/ vnd ſich die Spiritus zum theil geſetzet haben/ ſo trag mehr Vitriol hernach/ vnd ſolches thue ſo lang/ biß dein Gefaͤß voll iſt vnd kein Vitriolum mehr hinein kan.
Dann hebe den Deckel davon/ vnd greiff mit einer Zangen oder eyſernen Loͤffel hinein/ nimb das Caput mortuum herauß/ vnd trag mehr ein/ ſolches kanſtu ſo lang thun/ als du wilt/ vnd wann das Geſchirꝛ voll iſt/ muß es allzeit außgelaͤhrt/ vnd wiederumb von newem eingetragen werden/ ſo offt vnd viel/ biß du Spiritus genug zu haben vermeineſt.
Dann laß das Feur außgehen/ vnd den Ofen kalt werden:
Nimb den Recipienten davon/ vnd gieſſe das uͤbergeſtiegene in einen Retorten, lege ſolchen in eine Sand-Capel/ vnd diſtillier ſein mit gelindem Feur den Spiritum volatilem von dem ſchweren Oleo:
Alſo/ daß der Recipient, welcher den Spiritum volatilem empfangen ſoll/ wol an dem Retorten mit einem guten Luto verſehen ſey/ welcher ſolche ſubtile Spiritus halten kan/ wie bey den Hand-griffen im 5. Theil dieſes Buchs zu machen ſoll gelehrt werden.
Wann nun der volatiliſche Spiritus aller uͤber iſt/ welches zu mercken/ wann groͤſſere Tropffen beginnen zu fallen/ ſo nimb den Recipienten dar von/ vnd vermach ſolchen mit Wachs gar wol/ daß der Spiritus nicht darvon fliehe/ vnd lege einen andern vor/ doch nicht lutirt, vnd fange das Phlegma auch beſonder/ ſo bleibt in dem Retorten ein ſchwartzes vnd ſchweres corroſiviſches Oleum, welches/ ſo man will/ man auch mit ſtarckem Feur uͤbertreiben vnd rectificiren kan/ ſo wird es klar/ wo nicht/ ſo laß den Ofen kalt werden/ nimb deinen Retorten mit dem ſchwartzen Oleo herauß/ vnd gieſſe den Spiritum volatilem/ welcher in der Rectification zu erſt iſt uͤbergangen/ wiederumb darauff/ ſetze ſolchen in den Sand/ vnd lege einen Recipienten fuͤr/ vnd gib gar gelind Feuwr/ ſo ſteigt nur allein der Spiritus volatilis uͤber/ vnd laͤßt ſeine Phlegma bey dem Oleo, welches dann ſolches/ wegen ſeiner trockene/ gern behaͤlt; Alſo wird der Spiritus von aller Phlegmate entbunden/ vnd iſt ſo ſtarck als ein lauter Feur/ doch nicht corroſiviſch.
Vnd/ wann man ſolchen Spiritum nicht durch ſein eygen Oel rectificiert/ ſo bleibt er nicht gut/ ſondern es ſchlaͤgt ſich ein rothes Pulver davon nieder/ wann er eine Zeit lang geſtanden hat/ vnd verliert der Spiritus all ſeine Kraͤffte/ alſo daß er nicht anders als ein gemeines Waſſer zuerkennen iſt/ welches nicht geſchicht/ wann er rectificiert worden iſt.
Vnd iſt die Vrſach ſolches Niederſchlags nichts anders/ als die Schwachheit des Spiritus, weiln ſolcher noch zu viel Waſſer bey ſich hat/ vnd nicht ſo ſtarck iſt/ ſeinen Sulphur bey ſich zu halten/ ſondern denſelben muß fallen laſſen/ welchen er aber hernacher wol halten kan/ wann er durch ſein eygen Oel rectificiert worden/ dardurch jhme ſein uͤbrige Feuchtigkeit benommen worden iſt.
Das rothe Pulver aber/ iſt darum̃ nicht zuverwerffen/ ſondern fleiſſig zu bewahren/ dann es nicht geringer iſt/ als der Spiritus ſelbſten.
Vnd iſt ſolches Pulver anderſt nichts/ als ein Sulphur volatile Victrioli; hat wunderbarliche Tugenden/ davon etliche ſollen erzaͤhlt werden.
Uſus & doſis ſulphuris narcotici Vitrioli.
VOn dieſem Sulphure 1. 2. 3. 4. oder mehr grana, auff einmal nach Gelegenheit des Patienten/ eingeben/ ſtillet alle Schmertzen/ bringt ein ruhigen Schlaff/ nicht auff ſolche Weiſe als Opium, Hyoſcyamus, vnd dergleichen andere ſoporifera ſtupefactiva, fondern er thut das ſeinige gantz mild vnd ruhig/ alſo/ daß man dabey im geringſten keine Gefahr/ gleich wie bey den Opiatis, zugewarten hat:
Vnd koͤnnen dadurch ſchwere Kranckheiten curiret werden: davon Paracelſus ſehr viel gehalten; wie zu ſehen iſt/ da er de ſulphure embryonato ſchreibet.
De uſu & virtute Spiritus Volatilis Vitrioli.
DJeſer Spiritus volatilis Vitrioli ſulphureus, iſt einer ſehr ſubtilen vnd durchdringenden Eygenſchafft wunderbahrlicher Wirckungen/ Dann/ ſo man darvon etliche Tropffen einnimbt/ vnd darauff ſchwitzet/ ſo durchſuchet er den gantzen Leib/ oͤffnet alle Obſtructiones, verzehrt das Boͤſe im Leibe gleich wie Feur das Holtz; Jſt ein fuͤrtreffliche Medicin in Epilepſia, mania, ſuffocatione matricis, ſcorbuto, Melancholia, hypochondriaca, vnd andern Kranckheiten/ welche von obſtructionibus vnd putredine ſanguinis herkommmen:
Jſt auch gut in peſte, vnd allen andern Febern zu gebrauchen:
Mit einem Spiritu Vini vermiſchet/ vnd taͤglich davon genuͤtzet/ thut Wunder in allen aͤuſſerlichen Zufaͤllen:
Auch in Apoplexia, Contractura vnd andern Kranckheiten der Nerven/ das ſchadhaffte Glied damit geriben/ penetriret biß auff das Marck in den Beinen; Erwaͤrmet vnd erquicket die verkalte vnd verſtarrete Senen:
In colica, neben jnnerlichem Gebrauch/ ein wenig mit einem Cliſtier appliciert/ hilfft alſobald: Machet ſchlaffen/ eingenommen oder nur daran gerochen:
Euſerlich auff das Schmertz-haffte Podagra geſtrichen/ legt die Schmertzen/ vertreibt alle Geſchwulſten vnd inflammationes: heylet die kraͤtzige Haut vor allen andern Medicamenten/ vertreibt Flechten/ Zitrachten/ vnd was dergleichen mehr fuͤr kriechende vnd vmb ſich greiffende Maͤngel der Haut ſeynd: heylet friſche Wunden/ vnd alte Schaͤden/ als Fiſteln/ Krebs/ Wolff/ vnd wie ſie Nahmen haben moͤgen:
Leſchet allen Brand/ vertreibet gangrænam, diſſipiert vnd conſumiert die Knoten vnd Gewaͤchſe der Haut.
In ſumma, dieſer Spiritus, welcher von den Alten Weiſen/ Sulphur Philoſophorum genennet worden/ wircket univerſaliter in allen Kranckheiten/ vnd iſt ſeine Krafft nicht genugſamb zu loben vnd außzuſprechen:
Aber hoͤchlich zu verwundern/ dz einſolche herꝛliche medicin, jetziger Zeit ſo gar bey niemanden geſunden wird.
Vnter Brunn-Waſſer gemiſcht/ macht ſolches lieblich/ ſaͤurlich vnd am Geſchmack vnd Kraͤfften/ den natuͤrlichen Saur-Brunnen gleich.
Auch kan man durch dieſem Spiritum in ſeinem Hauß viel Kranckheiten/ welche ſonſten in den Wild- Baͤdern curiert werden/ vertreiben.
Jch koͤnte wol allhier einen Proceß ſetzen/ wie man ſolchen Spiritum in groſſer Maͤnge zu Baͤdern zu gebrauchen ohne diſtillation erlangen koͤnte/ wunder Dinge damit außzurichten/ ſoll aber/ wegen der vndanckbahren Menſchen willen/ auff ein ander Zeit bewahret bleiben.
Von des corroſiviſchen Olei Vitrioli Tugend vnd Gebrauch.
DJeſes Oleum wird nicht viel in Medicina gebraucht/ wiewol ſolches faſt in allen Apotecken gefunden wird/ damit ſie jhre kuͤhlende Siruppen vnd Conſerven bißweilen etwas ſaͤuerlich machen.
Sonſten kan es vnter rein Brunnen- Waſſer goſſen/ vnd davon in hitzigen Kranckheiten genoſſen werden/ leſchet den vnnatuͤrlichen Durſt/ vnd kuͤhlet die jnnerliche Glieder des Leibs.
Euſſerlich reiniget es alle vnreine Schaͤden/ mit einer Feder daruff geſtrichen/ ſcheidet das Boͤſe von dem Guten/ vnd macht einen reinen Grund zur Heylung.
Weiters koͤnnen auch etliche Metalla (ſo er zuvorn rectificiert worden) damit ſolviert/ vnd in jhre Vitriola gebracht werden/ Jnſonderheit Mars vnd Venus, doch muß gemein Waſſer beygethan werden/ ſonſten will es nicht gern angreiffen.
Vnd geſchicht ſolches alſo:
Vitriolum Martis & Veneris zu machen.
NJmb von deinem ſchweren Oleo, wie es uͤbergeſtiegen iſt/ mit ſampt ſeinem Phlegmate, (doch daß zuvorn der volatiliſche Spiritus davon diſtilliert ſey) ſo viel du wilt/ vnd lege in einem Kolben oder andern glaß laminas Veneris vel Martis hienein/ ſtell es in einen warmen Sand/ zu kochen/ ſo lang/ biß das Oleum von dem Metall nichts mehr ſolviren will/ dann gieß die Solution von dem uͤbergebliebenen Metall/ laß ſolches durch ein graw Papier lauffen/ vnd ſetze ſolche wiederumb in einen kurtz-abgenommenen Kolben/ in ein Sand-Capell/ laß das Phlegma da von rauchen/ biß ein Haͤutlein oben auffkompt/ dann laß das Feur außgehen/ vnd das Glaß erkalten/ ſtelle ſolches an einen kalten Orth/ ſo werden in etlich Tagen ſchoͤne gruͤne Chriſtallen ſchieſſen/ von Kupffer etwas blawlecht/ ſolche nimb auß/ laß dieſelbe auff einem Maculatur-Papier trucknen; das uͤbrige/ welches zu einem Vitriol nicht geſchoſſen iſt/ kan wiederumb zu exhaliren in Sand geſetzt werden/ vnd alſo ſchieſſen laſſen/ vnd muß ſolches ſo offt repetiert werden/ biß alle ſolution zu einem Vitriolo worden iſt.
Solcher Vitriol nun/ iſt viel reiner vnd beſſer/ als ein gemeiner/ dann er einen beſſern Spiritum volatilem gibt als der gemeine/ derentwegen allhier der Modus zu machen geſetzt iſt.
Man kan auch wol einen guten Vitriolum aus dieſen beyden Metallen/ durch gemeinen gelben Schwebel machen/ weilln er aber muͤhſahmer/ als dieſer zu machen iſt/ achte ich vnnoͤthig ſeine Bereitung zu beſchreiben.
Wie man einen ſchoͤnen blawen Vitriolum aus Luna machen ſoll.
SOlvire Raſuram Lunæ mit einem rectificierten Oleo Vitrioli, mit Zuthun Waſſers/ doch nicht ſo viel als bey dem Marte vnd Venere geſchehen:
Oder/ Welches noch beſſer iſt/ ſolvire einen Calcem Lunæ, welcher aus dem Aquaforti entweder mit Kupffer oder Saltz-Waſſer præcipitiert iſt.
Wann nun dein Oleum genung ſolviert hat/ vnd nicht mehr angreiffen will/ ſo gieſſe es ab/ vnd filtrier ſolches/ darnach gieſſe Tropffen weiſe einen Spiritum Urinæ oder Salis armoniaci hinein/ ſo lang es brauſet/ ſo wird ſich dardurch bey nahe alles Silber wiederumb aus dem Oleo præcipitieren/ vnd alſo ein weiß Pulver zu Boden fallen; Solches niedergeſchlagene Silber mit ſampt dem liquore, gieß in ein Phiol-Glaß/ ſetze ſolches zu kochen 24. Stunden in ein Sand-Capell/ ſo wird der liquor den gefallenen Silber-Kalck bey nahe allen wieder auff ſolviren vnd gantz blaw davon werden:
Solche Solution gieſſe ab/ filtrier dieſelbe durch ein graw Papier vnd abſtrahier die Feuchtigkeit davon ad cuticulam, laß in der Kaͤlte zu einem Vitriol ſchieſſen/ mit dem uͤbrigen liquore verfahre weiters/ gleich wie oben bey der Bereitung Vitrioli Martis & Veneris gelehrt worden.
Auff dieſe Weiſe bekompt man aus dem Silber einen herꝛlichen Vitriolum, welcher fuͤr ſich allein zu 4. 5. 6. biß auff 10. Gran eingeben/ ein gut Purgans iſt/ ſonderlich in allen Hirn-Kranckheiten zugebrauchen.
So man aber deſſen viel hat/ vnd einen Spiritum davon diſtilliret/ ſo bekoͤmpt man nicht allein einen Spiritum acidum, ſondern auch einen Volatilem, welcher dann in Gebrechen des Hirns nicht zuverachten iſt/ vnd kan das jenige/ welches in der Diſtillation zuruͤck bleibt wiederumb in ein Corpus reduciert werden/ alſo/ daß man von dem Silber nichts verlieret/ als was davon in einen Spiritum gangen iſt.
Ferners præcipitiert ein Oleum acidum Vitrioli communis alles/ es ſeyen Metalla oder Lapides der Thieren vnd Fiſchen/ oder Perlen vnd Corallen/ welche in Spiritu Salis oder Nitri ſolviert ſeyn/ vnd machet ſchoͤne leichte Pulver daraus/ welche von den Apoteckern Magiſteria genennt werden/ viel ſchoͤner/ als wann ſie mit Sale Tartari weren præcipitiert worden.
Jnſonderheit wird aus den Corallen vnd Perlen/ ein ſo ſchoͤn leicht vnd glaͤntzent zart Pulver/ deßgleichen von Perlen-mutter/ oder andern Schnecken-haͤuſern eben ſo ſchoͤn an glantz/ als die ſchoͤnſte Orientaliſche Perlen; welcher modus bißher noch nicht gemein worden iſt/ ſondern nur von etlichen in groſſer Geheim/ als ein ſonderbahre Kunſt gehalten worden/ weiln ſolche Magiſteria in gemein/ aus dem Aceto nur durch Sal Tartari ſeynd niedergeſchlagen worden/ welche dann bey weitem dieſen an Leichte/ Weiſſe vnd ſchoͤnen Glantz nicht zuvergleichen ſeyn:
So man aber an ſtatt eines Olei Vitrioli ein Oleum Sulphuris nimpt ſo werden ſolche Pulver noch einmal ſo ſchoͤn als durch Oleum Vitrioli, alſo/ daß ſie auch die Schwartze Haut/ als ein Coſmeticum darauff geſtrichen/ weiß-zumachen gebraucht werden koͤnnen.
Allhier kan ich nicht vnterlaſſen/ weiln der Magiſterien gedacht wird/ einen groſſen Mißbrauch/ vnd Jrꝛthumb/ welcher in Bereitung ſolcher Magiſterien eingeriſſen/ ein wenig zu entdecken.
Paracelſus lehret in ſeinen Archidoxis magiſteria machen welche er extrahierte Magiſteria nennet:
Seine Diſcipuli zum theil aber/ lehren præcipitierte Magiſteria machen/ welche den vorigen in allen gantz vngleich ſeyn.
Paracelſus iſt viel einer andern Meynung in Bereitung ſeiner Magiſterien/ als andere in der jhrigen ſeyn:
Ohne Zweiffel ſeynd Paracelſi Magiſteria gute hertz-ſtaͤrckende lebendige Medicamenta geweſen/ hergegen die andere todte Corpora.
Vnd ob ſolche ſchon nach ſo ſchoͤn/ weiß vnd glaͤntzend ſeyn/ dennoch nur als ein grobe irꝛdiſche krafftloſe Materi befunden werden.
Jch bin nicht dargegen/ daß gute Medicamenta aus Perlen vnd Corallen/ wie ich ſelber/ derſelben etliche zu machen beſchreibe/ koͤnnen gezogen werden; Aber auff ſolche Weiſe vnd Wege gantz nicht.
Dann/ was fuͤr eine verbeſſerung ſolte man doch in ſolcher Præparation zuerwarten haben/ wann man ein ſteinichte Materi in corroſiviſchen Waſſern auffloͤſet vnd wiederum̃ zu einem Stein præcipitiert?
Solte wol ſeine Krafft auff ſolche Weiſe koͤnnen vermehret werden?
Jm geringſten nicht/ ſondern nur dardurch verboͤſert.
Dann bekant gnug iſt/ daß die corroſiviſche Spiritus etliche Ding/ gleich als Feur verbrennen; dann nicht alle Ding in Feur oder Corroſiven verbeſſert werden/ ſondern der mehren Theil darinn verdorben wird.
Moͤchte jemand ſagen/ ſolche Bereitung der Magiſterien geſchicht nur darumb/ daß ſie/ nemblich/ in ein deſto zarteres Pulver gebracht werden/ deſto geſchwinder jhre Operation zu vollbringen.
Darauff ich wiederumb antworte; daß Perlen/ Corallen vnd andere dergleichen Dinge/ ſo ſie einmal mit corroſiviſchen Waſſern auffgeloͤſet/ præcipitiert vnd abgeſuͤſſet werden/ ſich nimmer/ oder aber ſchwerlich/ mit dergleichen Spiritibus acidis wieder wollen laſſen auffloͤſen.
Dahero zu ſehen/ daß dieſelben durch ſolche Bereitung nicht verbeſſert oder auffgeſchloſſen/ ſondern vielmehr verboͤſert oder zugeſchloſſen worden ſeynd.
Vnd wir auch taͤglich erfahren/ daß ſolche Magiſteria nicht thun was jhnen zugeſchrieben wird.
Daraus genugſamb zu ſpuͤren dz ſolche viel weniger als die vnbereite Corallen vñ Perlen vom archeo ſtomachi angenom̃en werden:
Hergegen aber/ die gemeine vnbereite Corallen vnd Perlen (welchen jhre zarte Eſſentia noch nicht durch Corroſiven verbrandt) offtermahls viel gutes außrichten.
Dann die Alten/ vnſere Vorfahren haben den Corallen vnd Perlen zugeſchrieben/ daß ſie das vnreine/ vnd corrumpierte Gebluͤt/ im gantzen Leibe reinigen/ Melancholiam vnd alle Trawrigkeiten vertreiben/ daß Hertz ſtaͤrcken/ vnd den Menſchen froͤlich machen ſolten/ welches ſie dann auch kraͤfftig verrichten:
Hergegen aber die Magiſteria nicht.
Vnd iſt ſolches die Vrſach/ daß die vnbereitte Corallen/ Perlen/ vnd Fiſchſteine beſſer wuͤrcken/ als die verbrennete Magiſteria.
Dann off enbahr/ vnd genugſamb bewuſt iſt/ daß ob-erzehlte Kranckheiten mehrentheils von obſtructionibus lienis herkommen; welche obſtructiones dann nichts anders ſeyn/ als ein ſuccus tartareus, oder pituita acida, welcher die viſcera interna eingenommen/ vnd erfuͤllet/ vnd ſich darin coaguliret hat.
Durch welche verſtopffung dann/ nicht allein Haupt-pein/ ſchwindel/ hertz-bochen/ zittern der glieder/ laſſitudo ſpontanea, viel vomitus, vnnatuͤrlicher hunger/ auch vnluſt/ vnd begird zum eſſen/ bald kaͤlte/ bald fliegende hitze/ vnd dergleichen viel wunderbarliche Symptomata entſtehen: Sondern auch die gantze maſſa ſanguinea, in die aller-ſchaͤdlichſte putredinem & corruptionem gebracht wird/ davon lepra, ſcorbutus, vnd andere abſchewliche kraͤtzen herkommen.
Vnd iſt alſo dieſes vnheils/ wie gehoͤrt/ nur allein die Vrſach/ ein tartarus crudus acidus, durch welchen ſo viel ſchwere kranckheiten entſpringen.
Daß ſolches wahr ſey/ iſt gut zu beweiſen:
Dann bekant genug iſt/ daß von den melancholicis hypochondriacis vnd andern/ offtermahls ein ziemliche quantitet humoris acidi evomiret wird/ welcher ſo ſcharff/ daß auch kein Eſſig dargegen zu vergleichen/ davon jhnen die zaͤn vnbreuchlich werden/ gleich als wann ſie viel ſauer vnd vnreiffes obſt geſſen hetten.
Was Raht nun?
Ablata cauſa tollitur morbus.
Koͤnte man ſolche materiam peccantem durch purgiren hinweg nehmen/ das were gut/ darnach ſie aber nicht ſehr lauſtert: per vomitus kan noch etlicher maſſen/ ſolche evacuirt vnd vermindert werden.
Weil aber nicht ein jeder das vomiren vertragen kan/ ſo iſt es auch nicht rahtſamb aus einem vbel ein groͤſſers zu machen.
Soll man dan ſolchen tartarum mit contrariis toͤdten vnd zu nicht machen?
Welches zwar etlicher maſſen geſchehen kan; Als wann man vegetabilia oder animalia gebrauchet/ welcher Krafft in einem ſale volatili beſtehet:
Als da ſeyn alle geſchlechte der Kreſſen/ Senf-ſahmen/ Merrettich/ Loͤffelkraut/ auch Spiritus tartari, cornu cervi, urinæ, vnd dergleichen mehr/ welche wegen jhrer penetrirenden krafft alle meatus durchgehen/ vnd etlicher maſſen den tartarum in microcoſmo angreiffen/ vnd zugleich als contraria jhre feinde/ die acida ſuchen zu toͤdten/ vnd in ſolchem fechten entſtehet von beiden widerwertigen Naturen ein groſſe entzuͤndung/ darvon der gantze Leib erwaͤrmet/ vnd zum ſchwitzen gebracht wird/ vnd ſo oft ein Schweiß durch dergleichen contrarien gemacht wird/ ſo oft auch etwas von dem ſchaͤdlichen Tartaro getoͤdtet wird.
Weilen aber auf einmahl nur ein wenig ſolches humoris acidi durch widerwertige volatiliſche Spiritus kan getoͤdtet vnd ſuͤß gemacht werden/ vnd derhalben ſolches oft muͤſte geſchehen/ wann aller tartarus ſolte getoͤdtet vnd außgetrieben werden; weilen auch/ wie geſagt/ allzeit ein ſtarcker ſchweiß in der operation entſtehet/ dardurch die natuͤrliche Geiſter ſehr geſchwaͤcht werden/ vnd alſo der patient ſolches die laͤnge nicht wuͤrde vertragen koͤnnen/ ſondern durch weg-nehmung des einen vbels/ jme ein anders vñ groͤſſers moͤchte entſtehen/ welches dann auch der beſte Weg nicht iſt.
Muͤſſen derohalben ſolchem hungerigen humori acido dergleichen ding dargeworffen werden/ daran er ſich todt friſt/ vnd ſein corroſiviſche arth dardurch verliehret vnd ſuͤß wird.
Doch muͤſſens auch ſolche dinge ſeyn/ welche dem Menſchen nicht entgegen oder ſchaͤdlich ſeyn/ vnd ſonderlich groſſe lieb vnd gemeinſchaft mit den acidis haben/ als da ſeyn/ die Corallen vnd Perlen.
Dann vnter allen ſteinichten dingen vnd mineraliſchen dingen ich keines kenne/ welches ſich lieber mit kleiner corroſiv aufloͤſen laͤſſt/ als die Perlen/ Corallen/ Krebs-augen vnd andere Stein der Fiſch.
Daß es aber wahr ſey/ daß ſich ein jedweder corroſiv an den Perlen vnd Corallen tod freſſe/ vnd dadurch ſuͤß werden koͤnne; darneben auch/ wie daß ein ſaurer tartarus coagulatus durch huͤlf der Corallen oder Perlen/ wiederumb in einen ſuͤſſen liquorem, vnd der menſchlichen Natur eine gantz an-nehmliche Medicin, welche nimmer wiederumb zu coaguliren moͤglich/ koͤnne gebracht werden/ ſol kurtz hernach/ da ich von dem Tartaro ſchreibe/ bewieſen vnd gelehret werden.
Wann dann nun ein ſolche kranckheit vorhanden/ an welcher geſpuͤret wird/ daß ein pituita acida den andern humoribus prædom inirt, dardurch coagulationes tartareę vñ obſtructiones viſcerum entſtehen/ ſo iſt kein beſſers remedium, als alle tagnuͤchtern mit laͤhrem magen/ à ad j. nach gelegenheit des patienten/ mehr oder weniger/ corall.
rub. vel perlarum pulver. eingenommen/ vnd 2 oder 3 Stund darauf gefaftet/ vnd ſolches continuirt bis zur beſſerung:
Dadurch dann der ſchaͤdliche humor acidus ſich an den Corallen todt arbeitet/ alle ſeine ſchaͤrffe verlieret vnd ſuͤß wird/ vnd genugſamb von der Natur hernach kan vberwunden vnd außgetrieben werden/ dardurch die obſtructiones eroͤfnet vnd die Kranckheit benommen wird.
Dieſe meine Meinung vom mißbrauch der Magiſterien vnd gutem brauch der Corallen/ hab ich zu beſchreibeu nicht koͤnnen vnterlaſſen/ wiewol ich gewiß weiß/ daß es von dem wenigern theil (weil es jnen frembd wird fuͤrkommen) angenommen werden wird:
Gleichwol moͤchten noch einige ſeyn/ welche die Warheit zu vnterſuchen keinen verdruß haben/ den Dingen weiter nach-dencken/ vnd endlich finden werden/ daß die Sache ſo frembd nicht iſt/ als ſie zu ſeyn ſcheinet: wer es aber nicht glauben oder begreiffen kan/ der mag bey ſeinen Magiſteriis bleiben.
Will es dann ja jemand frembd zu ſeyn duͤncken/ daß pulveriſirte Corallen oder Perlen im Magen zerſchmeltzen/ vnd jhre Kraftbeweiſen ſollen?
was wuͤrde er dann ſagen/ wann ich bewieſe/ daß vnpulveriſirte Perlen vnd Krebſen-ſtein/ wie auch runde koͤrner von Corallen eingenommen/ gantz vnd gar von dem humore melancholico verzehret werden/ alſo/ daß davon mit den excrementis nichts wiederumb außkompt? vnd was noch mehr iſt/ auch harte vnd compacta metalla, als Eiſen vnd Speauter oder Zinck nicht dargegen beſtehen koͤnnen: vnd geſchicht aber ſolches nur allein bey den Melancholicis:
bey den Sanguineis vnd Phlegmaticis aber ſo viel nicht/ welche es auch ſelten pflegen vonnoͤhten zu haben.
Dann ich vielmahl geſehen/ daß ſtarcken Leuten/ gegen obſtructiones, à ad j. auffeinmahl Raſuræ Martis iſt eingegeben worden/ welchen es vber die maſſen wol bekommen iſt/ vnd vielmehr Huͤlf (als durch andere thewre Medicamenta der Apotecker/ deren ſie zuvoren viel vergeblich genoſſen hatten) dardurch erlanget haben/ vnd ſeind die excrementa kolſchwartz von jhnen kommen/ gleich wie bey denen geſchicht/ welche die medicinaliſchen Sawerbrunnen gebrauchen/ die durch Eiſenberg lauffen/ vnd ein ſpiritualiſche mineraliſche Krafft dadurch erlangt haben.
Wann dann nun ſolche Raſura Martis im Magen nicht verzehret wuͤrde/ wovon ſolten dann die excrementa ſchwartz worden ſeyn?
Dahero genugſamb bewieſen/ daß auch ein hartes vnbereites Metall im Magen kan verzehret werden:
Warumb dan nicht auch weiche Perlen vnd Corallen?
Welches auch bey den Kindern zu ſehen/ welche Wuͤrm haben/ wann jhnen reine Abfeilich von Staal oder Eiſen zu 4, 6, 8. bis auff 12 oder 16. Gran eingeben wird/ daß jhnen alle Wuͤrm im Leibe davon getoͤdtet vnd Magen vnd Daͤrm davon ſauber gereinigtwerden/ auch kol-ſchwartze ſedes davon haben.
Dieſes aber muß bey den Kindern gemerckt werden/ wann die Wuͤrm getoͤdtet/ vnd dannoch in den Daͤrmen ligen bleiben/ weilen Mars in kleiner doſi nicht ſtarck genug operirt ſolche auß-zutreiben/ ſoudern nur allein laxirt, ſo kan man darauff ein purgans gebrauchen/ auff daß ſolche auch außgefuͤhret werden/ vnd nicht ligen bleiben/ darauß dann andere wiederumb wachſen:
Bey alten Menſchen aber kan man den doſin deſto ſtaͤrcker geben/ als à j. ad j. auff daß die Wuͤrm auch zugleich außgefuͤhrt werden/ welche es dann auch beſſer/ als kleine Kinder vertragen koͤnnen/ ob ſchon ein Vomitus mit vnter laufft/ ſchadet jhnen nichts/ ſondern werden nur deſt geſunder darauff.
Kan alſo Mars nicht allein gegen Wuͤrme bey jungen vnd alten/ ſondern auch gegen alle Magenfieber/ Hauptpein vnd obſtructiones des gantzen Leibs/ ohn alle Gefahr/ als eine der Natur gantz annehmliche Medicin, gluͤcklich adhibirt werden/ (dann er gewaltig magnetiſcher weiſe das boͤſe im Leibe zu ſich ziehet/ vnd mit ſich außfuͤhret:
Von deſſen wunderbahrlichen Krafft vnd Natur/ in meinem Buͤchlein de Sympathia & Antipathia rerum, weitlaͤufftiger gehandelt wird) welches etliche Medici gemercket/ vnd ſolchen durch kunſt zuverbeſſern gemeinet/ aber ſolchen dagegen verdorben vnd krafftloß gemacht haben.
Jn deme ſie ein ſtuͤck Staal gantz feurig gemacht/ vnd gegen ein ſtuͤck gemein Schwebel gehalten/ dadurch der Staal fluͤſſig worden/ vnd tropffen-weiſe in ein geſchirꝛ mit waſſer gefuͤlt/ empfangen/ geſamlet/ getrucknet/ pulveriſirt, vnd gegen obſtructiones gebraucht worden/ aber meiſt vergeblich/ dann der Mars durch den Sulphur alſo verendert/ vnd in ein vnſolvirlich Weſen/ (welches nicht geſchehen ſollen) iſt gebracht worden/ darumb es nicht hat operiren koͤnnen:
Hetten ſie aber den Staal ſolvirlicher gemacht/ da ſie jhn vnſolvirlicher als er zuvorn war/ machten/ dann hetten ſie ein gut Werck gethan/ dann/ wer den Sulphur kennet/ der wird wol wiſſen/ daß eꝛ mit keinem aqua forti oder aqua regis kan ſolviret werden:
wie wolte er dann durch einen animaliſchen humorem verzehret werden koͤnnen?
Dieſes ſey nun genug bewieſen/ daß bey etlichen Menſchen/ inſonderheit bey den Melancholicis ein humor acidus ſey/ welcher alle leicht ſolvirliche Metallen vnd lapides genugſamb ſolviren koͤnne/ vnnd derhalben nicht noͤtig ſey/ daß Perlen/ Corallen/ oder jhres gleichen/ zuvorn durch corroſiviſche Waſſer gemartelt/ ehe ſie adminiſtrirt werden:
Sondern daß der Archeus ſtomachi vber ſolche leicht ſolvirliche dinge/ dieſelben zuerlegen/ das jenige das jhm dienet/ zu ſich zu nehmen/ vnd das vbrige von ſich zu ſtoſſen/ durch huͤlff offt ermeldter humoren/ Meiſter genug ſey.
Daß es aber mit allen Metallen vnd lapidibus alſo muͤſſe verſtanden werden/ iſt meine Meinung allhier nicht/ ſondern mir wol bewuſt/ daß andere Metallen vnd Steine (etliche außgenommen) ohne vorhergehender præparation, zur medicin vntuͤchtig/ ſondern ehe ſolche den Krancken adminiſtrirt werden/ erſtlich darzn bequem gemacht werden muͤſſen.
Vnd iſt ſolches nur darumb angezeigt/ daß man ſehen kan/ wie bißweilen ein gutes Weſen (ſolches in meinung zu verbeſſern) von Leuten/ welche der Natur vnd jhrem Vermoͤgen nicht gruͤndlich nach-dencken/ verboͤſert vnd verderbt wird.
Will verhoffen es werde mir ſolche Erinnerung niemand fuͤr vbel auffnehmen/ dann ich ſolches nicht/ dardurch eine eitele Ehr/ ſondern meines Nechſten Nutzen zu ſuchen gethan habe.
Laſſt vns nun wiederumb zum Vitriolo ſchreitten.
De Oleo Vitrioli dulci.
ES wird bey den Alten eines ſuͤſſen gruͤnen Olei Vitrioli gedacht/ welches Epilepſiam curiren/ auch die Wuͤrme toͤdten/ vnd andere gute tugenden vnd kraͤfften mehr haben ſoll:
Auch ſolte ſolches oleum per deſcenſum, wie ſie ſchreiben/ deſtillirt werden.
Solches Oleum zu erlangen/ haben die juͤngere Medici viel Fleiß angewendet/ aber alles vergeblich:
Dann ſie der Alten Meinung in bereittung dieſes Olei im geringſten nicht verſtanden/ ſondern geſucht/ ſolches durch gewalt des fewers zu diſtilliren/ haben aber kein ſuͤſſes Oleum, ſondern ein ſehr ſaures vnd corroſiviſches bekommen/ welches dem vorigen an geſchmack/ krafft vnd tugenden gantz nicht zu vergleichen war.
Eben wol haben ſie dem jhrigen ſolche tugenden zugeſchrieben/ (doch faͤlſchlich) wie die Alten dem jhrigen mit Wahrheit gethan haben.
Aber die taͤgliche Erfahrung weiſet vns/ daß ſolches Oleum Vitrioli, wie es in gemein gefunden wird/ keine Epilepſiam curirt, noch die lumbricos toͤdtet; hergegen dieſes/ ſolches ſchnell vnd bald veꝛrichtet.
Dahero zu ſehen/ daß jenes dem wahren medicinaliſchen Oleo Vitrioli im geringſten nicht gleich iſt.
Jch muß zwar bekennen/ daß per deſcenſum, aus dem gemeinen Vitriolo, durch gewalt des Fewers/ ein gruͤnlechtes Oleum kan getrieben werden/ welches aber darumb nicht beſſer als ein anders; weilen es eben von ſolchem ſcharffen geſchmack vnd etzender krafft/ als were es durch Retorten diſtillirt, befunden wird.
Die jenigen aber/ die ſolches gefunden/ als Paracelſus, Baſilius, vnd noch andere wenige mehr/ alzeit ſehr viel davon gehalten/ vnd als eine der vier Haupt-ſeulen der gantzen Medicin billich geacht haben.
Dahero Paracelſus außtruͤcklich meldet/ in ſeinen Schrifften/ daß jhme ſeine gruͤne durchs fewer (welches ein kleine waͤrme thun kan) nicht muß benommen werden/ dann (ſagt Er) ſo jhme ſeine gruͤne benommen wird/ ſo wird jhme auch zugleich ſeine krafft vnd liebliche Eſſentia entzogen.
Darauß genugſamb zumercken/ daß ein ſolches ſuͤſſe gruͤnes Oleum, nicht durch Gewalt des Fewers muͤſſe gemacht werden/ wie bißhero von vielen vergeblich geſchehen iſt.
Auch iſt wol zu glauben/ daß die Alten/ welche das Oleum Vitrioli ſo hoch geruͤhmet/ vielleicht von ſolcher deſtillation, wie nun bey vns im brauch iſt/ nichts gewuſt; dann ſie nur ſchlecht vnd gerecht der Natur nach gangen/ vnd ſo vielerley ſubtile vnd kuͤnſtliche inventiones, vnd Modos deſtillandi nicht gehabt haben.
Dieſes nun alles hindan geſetzt/ gleichwol iſt es gewiß/ daß ein ſolch ſuͤſſes vnd gruͤnes Oleum auß dem Vitriolo durch gewalt des fewers nicht kan gemacht werden/ ſondern vielmehr durch purificiren auff eine ſonderbahre weiß muͤſſe geſchehen; weilen die Alten offtermahls ein purification an ſtatt einer deſtillation genommen haben: Wie zuſehen/ wann ſie ſagen/ deſtilla per filtrum, ſive chartam emporeticam:
Welches bey vns fuͤr kein deſtillation gehalten wird/ bey jhnen aber gleich wol dafuͤr gehalten worden.
Es ſey nun dem allem/ wie ihm wolle/ gewiß vnd wahr iſt es/ daß ein groſſer Schatz zur Geſundheit des Menſchen im Vitriolo verborgen ſtecket:
Aber nicht in dem gemeinen/ wie er allenthalben verkaufft wird/ vnd ſchon die hitze des fewers erlitten hat; ſondern in ſeiner Minera, gleich wie ſie in der Erden gefunden wird.
Dann ſo bald ſie an den Tag kompt/ kan derſelben durch eine warme Sonnen-hitz jhr ſubtiler vnd penetrirlicher Geiſt benommen/ vnd krafftloß gemacht werden.
Welcher Geiſt dann/ ſo er duꝛch kunſt davon gebracht wird/ viel lieblicher als Biſam vnd Ambra reucht/ darob ſich zum hoͤchſten zu verwundern iſt/ daß in einem ſo vnachtſamen mineraliſchen groben Weſen/ (gleich es von den Vnverſtaͤndigen geacht wird/) ein ſolch Koͤnigliche Medicin zufinden ſey.
Solche Bereittung nun/ gehoͤret hieher nicht/ inſonderheit/ weilen alhier nur von Spiritibus, welche mit gewalt des fewers muͤſſen vber-getrieben werden/ gehandelt wird.
Deßgleichen gehoͤret auch nicht hieher die præparation des gruͤnen vnd ſuͤſſen Oels/ dann es ohne zuthun des fewers gemacht wird.
Weil aber derſelben alhier erwehnet worden/ will ich ſolches/ das ich doch allezeit in geheim gehalten/ den armen Krancken zu lieb alhie an Tag geben/ verhoffendlich/ es werde manchem Krancken zum beſten gedeyen.
Dann/ ſo es wol bereittet iſt/ nicht allein ein jedwedere Epilepſiam, bey jungen vnd alten von grund auß curirt, oder auch alle Wuͤrme/ in- vnd auſſer dem Leibe/ ſchnell ohne faͤhler toͤdtet/ gleich jhme von den Alten mit Warheit zu geſchrieben iſt; ſondern es koͤnnen auch noch viel langwuͤrige/ vnheilbar geachte Kranckheiten/ damit gluͤcklich vertrieben werden:
Als peſtis, pleuritis, allerhand febres, wie ſie auch namen haben/ haupt-pein/ colica, auffſteigen der Mutter/ wie auch alle obſtructiones des gantzen Leibes/ inſonderheit des Miltzes vnd der Leber/ dadurch melancholia, hypochondriaca, ſcorbutus, vnd viel andere vnleidliche Kranckheiten entſtehen; Auch wird das Gebluͤt im gantzen Leib damit corrigirt, vnd renovirt, dadurch die abſcheuliche Kranckheiten/ als morbus gallicus, lepra, & alii, vnd andere dergleichen beſchmeiſſungen des Gebluͤts entſtehen/ leichtlich curirt werden:
Deßgleichen heilet es auch alle offene ſchaͤden/ als ſtinckende fiſtulirte ulcera, am gantzen Leibe/ wovon ſie auch entſtanden ſeind/ gantz ſicherlich; wann nemblich/ dieſelben damit beſtrichen werden/ vnd auch dabey iñerlich gebraucht wird/ mit verwunderung.
Solche vnd andere Kranckheiten mehr (alhier vnnoͤtig zu erzehlen) koͤnnen gluͤcklich mit dieſem ſuͤſſen Oleo curirt werden; inſonderheit/ wann es ohne verlierung ſeiner ſuͤſſe/ in die roͤthe gebracht wird/ dann thut es mehr als man ſchreiben darff/ vnd kan wol/ als ein Panacea in allen kranckheiten beſtehen.
Folget nun die bereittung deſſelben.
Præparatio Olei Vitrioli dulcis.
ES wird gemeiniglich in allen fetten Laͤtten oder Erden/ inſonderheit in der weiſſen/ ein Art eines Steins gefunden/ an geſtalt rund oder langlecht/ an groͤſſe gleich tauben oder huͤner Eyer/ auch wol kleiner/ gleich wie ein glied eines fingers/ außwendig ſchwartz anzuſehen/ darumb er auch nicht geachtet/ wann er darin gefunden/ ſondern als ein vnachtſamer Stein verworffen wird.
Welcher/ wann er von der Erden rein gemacht vnd zerſchlagen wird/ inwendig ſchoͤn gelb vnd ſpiſſig/ als ein Marcaſita aurea, oder reiches Gold-ertz zu ſeyn pflegt/ anzuſehen iſt/ aber kein ander geſchmack darin geſpuͤret wird/ als an einem andern gemeinen Stein/ vnd ob man ſchon ſolchen pulveriſirt, vnd lang im Waſſer kochet/ doch im geringſten nicht verendert wird/ auch am Waſſer/ noch der Geſchmack oder Farb anders/ als es darauff goſſen worden/ kan geſpuͤret werden.
Solcher Stein nun/ iſt nichts anders/ als die beſte vnd reineſte minera des Vitriols/ oder ein Samen der Metallen/ dann jhn die Natur rund/ einem vegetabiliſchen Samen gleich/ formiret/ vnd in die Erden geſaͤet hat/ darauß ein herꝛliche Medicin kan gemacht werden/ wie folgt.
Lege dieſes Ertz in ſtuͤcken von einander geſchlagen/ ein zeit lang an eine kuͤhle luft/ ſo wird es iñerhalb 20 oder 30 tagen auß der Luft/ magnetiſcher weiſe/ eine ſonderbahre geſaltzene Feuchtigkeit zu ſich ziehen/ vnd wird ſchwer davon/ endlich zerſaͤllet es zu einem ſchwartzen Pulver/ welches noch ſo lang muß liegen bleiben/ bis es weißlecht wird/ vnd ſuͤß auff der Zungen/ auff vitrioliſche Arth ſchmecket; darnach thut man es in ein glaͤſern Geſchirꝛ/ gieſt ſo viel ſauber Regen-waſſer darauff/ daß es 1 oder 2 zwerch-finger breit daruͤber ſtehe; ruͤhret vnd beweget das Pulver alle Tage etlich mahl vmb/ vnd nach etlichen Tagen wird ſich das Waſſer ſchoͤn gruͤn geferbet haben/ welches man ab/ vnd ein anders wieder darauff gieſſen muß/ vnd wieder alſo mit ofterem vmbruͤhren damit procedirt, biß daſſelbe auch gruͤn worden; ſolches muß ſo offt vnd vielmahls gethan werden/ biß ſich kein Waſſer darauff mehr ferben will.
Darnach laͤſt man alle abgegoſſene gruͤne Waſſer durch ein filtrir Papier lauffen/ daß ſie rein werden/ vnd laͤſt ſolche in einem kurtz abgenommenen Kolben/ biß auff ein Heutlen abrauchen/ dann an einen kalten orth geſtellet/ ſo ſchieſſen gruͤne ſteinlein/ welches nichts anders ſeyn als ein reiner Vitriol: dz vbrige gruͤne waſſer muß man wiederum abrauchen/ vnd ſchieſſen laſſen/ wie oben geſagt: ſolches abrauchen vnd Criſtalliſiren muß ſo offt geſchehen/ bis kein vitriol mehr ſchieſſen wil/ ſondern in der waͤrme vñ kaͤlte alzeit ein hochgruͤner/ lieblicher/ ſuͤſſer ſafft bleibt: welches das wahre Oleum vitrioli dulce viride, vnd mit ſolchen Tugenden begabt iſt/ allermaſſen/ wie oberzehlt worden.
Wie aber ſolches gruͤne Oleum weiters ohne Fewer in ein bluht-rohtes/ ſuͤſſes/ vnd liebliches Oleum, nach erſcheinung vieler ſchoͤner Farben/ ſoll gebracht werden/ welches das gruͤne an lieblichkeit vnd kraͤfften weit vbertrifft/ vnd gleich als ein zeitiger Weintrauben/ gegen einen vnzeitigen zuvergleichen iſt/ kan viell eicht auff ein ander zeit geſchehen/ dann itzunder mehrers davon zu melden/ die gelegenheit vnd zeit nicht leiden wil.
Wolle derohalben der kunſtſuchende Leſer auff dißmal mit dem gruͤnen jhme genuͤgen laſſen/ ſolches wol vnd fleiſſig bereitten/ vnd mit reiffem verſtand gebrauchen/ dann iſt kein zweifel/ er werde mehr ehr mit einlegen/ als mit dem ſauren vnd corroſiviſchen bißhero geſchehen.
Uſus & doſis Vitrioli dulcis.
VOn dieſem gruͤnen Oleo kan auff einmahl genommen werden/ von 1. 2. 4. 8. bis auff 10 oder 12. Tropffen/ nach Gelegenheit der Perſohn vnd Kranckheit/ inbequaͤmenvehiculis, oder nur in Wein oder Bier/ nuͤchtern/ gleich wie man andere Medicamenta pflegt zu nehmen/ auch die doſis vermehrt oder vermindert/ vnd ſo oft wiederholt kan werden/ als die kranckheit erfordern wird.
Vnd treibt dieſes Oleum alles boͤſe/ nicht allein per ſedes, vnd vomitus, ſondern auch per urinam vnd ſudorem, nach deme es vberfluͤſſigkeit findet/ ohne gefaͤhrlichkeit/ gantz ſicherlich aus dem Leibe: dardurch viel ſchwere kranckheiten radicitus curiret werden.
Vnd darf ſich niemand verwundern/ daß ich dieſem Oleo ſolche groſſe kraͤffte zu ſchreibe/ weilen es nur von einem ſolchen vnachtſamen Stein her kompt/ auch ſeine bereittung nicht kuͤnſtlich vnd muͤhſamlich zuthun iſt/ gleich wie nun allenthalben groſſe Buͤcher voll/ ſolcher verwiꝛreten verfuͤhriſchen vnd betriegeriſchen Proceſſen gefunden werden/ dadurch des Menſchen Leben muͤhſamblich verſchliſſen wird:
Doch es iſt kein wunder/ daß ſolche falſche vnd koſtbare proceſſen geliebet werden/ dann der mehrentheil der Menſchen nicht glaubet/ daß etwas guts in geringſchaͤtzigen dingen zu finden ſey/ ſondern nur allein auf theure dinge/ welche von weitem hergebracht werden/ vnd lange Zeit vnd viel muͤhe zu laboriren bedoͤrffen/ viel halten.
Solche Menſchen glauben vnd trawen dem Wort Gottes nicht/ nemblich/ daß Gott kein anſehen der Perſohn trage/ ſondern daß jhme alle Menſchen (die jhn fuͤrchten vnd lieben) angenehm ſeyn.
Wann nun das wahr iſt/ (daran dann ein frommer Chriſt nichzweifeln wird) ſo muß man auch glauben/ daß Gott die Medicin, oder materiam medicinæ, ſo wol fuͤr die armen als reichen erſchaffen hat.
Jſt nun ſolche dann auch fuͤr die armen erſchaffen/ ſo wird dieſelbe auch alſo beſchaffen ſeyn/ daß ſie auch von jhnen kan erlangt/ vnd leichtlich zum Gebrauch bereittet werden.
Wie zu ſehen daß Gott der Allmaͤchtige/ nicht allein in der groſſen Herꝛn hoͤfen/ vnd auff jhren Guͤttern vnd gruͤnden/ gute vegetabilia, animalia, & mineralia zur abwendung menſchlicher Schwachheit/ laͤſſt herfuͤr wachſen; ſondern ſie werden auch allenthalben gefunden.
Dahero zu ſehen/ daß auch Gott will/ daß ſolche von allen menſchen erkandt/ vnd Er allein/ als ein Schoͤpffer alles guten auch von allen Menſchen dafuͤr moͤchte geprieſen vnd gelobet werden.
Mir zweifelt nicht/ es werden ſich naſ-weiſe Spoͤtter finden/ welche dieſes vnachtſame Subjectum werden verachten/ als wann nichts gutes darauß koͤnte gemacht werden/ weilen ſie nichts darinnen haben finden koͤnnen.
Solche aber ſollen wiſſen/ daß mir vnd jhnen nicht alles offenbahret iſt worden/ ſondern vns noch viel der Natur Wunder-werck vnbekandt ſeyn:
Darzu bin ich der erſte nicht/ welcher von dem Vitriolo vnd ſeiner Medicin ſchreibet.
Dann vnſere Vor-Eltern/ die lieben Alten/ von dem Vitriolo allzeit ſehr viel gehalten haben/ wie dieſer Vers beweiſet/ der alſo lautet:
Viſitabis Interiora Terræ Rectificando Invenies Occultum Lapidem Veram Medicinam.
Hierdurch haben ſie wollen zu erkennen geben/ daß ein wahre Medicin darin zu finden ſey.
Deßgleichen haben auch die newere Philoſophi ſolchen gekant:
Dann Baſilius vnd Paracelſus ſolchen allezeit geprieſen haben/ wie in jhren Buͤchern zu finden iſt.
Es iſt zuverwundern/ daß dieſes Ertz/ oder metalliſche Samen/ welchen man billich ein Aurum Medicorum, (weilen ein ſolche gute Medicin darauß zubereitten iſt/) nennen ſolte/ in der Erden ſich nicht veraͤndert/ gleich andere Gewaͤchſe/ ſondern allezeit ſeine Geſtalt vnd Form behelt/ ſo lang bis er an die Luft kompt/ welche ſeine Erde iſt/ darinnen er putrificirt vnd waͤchſet.
Dann Erſtlich/ ſchwilt er auff/ vnd wird groß/ gleich als einvegetabiliſcher Sahmen in der Erden thut: Nimbt alſo aus der Luft ſeine Vermehrung/ vnd wachſtumb/ nicht anders als ein Sahmen/ eines krauts in der Erden/ vnd iſt die Luft nicht all ein ſeine Matrix, darinnen er waͤchſet vnd zu nimmet/ gleich wie ein Vegetabile, ſondern iſt auch ſeine Sonne/ die jhn reiff vnd zeitig machet.
Dann innerhalb vier Wochen aufs laͤngſte/ putrificirt er/ vnd wird ſchwartz:
Vngefehr vierzehen Tage darnach wird er weiß/ dann gruͤn/ ſo viel alhier beſchrieben worden:
So man aber weiters philoſophicè damit procedirt, ſo kompt endlich die allerſchoͤnſte Roͤhte vnd lieblichſte Medicin an Tag/ dafuͤr Gott gelobet ſey in alle Ewigkeit/ Amen.
De Spiritu Sulphureo Volatili & Acido.
Salis communis, & Aluminis.
Gleich wie nun der Spiritus volatilis vom Vitriolo iſt zu machen gelehret worden; Alſo muͤſſen auch dieſe vom gemeinen Koch-ſaltz vnd Alaun gemacht werden.
Modus præparandi.
DEr Alaun wird nur alſo per ſe eingetragen/ als er an jhm ſelber iſt; das Saltz aber muß mit Bolo, oder einer andern Erden vermiſcht werden/ damit es nicht zuſammen flieſſen moͤge:
Vnd gehet zugleich auch vber mit dem Spiritu volatili ein Spiritus acidus, deſſen kraft vnd tugend in dem Erſten Theil beſchrieben iſt.
Das Oleum Aluminis aber hat faſt gleiche Wuͤrckung mit dem Oleo Vitrioli:
Wie auch beider Spiritus volatilis eben ſolcher Natur vnd Eigenſchafft iſt/ als dieſer vom Vitriolo gemacht:
Vnd gibt das gemeine Koch-ſaltz vnd Alaun ſo viel nicht/ als der vom Vitriol/ es ſey dann/ daß man beide/ nemblich den Alaun vnd Saltz zuſammen miſche/ vnd einen Spiritum darauß diſtillire.
De Spiritu volatili Sulphureo mineralium & metallorum, corumque præparatione.
ES kan auch ein ſolcher penetrirlicher Sulphuriſcher Spiritus von den Mineralien vnd Metallen gemacht werden/ welcher an kraͤften den Spiritum Vitrioli, Salis communis, & Aluminis vbertrifft.
Vnd geſchicht ſolches auff dieſe Weiſe.
Spiritus volatilis Metallorum præparatio.
MAn ſolviret Martem, Venerem, Saturnum oder Jovem, mit Spiritu Vitrioli oder Salis communis acido; abſtrahiret die Feuchte davon/ darnach treibt man den Spiritum acidum wiederumb von dem Metall/ ſo fuͤhret er einen Spiritum volatilem mit ſich/ welcher durch die rectification, von dem corroſiviſchen muß geſcheiden werden/ vnd ſeind ſolche Metalliſche Spiritus den Menſchen zugebrauchen/ noch kraͤftiger als die jenige/ welche von den Salien gemacht ſeyn worden.
Spiritus volatilis mineralium præparatio.
NJmb klein pulveriſirtes Antimonii, Marcaſitæ aureæ, oder eines andern Sulphuriſchen Minerals, welches du wilt/ 2. Theil/ darzu miſche 1. Theil guten gelaͤuterten Salpeter/ vnd trag davon jmmer ein wenig nach dem andern ein/ ſo gehet ein Spiritus vber/ welcher dem vorigen nichts bevor gibt/ an ſtaͤrcke vnd kraͤfften/ muß aber auch wol rectificirt ſeyn.
Alius Modus.
CImentire welches laminirte oder granulirte Metall du wilt/ (außgenommen Gold/) mit halb ſo ſchwer gemeinem Schwebel/ verſchloſſen in einem ſtarcken Tigel/ welcher den Schwebel nicht laͤſt durchgehen/ auff ein halbe Stund/ bis der Sulphur die laminas metallorum wol durchgangen/ vnd bruͤchig gemacht hat:
Solche pulveriſirt/ vnd mit gleichem gewicht gemeines Saltz vermiſchet vnd diſtillirt/ wie oben von den andern gelehret worden/ gibt einen ſehr kraͤfftigen Spiritum volatilem: vnd kan ein jedweder/ nach deme er von einem Metall gemacht iſt worden/ zu ſeinem eigenen Glied/ als Luna zum Hirn/ vnd Jupiter zur Lungen/ Saturnus zum Miltz/ vnd ſo fort an gebrauchet werden.
Spiritus vom Zinck.
VOm Zinck wird ein Spiritus volatilis vnd acidus zugleich diſtillirt, dem hertzen dienſtlich/ er ſey gleich durch Spiritum Vitrioli, Salis oder Aluminis, oder durch huͤlff des Sulphuris, gemachet; dann der Zinck einer guͤldiſchen Natur iſt.
Spiritus Volatilis von der Schlacken Reguli Martis.
DJe ſchwartzen Schlacken vom Regulo Martis, wann ſie zuvoren in der Lufft zerfallen iſt/ gibt auch einen ſehr ſtarcken Sulphuriſchen Spiritum volatilem, welcher den vorigen an kraͤfften nicht vngleich iſt.
Solche vnd dergleichen Sulphuriſche Spiritus volatiles koͤnnen auch aus andern Mineralien gemacht werden/ welcher Beſchreibung (weilen ſie faſt einerley krafft vnd tugend haben/) vmb der kuͤrtze willen/ vnterlaſſen iſt.
Wie man einen Spiritum acidum album & volatilem rubeum ex Sale nitro machen ſoll.
NJmb Aluminis 2 theil/ vnd Salis nitri ein theil/ pulveriſir beide Species, vnd miſche ſolche wol/ v. e. a. vnd trage davon allzeit ein wenig nach dem andern ein/ gleich oben bey andern Spiritibus gelehret worden/ ſogehet zugleich ein Spiritus acidus mit dem Spiritu volatili vber/ vnd muß zu jedwederm pfund ſpecies, ein pfund Waſſer vorgeſchlagen werden/ damit die fluͤchtige Spiritus deſto beſſer gefangen vnd behalten werden koͤnnen/ welche beide Spiritus dann nach ge-endter diſtillation, durch eine linde rectification in Balneo koͤnnen geſchieden werden; vnd muß man wol zuſehen/ daß man den Spiritum volatilem rein auff fange/ vnd zu rechter Zeit den Vorlag veraͤndere/ auff daß kein phlegma mit vnter den Spiritum rubeum komme/ dadurch er geſchwaͤcht vnd weiß wuͤrde werden/ vnd kan ſolches alſo gemercket werden: Nemblich/ wann der volatiliſche gehet/ ſo iſt der Recipient gantz dunckel roth; darnach/ wann das phlegma kompt/ wird er wieder gantz weiß/ endlich/ wann der ſchwere Spiritus acidus gehet/ ſo wird der Recipient wieder roth/ aber nicht alſo/ gleich wie bey dem erſten volatiliſchen.
Es kan auch dieſer Spiritus noch auff andere weiſe vnd wege/ nemblich/ das Nitrum mit zweymahl ſo viel bolo, oder Ziegel-meel vermiſchet/ oder mit Letten in globulos formiret, (dadurch der Fluß verhindert wird) diſtillirt vnd bereittet werden:
iſt aber keiner ſo gut als der erſte/ inſonderheit/ wann man den rohten vnd volatiliſchen haben will.
De Uſu Spiritus volatilis rubei.
DJeſer volatiliſche Spiritus, welcher/ (ſo er wol dephlegmiret iſt) allzeit roth bleibet/ vnd als ein Blut an zu ſehen iſt/ kan in allem/ den vorigen ſulphuriſchen an kraͤfften gleich geachtet werden/ inſonderheit/ in Loͤſchung des heiſſen vnnd kalten Brandts/ ein groſſer Schatz iſt/ tuͤcher darein genetzet/ vnd darauf gelegt: deßgleichen vbertrift er bey nahe alle andere medicamenten in eriſypelate vnd colica:
wie auch das gerunnen Blut im Leib/ (welches durch fallen oder ſchlagen entſtanden) ſo wol euſſerlich mit bequaͤmen Waſſern auff gelegt/ als innerlich gebrauchet/ dadurch zertheilt/ vud außgetrieben wird: vnd wann er mit Spiritu volatili urinæ gemiſchet wird/ ein wunderbarliches Saltz gibt/ wie hernach ſoll gelehret werden.
De uſu Spiritus Nitri acidi albi.
DEr ſchwere vnd corroſiviſche Spiritus Nitri aber wird nicht viel in medicina gebrauchet/ wiewol er bey nahe in allen Apotecken gefunden/ vnd in ſolchem gebrauch behalten wird/ gleich oben bey dem Spiritu Vitrioli geſagt worden; nemblich/ jhre conſerven vnd kuͤhltraͤnck damit ſaͤwerlich zu machen.
Deßgleichen wird er auch von etlichen in colica gebrauchet/ aber iſt viel zu corroſiviſch vnd plump darzu; wiewohl jhme ſein corroſiv, mit zu thun Waſſers/ etlicher maſſen kan gebrochen werden/ dannoch er an guͤte vnd kraͤfften dem volatiliſchen bey weittem nicht zu vergleichen iſt/ ſondern gleich wie weiß vnd ſchwartz gegen einander/ wegen ihrer tugenden erkant werden:
Darumb jener in medicina, dieſer aber in handlung der Metallen vnd Mineralien/ dieſelben in jhre vitriola, calces, flores vnd crocos zu bringen/ am bequaͤmeſten gebraucht werden kan.
Aqua Regis.
WAnn man mit dieſem Spiritu Nitri acido, ein auß-gegluͤet gemein Koch-ſaltz ſolvirt, vnd durch ein glaͤſern Retorten im Sand mit ſtarckem Fewer rectificirt, ſo wird er ſo ſtarck/ daß er das Gold vnd alle andere Metalla vnd Mineralien (außgenommen Lunam vnd Sulphur) auff ſolviren kan/ damit etliche Metallen zerleget vnd anatomirt koͤnnen werden/ viel beſſer/ als mit Aqua Regis, welches mit zuthun Salis armoniaci gemacht worden iſt:
So man aber ſolche vber Galmey oder Zinck rectificirt, ſo wird er noch ſtaͤrcker/ daß er auch alle Metallen vnd Mineralia (Luna & ſulphure exceptis) auffloͤſen kan/ damit dann vielmehr in handlung der Metallen/ als mit einem gemeinen Spiritu nitri, oder Aqua forti, wie hernach gelehret wird: kan außgerichtet werden/ vnd Erſtlich in bereittung des Goldes.
Præparatio Auri Tonitruantis.
REcipe Auri puri granulati vel laminati, es ſey gleich durch Antimonium oder Aqua fort gereinigt/ ſo viel du wilt: ſchuͤtte in einem Scheidkoͤlblein 4. oder 5. mahl ſo viel Aqua Regis darauff/ ſetze ſolches mit einem Papier zu geſtopffet auff einen warmen Sand/ ſo wird das A. R. innerhalb ein oder zwey ſtunden/ das Gold gantz zu einem gelben Waſſer auff ſolviren: wann ſolches nicht geſchehen/ ſo iſts ein Zeichen/ daß das Waſſer nicht ſtarck genug/ oder zu wenig geweſen iſt/ ſolches auff zu loͤſen.
Dann gieſſe die Solution von dem Goldt/ welches noch nicht aufgeloͤſet iſt/ ab/ in ein ander glaß/ vnd gieſe mehr friſches Aquæ Regis drauff:
Setze es wieder zu ſolviren auf ein warmen ſand oder Aſchen/ ſo wird daß vbrige Gold auch davon ſolvirt werden/ vnd ein wenig weiſſer kalck zu ruͤck ligen bleiben/ welches nichts anders als Silber iſt/ das von dem Aq. Reg. nicht hat ſolvirt werden koͤnnen.
(Dann ein A. R. es ſey gleich auf gemeine weiß mit ſale armoniaco, oder Sale communi gemachet/ kein Silber ſolviret.) des gleichen ſolvirt auch ein gemein A. F. oder Spiritus nitri kein Gold/ aber alle andere Metallen werden ſo wol von einem ſtarcken A. F. als A. R. aufgeloͤſet.
Darumb man zuſehen muß/ daß man Gold nehme/ darunter kein Kupffer ſey/ dardurch daß werck verderbet wuͤrde:
Dann ſo Kupffer dabey were/ wuͤrde ſolches auch mit dem Gold auf Solvirt, vnd damit præcipitirt werden; welches ein hindernuß des anzuͤndens oder ſchlagens ſein wuͤrde: vnd/ ſoman kein Gold haben kan/ das ohne Kupffer iſt/ ſo neme man nur Ducaten oder Roſenobel/ da bey kein Kupffer ſondern nur ein wenig Silber ſein ſoll/ welches keinen ſchaden bringet/ weilen es mit A. R. nicht auffgeloͤſet kan werden/ ſondern als ein weiſſes pulver liegen bleibet/ vnd gluͤe ſolche auß/ biege dieſelben in rollen zuſammen/ vnd wirff ſie in das A. R. zu ſolviren.
Wann nun alles Gold zu einem geelen Waſſer worden vnd abgegoſſen iſt/ ſo ſchuͤtte tropffen weiß ein reines Oleum Salis Tartari, welches per deliquium gemacht iſt/ darauff/ ſo wird ſich das Gold als ein braun geeles pulver/ von dem widerwertigen liquore Salis tartari niderſchlagen/ vnd die ſolution hell vnd klar werden; du muſt aber zu ſehen/ daß du nicht mehr Olei tartari zu ſchuͤtteſt/ als zu der præcipitation vonnoͤhten iſt/ ſonſten wuͤrde ſich das nidergeſchlagene Gold zum theil wiederumb auff ſolviren vnd ſchaden bringen.
Wann nun das Gold wol nidergeſchlagen iſt/ ſo gieſſe das klare waſſer/ welches dar auf ſtehet/ per inclinationem von dem Gold-kalck/ vnd gieſſe ein warm regen oder ander ſuͤß waſſer widerumb drauff/ ruͤre ſolches mit einem reinem hoͤltzlein vnter ein ander/ vnd ſtelle ſolches an ein warmen Ort/ ſo lang/ biß ſich das Gold geſetzet/ vnd das waſſer wieder klar darauf ſtehet: ſolches muß man wieder ab/ vnd ein anders darauf gieſſen vnd die ſaltzigkeit von dem Gold kalck laſſen extrahiren; vnd muß ſolches auf vnd abgieſſen mit friſchem waſſer ſo offt wiederholet werden/ biß kein ſchaͤrpfe oder ſaltzigkeit mehr in dem abgoſſenen waſſer geſpuͤret wird:
Dann ſetzet man daß abgeſuͤſte Gold an die Sonnen oder an ein ander warm Ort/ daß es trucken werde.
Aber wol in acht zu nehmen/ daß es kein groͤſſere waͤrme leide/ als die Sonn im Mayen oder Junio ſcheinet/ ſonſten wuͤrde es ſich entzuͤnden vñ mit gefahr des gehoͤrs der beyſtehenden (inſonderheit wann deſſelben viel were) einen gewaltigen Donnerſchlag geben/ darumb ich warne/ daß man vorſichtiglich damit vmbgehe/ auf das man ſein Gold vnd Geſundheit nicht dardurch verliere.
Oder man kan auf ein andere weiſe/ das nieder-geſchlagene Gold abſuͤſſen: Nemblich/ man gieſſet ſolches mit ſambt dem geſalzenen liquore in einem Trechter/ welcher mit doppeltem grawen Papier gefuͤttert iſt/ laͤſſt daß waſſer durchlauffen in ein glaͤſernen geſchirꝛ/ darauf der Trechter ruhet vnd gieſſet ander warm waſſer darauf/ laͤſſt ſolches auch durch-lauffen/ vnd ſo offt gethan/ biß das waſſer ſo ſuͤß/ als es darauff gegoſſen/ wiederumb dadurch lauffet.
Dann nimbt man das Papier/ mit dem abgeſuͤſten Gold-kalck/ auß dem Trechter/ leget ſolches mit dem Papier auff ander graw Papier/ welches vielfaͤltig auff einander ligt/ ſo wird das truckene Papier die naͤſſigkeit alle aus dem Gold-kalck zu ſich ziehen/ vnd alſo das Gold deſto eher koͤnne gedrucknet werden.
Welches dann/ ſo es trucken iſt/ aus dem Maculatur genommen/ vnd in ein ander reines gethan/ vnd zu ſeinem gebrauch hin gelegt vnd verwahret werden muß.
Das durch-gelauffene geſaltzen Waſſer kan man in einem glaͤſernen Koͤlblein aus einem Sand ad ſiccitatem Salis laſſen ab-duͤnſten/ vnd daſſelbe vor der Lufft bewahren; dann es auch in der Medicin kan gebraucht werden/ weilen noch ein guͤldiſche Krafft darinnen verborgen iſt: wiewol man ſich ſolches nicht verſehen ſolte/ weilen es ſo ſchoͤn/ hell vnd klar iſt/ welches aber kan war-genommen werden/ wann man ſolches in einem reinen verdeckten Tigel ſchmeltzet/ oder flieſſen laͤſſet/ vnd in einem reinen kuͤpffern Moͤrſel oder Becken/ welches zuvor warm gemacht ſeyn ſoll/ gieſſet/ ſo bekompt man ein Saltz/ welches etwas purpur farb iſt/ davon auff einmal 6.9.12. bis auff 24. grana eingeben/ reiniget vnd purgiret den Magen vnd Daͤrm; inſonderheit in febribus vnd andern Magen-kranckheiten gut zu gebraucheu.
Jn dem Tigel aber/ darauß das Saltz goſſen iſt/ findet ſich ein jrꝛdiſch Wefen/ welches ſich von dem Saltz geſchieden hat/ gelblecht an zu ſehen; ſolches außgenommen/ vnd in einem kleinen Tigel mit ſtarckem Fewer geſchmoltzen/ wird es zu einem gelben Glaß/ welches mit einer Tinctura Solis impregnirt iſt/ vnd gibt ein koͤrnlein Silber von ſich/ in allem anſehen/ einem gemeinen cupellirten Silber gleich/ darinnen kein Gold gefunden wird/ welches zu verwundern iſt.
Weilen alle Chymici dafuͤr halten/ daß ein A. R.
Silber nicht ſolviren koͤnne/ welches dann auch wahr iſt.
Jſt nun die Frage/ wovon/ oder/ wie dann dieſes Silber in das Saltz kommen ſey/ wannn ein A. R. keines auff loͤſet?
Darauff mancher antworten moͤchte/ es muͤſſe in dem Oleo tartari geweſen ſeyn/ weilen von vielen geglaubt wird/ daß auch die Salia in metalla koͤnnen verwandelt werden/ welches ich nicht wider-ſtreitte/ ſondern nur widerlege/ daß ſolches alhier nicht hat geſchehen koͤnnen/ dann/ ſo Silber in dem A. R. oder Sale tartari geweſen were/ (da doch ein A. R. keins leidet/) ſo were es doch auch zugleich mit dem Gold præcipitiret worden.
Daß es aber kein gemein Silber/ ſondern Gold geweſen/ vnd erſt nach benommener Tinctur zu Silber worden ſey/ wil ich mit wenig worten beweiſen.
Dann ſolches geſaltzen Waſſer vom A. R. vnd Sale tartari darvon daß Gold præcipitirt iſt worden/ ſolche Natur hat/ ehe es zu einem Saltz coagulirt wird/ ob es ſchon gantz hell vnd weiß iſt/ daß es ein feder/ die darein geſtecket wird/ in etlichen tagen Purpur ferbet/ welche Purper-farbe von dem Gold/ vnd nicht von dem Silber herkompt/ dann Silber ferbet roth/ oder ſchwartz; darauß zuſpuͤren/ daß ſolches geſaltzen Waſſer/ noch etwas Goͤldiſch behalten hat.
Moͤchte nun jemand fragen: hatt dann ſolches geſaltzen Waſſer etwas Gold bey ſich behalten/ warumb kompt dann nicht auch Gold im ſchmeltzen/ ſondern Silber herauß?
Darauff ich berichte/ daß etliche Salia ſolcher Natur ſeyn/ daß ſie dem Gold im ſchmeltzen die farb vnd Animam nemen/ welche/ ſo ſie dem Gold wahrhafftig entzogen iſt/ daſſelbe hinfurter kein Gold mehr iſt/ oder ſein kan/ auch kein Silber/ ſondern bleibet nur ein vntuͤchtig vnd fluͤchtig ſchwartz Corpus welches auch vil vnfixer als ein gemeines Bley erkant wird/ vnd im geringſten kein gewalt des fewers (wil geſchweigen die Capellen) erleiden kan.
Sondern gleich als ein Mercurius oder Arſenicum, in kleiner hitz dahin fleugt (daher zubeweiſen/ das des Goldes Fixitet in ſeiner Anima, oder Tinctura, vnd nicht im Coͤrper beſtehet.
Darumb zuglauben iſt/ daß man das Gold zerlegen/ ſein beſte theil von dem groͤbern ſcheiden/ vnd zu einer tingirenden Medicin bereiten koͤnne)
Daß aber ſolches der rechte weg ſey/ dardurch der Alten Philoſophen univerſal Medicin, damit alle Metallen in Gold verwandelt koͤnnen werden/ zuerlangen ſey/ wil ich nicht diſputiren/ glaube aber/ daß noch villeicht ein ander Subjectum ſein koͤnne/ welches mit einer viel hoͤhern tinctur begabet ſey/ als das Gold/ welches nicht mehr von der Natur erlanget/ als es ſelbſten zu ſeiner fixitet vonnoͤhten hat.
Doch iſt es auch ſicherlich zu glauben/ daß ein wahre anima oder tinctura auri, ſo ſie wol von ſeinem vnreinen ſchwartzen Coͤrper geſcheiden iſt/ in ſeiner Farb koͤnne exaltirt vnd verbeſſert werden.
Damit auch hernach mehr corporis imperfecti, als deſſen davon ſie gezogen iſt/ verbeſſert vnd zur perfection des Goldes koͤnne gebracht werden.
Dieſes nun alles in ſeinem werth bleiben laſſen.
Gewiß vnd warhafftig iſt es/ ſo dem Gold ſein wahre tinctur entzogen wird/ daß das hinderſtaͤllige corpus kein Gold mehr ſeyn kan: Wie in meinem Tractaͤtlein de Auro potabili vero, weitlaͤufftiger bewieſen wird; habe ſolches nur darumb hieher geſetzt/ daß der Kunſt-liebende (wann vielleicht jhme in ſeiner arbeit ein ſolches weiſſe Korn zu handen kaͤme) wiſſen moͤge/ wo von es kommen ſey.
Jch hette zwar auch die præparation des Schlag- Goldes/ papier vnd zeit zu erſparen/ dieweilen ſolche von andern beſchrieben iſt/ koͤnnen vngemeldet laſſen:
Weilen ich aber im Erſten Theil verheiſſen hab/ Flores aus Gold zu machen/ vnd ſolche auß einem auro fulminante muͤſſen bereittet werden/ hat mich gut geduͤnckt deſſelben præparation auch hieher zu ſetzen/ auff daß der Liebhaber nicht erſt ein ander Buch/ ſolche bereittung darauß zuerlernen/ auff-ſchlagen doͤrff/ ſondern vollkoͤmlichen bericht in dieſem meinen Buch zur bereittung der Goldblumen haben moͤge.
Dieſes iſt nun der gemeine Weg/ welcher faſt allen Chymicis bekandt iſt/ ein aurum fulminans zu machen/ weilen aber auff dieſe weiſe leichtlich ein jrꝛthumb kan begangen werden/ entweder/ daß man zuviel liquoris tartari zu ſchuͤttet/ (ſonderlich/ wann es nicht rein genug iſt/ daß ſich das Gold nicht alles davon niederſchlaͤgt/ vnd ein theil deſſelben in der ſolution bleibet/ dadurch ſchaden geſchicht; oder aber/ daß ſich das Gold in einen ſchweren calcem faͤllet/ welcher nicht wol ſchlaͤgt/ vnd in flores zu ſublimiren vndienſtlich iſt.
Alſo will ich allhier noch einen andern vnd viel beſſern modum ſetzen/ welchen ich noch bißhero bey keinem geſehen hab/ dadurch das Gold auß dem A. R. gantz vnd gar ohne verluſt deſſelben/ ſchoͤn leicht vnd gelb/ welches zweymahl ſtaͤrcker ſchlaͤgt/ als das erſte/ kan gefaͤllet werden.
Vnd iſt vnder dieſer vnd erſten gemeinen bereittung gantz kein vnderſcheid/ als daß man an ſtatt eines Olei Tartari, einen Spiritum urinæ oder Salis armoniaci, das ſolvirte Gold damit zu præcipitiren, nehme davon dann dz Gold/ wie geſagt viel reiner/ als von dem liquore ſalis tartari, nieder geſchlagen wird/ vnd muß ſolches darnach abgeſuͤſt vnd getrucknet werden/ gleich wie oben bey der erſten bereittung gelehret worden.
De Uſu Auri fulminantis.
VOm gebrauch dieſes Schlag-Goldes in medicina, iſt wenig zu ſchreiben/ dann weilen es nicht auffgeſchloſſen/ ſondern nur ein grober vnd des Menſchen Natur vnannemblicher Kalck iſt/ kan es kein Miracul thun.
Wiewol ſolches alſo per ſe von etlichen zu 6.8. 12. gran bis auff j. den ſchweiß in peſte vnd andern gifftigen Febern dadurch zu erwecken/ eingeben wird/ hat es doch niemals ſo wol ſuccedirt als man gemeinet.
Etliche haben ſolches mit gleich ſchwer gemeinem Schwebel vermiſchet/ vnd außgegluͤet/ dadurch jhme ſein ſchlagende krafft benommen worden/ vnd alſo ein beſſere Medicin, dadurch zu erlangen vermeinet/ aber alles vergeblich/ dann der Gold-kalck in folcher groben bereittung kein beſſerung hat wollen an-nehmen.
Wie aber nun ein gute Medicin auß ſolchem Schlaggold koͤnne gemacht werden/ daß man ſehen koͤnne/ daß das Gold zur Medicin kein vntuͤchtig vnd todes corpus ſey/ ſondern daß es koͤnne lebendig vnd bequem gemacht werden/ ſeine von Gott einverleibte kraͤfften zu beweiſen; will ich kuͤrtzlich entdecken.
Laſſe dir erſtlich ein ſolches Jnſtrument/ gleich wie oben gelehret/ darauß man die ſubtile Spiritus diſtilliret, von Kupffer zurichten/ doch nicht ſo groß/ auch oben mit keinem Deckel/ ſondern nur mit einer Roͤhren/ daran man einen Recipienten legen kan/ doch nicht verlutirt/ ſondern daß nur die Roͤhren tioff hinein in den Bauch des Vorlags reiche/ vnd vnten mit einem ebenen Boden/ daß es ſtehen koͤnne:
Vber dem Boden muß ein klein Loch mit einem thuͤrlein/ welches wol vnd behaͤb ſchlieſſe/ gemacht werden/ vnd auch zwey kleine Schalen oder Schuͤſſelein von ſilber oder kupffer ſo groß als ein nagel eines fingers/ damit man das Aurum fulminans hinein ſetzet:
Vnd muß das kuͤpffern Gefaͤß auff einem Drey-fuß ſtehen/ darunter man etliche gluͤende kohlen leget/ daß der bodem davon warm werden kan.
Wann nun ſolches Gefaͤß ſampt einem glaͤſernen Recipienten vnbeweglich geſtellet/ vnd der bodem deſſelben mit fewer warm gemacht worden iſt/ ſo muß man mit einem kleinen zaͤnglein/ ein ſchuͤſſelein/ darin 2. 3. 4. grana Auri fulminantis gethan ſeyn/ hinein auff den warmen boden ſetzen/ vnd das thuͤrlein zu machen/ ſo nun das Gold die hitz empfindet/ ſo entzuͤndet ſich ſolches/ vnd gibt einen knall von ſich/ vnd wird ein ſcheidung vnd ſonderbahre auff-ſchlieſſung des Goldes/ dann ſo bald der ſchlag geſchehen/ gehet das Gold durch die Roͤhren/ als ein purpur-farber rauch in den Recipienten/ vnd leget ſich darinnen allenthalben als ein purpur-farbes Pulver an; wann der Rauch vergangen/ welches bald geſchicht/ nimbt man das laͤre ſchuͤſſelein aus dem Ofen/ vnd ſetzet dargegen das andere mit dem gold hinein/ welches dann auch ſchlaͤgt/ vnd ſeine flores von ſich giebt; vnder-deſſen iſt das erſte kalt worden/ welches dann wieder gefuͤllet/ vnd gegen das laͤre hinein geſetzt wird.
Solches Schaͤlge eines vmb das ander hinein geſetzet; muß ſo lange continuiret werden/ bis man flores genug hat:
Vnnd nach vollendter ſublimation laͤſſt man das kuͤpffern Geſchirꝛ kalt werden/ vnd kehret das Gold-pulver/ welches ſich nicht ſublimiret hat/ mit einem haſen-fuß oder gaͤnſe-feder herauß/ welches zu nichts anders dienet/ als mit einem wenig borras zuſammen geſchmeltzet/ iſt wiederum gut Gold/ nur daß es etwas bleicher/ als es zuvoren geweſen/ ehe es zu einem Schlag-Golde gemacht worden iſt.
Die flores aber in dem Recipienten laſſen ſich alſo nicht auß-kehren/ ſonderlich/ wann ſie mit Zuſatz Salisnitri ein- getragen worden/ wie bey den floribus Lunæ folgends gelehret wird/ dann ſie etwas feucht ſeind.
Gieſſe derohalben ſo viel reinen dephlegmirten Spiritum Vini tartariſatum hinein/ daß du meineſt genug zu ſeyn/ die flores damit durch vmb-ſchwencken loß zu machen; welches/ ſo es geſchehen/ geuſt man den Spiritum Vini ſampt dem verbrandten alten Phœnice orientali herauß in ein rein Glaß/ mit einem langen halß/ ſetze ſolches/ (doch daß es zuvorn mit einem guten luto wol verwahret ſey/) in ein lindes Balneum, oder ſonſten in eine warme aſche/ etliche tage/ ſo wird ſich vnter-deſſen der Spiritus Vini ſchoͤn rohtlecht ferben/ welchen man ab/ vnd einen andern wieder drauff gieſſen/ vnd in die waͤrme zu extrahiren ſtellen muß; wann ſich derſelbe auch geferbet/ muß man beide Extracta zuſammen in ein glaͤſern koͤlblein tuhn/ vnd den Spiritum Vini in Balneo von der Tinctura abſtrahiren, welcher zwar wenig ſeyn wird/ aber ſehr hoch von farbe/ vnd lieblich von geſchmack/ die vbrige flores, davon die Tinctura extrahirt iſt/ koͤnnen mit Waſſer auß dem Glaß geſchwencket/ gedrucknet vnd geſchmeltzt werden/ geben ein wenig bleich Gold/ vnd der mehrer theil gehet in ein braun Vitrum, aus welchem vielleicht auch noch etwas guts kan gemacht werden/ welches mir aber bißhero noch nicht bekant iſt worden.
NB.
Wann man das Aur. fulm. zuvorn mit ein wenig Nitri miſchet/ ehe mans eintraͤgt/ ſo werden die Flores ſolvirlicher/ vnd geben jhr Tinctur lieber von ſich/ als per ſe: vnd ſo man will/ kan man drey-mahl ſo ſchwer Nitri zu ſetzen/ vnd dieſelbe (gleich wie hernach bey der Luna gelehres wird) in Flores ſublimiren.
Uſus Tincturæ Solis vel Auri.
DJe extrahirte Farb aber/ iſt eine von den fuͤrnembſten Medicinen, welche des Menſchen Hertz ſtercken vnd erfrewen/ das vnreine Gebluͤht im gantzeu Leibe erjuͤngern vnd verneweren/ dardurch viel abſchewliche kranckheiten/ als lepra, morbus gallicus, vnd dergleichen koͤnnen vertrieben werden.
Ob aber auch ein ſolche Tinctur weiters in ein fixes Weſen koͤnne durchs Fewer gebracht werden/ iſt mir vnbewuſt/ dann ich nicht weitters damit gangen bin/ als ich hier beſchrieben hab.
De floribus Lunæ, & ejuſdem Medicina.
WEilen ich im erſten Theil dieſes Buchs/ bey bereittung der Metalliſchen Florum verſprochen habe/ auch flores von Gold vnd Silber im zweitten Theil lehren zu machen/ vnd nun von Sole ſolches albereit geſchehen iſt.
So folget nun nach dem Golde das Silber mit ſeiner bereittung:
Welches alſo geſchehen muß.
Nimb duͤnn laminirt oder klein granulirt fein Silber/ ſo viel du wilt/ gieſſe in ein Scheide-koͤlblein zwey-mahl ſo ſchwer rectificirten Spiritum Nitri darauff/ ſo wird alſo bald der Spiritus Nitri an dem Silber anfangen zu arbeiten/ vnd das Silber auff-loͤſen.
Wann es aber nicht mehr in der kaͤlte angreiffen vnd arbeiten will/ ſo ſetze das koͤlblein auff einen warmen Sand/ oder Aſchen/ ſo wird das Waſſer alſo bald wieder anfangen zu wuͤrcken/ vnd laß das Glaß mit dem Silber auff der warmen Aſchen ſtehen/ biß alles Silber darin zergangen vnd auff-geloͤſet iſt.
Darnach gieß die Solution aus dem koͤlblein in ein anders/ welches abgenommen iſt/ vnd ſetze ein helmlein darauff/ abſtrahire in arena die helffte des Spiritus Nitri, von dem ſolvirten Silber/ vnd laß das koͤlblein mit der Solution in dem Sande erkalten/ darnach nimb es auß/ vnd laß es noch ein tag vnd nacht ſtill ſtehen/ ſo wird ſich das Silber in weiſſe gepletterte Chryſtallen begeben/ von welchen man die vbrige Solution, die nicht geſchoſſen iſt/ abgieſſen muß/ vnd wiederumb davondie helffte Spiritus abſtrahiren, vnd in der kaͤlte ſchieſſen laſſen/ vnd ſolches ſo offt mit abſtrahiren, vnd Cryſtalliſiren wieder-holet/ bis bey nahe alles Silber zu Cryſtallen worden iſt/ welche man aus dem Glaß nehmen/ auff Maculatur Papier zu trucknen legen/ vnd zu fernerm gebrauch/ wie bald hernach gelehret wird/ behalten muß.
Die vbrige Solution, welche nicht Cryſtalliſiret iſt/ kan man in einem kuͤpffern Gefaͤß/ mit zuthun ſuͤß Waſſer/ auff dem Fewer/ in einen calcem præcipitiren, abſuͤſſen/ trucknen/ vnd zu anderem Gebrauch bewahren/ oder wieder in ein corpus ſchmeltzen.
Oder man kan dieſelbe mit Saltzwaſſer niderſchlagen/ abſuͤſſen vnd trucknen/ gibt einen calcem, welcher mit gelindem Fewer ſchmeltzet/ einer ſonderbahren Eigenſchafft/ der ſich in Spiritu urinæ, ſalis armoniaci, cornu cervi, ſuccini, fuliginis, & capillorum, gern auff-ſolviren/ vnd in gute medicamenta bereitten laͤſſt/ gleich wie bey Spiritu urinæ kurtz hernach ſol gelehret werden.
Oder aber/ man kan die vberbliebene Solution des Silbers nicht præcipitiren, ſondern mit Spiritu urinæ ein herꝛliche Tinctur darauß extrahiren, wie hernach gelehret wird.
De Uſu Cryſtallorum Lunæ.
DJeſe Cryſtallen/ ſeind fuͤr ſich alſo allein in medicina ſicherlich zu gebrauchen/ davon 3.6.
9.12. grana, nach des Patienten alter/ mit einem wenig Zucker vermiſchet oder in Pillen formiret, eingeben/ purgiren ohne gefahr/ gantz lind/ ſeind aber jhrer bitterkeit halben nicht wol zu nehmen/ auch faͤrben ſie die Lippen/ Zungen vnd Mund/ (wann ſie nicht in forma pillularum genommen werden/) gantz ſchwartz (was aber ſolcher ſchwaͤrtze vrſach ſey/ gehoͤret hieher nicht zu beſchreiben/ ſoll aber bald hernach folgen.)
Deßgleichen wann ſie Metallen beruͤhren/ als Silber/ Kupffer vnd Zin/ machen ſie dieſelben auch ſchwartz vnd heßlich/ darumb ſie nicht gern gebraucht werden.
So man aber in die Solution des Silbers/ ehe dann ſie in Cryſtallen gebracht worden iſt/ die helffte ſo viel als des Silbers geweſen iſt/ Mercurii Vivi leget vnd mit auff-ſolviret/ vnd dann zuſamen ſchieſſen laͤſſet/ ſo werden ſchoͤne wuͤrfflichte ſteinlein dem Alaun gleich darauß/ welche in der lufft nicht wie die vorige gepletterte/ zerſchmeltzen/ auch nicht ſo bitter ſeyn/ vnd darneben geſchwinder vnd beſſer purgiren/ als die jenigen welche von Silber allein gemacht worden ſeyn.
Wie man die Cryſtallos Lunæ in flores ſublimiren, vnd aus den floribus ein gute Medicin machen ſoll.
Nimb der gepletterten Cryſtallorum Lunæ, ſo viel du wilt/ reibe auf einem warm gemachten Stein/ ſo viel reines vnd wohl getrucknetes ſalpeters darunter/ vnd lege in dein eiſernes diſtillir-Gefaͤß/ vor deſſen roͤhren ein groſſer Recipient verlutiret ligen ſoll/ zween zwerch finger hoch gepulverte Kohlen/ vnd mach fewer darunter daß das geſchirꝛ allenthalben ſampt den kohlen/ welche darin ligen/ gluͤhen.
Darnach hebe den Deckel davon/ vnd wirff von deinen zugerichten Cryſtallis Lunæ mit einem Loͤffel auf einmahl j. auch mehr oder weniger/ nach deme dein Recipient groß oder klein iſt/ vnd vertragen kan/ hinein; wann ſolches geſchehen/ ſo ſetze alſo bald den Deckel darauf/ ſo wird ſich der Salpeter mit den Cryſtallis Lunæ von den kolen (welche auff dem boden des geſchirꝛs) ligen entzuͤnden/ vnd ein weiſſer ſilberrauch durch die roͤhren in den Recipienten gehen.
Vnd vber ein weil wann der Nebel in dem Recipienten vergangen iſt/ ſo trage mehr ein/ vnd thue ſolches ſo lang/ biß all dein zugerichtes Silber iſt eingetragen; darnach laß ſolches erkalten/ nimb den Recipienten davon/ gieſſe einen guten Spiritum Vini alcoliſatum darein/ vnd ſchwencke deine Flores damit auß dem Recipienten, vnd procedire in allem damit/ gleich wie oben bey dem Gold gelehret worden/ ſo wirſtu einen grunlichten liquorem bekommen/ welcher dem Hirn ſehr dinſtlich iſt.
Die kohlen aber nimb auß dem Vaſe diſtillatorio, pulveriſir ſolche klein/ vnd ſchleime dieſelbe mit Waſſer/ auf daß das leichte kohlen geſtuͤb davon komme/ ſo wirſtu noch viel kleine Silber-koͤrnlein finden/ welche der Salpeter nicht hat vbertreiben koͤnnen/ ſolche kanſtu reduciren/ iſt wieder gut Silber.
Weiters kan auß den Cryſtallis Lunæ noch ein ſehr kraͤfftige Medicin gemacht werden/ welche der vorigen an guͤte wenig nach-geben wil/ dadurch des hirns kranckheiten vnd maͤngeln wuͤrcklich kan begegnet werden.
Vnd geſchicht ſolches alſo.
Oleum viride ex Luna zu machen.
VBergieſſe Cryſtallos Lunæ mit zwey oder dreymahl ſo ſchwer des aller-ſtaͤrckſten Spiritus Salis Armoniaci, ſtelle ſolches in einem Glaß mit einem langen halß wohl vermacht/ in ein gar linde waͤrme 8 oder 14. tage zu digeriren/ ſo wird ſich der Spiritus ſalis armoniaci ſchoͤn blaw von dem Silber faͤrben/ ſolchen gieſſe ab vnd filtrir jhn durch ein Papier/ daß er rein werde/ vnd thue ſolchen in ein klein glaͤſern Retoͤrtlein oder Koͤlblein/ vnd abſtrahire mit lindem Fewer in Balneo bey nahe allen Spiritum ſalis armoniaci, (welcher wieder gut zu gebrauchen iſt/) davon/ ſo bleibet in fundo ein graßgruͤner liquor, welchen man zur Medicin bewahren kan.
Wofern aber vberſehen wuͤrde/ daß man von der Tinctura Lunæ zu viel Spiritus abſtrahirte, vnd dieſelbe gantz were vertrucknet/ vnd zu einem gruͤnen Saltz worden/ ſo muß man ſo viel Spiritus ſalis armoniaci wieder darauff ſchuͤtten/ daß das gruͤne Saltz wiederumb davon in einen gruͤnen liquorem koͤnne ſolviret werden.
Wann man aber ſolche Tinctur noch reiner haben wil/ kan man alle feuchtigkeit davon abſtrahiren, bis ein truckener Stein bleibet/ vnd auff ſolchen einen guten Spiritum Vini gieſſen/ davon der Stein bald auffſolviret wird/ dann filtriret, ſo bleiben feces zuruͤck/ vnd wird die Tinctur ſchoͤner/ davon der mehren theil Spiritus Vini kan abſtrahiret werden/ ſo wird die Tinctur deſto hoͤher an farb vnd kraͤfften.
Wann man aber wil/ kan man ſolches gruͤne Saltz oder Stein/ (ehe er noch einmahl mit Spiritu vini extrahiret wird) in einem glaͤſern Retoͤrtlein diſtilliren/ gibt einen ſubtilen Spiritum vnd ein ſcharffes Oleum, vnd bleibet in fundo des Retorten ein gantz fluͤſſig Silber/ welches nicht hat vbergehen koͤnnen.
Es iſt zu verwunderen/ wann man auff ſolchen Stein einen Spiritu ſalis armoniaci, oder Spiritum vini zu ſolviren geuſt/ daß das Glaß ſo kalt davon wird/ daß man ſolches nicht wol lang in der hand leiden kan.
Welche kaͤlte dann meines erachtens von nichts anders entſtehet/ als von der wol auffgeſchloſſenen Luna, welche von Natur kalt iſt.
Uſus liquoris viridis in Alchymia & Mechanicis.
VNd dienet diſer gruͤne liquor nicht allein zur Medicin, ſondern auch noch zu mehr andern operationibus Chymicis (dann kupffer vnd glaß damit leichtlich kan ſchoͤn verſilbert werden.) Denen dienſtlich/ welche curios ſeind mit einem ſchoͤnen Hauß-rath zu pruncken/ dann wann man Schuͤſſeln/ Teller/ Saltz-faͤſſer/ Schaalen/ Trinck-becher vnd andere Geſchirꝛ von glaß machen laͤſſt/ auff ſolche geſtalt/ gleich wie ſie von Silber pflegen gemacht zu werden/ kan man dieſelbẽ gantz leichtlich/ ohne ſonderbahren koſten/ damit/ in- vnd außwendig verſilbern/ alſo daß ſolche durchs geſicht nicht anders als fuͤr gute ſilberne gefaͤſſe koͤnnen erkant werden.
Vber dieſe oberzehlte gute Medicamenten/ kan noch etwas ſonderlichs aus den Cryſtallis Lunæ gemachet werden/ nemblich/ daß man ſolche mit dem allgemeinen Waſſer welches von der Natur iſt diſtilliret worden/ vnd jederman kennet/ auff ſolviret vnd ſeine Zeit damit digeriret, ſo wird ſich nach kochung einer kleinen Zeit/ nach verwechſelung etlicher Farben/ eine liebliche Eſſentia finden/ welche ſo bitter nicht mehr iſt/ als der ob-beſchriebene gruͤne liquor, welcher noch nicht durch die waͤrme zur ſuͤſſen reiffe vnd zeitigung gebracht worden iſt.
nb.
Jn dieſem ſuͤſſen Menſtruo univerſali koͤnnen auch alle andere Metallen in kleiner hitze/ durch langer Zeit kochung gezeitiget vnd zur Medicin bequaͤm gemacht werden (wann ſie zuvorn in jhre Vitriola vnd Salia gebracht worden ſeyn) dann ſeind ſie nicht mehr todte corpora, ſondern haben in ſolcher bereittung wiederumb ein new Leben empfangen/ vnd ſeind nicht mehr metalla der geitzigen/ ſondern koͤnnen metalla Philoſophorum & Medicorum genennet werden.
Auſſer der Medicin.
ZVm letſten vnd Beſchluß kan man mit den Cryſtallis Lunæ auſſerhalb der Medicin noch viel abentheuriſche dinge verrichten/ nemblich/ wann man ſolche mit gemeinem ſuͤſſen Regen-waſſer auff ſolviret, kan man den bahrt/ hahr/ haut/ vnd naͤgel des menſchen/ wie auch der thier/ leibfarb/ roth/ braun vnd ſchwartz ſerben/ nach deme man viel oder wenig davon vnter Waſſer gethan hat/ oder nach deme man die haar offt oder wenig-mahl damit angefeuchtet hat/ dardurch der menſchen vnd thieren geſtalt/) welches bißweilen in etlichen faͤllen wol zu paß kompt/) veraͤndert/ vnd vnkenlich gemachet werden kan.
Vnd kan ſolche faͤrbung eben ſo wol mit Saturno oder Mercurio gethan werden/ als mit Luna, welche aber etwas anders/ als mit Luna geſchehen/ wie im vierdten Theil zu ſehen iſt/ muͤſſen zu bereittet werden.
Nunmehr hab ich gelehret/ wie man durch huͤlffe des Spiritus nitri acidi, flores vnd tincturas von Gold vnd Silber machen ſoll/ deren Medicamenten zwar noch viel vnd mancherley darauß zumachen koͤnten gelehret werden/ will ſich aber alhier an dieſem Orth nicht wol ſchicken/ ſoll doch in dieſem zweitten/ vnd hernach in den folgenden theilen weitters davon gehandelt werden.
Gleicher weiß/ wie durch einen Spiritum nitri auß Gold vnd Silber gute Medicamenten koͤnnen zugerichtet werden/ alſo kan es auch aus andern ſchlechtern Metallen geſchehen.
Weilen aber derſelben bereittung ſich in andern orthen dieſes Buchs/ beſſer zubeſchreiben ſchicket/ ſoll es allhier damit beruhen/ doch hat mich gut gedaͤucht/ von jedwederm Metall nur eine præparation zu beſchreiben/ vnd folget nach dem Silber das Kupffer.
Ein Medicin euſſerlich zu gebrauchen aus Kupffer.
SOlvire außgegliiete laminas Veneris in ſpiritu nitri, vnd abſtrahire die ſpiritus wieder davon/ bis auff die truckene/ doch nicht gar zu hart/ ſo bleibet ein dunckel gruͤne maſſa zuruͤck/ ſolche kan man einzelich eintragen vnd diſtilliren/ gleich wie von der Luna gelehret worden/ gibt einen ſtarcken vnd kraͤfftigen ſpiritum, wie auch viel flores euſſerlich zu gebrauchen in verderbten wunden einen guten grund zur heilung damit zumachen.
Medicina ex Marte.
ALſo vnd auff dieſe weiſe kan auch mit Marte procediret werden/ vnd bleibet ein guter Crocus davon zu ruͤck einer groſſen ſtictitet/ ſonderlich von Marte; koͤnnen mit nutzen vnter unguenta vnd emplaſtra gebraucht werden.
De Jove & Saturno.
WAnn Jupiter vnd Saturnus darin ſolviret werden/ ſchieſſen ſoche nach abſtrahirung eines theils ſpiritus, in ſchoͤne klare vnd ſuͤſſe Cryſtallos.
Jupiter aber laͤſſt ſich ſo gern nicht als Saturnus ſolviren/ vnd giebet auch ſo ſuͤſſe Cryſtallos nicht als Saturnus/ koͤnnen aber beide ſicherlich zur Medicin gebrauchet werden.
Auch koͤnnen ſpiritus vnd flores darauß diſtilliret werden.
Nicht noͤtig weitlaͤufftig die bereittung zu wiederholen/ dann wie mit Luna zuthun gelehret iſt/ alſo auch von andern Metallen verſtanden werden muß.
Uſus Cryſtallorum Saturni & Jovis.
DJe Cryſtalli Saturni koͤnnen/ mit verwunderung in peſte den ſchweiß zu befoͤrdern/ vnd das Gifft dadurch aus dem Leibe zu bringen/ wie auch in dyſenteria mit lob gebrauchet werden.
Euſſerlich aber in Waſſer ſolviret vnd mit tuͤchern ſo darein genetzet/ auffgeleget/ kuͤhlen vnd leſchen ſie alle entzuͤndungen vnd inflammationes der glieder/ es ſey am Leibe wo es wolle/ gewaltiglich.
Deßgleichen thut auch ſein ſpiritus per ſe, (die flores vnter unguenta vermiſchet) das jhrige genugſamb.
An den Cryſtallen Jovis aber/ wird ein ſolche ſchnelle operation nicht gemercket/ doch thun ſie das jhrige auch/ vnd ſeind auch lieblicher/ als die von Saturno gemachet/ dann bey dem Jove ein reiner Sulphur auri befunden wird/ bey dem Saturno aber ein weiſſer ſulphur argenti, wie in meinem Buch de Generatione, & Naturâ Metallorum bewieſen wird.
De Mercurio.
WAnn man Mercurium vulgi, in ſpiritu nitri rectificato ſolviret, vnd den ſpiritum wieder davon abſtrahiret, ſo bleibt ein ſchoͤner leibfarber/ glaͤntzender præcipitat zuruͤck/ wann aber der ſpiritus nicht rectificiret iſt/ wird er nicht ſo ſchoͤn/ dann die vnſauberkeit des ſpiritus bleibet bey dem Mercurio, vnd macht ſolchen vnrein.
Dieſer Mercurius calcinatus wird von etlichen Mercurius præcipitatus, von andern Turbith minerale genennet/ damit die Chyrurgi vnd auch bißweilen etliche vngeſchickte Medici morbum Gallicum curiren, geben davon auff einmahl 6. 8. 10. mehr vnd weniger grana, (nach deme er zu gerichtet iſt/ vnd ſtarck operiret,) den Patienten ein/ dann ſo man den ſpiritum ſo gar hart nicht davon abſtrahiret, ſo wuͤrcket er viel ſtaͤrcker/ als wann er mit ſtarckem Fewer gaͤntzlich davon geſcheiden iſt/ dann die ſpiritus die dabey bleiben/ machen den Mercurium lebendig vnd operirend/ welches er ohne ſpiritibus ſonſten nicht thun koͤnte.
Gleich wie auch die andere metallen/ welche/ ſo ſie nicht durch ſalia oder ſpiritus dahin gebracht/ daß ſie ſolvirlich ſeyn/ keine/ oder aber wenig operation thun koͤnnen/ es were dann Zinck oder Eiſen/ welche leicht ſolvierlich ſeyn/ vnd alſo ohne vorhergehende auff-loͤſung/ (gleich wie oben bey dem Oleo Vitrioli bewieſen iſt) wuͤrcken koͤnnen.
Daß aber die ſcharpffen ſpiritus ſolcher operation vrſach ſeyn/ kan alſo gemercket werden.
Dann wann man ſchon ein gantzes Loth Mercurii currentis in den Magen ſchuͤttet/ wuͤrde er doch kein ſonderbahre bewegung machen/ ſondern alſo vnten/ gleich wie er oben hinein kommen/ wieder herauß lauffen/ hergegen aber/ ſo er mit ſpiritibus oder ſalien zu gerichtet iſt/ ſeiner nur etliche grana ſtarck wuͤrcken/ vnd je ſolvirlicher er berettet iſt/ je ſtaͤrcker er auch operiret, wie zu ſehen iſt/ wann er durch Saltz vnd Vitriol ſublimiret wird/ daß er dadurch ſo ſtarck wird/ daß auch ein Gran mehr vnd ſtaͤrcker/ als 8. oder 10. grana Turbith minerale wuͤrcket/ vnd 3. oder 4. grana deſſelben einem Menſchen wegen ſeiner groſſen ſtaͤrcke toͤdten koͤnnen.
Deßgleichen wuͤrcket er ſtarck/ ja auch noch viel ſtaͤrcker als der ſublimat, wann er in ſpiritu nitri ſolviret vnd cryſtalliſiret iſt/ alſo/ daß man jhn ohne gefahr nicht wol auff die Zunge nehmen darff.
Welches etliche gemercket/ vnd das Aqua fort nur mit linder hitz haben davon riechen laſſen/ daß der Mercurius gelb geblieben iſt/ welcher jhnen in kleinerm doſi mehr/ als der rohte/ davon die ſpiritus veꝛrochen ſeyn/ gewircket hat.
Dann ſie ſolchen nicht allein euſſerlich in vnreine ſchaͤden geſtrewet/ das boͤſe Fleiſch damit hinweg zu etzen/ nicht ohne groſſen ſchmertzen des Patienten gebrauchet haben/ ſondern auch denſelben ohne vnterſcheid bey jungen vnd alten/ damit zu purgiren/ in den Leib geben/ welche purgation eine von den aller-ſchaͤdlichſten iſt/ die gebraucht werden kan.
Dann dieſer boͤſe Gaſt/ er ſey gleich bereittet wie er woͤlle/ ſeine tuͤcke ſchaden zuthun nicht laſſen kan/ es ſey dann/ daß er in ein ſolches Weſen gebracht wuͤrde/ welches nimmermehr in einen lauffenden Mercurium kan reduciret werden/ dann kan man ohne allen ſchaden vnd nachtheil des Menſchen Geſundheit viel gutes in medicina damit außrichten/ davon an einem andern Orth etwas mehrers vielleicht moͤchte gehandelt werden.
Jch kan nicht vnterlaſſen den kleinen vnſchuldigen Kindern zum beſten/ einen gewaltigen ein-geriſſenen Mißbrauch zu entdecken.
Dann es ſchier bey allen denen/ welche mit der Medicin vƜbgehen/ ſo gemein worden iſt/ daß/ ſo bald einem kleinen Kinde etwas mangelt/ che man noch gewiß weiß/ ob es von wuͤrmen oder von etwas anders kranck iſt/ laufft man alſo bald zu dem Mercurio, in meinung/ weil ſolcher keinen geſchmack habe/ er deſto beſſer/ die wuͤrme damit zu toͤdten/ den Kindern bey zu bringen ſey/ kennen aber ſolche Leute ſeine ſchaͤdliche Natur nicht/ die er gegen die Schnen oder Nerven erzeiget.
Dann etliche meinen/ wann ſie den Mercurium alſo wiſſen zu bereitten/ daß er in groͤſſerem doſi eingeben werden koͤnne/ (gleich wie bey dem Mercurio ſublimato dulci zu ſehen iſt/) ſo ſeye er vber die maſſen wol zugerichtet/ welches aber groͤßlich gejrꝛet iſt/ vnd were viel beſſer/ daß er ſo wol nicht zubereittet were/ deſto weniger ſchaden wuͤrde dadurch dem Menſchen zugefuͤget/ weilen ſie denſelben in ſo groſſer doſi nicht eingeben doͤrfften:
Dann ſo er gebrauchet wird bey alten vnd erwachſenen Menſchen in morbo gallico, welcher mit Aqua fort, oder Spiritu nitri bereittet iſt/ kan er noch ſo viel nicht ſchaden/ weilen er in kleiner doſi geben wird/ vnd auch bey jhnen ein bewegung macht.
Dadurch die Natur huͤlff erlangt/ ſolches ſchaͤdliche Gifft zu vberwinden/ vnd von ſich zu ſtoſſen/ vnd wird deſſen malignitet ſonderlich durch das ſtarcke ſaliviren gebrochen/ welches die vorſichtige Natur jhme ein-gepflantzet hat/ dadurch ſo viel vnheils nicht kommen kan/ als durch den Mercurium dulcem, welcher den kleinen ſchwachen kindern von 10 bis auff 30 grana, auff einmahl eingegeben wird/ der dann gemeiniglich bey jhnen/ (wofern ſie nicht ſtarcker Natur ſeyn/ vnd ſolches verwachſen/) eine ſchwachheit vnd ſchlappichkeit der glieder verurſachet/ daranſie dann eine lang zeit (wo ſie nicht gantz lahm werden/) zu vberwinden haben.
Deßgleichen jꝛren auch die jenigen/ welche den Mercurium mit waſſer oder bier ſo lange ſchuͤttelen/ biß daſſelbe truͤb von dem Mercurio worden iſt/ geben alſo ſolches waſſer oder bier den kleinen Kindern fuͤr die wuͤrme zu trincken/ vnd ſagen/ ſie geben den Mercurium nicht corporaliſch/ ſondern nur ſeine krafft ein.
So ſie aber ſolches truͤbe Waſſer eine zeit-lang hin-ſtelleten/ wuͤrden ſie befinden/ daß ſich ein lauffender Mercurius davon zu boden ſetzen wuͤrde.
Jſt alſo ein ſolche plumpe bereittung nicht beſſer/ als hetten ſie einen lauffenden Mercurium eingeben.
Auch habe ich noch nie-mahl geſehen/ daß eine gute operation auff gebrauch des Mercurii dulcis oder truͤben Waſſers in toͤdtung der wuͤrme erfolget were.
Es iſt aber wol zu glauben/ daß ſolches durch den gehlen oder rohten præcipitat, weilen er ſtarck wuͤrcket/ geſchehen koͤnne.
Wer wolte aber ſeinem Kinde alſo feind ſeyn/ vnd ſolches mit einer ſo ſchaͤdlichen vnd moͤrderiſchen Medicinen (weilen man andere haben kan/ welche den Kindern keinen ſchaden zu fuͤgen/ gleich wie bey Marte vnd Oleo Viirioli dulci zu finden iſt/) plagen vnd martelen?
Dieſes ſey nun genug von dem Mißhrauch des Mercurii gemeldet: Verhoffe/ es werde jhme mancher ſolches zu einer Warnung laſſen geſagt ſeyn/ vnd nicht alſo leichtlich ſolchen tyranniſchen Gaſt bey andern ein loſiren vnd zu hauß ſenden/ dadurch nichts anders als eine Ruin des Gebaͤwes erfolgen muß.
Vnd iſt ſolche Chur gantz nicht zu loben/ durch welche das eine glied geſund/ vnd 2 oder 3 andere wieder kranck dagegen gemacht werden.
Gleich wie zu ſehen/ wann von den Huren-pocken ein einiges inficirtes Glied durch den Mercurium vnbeſtaͤndich geheilet/ daß hergegen der vbrige gantze Leib in ein kuͤnfftig vnheil geſetzet wird.
Derenthalben es viel beſſer were/ daß man ſolche vnzeitige Roß-artzneyen von guten medicamentis abſonderte/ vnd dargegen ſolche gebrauchte/ welche beſtaͤndig vnd ohne gefahr vnd nachtheil anderer glieder curirten; deren dann mancherley in dieſem Buch zu machen gelehret werden.
Wofern aber einer oder der ander/ durch einen ſolchen vbel bereitteten Mercurium were verdorben worden/ ſo iſt kein beſſer remedium ſolchen wieder zu recht zu bringen/ als durch metalliſche medicamenten, mit welchen der Mercurius groſſe gemeinſchafft hat/ als von Gold vnd Silber/ wann ſolche offt vnd vielmal gebrauchet werden/ ziehen ſie den Mercurium auß den gliedern an ſich/ vnd fuͤhren ſolchen mit ſich auß/ dadurch der Leib deſſelben wiederumb entbunden vnd davon frey gemacht wird.
Euſſerlich aber kan der Mercurius præcipitatus etwas ſicherlicher als inwendig gebrauchet werden/ wo man ſonſten nichts anders haben koͤnte.
Nemblich wild Fleiſch damit aus den wunden zu etzen.
So man aber an deſſen ſtatt ein Oleum corroſivum Antimonii, Vitrioli, Aluminis oder Salis communis gebrauchte/ were es viel beſſer/ vnd wuͤrde auch die heilung viel ſchneller darauf erfolgen.
Aber noch beſſer were es/ das man anfaͤnglich zu friſchen Wunden gute Medicamenten gebrauchte/ vnd ſolche nicht durch vnachtſamkeit in ein ſolche vnarht kommen lieſſe/ welche hernach mit etzen ſchmertzlich muß benommen werden.
Solcher Mercurius aber koͤnte am aller beſten dienen den Soldaten/ Betlern/ vnd Kindern die in die Schul gehen/ dann wo er hin geſtreuet wird/ ſo wol in den kleidern alß auf den koͤpffen der Kinder/ keine Lauß bleibet/ er muß aber nicht auf die roͤthe/ ſondern auf die gilbe bereitet ſeyn.
Doch muß man auch vorſichtig damit vmbgehen/ vnd nicht zu dick auf-ſtreuen/ auf daß man nicht/ in meinung die Leuß zu toͤdten/ das Fleiſch verwunde vnd auf-etze/ dadurch ein groſſer ſchaden entſtehen moͤchte.
De Aqua Forti.
AVß Salpetur vnd Vitriol, entweder gleiches gewichts oder aber ſo das Waſſer nicht ſtarck ſeyn ſol/ zwey Theilen Vitriol gegen ein Theil Salpeter genommen/ vnd darauß ein Waſſer diſtilliret, iſt gut zu gebrauchen die Metallen damit auf zuloͤſen vnd von einander zu ſcheiden/ als Gold von dem Silber/ vnd Silber von Gold/ welches im vierdten Theil vmbſtaͤndlich ſol gelehret werden.
Sonſten dienet auch ſolches Starck-waſſer zu vielen andern operationibus Chimicis, die Metallen damit zu ſolviren vnd bequaͤm zu machen/ deſto leichter in Medicamenten zu bringen:
Weilen aber ein Spiritus Nitri, vnd Aqua-fort bey nahe ein Ding ſein vnd gleiche wuͤrckung haben/ dann ſo ein Aqua-fort dephlegmiret vnd rectificiret wird/ eben das jenige damit kan außgerichtet werden/ welches dem Spiritu Nitri zu thun moͤglich iſt.
Vnd hergegen ein Spiritus Nitri alles einem Aqua-fort gleich thun kan/ darumb es alhier dabey beruhen/ vnd in dem Vierdten-theil weiters davon gehandelt werden ſoll.
Nun weiß ich gewiß/ daß ich alhier von Vnerfahrnen Laboranten (welche all jhr Werck aus Gewonheit alſo dahin thun/ vnd im geringſten nichts gruͤndlich betrachten) ein Ketzer ſeyn muß (weilen ich lehre/ daß ein Aqua-fort von Vitriol vnd Salpeter gemacht/ eben ſolcher Natur ſey/ als ein Spiritus Nitri, welcher ohne Vitriol gemacht worden iſt/) vnd ſagen/ daß ein Aquafort auch eines Spiritus Vitrioli theil-haftig ſey/ weilen Vitriol in der Bereittung dazu gebrauchet wird.
Darauff ich antworte/ ob ſchon Vitriol zu der Bereittung genommen wird/ dannoch von ſeinem Spiritu nichts/ oder aber ſehr wenig mit dem Spiritu Nitri in der Diſtillation vbergehet/ vnd dem Spiritu Nitri gleich/ ſo hoch nicht mit ſo kleiner Hize ſteigen kan/ vnd wird der Vitriol nur zu dem Salpeter genommen/ daß er deſſelben Zuſammen-fluß verhindere/ vnd deſto beſſer vnd leichter in einen Spiritum koͤnne getrieben werden.
Vnd weitters zu beweiſen/ kan der Vnglaubige vnter einen Spiritum Nitri, welcher per ſe gemacht iſt worden/ ein wenig Olei Vitrioli thun/ welches auch per ſe gemacht ſeye/ vnd damit verſuchen verguͤldes Silber zu ſolviren/ ſo wird er befinden/ daß ſein Spiritus Nitri durch den Spiritum Vitrioli vntuͤchtig zum ſcheiden worden ſeye/ dann es das Gold mercklich raubet/ welches ein Aquafort nicht thut.
De Spiritu Nitri Sulphurato.
ES kan auch ein Spiritus Nitri durch Schwebel gemacht werden/ welches noch bey vilen im Gebrauch iſt/ daß ſie in einem ſtarcken jrꝛdenen Retorten welcher in einem Ofen eingemauret/ Salpeter haben laſſen flieſſen/ welcher Retort oben ein roͤhren gehabt/ dadurch ſie auff den gefloſſenen vnd gluͤenden Salpeter immer ein Stuͤcklein Schwebel einer Erbeiß groß nach dem andern hinein geworffen/ der ſich darauff hat an gezuͤndt/ vnd alſo zugleich mit dem Nitro einen Spiritum geben.
Welches etliche einen Spiritum Nitri, andere ein Oleum Sulphuris genennet haben; iſt aber keines von beiden/ dann man die Metallen damit nicht/ gleich wie mit einem andern SpirituNitri oder Sulphuris ſolviren kan.
Auch iſt er zur Medicin nicht ſonderlich dienſtlich/ welcher/ ſo er zu einigen operationibus Chymicis gut were/ derſelbe durch mein Inſtrumentum Diſtillatorium alhier leichtlich in groſſer quantitaͤt zu machen koͤnte gelehret werden.
nb.
So aber Salpeter mit Sulphure in rechter proportion vermiſchet vnd in den erſten Ofen auf gluͤende Kolen getragen wird/ ſo wird alles verbrant/ vnd gehet ein wunderbahrlicher Spiritus vber/ deſſen Tugenden alhier zu beſchreiben nicht noͤtig iſt/ ſondern an einem andern Orth mehrers davon gemeldet werden ſoll.
De Cliſſo.
ES wird bey den neweren Medicis eines Spiritus gedacht/ welchen ſie von Antimonio, Sulphure vnd Nitro, gleiches gewichts machen/ vnd ſolchen Cliſſum nennen/ den ſie in hohen ehren halten/ vnd nicht ohne vrſach/ dann er viel gutes thun kan/ ſo er wol bereittet iſt.
Vnd hat der Inventor ſolchen zu machen einen Retorten mit einer roͤhren dazu gebrauchet/ gleich wie bey dem Spiritu Nitri Sulphurato gemeldet worden/ dadurch er ſeine Mixtur hinein geworffen hat.
Vnd iſt ſolches ein guter Weg/ ſo man keinen beſſeren weiß/ ſo aber dem auctori meine invention vnd Modus diſtillandi bekandt geweſen were/ zweiffele ich nicht/ er wuͤrde ſeinen geſchnaͤbelten Retorten an ein ſeiten geſetzet/ vnd den meinigen gebrauchet haben.
Die Species zwar ſeyn gut/ aber das gewicht nicht:
Dann was dienet ſo viel Sulphuris dabey/ welcher doch mit ſo wenigem Nitro ſich nicht verbrennen kan?
Wann er aber nicht verbrennet vnd ſich nur allein ſublimiret/ den halß des Retorten verſtopffet/ dadurch die diſtillation verhindert wird/ wie kan er dann kraͤffte von ſich geben?
Darumb ſo viel Sulphuris nicht dazu ſolte genommen werden/ ſondern nicht mehr als zu dem anzuͤnden des Salpeters gehoͤrig iſt.
Nemblich zu einem pfundt Salpeter 8 loht/ weilen aber auch Antimonium dazu kompt/ der dann auch viel Sulphuris hat/ (dann kein Antimonium ſo rein geſunden wird/ welcher nicht viel brennenden Sulphurs bey ſich hat/ wie im Vierdten- Theil dieſes Buchs bewieſen wird; darumb vnnoͤtig iſt/ daß man ſo viel Sulphur zu Antimonio ſetze/ ſolchen brennend zu machen/ weilen er ſelbſten genug bey ſich fuͤhret.
Wil derohalben meine compoſition alhier ſetzen/ welche ich beſſer als die erſte beſunden hab.
Nim Antimonii ℔ j. Salis Nitri ℔ ij. Sulphuris uncias iij. die ſpecies muͤſſen klein pulveriſiret vnd wol vnter einander vermiſchet werden/ vnd davon auf einmahl ein oder zwo vntzen mit einem loͤffel eingetragen/ ſo wird davon ein ſulphuriſcher Spiritus acidus Antimonii vbergehen/ welcher ſich in das vorgeſchlagene Waſſer im Recipienten ſetzen wird.
Der nach vollendter diſtillation außgenommen vnd wol verwahret/ zu ſeinem gebrauch behalten werden kan.
Jſt ein nuͤtzliches Sudoriferum, inſonderheit in allen febribus, peſte, epilepſiâ vnd allen andern Kranckheiten da ſchwitzens vonnoͤthen iſt/ das Caput mortuum kan in dem Ofen des Erſten Theils in flores ſublimiret werden.
De Spiritu Nitri Tartariſato.
EBen auff ſolche weiſe kan auch auß Nitro vnd Tartaro, gleiches gewichts ein ſchweiß-treibender guter Spiritus diſtilliret werden/ welcher in peſte vnd febribus malignis zu gebrauchen ſehr gut iſt.
Das Caput mortuum iſt ein guter Fluß die calces metallorum damit zu reduciren, oder aber in humido, zu einem Oleo Tartari flieſſen laſſen.
De Spiritu Antimonii Tartariſato.
NOch ein viel kraͤftiger Spiritus kan von Tartaro, Nitro, vnd Antimonio, eins ſo viel als des andern/ vnd vntereinander pulveriſiret, genommen vnd bereitet werden/ welcher zwar ſo lieblich nicht zu nehmen/ darumb er aber nicht zuſchewen iſt.
Dann er nicht allein in Peſte vnd Febribus, ſondern in allen obſtructionibus, vnd putredine ſanguinis; mit verwunderung ſeiner ſchnellen huͤlf kan gebraucht werden.
Das Caput mortuum kan aus-genommen vnd in einem Tigel geſchmoltzen werden/ gibt einen Regulum, deſſen gebrauch in dem vierdten theil beſchrieben iſt.
Auß den Schlacken kan mit Spiritu Vini ein rothe Tinctur extrahiret werden/ welche in vielen Kranckheiten zu gebrauchen ſehr dienſtlich iſt.
Ehe aber dieſelbe mit Spiritu Vini extrahiret wird/ kan man daraus mit ſuͤſſem waſſer ein rohtes Lixivium ſolviren, welches euſſerlich zu maͤngeln der Haut dieſelbe von kraͤtzen zu befreyen kan gebraucht werden.
Sonſten kan man ſolches Lixivium mit Aceto, oder einem andern Spiritu acido vber-gieſſen/ ſo faͤlt ſich ein rothes Pulver darauß/ welches/ ſo es abgeſuͤſſet vnd getrucknet worden/ zur Medicin kan gebraucht werden.
Wird von etlichen Sulphur Auratum Diaphoreticum genennet/ iſt aber nicht Diaphoretiſch/ ſondern macht noch ſtarcke Vomitus, kan derohalben im fall der noht/ wann nichts beſſers vorhanden iſt/ pro Vomitorio, agran. 6. 7. 9. ad 15. gebraucht werden.
Auch kan aus den Schlacken mit Spiritu Urinæ ein ſchoͤner Sulphur darauß extrahiret/ vnd vber den Helm gefuͤhret werden/ welcher zu allen Kranckheiten der Lungen ſehr dienſtlich iſt.
Von den Stein-kohlen.
SO man Stein-kolen mit gleich ſchwer Salis Nitri vermiſchet vnd diſtilliret, gibt einen wunderbahrlichen Spiritum, zu euſſerlichen Schaͤden ſehr gut zu gebrauchen/ dann er reiniget vnd zeucht die Wunden zuſammen gewaltiglich/ vnd gehet auch zugleich ein metalliſche Krafft vber/ in forma pulveris rubei, welche man von dem Spiritu ſcheiden vnd zu ſeinem Gebrauch bewahren muß:
So man aber Stein-kohlen alſo per ſe eintraͤgt/ vnd diſtilliret, ſo gehet nicht allein ein ſcharpffer Spiritus, ſondern auch ein hitziges vnd bluth-rothes Oleum vber/ welches alle feuchte Ulcera gewaltig trucknet vnd heilet:
Jnſonderheit heilet es den Erb-grindt vor all andern Medicinen/ vnd conſumiret alle ſeuchte vnd ſchwamhafftige Gewaͤchs der Haut/ ſie ſeyen wo ſie auch wollen/ ſo man aber Stein-kohlen in dem Ofen des erſten Theils ſublimiret/ ſo gehen neben einem metalliſchen ſauren Spiritu auch viel ſchwartze leichte flores vber/ welche alles Blut ſchnell ſtillen/ vnd auch vnter emplaſtra zu malaxiren, nicht geringer ſeyn als andere metalliſche flores.
De Spiritu Nitri vel Aqua-forti Sulphureis.
WAnn man von einem Theil Schwebel/ zwey Theilen Salpeter vnd drey Theilen Vitriol ein Waſſer diſtilliret/ ſo bekompt man ein gradirent Scheide-waſſer/ welches ſtarck nach ſchwebel reucht/ dann der Sulphur durch Nitrum vnd Vitriolum volatiliſch gemacht wird/ iſt beſſer zum ſcheiden der Metallen als ein gemeines:
Silber darein geleget/ wird ſchwartz/ aber nicht fix/ etwas davon in ſolutionem Lunæ gegoſſen/ faͤlt viel ſchwartzer kalck zu boden/ beſtehet aber noch nicht die proben.
Vnd kan per rectificationem davon ein ſtarcker Spiritus volatilis Sulphureus abſtrahiret werden/ welcher gleiche Tugenden hat/ ſo wol innerlich als außwendig zu Baͤdern/ vnd gleich wie ein Spiritus volatilis Vitrioli oder Aluminis gebrauchet werden kan.
De Spiritu Arſenici Nitroſo.
ARſenicum album vnd Nitrum purum zuſammen gleiches gewichts klein gerieben vnd diſtillirt, gibt einen blawen Spiritum welcher ſehr ſtarck iſt/ es muß aber kein Waſſer vorgeſchlagen werden ſonſten wuͤrde er weiß werden/ dann das Arſenicum, davon die blawe kompt/ wird durch das Waſſer præcipitiret/ dieſer Spiritus ſolviret vnd gradiret/ das Kupffer weiß als Silber/ auch geſchmeidig/ aber nicht fix.
Das zuruͤck bleibende Caput mortuum machet das Kupffer auch weiß/ ſo es damit cimentiret wird/ aber gantz bruͤchig vnd vngeſchmeidig/ wie aber aus dem Arſenico gut Silber mit nutzen kan geſeigert werden/ wirſtu im vierdten Theil ſinden.
In medicina dienet der blawe Spiritus zu allen vmb ſich freſſenden cancroſiſchen ſchaͤden dieſelben damit angeſtrichen/ werden getoͤdtet vnd zur heilung bequaͤm gemacht.
Von Sulphure, Tartaro crudo vnd Nitro einen Spiritum zu machen.
SO man ein Theil Sulphuris, 2 Theil Tartari crudi, vnd 4 Theil Nitri zu ſammen reibet/ vnd Philoſophicè diſtilliret, ſo kompt ein wunder-bahrlicher Spiritus vber/ welcher das ſeine in Medicina vnd Alchimia wol thun kan.
Aber ich wil niemand rahten/ daß er ſolchen in einem Retorten zu diſtilliren vnterſtehe/ dann dieſe mixtur, wann ſie von vnten auf warm wird/ gleich als ein Buͤchſen-pulver ſchlaͤget/ ſo ſie aber von oben mit einer gluͤenden Kolen angezuͤndet wird/ fulminiret dieſelbe nicht/ ſonder brennet nur als ein ſchnell fewer hinweg; koͤnnen Metalla damit reduciret vnd geſchmoltzen werden.
Von Sale Tartari, Sulphure, vnd Nitro einen Spiritum zu machen.
WAnn 1 Theil Salis tartari, 1½ Theil Sulphuris mit 3 Theil Salis nitri zu ſammen gerieben werden/ wird ein compoſition darauß/ welche fulminiret/ gleich wie ein Aurum tonitruans, vnd kan dieſelbe auch auf ſolche weiſe gleich wie oben bey dem Golde gelehret worden/ in Flores vnd Spiritus diſtilliret werden.
Welche nicht ohne ſonderbahre wirckung ſeyn.
Nam unius corruptio alterius generatio eſt.
Wie man von Saͤg-ſpaͤn/ Schwebel vnd Salpeter einen Spiritum machen ſoll.
SO man eine Mixtur machet/ von 1 theil Saͤgſpaͤn von Linden Holtz gemacht/ vnd 2 theilen guten Schwebel/ vnd 9 theilen geleuterten vnd wohl getruckneten Salpeter, davon jmmer ein wenig nach dem andern eintraͤgt/ ſo gehet ein ſaurer Spiritus vber/ welcher euſſerlich vnreine Wunden damit zu reinigen kan gebrauchet werden.
So man aber vnter dieſe Compoſition klein pulveriſirte Mineralia, oder Metalla miſchet/ vnd dann alſo mit eintragen diſtilliret/ ſo gehet nicht allein ein kraͤfftiger Spiritus metallicus, ſondern auch viel Flores, nach arht des Minerals mit vber/ nicht kleiner Tugenden/ dann die Mineralia vnd Metalla durch dieſes ſchnelle Fewer zerſtoͤret vnd gleichſamb ein Verbeſſerung erlangen/ davon viel zu ſchreiben were/ aber nicht rahtſamb alles zu offenbahren/ betrachte dieſen Spruch der Philoſ. Est impoßibile Sulphur ſine flamma delere.
Calcis aduſtibile quod præſtat foſſa mineræ.
Vnd koͤnnen auch alle fluͤſſige Mineralien vnd Metallen in momento auff einem Tiſch in einer Hand oder in einer Nuß-ſchalen nicht allein geſchmoltzen/ ſondern auch cupelliret werden/ dardurch ſonderbahre Proben der Ertze vnd Metallen viel beſſer als auff cupellen tractiret, koͤnnen gethan werden/ davon weiters im Vierdten Theil.
Alhier iſt vns eine Tuͤhr zu hohen Dingen eroͤfnet/ wird vns der Eingang geſtattet vnd zu gelaſſen/ ſo doͤrffen wir weiters keine Buͤcher mehr/ die Kunſt darinnen zu ſuchen.
Durch Huͤlff des Salpeters vnd Leinen-Tuch/ Metalliſche Spiritus vnd Flores zu machen.
SO Metalla in jhren menſtruis appropriatis ſolviret vnd in der ſolution, darin ein behoͤrlich gewicht Salpeter zerlaſſen iſt/ reine Leinentuͤcher genetzet/ vnd getrucknet werden/ ſo hat man ein zubereittes Metall/ welches ſich anzuͤnden laͤſſt/ vnd gleich wie oben bey den Saͤg-ſpaͤnen gemeldet/ durch verbrennung jhres Sulphuris ſuperflui die mercurialiſche ſubſtantia des metals offenbahret wird.
Vnd nach geſchehener diſtillation wird ein ſonderbahrer purificirter Calx gefunden/ welcher durch anreiben andere metalla ferbet/ als von Gold/ verguͤldeter Silber/ ein Silber Calx verſilbert Kupffer/ ein Kupffer Calx, verkuͤpffert Eiſen/ ꝛc.
Welche ferbung zwar keinen ſonderbahren nutzen geben kan/ iſt nur die moͤglichkeit zu ſehen beſchrieben worden/ doch moͤchte vielleicht auch noch etwas gutes dahinden ſtecken/ welches nicht jederman zuwiſſen gegeben iſt.
Von dem Buͤchſen-Pulver.
VOn der ſchaͤdlichen Compoſition, vnd teuffeliſchen mißbrauch des Buͤchſen-pulvers were viel zuſchreiben/ weilen aber die jetzige welt nur jhren Luſt daran hat/ vnſchuldig Blut zu vergieſſen/ vnd nicht hoͤren mag daß man das Vnrecht verachte/ vnd das Gute lobe/ ſo iſt es am aller ſicherſten davon geſchwiegen vnd einen jedwedern ſelber ſein thun verantworten laſſen/ wann die zeit der rechenſchafft vnſerer hauß-haltung (welche vielleicht nicht weit iſt) einmahl kommen wird/ da dann ein Scheidung gutes vnd boͤſes durch den Hertzen-probierer (gleich wie Gold im fewer von ſeiner Schlacken gereinigt) angeſtellet wird.
Dann wird man ſehen was fuͤr Chriſten wir geweſen ſeyn/ wir haben zwar alle den Nahmen/ beweiſen aber ſolches mit der That nicht/ wil immer einer beſſer als der ander ſeyn/ vnd vmb eines Worts wegen/ welches dieſer anders als jener verſtehet (daran die Seligkeit doch nicht gelegen iſt) verfluchet vnd verdammet einer den andern/ verfolgen vnd beſtreitten einander biß in den Todt/ welches vns Chriſtus nicht gelehret hat/ ſondern ernſtlich befohlen iſt/ daß wir vns vnter-einander lieben ſollen/ boͤſes mit gutem vnd nicht gutes mit boͤſem bezahlen/ wie leider itzunder uͤberal im ſchwang gehet/ vnd bey allen menſchen gemein iſt/ ein jedweder wil nur ſein eigen Reputation in acht nehmen/ Gottes Ehr vnd Gebott aber wird hergegen nicht geacht/ ſondern mit Fuͤſſen getretten/ vnd hat der ſchaͤndliche Hoffart/ eiteler Ehrgeitz/ vnd Phariſeiſche Scheinheiligkeit bey den (boͤß) Gelehrten alſo vberhand genommen/ daß auch niemand von ſeiner halsſtarrigkeit weichen wil/ vnd ſolte auch die gantze Welt dadurch vmbgekehret werden.
Das laß mir einer Chriſten ſeyn/ an jhren fruͤchten ſolt jhr ſie erkennen vnd nicht an jhren worten.
Die Woͤlffe ſeindt nun ſo mit ſchafskleidern bedecket vnd vberzogen/ daß man ſchier keine mehr finden kan/ Wolffs-thaten aber werden allenthalben geſpuͤret.
Alle gute ſitten werden in boͤſe verkehret/ die Weiber werden nun Maͤnner/ die Maͤnner ſtellen ſich als Weiber/ gantz gegen Gottes vnd der Natur Einſetzung.
In ſumma die Welt gehet auf ſteltzen.
Wann nun Heraclítus vnd Democritus einmahl dieſe gegenwertige Welt ſehen moͤchten/ ich meine ſie wuͤrden dieſelbe zu beſchreyen vnd zu verlachen vrſach genug finden:
Jſt derohalben nicht zu verwunderen daß Gott vber vns boͤſe Menſchen ein ſolche ſchroͤckliche ruhten des Buͤchſen-pulvers geſchicket hat; vnd iſt glaͤublich/ wann auf ſolche kein beſſerung erfolget/ daß noch ein groͤſſere vber vns/ nemblich Donner vnd Plitz vom Himmel herab/ dadurch die Welt vmbgekehret/ vnd einmahl allem Hoffart/ Eigen-nutz/ Ehr-geitz/ Betrug vnd Eitelkeit derſelben ein ende zu machen/ kommen werde.
Darnach alle Creaturen, einmahl von derſelben Dinſtbarkeit auf-geloͤſet zu werden/ ſich hertzlich ſehnen vnd verlangen tragen.
Solche bereittung nun/ welche das aller ſchaͤdlichſte Gift/ ein ſchrecken aller Lebendigen/ iſt nichts anders als ein Fulmen terreſtre welches vns den zorn vnd zukunft des Herꝛn verkuͤndiget.
Dann weilen Chriſtus (die Welt zu richten) mit Donner vnd Plitz kommen ſoll/ dieſer irꝛdiſche Donner aber villeicht gegeben iſt/ vns dadurch des zukuͤnftigen in forcht zu errinneren/ ſo wird doch ſolches nicht in acht genommen/ ſondern nur zur aller greulichſten vnd ſchroͤcklichſten Plag vnd Verderben des menſchlichen geſchlechts (wie jederman wol bekandt iſt) zugerichtet vnd bereittet.
Dann niemand laͤugnen kan/ daß kein ſchneller giſt zu finden ſey/ als eben dieſes Pulver.
Von dem Baſiliſco wird geſchrieben daß er die Menſchen mit ſeinem geſicht toͤdten ſolle/ davon man ſich noch huͤten vnd bewahren kan/ vnd auch derſelben (wann deren auch ſeyn) gar ſelten gefunden werden/ dieſes Gift aber wird nun an allen orten vnd enden zubereittet vnd gefunden.
Wie oftermahls geſchicht es daß der Donner in einen Thurn ſchlaͤgt/ dadurch er das Pulver/ ſein gliches entzuͤndet vnd in einem augenblick alles ſo darumb iſt/ in die Luft jaget/ dafuͤr ſich niemand verſehen oder dazu bereittet hat/ welches ſchroͤcklich zu hoͤren iſt.
Deßgleichen geſchicht auch/ wann eine Stadt von den Feinden belaͤgert/ miniret, oder vnder-graben wird/ dadurch ein groß Stuͤck derſelben in momento, mit allen die es begreiffet/ ploͤtzlich vnd jaͤm̃erlich zum tode bringet/ vnd was dergleichen viel andere gefaͤhrligkeiten/ welche dadurch entſtehen koͤñen/ mehr ſeyn.
Wie koͤnte doch ein ſchnellers vnd gefaͤhrlichers gift erdacht weꝛden?
Jch vermeine niemand zu ſeyn/ welcher dieſes nicht dafuͤr erkennen werde.
Weilen dann von den alten Philoſophis vnd Chymicis allzeit dafuͤr gehalten worden/ je groͤſſer ein Gifft ſey/ je groͤſſere vnd beſſere Medicin, nach benommenem Gift darauß koͤnne bereiteet werden/ welches dann auch von vns Nachkoͤmlichen wahr zu ſeyn/ vielfaͤltig befunden iſt:
Wie bey dem Antimonio, Arſenico, Mercurio vnd andern Mineralibus zu ſehen/ welche ohne bereittung lauter Gifft ſeyn/ hergegen aber durch gute Bereittung/ in die allerbeſte vnd kraͤftigſte Medicamenten koͤnnen verwandelt werden/ welches zwar nicht jederman begreiffen vnd glauben kan/ den Spagiris aber ſolches zu thun nicht frembt iſt.
Weilen ich dann nun in dieſem Theil von Medicinaliſchen Spiritibus vnd andern guten Medicamenten tractire vnd handele/ vnd befunden/ daß dieſe/ welche aus dem Buͤchſen-pulver gemacht wird/ die geringſte nicht ſey/ habe ich alſo derſelben bereittung/ ſo viel es thunlich iſt/ etlicher maſſen zu beſchreiben nicht vmbgehen wollen/ vnd geſchicht ſolches alſo.
Einen Spiritum aus Buͤchſen-pulver zu machen.
WAnn man das Diſtillir-Gefaͤß warm gemacht/ vnd einen groſſen Recipienten, darinnen ſuͤß Waſſer iſt/ vnd die Roͤhren unverlutiret accommodiret hat/ ſo ſetzet man eine Schale/ darein vngefaͤhr zwoͤlff oder fuͤnffzehen Granen gemein Buͤchſen-pulver gethan ſey/ nach dem andern/ gleich wie oben bey dem Golde gelehret worden/ hinein/ vnd nicht mehr/ dann ſo man zu viel auff einmahl hinein thaͤte/ wuͤrde es zu viel Wind machen/ vnd den Recipienten zerſtoſſen/ vnd mache alſo bald das thuͤrlein wieder zu/ ſo wird ſich das Schießpulver entzuͤnden/ vnd einen blaſt von ſich geben/ davon der Recipient beweget wird/ vnd auch ein weiſſer Nebel in den Vorlag ſteigen/ ſo bald aber das Pulver verbrant iſt/ kan man mehr eintragen/ vnd darf man nicht warten/ biß ſich der Nebel geſetzet habe/ welches zu viel Zeit zu der Diſtillation erforderen wuͤrde/ vnd kan man nur immer nach einander eintragen/ ſo lang/ biß man meinet Spiritus genug zu haben.
Dann laͤſſt man das Fewer auß-gehen vnd den Ofen erkalten/ nimbt den Recipienten ab/ vnd geuſſet den vber-geſtigenen Spiritum ſampt dem vorgeſchlagenen waſſer/ (ſo zu vorn die flores allenthalben/ damit abgeſchwencket ſeyn/) aus dem Recipienten in einen glaͤſernen Kolben/ vnnd rectificiret ſolches per Alembicum in Balneo, ſo ſteiget ein truͤb Waſſer vber/ welches etwas nach Schwebel reucht vnd ſchmecket/ ſolches verwahre.
Jm Kolben wirſtu ein weiß Saltz finden/ welches du auch in dem Kolben bewahren ſolſt.
Das Caput mortuum welches in vaſe diſtillatorio geblieben vnd als ein graw Saltz anzuſehen iſt/ nimb/ vnd gluͤe ſolches in einem verdeckten Tigel wol auß/ daß es weiß werde/ aber nicht ſchmeltze/ auf ſolches auß-gegluͤete ſaltz gieſſe das ſtinckende waſſer/ welches per Alembicum vbergangen iſt/ vnd ſolvire das auß-gegluͤete weiſſe Saltz damit auf/ die feces, welche ſich nicht ſolviren laſſen/ wirff hinweg.
Die ſolution filtrire vnd gieſſe ſolche auf das behalten weiſſe Saltz/ welches im kolben geblieben/ davon der ſulphuriſche Spiritus zuvorn abſtrahiret iſt/ vnd ſetze den Kolben mit ſeinem verlutirten Helm/ in ein Sand-capel, vnd abſtrahire das ſulphuriſche Waſſer davon/ welches etwas gehl ſeyn/ vnd auch mehr nach ſchwebel als zuvorn riechen wird.
Solches waſſer/ wann es zu etlich malen von dem Saltz abſtrahiret wird/ bekomt es eine weiſſe/ ſchier einer Milch gleich/ welches nicht mehr nach ſulphur ſchmecket/ ſondern lieblich vnd ſuͤß iſt.
Sehr dienſtlich in allen Lungen-kranckheiten zu gebrauchen.
Auch verguͤldet es Silber damit angeſtrichen/ doch nicht beſtaͤndig/ kan durch digerirung in eine beſſere Medicin gezeitiget werden.
Dem Saltz aber/ welches in dem kolben geblieben iſt/ gieb ſtaͤrcker feuer/ alſo daß der ſand/ darin das glaß ſtehet/ gluͤe/ ſo wird ſich ein ſchoͤn weiß Saltz in den Helm ſublimiren, am geſchmack ſchier wie ein ſal-armoniacum, aber in mittel des kolbens findet ſich ein anders/ welches gelblecht iſt/ auf-geſtiegen/ ſchmaͤcket mineraliſch vnd iſt ſehr hitzig auf der zungen.
Dieſe ſublimirte Salia, ſo wol das weiſſe welches in den Helm geſtiegen/ als das gehle welches im Kolben geblieben iſt/ ſeind gut zu gebrauchen in Peſte, Febribus malignis, vnd anderen kranckheiten da ſchwitzens vonnoͤhten iſt/ dann ſie den Schweiß gewaltig treiben/ ſtaͤrcken vnd reinigen den Magen/ vnd machen auch bißweilen linde ſedes.
Was aber ſonſten weitters in Medicina damit kan gethan werden/ iſt mir noch vnbekant.
In Alchimia aber haben ſie auch jhren Gebrauch/ welches hieher nicht gehoͤrt.
Auff das hinderſtellige Saltz/ welches ſich nicht ſublimiret hat/ kan man Regen-waſſer gieſſen vnd damit in dem Kolben auff ſolviren (wann er gantz geblieben iſt) ſo er aber gebrochen were/ kan man das Saltz alſo trucken außnehmen vnd ſolviren/ filtriren vnd wieder coaguliren/ dadurch viel feces ſeparirt werden/ ſolches gereinigte Saltz/ welches etwas gelb ſeyn wird/ muß man in einem verdeckten Tigel wohl vnd rein flieſſen laſſen/ ſo wird es durchauß blutroht werden/ vnd ſo hitzig auff der Zungen/ als ein lautter Fewer; welches mit ſuͤſſem Waſſer wiederumb muß ſolvirt/ filtriret vnd coagulirt werden.
Jn welcher Arbeit daſſelbe ſehr rein vnd klar gemacht wird; vnd iſt die ſolution gantz gruͤn/ ehe ſie coaguliret wird/ vnd ſo fewrig als das rohte Saltz zuvoren geweſen/ ehe es ſolviret worden iſt.
Wann nun ſolche graß-gruͤne ſolution wiederumb in ein roht fewrig Saltz coaguliret iſt/ kan es noch einmahl in einem reinen guten beſtaͤndigen Tigel geſchmoltzen werden/ ſo wird es noch viel roͤhter vnd hitziger.
nb.
Vnd iſt zu verwundern/ daß im flieſſen deſſelben viel fewrige Funcken davon ſpringen/ welche doch nicht anzuͤnden/ gleich als andere Fewer-funcken von Kohlen oder Holtz zuthun pflegen.
Wann nun ſolches wohl gereinigte rohte Saltz an ein kalt vnd feucht Orth gelegt wird/ ſo zerfleuſt es in ein blut-rothes Oleum, welches in digeſtione Gold auff ſolviret/ vnd das Silber ligen laͤſſt/ die Solution kan coaguliret/ vnd zur Alchimia, vnd deſſen Gebrauch bewahret werden.
Auch kan man mit Spiritu Vini alcoliſato ein koͤſtliche Tinctur darauß extrahiren, welche Silber verguͤldet/ aber nicht beſtaͤndig:
Zur Medicin aber/ kan ſolche als ein fuͤrtrefflicher Schatz zum Gebrauch wol verwahret werden/ ſo man aber das rohte fewrige Saltz mit Spiritu Vini extrahiret, ehe Gold damit auff ſolviret worden iſt/ gibt es auch eine ſchoͤne rohte Tinctur/ aber nicht ſo kraͤfftig zur Medicin/ als die jenige/ da Gold zu genommen worden iſt; vnd kan auch ſolche Tinctur weiters in Alchimia gebrauchet werden/ welches hieher nicht gehoͤret/ weilen nur von medicamentis gehandelt wird.
Vom Gebrauch des Buͤchſen-pulvers Medicin oder Tinctur.
DJeſe Tinctura, ſo wohl mit als ohne Gold aus dem rohten Saltz gemacht/ iſt eine von den fuͤrnembſten/ die mir zu machẽ bekant ſeyn.
Wañ man nur recht damit vmbgehet vnd ſolche wohl zubereittet:
Dann ſie das Gebluͤt trefflich reiniget vnd ſaͤubert/ treibet den Schweiß vnd Vrin kraͤfftig/ dahero in peſte, febribus, epilepſia, ſcorbuto, melancholia hypochondriaca, podagra, calculo vnd jhren ſpeciebus, deßgleichen in allen obſtructionibus des Miltzes vnd Leber/ auch in allen Lungen-kranckheiten ſicher vnd nuͤtzlich kan gebrauchet werden.
Vnd iſt zu verwundern/ daß auß einem ſo ſchaͤdlichen Weſen/ eine ſolche gute vnd nuͤtzliche Medicin kan bereittet werden.
Were derohalben viel beſſer/ daß man gute medicamenta darauß verfertigte/ die armen Krancken damit geſundt zu machen/ als daß man die geſunden damit ermordtet vnd vmbs leben bringet.
Jch kenne einen Chymicum, welcher viel Zeit vnd Koſten in dieſem gifftigen Drachen zu ſuchen/ auff-gewendet hat/ in meinung der alten Philoſophen jhren lapidem oder univerſal Medicin darauß zu machen.
Sonderlich darumb/ weilen er ſahe/ daß ſich ſolche wunderbahrliche veraͤnderungen der Farben ſehen lieſſen/ davon bey der Philoſophorum Medicina vnd jhrer Bereittung meldung geſchicht.
Als Drachen-blut/ Jungfraw-milch/ gruͤne vnd rohte Leo, nigrum nigrius nigro, album albius albo, vnd was dergleichen dingen vielmehr ſeyn/ nicht noͤtig zu erzehlen/ welche einen Baldglaubenden leichtlich jrꝛ machen koͤnnen/ wie dann jhme auch damit geſchehen iſt.
Hernach aber iſt er gewahr worden/ daß ſein ſubjectum darauff er ſeine hoffnung geſtellet hatte/ lepro ſich vnd nicht rein genug war/ ſondern einen ſolchen tingirenden Stein (Menſchen vnd Metallen dadurch zu verbeſſern) darauß zu machen/ vnmoͤglich were/ hat alſo mit einer guten particular Medicin vor lieb nehmen/ vnd das vbrige Gott heimſtellen muͤſſen.
Dieſes ſey nun genug geſagt/ von dem gifftigen Drachen/ dem Buͤchſen-pulver/ vnd feiner Medicin.
Daß aber nicht noch ein anderer vnd reinerer Drach ſey/ davon die Philoſophi viel vnd offtermahls meldung gethan/ will ich nicht verneinen/ dann die Natur gewaltig reich iſt/ vnd viel Arcana durch Gottes Zulaſſen vns offenbahren koͤnte.
Weilen wir aber nur groſſe Ehr/ vnd Reichthumb ſuchen vnd dagegen der Armen vergeſſen/ iſt es nicht vnbillich/ daß ſolche den Gottloſen verborgen bleiben.
Aus Salpeter vnd Kohlen/ Spiritus vnd Flores zu machen.
WAnn man guten gelaͤuterten Salpeter/ welcher wohl von ſeinem vnnuͤtzen vnd hinderlichen Saltz gereinigt iſt/ mit guten Kohlen diſtilliret, ſo verbrennet ſich der Egyptiſche Sonnen-vogel/ vnd ſchwitzet auß jhme ein ſonderbahr Waſſer/ welches den Menſchen vnd Metallen dienſtlich.
Sein verbrandte aſche aber einem calcinirten Tartaro gleich/ vnd zu der Metallen reinigung nicht zu verwerffen iſt.
Aus Kißling/ Cryſtallen oder Sandt/ mit zuthun Kohlen vnd Salpeter/ Flores vnd Spiritus zu machen.
NJmb ein Theil Kißling oder Sand/ vnd drey Theil Linden-Kolen/ mit ſechs theilen guten Salpeter/ vntereinander gemenget/ vnd davon eingetragen/ ſo entzuͤndet ſich der verbrennliche Sulphur in den Silicibus, durch das durchdringende vnd vehemente Fewer des Salpeters/ vnd macht eine ſcheidung/ fuͤhret ein Theil davon mit ſich vber/ in ſpiritus vnd flores, welche per filtrationem von einander muͤſſen geſchieden werden.
Der Spiritus ſchmaͤcket gleich als were er von Sale Tartari vnd Silicibus gemacht worden/ hat auch ſolche Natur vnd Eigenſchafft/ deßgleichen auch das zuruͤckgebliebene Caput mortuum ein ſolches Oehl oder liquorem giebet/ deme in allem gleich/ welches von Sale Tartari vnd arena herkompt.
Darumb alhier ſein tugent nicht beſchrieben wird/ ſondern bey dem Spiritu Salis Tartari cum ſilicibus gemacht/ zu finden iſt.
Spiritum & Oleum ex Talco mit Salpeter zu machen.
NJmb ein Theil klein pulveriſirt Talcum, vnd zwey Theil Linden-kolen/ mit 5. oder 6. Theil guten Salpeter vermiſchet/ vnd davon eingetragen/ jmmer ein Loͤffel vol nach dem andern/ ſo gehet ein Spiritus vnd wenig Flores vber/ welche von einander muͤſſen ſeparirt werden/ gleich oben bey den ſilicibus gelehret worden.
Der Spiritus iſt nicht vngleich dem ſpiritu arenæ, das caput mortuum, welches grawlecht ſeyn wird/ muß man in einem Tigel wol außgluͤen/ oder aber flieſſen laſſen vnd außgieſſen/ gibt eine durchſichtige weiſſe Maſſam, gleich wie die Silices vnd Cryſtallen/ welche an einem kalten vnd feuchten Keller in einen dicken liquorem fleuſſt/ viel fetter an zu greiffen/ als ein Oleum arenæ, iſt etwas ſcharpff einem Oleo Tartari gleich/ reiniget die Haut/ Haar vnd Naͤgel/ vnd macht dieſelbe weiß/ der Spiritus kan innerlich zum Schweiß treiben/ vnd den Vrin zu befoͤrdern gebraucht werden/ euſſerlich reiniget er die Wunden vnd heilet alle Kraͤtze am Leibe bald vnd ſchleunig.
Was weitters damit kan gethan werden/ iſt mir noch vnbekandt:
Wie aber Talcum, Silices vnd dergleichen ſteinichte Dinge mehr/ dahin koͤnnen gebracht werden/ daß dieſelbe mit Spiritu Vini ſolviret, vnd in gute medicamenta koͤnnen gebracht werden/ ſoll im Vierdten Theil gelehret werden.
Spiritus, Flores vnd ein Oleum aus Zinn zu machen.
WAnn man zu eim Theil guten Salpeter/ zwey Theil klein gefeilet Zinn miſchet/ vnd ſolches eintraͤgt/ gleich bey andern dingen gelehret worden/ ſo zuͤndt der Sulphur Jovis den Salpeter an vnd machet eine Flamm/ gleich als were es durch einen gemeinen Sulphur geſchehen/ vnd macht eine ſcheidung/ alſo daß ein Theil von dem Zinn in Flores vnd Spiritus vbergehet/ der Reſt davon zu ruͤck ligen bleibt/ welcher/ ſo er wird außgenommen/ in feuchter Lufft etwas davon in einen liquorem oder oleum fleuſſet/ welches euſſerlich in ulceribus, ſolche zu reinigen nuͤtzlich kan gebraucht werden/ weiters hat es krafft/ alle farben der vegetabilien vnd animalien ſo es wohl dazu gebrauchet wird/ wunderbarlicher weiß zu erhoͤhen vnd zuverbeſſern/ welches den Laken-faͤrbern nicht vndinſtlich iſt/ der Spiritus treibet den Schweiß gewaltig/ die flores koͤnnen abgeſuͤſt vnd vnter Emplaſtra gebrauchet werden/ trucknen vnd heilen ſchnell.
Einen Spiritum, Flores & Liquorem aus dem Zinck oder Spiauter zu machen.
BLeich itzt bey dem Zinn gelehret worden/ alſo kan auch mit dem Zinck procediret werden giebet viel flores, auch einen Spiritum vnd Oleum, bey nahe ſolcher Kraͤfften als die von Jove gemacht:
Vnd ſeyn dieſe flores beſſer corrigiret durch das Nitrum als die jenige welche per ſe im Erſten Theil zu machen ſeind gelehret worden.
Ex Lapide Calaminari, Spiritus, Flores & Oleum zu machen.
ZV einem Theil pulveriſirten Galmey zwey Theil Nitri gemiſchet/ vnd eingetragen/ gibt einen ſcharpffen Spiritum, welcher in ſcheidung der Metallen ſehr gut iſt/ vnd kommen ein wenig gelbe Flores mit vber.
Das vbrige bleibt zuruͤck als ein dunckel gruͤne Maſſa, gantz fewrig auff der Zungen/ gleich als ein Sal Tartari, wann es außgelaugt wird mit Regenwaſſer/ ſo gibt es eine graß-gruͤne ſolution, welche ſo ſie nit bald in ein Saltz coaguliret wird/ ſcheidet ſich die gruͤne von dem Nitrofixo, vnd faͤlt als ein zart roth Pulver zu boden/ welches/ ſo es abgeſuͤſt vnd getrucknet wird/ von eim Gran biß auff 10. oder 12. eingeben/ macht ſolches linde ſedes vnd vomitus beſſer als ein zubereittes Antimonium Vomitivum, dann der Galmey vnd Zinck guͤldiſcher Natur ſeyn/ wie im Vierdten Theil bewieſen wird/ das weiſſe lixivium, davon die gruͤne gefaͤllet/ kan in ein weiß Saltz/ dem Sali Tartari gleich/ coaguliret werden/ ſo man aber die gruͤne ſolution coaguliret ehe ſich die Gruͤne von dem Nitro geſcheiden hat/ ſo bekompt man ein ſchoͤn hoch-gruͤnes Saltz/ viel fewriger als ein Sal Tartari, damit ſonderbare Dinge in Alchimia koͤnnen gethan werden/ welches hieher nicht gehoͤret.
So nun jemand ſolches gruͤne fire Saltz in Alchimia zu gebrauchen machen will/ darff er ſo viel muͤhe nicht auff wenden/ erſt einen Spiritum auß der mixtur zu diſtilliren/ ſondern kan nur zu 1 theil Galmey 3 oder 4 theile guten Salpeter miſchen/ vnd ſolche mixtur in einen guten Tigel/ in einem Wind ofen zuſammen kochen/ ſo lang/ biß ſich das Nitrum gruͤn von dem Galmey gefaͤrbet hat/ dann außgegoſſen/ vnd das gruͤne guͤldiſche Saltz davon geſchieden/ vnd ſo gut gebrauchet als man weiß.
Wil man aber eine gute Tinctur vnd Medicin darauß extrahiren, ſo kan man ſolches pulveriſiren/ vnd mit Spiritu Vini extrahiren, gibt ein blut-rohte Tinctur/ nicht allein in Medicina, ſondern auch in Alchimia nicht zu verachten.
Weitters iſt diß in acht zu nehmen/ daß vnder allen Metallen vnd Mineralien/ welche mir bekandt ſeyn/ (Gold vnd Silber außgenommen/) keines gefunden wird/ auß welchem kan ein fewer-beſtaͤndige gruͤne extrahiret werden/ als eben aus dem guͤldiſchen Galmey welches wol nachdenckens werth iſt.
Von Salpeter/ Schwebel/ vnd gemeinem Koch-ſaltz einen Spiritum zu machen.
NJmb ein theil Saltz/ zwey theil Schwebel/ vnd vier theil Salpeter/ dieſe Species vntereinander gerieben/ vnd davon immer ein loͤffel vol nach dem andern eingetragen vnd diſtilliret/ gibt einen gelben ſcharpffen Spiritum, welcher/ ſo er vnter gemein Waſſer geſchuͤttet wird/ alſo/ daß das Waſſer nicht zu ſcharpff davon werde/ iſt ein gut Badt zu vielen kranckheiten dienſtlich/ inſonderheit heilet es ein jedweder Scabiem bald.
Das Caput mortuum kan auch im Waſſer ſolviret/ vnd vnder Baͤder gebrauchet werden/ iſt auch gut/ aber der Spiritus iſt durch-dringender vnd operiret ſchneller in contracturis, vnd andern maͤngeln der Sehnen/ von ſolcher Arth Baͤdern im Dritten Theil weitters gehandelt wird.
Auch in Alchimia iſt das hinderbliebene fixe gelbe Saltz auch gut zugebrauchen/ dann es die Lunam durch cimenten etlicher maſſen verbeſſert.
Ex Nitro & Regulo Martis, Spiritus, Flores & Oleum zumachen.
NJmb 1. Theil Reguli martis ſtellati, welcher von 1. Theil Martis vnd 3. Theilen Antimonii gemacht iſt/ deſſen bereittung im 4ten Theil beſchrieben wirdt/ vnd 3. Theil reinen Salpeter, miſche vnd reibe beide Species wohl vntereinander/ vnd trag davon ein Theil nach dem andern ein zu diſtilliren, ſo gehet ein Spiritus mit einem weiſſen ſublimat vber/ welche mit Waſſer von einander muͤſſen geſchieden werden/ wie oben bey andern floribus iſt gelehret worden; vnd dienet ſo wohl der Spiritus als die Flores, den ſchweiß damit zubefoͤrderen.
Das hinderbliebene Caput mortuum (wie es pfleget genennet zu werden) iſt nicht todt/ ſondern lauter Krafft vnd Leben/ damit viel guttes in Medicina vnd Alchimia kan gethan werden/ wie folget.
Die hinderbliebene Maſſa, welche weiß anzuſehen/ vnd ſehr ſcharpff vnd fewrig ſeyn wird/ (ſo der Regulus rein geweſen iſt/ wo nicht wird dieſelbe gelblicht ſeyn) kan mit ſuͤſſem Waſſer außgelauget werden/ giebt ein lixivium in allem gleich als ein calcinirter Tartarus, doch ſchaͤrpffer vnd reiner/ vñ kan bey nahe zu allen operationibus an ſtatt eines Salis tartari gebrauchet werden (doch muß zuvorn der Regulus Antimonii mit waſſer davon gefaͤllet ſeyn) vnd darnach in ein Saltz coaguliret vnd zu ſeinem gebrauch bewahret werden; das abgeſuͤſte/ wie auch das mit Waſſer gefaͤllte Antimonium iſt ein weiß vnd zart Pulver/ dienſtlich in Peſte, Febribus, vnd andern Kranckheiten den ſchweiß damit zubefuͤrderen/ gantz ſicherlich zugebrauchen:
Obwohl biß weilen/ ſo die Doſis etwas groͤſſer als gebraͤuchlich/ geben wird/ ein Vomitus mit vnterlaufft/ kan es doch keinen ſchaden thun.
Jſt gut zu nehmen/ weilen es keinen geſchmack hat.
Den Kindern von 3. 4. biß auf 12. gran, alten von 1. halb Scrupel/ ad 1. halb Dragmam eingeben/ operiren gluͤcklich in allen Kranckheiten da ſchwitzens vonnoͤthen iſt.
Solches Antimonium Diaphoreticum kan auch in ein Vitrum geſchmoltzen vnd extrahiret, auch mit ſpiritu ſalis ſolviret, vnd in vnterſchiedene gute medicamenten bereitet werden/ welches zuviel zeit erfordern wuͤrde/ wann man alles nach der laͤnge ſo damit kan gethan werden/ beſchreiben ſolte.
Das lixivium aber ſo es coaguliret wird/ hat wunderbarliche eigenſchafften/ welche ſo ſie beſchrieben wuͤrde/ bald niemand glauben ſolte/ weilen daſſelbige nit auß koſtbaren dingen iſt gemachet worden/ vnd iſt des menſchen leben zu kurtz zuerfahren/ was darinnen verborgen iſt/ vnd wuͤrde den hoffertigen Naꝛren nur ein ſpott ſeyn/ wann man ſolches offenbahrete/ darumb beſſer geſchwiegen/ als vnruhe gemacht; Baſilius Valentinus in ſeinem Triumpffwagen/ da er vom Signat-ſtern ſchreibet/ hat ſolches genug zuverſtehen geben/ wird aber von den wenigſten in acht genommen.
Deßgleichen Paracelſus hin- vnd her in ſeinen Buͤchern/ vnder einem vnbekandten Nahmen vielmahl davon meldung thut:
Seine rechte bereittung vnd gebrauch aber niemahlen vmb der vndanckbaren Menſchen willen/ von den Philoſophis iſt beſchrieben worden/ ſolches zur Nachrichtung ſoll den Frommen geſaget ſeyn.
Ehe man den verpufften Regulum außlaught/ kan mit Spiritu Vini eine gute medicinaliſche Tinctur auß jhme extrahiret werden/ vnd ſo man denſelben in Spiritu Salis ſolviret, ſcheuſſt davon ein gebletterter weiſſer Talc an/ dem Berg-talc gantz gleich:
Auß welchem ein Liquor kan gemacht werden/ welcher die Haut ſchoͤn weiß machet; ſo aber dieſer Calx viva Antimonii, ehe er mit Spiritu Vini extrahiret, vnd mit Spiritu Salis iſt ſolviret worden/ klein pulveriſiret/ an eine feuchte Lufft geleget wird/ ſo zerfleuſſt er auch in einen fetten Liquorem, welcher/ ob er ſchon etwas ſcharpff iſt/ dan noch der Haut/ ſo er wol gebrauchet wird/ keinen Schaden zufuͤget/ ſondern dieſelbe/ wie auch die naͤgel vñ haar vber alle andere dinge ſchoͤn reiniget/ ſo bald aber ſolcher liquor zur reinigung der Haut/ Haar oder Naͤgel iſt gebraucht worden/ muß man darnach ſolchen mit Waſſer wieder wol davon abwaſchen/ ſonſten wuͤrde er nicht allein die ſchwartze vnd grobe vnreine Haut hinweg nehmen/ ſondern auch endlich die zarte vnd weiſſe Haut angreiffen vnd ſchaden thuu/ darumb ich warne/ daß man ſolchen mit verſtand gebrauche/ dann das Sprichwort lauttet/ man kan dem guten auch zuviel thun.
Wann man davon etwas in warm Waſſer thut vnd ſich darin badet/ ſo ſchaͤlet ſich vber den gantzen Leib die grobe haut hinweg/ daß der Menſch gleichſamb ein ander Menſch zu ſeyn ſcheinet:
Vnd iſt ſolches bad ſonſten auch zu vielen kranckheiten ſehr gut/ dann es die poros gewaltig oͤffnet/ dadurch das gebluͤt im gantzen Leibe ſehr gereinigt wird/ weilen viel boͤſe feuchtigkeiten damit auß dem Leibe gezogen werden/ davon der Menſch gantz leicht vnd ſtarck wird/ inſonderheit/ wann man zuvoren/ ehe man darin badet/ purgiret hat/ den melancholicis, ſcorbuticis, vnd leproſis vber die maſſen dienſtlich/ ſonderlich/ wann die rohte Tinctur, welche mit Spiritu Vini darauß gezogen/ darneben alle tage gebrauchet wird:
Jſt auch gut/ ein Fußbad damit angeſtellet/ denen/ welche Huͤner-augen/ oder andere gewaͤchſe an den fuͤſſen haben/ oder harte naͤgel/ die in das Fleiſch wachſen/ erweichet die ſelbigen/ daß man ſie ſchneiden vnd handeln kan/ gleich als Wachß.
Dann kein Ding vnder der Sonnen bekandt iſt/ welches die harte haut/ haar/ naͤgel/ vnd gewaͤchß mehr erweichet/ als dieſes Oleum: Diſes habe ich darumb hieher geſetzet/ weilen ich wol weiß/ daß viel Menſchen alſo damit geplaget ſeyn/ daß ſie die Schuhe nicht wohl an den fuͤſſen leiden koͤnnen/ ſo man aber ſolches Oleum in ein Saltz coaguliret/ vnd in einem Tigel ſchmeltzet vnd außgeuſſet in ein flach moͤſſing becken/ daß es in die breitte fleuſſt vnd zerbrochen kan werden/ ſo hat man das beſte Cauſticum, damit die Haut/ wo es vonnoͤhten thut/ kan geoͤffnet werden:
Wann man Tartarum crudum damit auff-ſolviret vnd zuſammen coaguliret/ ſo bekompt man ein Saltz/ zu vielen Chymiſchen operationibus nuͤtzlich/ vnd kan auch darauß mit Spiritu Vini ein blutrohte Tinctur gezogen werden/ welche gegen alle obſtructiones kraͤfftig befunden worden.
Es kan auch ein jedweder verbrennlicher Sulphur damit leichtlich ſolviret vnd vnder baͤder gebraucht werden/ thut das ſeinige mit verwunderung/ wann man Olea aromatum damit kochet/ ſo ſolviret ſich das Oleum darinn/ vnd gibt zuſammen einen Balſamum, welcher ſich mit Waſſer miſchet/ iſt gut in Leib zu nehmen/ fuͤr etliche gebrechen; ſchwangere Weiber aber/ muͤſſen ſich davor huͤten/ dann es die Frucht abtreibet.
Nach der Geburt aber iſt er gut/ ſecundinam vnd andere reliquien damit fort zutreiben.
So man Oleum ligni rodii mit dieſem liquore vnd Roſen Waſſer ſo lang kochet/ biß das Oleum ſich mit dem Liquore vnd Waſſer vereiniget hat/ vnd darnach die uͤbrigen Feuchtigkeiten davon ſcheidet/ ſo bekompt man ein ſchneeweiſſe Seyffen/ welche mã gebrauchen kan/ die haͤnde damit zu waſchen/ reuchet ſehr wol/ auch kan man das Haupt damit zwagen/ ſterckt das Hirn vnd reiniget das Haupt vnd Haar vor all andern dingen.
Auch kan man ſolche ſeyffen diſtilliren/ gibt ein durchdringendes oͤhl/ welches den Sehnen gar gut iſt.
Gleich wie nun dieſer Liquor Reguli Antimonii die Haut/ Naͤgel/ Haar/ Federn/ Hoͤrner vnd dergleichen dinge/ vor allen andern waſſern erweichet vnd ſolviret.
Alſo hat er auch Macht/ nicht allein die Metalla/ ſondern auch die allerhaͤrteſte ſteine zu ſolviren/ aber nicht auf ſolche weiß mit kochen/ gleich wie bey dem Sulphure geſagt worden/ ſondern auff eine andere weiß/ welche hieher zuſetzen ſich auff dißmahl nicht ſchicket.
Jſt genug daß ich anleitung darzu geben habe.
Mit Spiritu Salis, oder nur aceto diſtillato, kan das feurige nitrum fixum ſolviret/ vnd in ein terram foliatam ſublimiret werden.
Was ſonſten noch weiters damit gethan wird/ gehoͤret hieher nicht/ moͤchte vielleicht an einem andern orth mehrers davon gedacht werden.
Ex Antimonio, Sale communi, & Vitriolo, ein Butyrum diſtilliren/ dem jenigen gleich/ welches auß Antimonio vnd Mercurio ſublimato gemacht iſt worden/ ꝛc.
NJm 1 theil Antimonii crudi, 2 theil gemein Kochſaltz vnd 4 theil auff den weiß calcinirten Vitriol, pulveriſir dieſe ſpecies vnd miſche ſolche wol vntereinander/ vnd trag davon ein/ gleich wie bey andern Materialien gelehret iſt worden/ ſo wird ein dickes Oleum Antimonii einer Butter gleich uͤber gehen/ welches rectificiret kan werden/ gleich wie ein anders/ welches auff gemeine weiß mit Mercurio ſublimato iſt gemacht worden.
Vnd kan auch zu allem gleich das gemeine/ gebrauchet werden.
Deſſen gebrauch im erſten Theil zu finden iſt.
Kan auch ſolches im erſten Theil viel beſſer vnd in groͤſſerer quantitet mit wenigeren kohlen vnd zeit durch das offene Fewr (weilen es groͤſſere hitze leidet) alß in dieſem Ofen gemacht werden.
Ex Arſenico & Auripigmento ein Butyrum oder dickes Oehl zu diſtilliren.
GLeicher weiß wie von dem Antimonio gelehret/ alſo auch von arſenico oder auripigmento kan mit Saltz vnd Vitriol ein dick oͤhl diſtilliret werden/ welches nicht allein euſſerlich/ ſondern auch gantz ſicherlich inwendig zu gebrauchen/ kan corrigiret werden/ alſo daß es dem Butyro Antimonii an kraͤfften im geringſten nichts nach gibt/ ſondern demſelben noch vorgehet.
Welches manchem unmuͤglich zu ſein ſcheinen wird.
Wer aber der Mineralien natur vnd eygenſchafft kennet/ dem werden meine wort nicht frembt vorkommen/ ſondern alß ein Liecht im finſtern leuchten.
Einen ſonderbaren Spiritum Vitrioli zumachen.
SO man gemeinen Vitriol in Waſſer ſolviret, vnd darinn granulirt Zinck leget vnd kochet/ ſo ſchlegt ſich alles Metal vnd Schwebel in dem Vitriol an den Zinck nieder vñ wird die ſolution weiß/ der nidergefelte ſchlam iſt nichts an ders alß Eyſen/ Kupffer vnd Schweffel welches das Sal Vitrioli hat bey ſich gefuͤhret/ vnd nun durch den Zinck jhme iſt benommen worden/ was nun die Vrſach ſey/ daß ſich das Metal auß dem Saltz an den Zinck faͤlle/ gehoͤret in das vierdte theil/ da ſolcher fellung vrſach genugſam erklaͤret wird/ die weiſſe ſolution davon der metalliſche ſchlam geſcheiden iſt/ muß ad ſiccitatem ſalis coaguliret vnd alſo per ſe darauß ein ſpiritus diſtilliret werden/ ſteigt gar gehrn/ vnd iſt am geſchmack vnd kraͤfften dem gemeinen oleo Vitrioli nicht ungleich nur daß dieſes etwas reiner alß das gemeine erfunden wird.
Allhie moͤchte mancher einwerffen vnd ſagen/ du nimmeſt dem Vitriolo ſeine gruͤne/ welches vns Paracelſus nicht lehret/ ſondern ſolche behalten heiſſet.
Darauff ich antworte/ daß allhier kein oleum dulce rubeum Vitrioli, davon Paracelſus geſchrieben/ zu machen gelehret wird/ ſondern nur ein oleum album acidum welches eben ſo gut vnd noch viel beſſer iſt/ als das gemeine/ welches auß dem gemeinen vnd vnreinen Vitriol gemacht iſt worden/ was kan es helffen daß man einen gruͤnen Vitriol zu diſtilliren einſetze/ da doch die gruͤne nicht mit vbergehet?
Vnd wann ſchon ſolche gruͤne mit vberginge/ warumb ſolte daſſelbe olenm beſſer ſein alß ein weiſſes? weilen die gruͤne bey dem gemenẽ Vitriol nichts anders iſt als Kupffer vnd Eiſen/ welches das Saltz- Waſſer/ da es durch ſolcher Metallen gaͤnge gelauffen/ ſolviret/ vnd zu ſich genommen hat?
Vnd ſo bald ein ſolcher gruͤner Vitriol das Fewr empfindet/ alſo bald die gruͤne ſich in ein roͤthe verwandelt/ welche nichts anders als ein calcinirt Eiſen oder Kupffer iſt/ welches durch reduciren mit ſtarckem Fewer vnd fluß ſich offenbaret.
Paracelſus hat vns nicht gelehret/ daß wir die gruͤne mit gewalt deß Fewers ſollen vbertreiben in ein roth vnd ſuͤß oleum ſondern vns einen andern Weg gezeiget/ welcher von wenigen gefunden wird/ davon allbereit im Anfang diſes andern Theils iſt gehandelt worden.
Dieſer Spiritus oder Oleum acidũ, welches auß dem gereinigten Vitriol iſt diſtilliret worden/ iſt einer annehmlichen ſaͤure vnd kan zu allem gebrauchet werden/ gleich alß oben bey dem Vitriolo iſt beſchrieben worden.
Vnd iſt nur darumb dieſer proces hieher geſetzt worden/ daß man ſehen koͤnne/ wann der Vitriol von ſeinem ſchlam̃ entbunden/ daß er ſich lieber diſtilliren laſſe/ vnd auch einen lieblichern Spiritum gebe/ alß wann er noch damit vermiſchet iſt.
Zubeweiſen/ daß eine ſolche reinigung deß Vitriols nichts anders alß ein faͤllung deß Metals ſey/ welches das Saltz wie geſagt/ im durchlauffen zu ſich genommen hat/ kanſtu alſo probiren: Solvire welches Metall du wilt in ſeinem behoͤrigen menſtruo, es geſchehe gleich mit diſtilirten ſpiritibus acidis, oder ſcharpffen ſalien mit zuthun gemeines Waſſers/ oder im Fewer trucknẽ in einem Tigel/ wie du wilt/ vnd lege darnach in ein ſolche ſolution ein ander Metall/ welches das ſolvens lieber angreifft alß das jenige/ welches daſſelbe zu ſich genommen hatte/ ſo wirſtu befinden/ daß das ſolvens das angenommene Metall oder Mineral fallen laͤſſet/ vnd das ander/ welches es lieber angreiffet/ antaſten vnd ſolviren wird.
Von welcher præcipitation im vierdten Theil mehrers gehandelt ſol werden.
Dieſes aber iſt noch allhier zu mercken/ daß kein Metall ſolvierlicher iſt vnter allen/ als der Zinck/ darumb ſich auch alle andere/ ſo wol im trucknen/ alß im naſſen Weg doͤrfen niderfallen vnd in leichte Calces damit koͤnnen gebracht werden/ alſo/ daß ein Calx Solis vel Lunæ auff ſolche weiß gefaͤllet/ (ſo man anders wol damit vmbgehet) ſeinen glantz behaͤlt/ vnd gleich als ein zartes Pulver damit man auß der Feder ſchreiben kan/ erfunden wird.
Einen ſubtilen Spiritum vnd liebliches Oleum auß dem Zinck zu machen.
WEilen ich allhier deß Zinckes gedacht/ finde ich gut/ einen penetrirlichen Geiſt vnd heilſames Oleum mit Eſſig darauß zumachen:
Vnd geſchicht ſolches alſo:
Nimb die flores welche im erſten Theil zu machen gelehret ſeyn/ 1 theil/ vnd gieſſe in ein digerir Glaß.
8. oder 10. theil guten ſcharffen Eſſig von Honig gemacht/ darauß/ vnd in manglung dieſes ſo nimb Weineſſig/ vnd ſetze ſolches Glaß mit den floribus vnd Eſſig an ein warm orth zu ſolviren/ vnd gieſſe nach der ſolution das glare/ welches gelb ſein wird/ ab/ vnd abſtrahire nach der filtration die phlegma, ſo wird ein rother Liquor oder Balſamus zuruͤck bleiben/ welchen man mit außgegluͤetem reinem Sand verſetzen vnd diſtilliren muß/ ſo gehet erſtlich ein vngeſchmacke phlegma, darnach ein ſubtiler ſpiritus, vnd endlich ein gelb vnd roth Oleum, welches von dem Spiritu beſonder muß behalten werden/ alß ein Schatz in allen wunden ſchnelle heilung zumachen.
Der ſpiritus iſt nicht geringer alß das oleum, nicht allein innerlich gebrauchet/ den Schweiß damit zu befoͤrderen/ ſondern auch euſſerlich allen brand vnd inflammationes damit zuleſchen; vnd iſt ohne zweifel dieſer ſpiritus vnd oleum noch zu viel mehr anderen kranckheiten dienſtlich/ weilen aber ſolcher bißhero mir noch nicht bekandt iſt/ wil ich auch nichts davon ſchreiben/ ſondern andern zu verſuchen heimſtellen.
Einen Spiritum vnd Oleum auß dem Bley zu diſtilliren.
GLeicher maſſen wie bey dem Zinck gelehret/ alſo kan auch auß dem Bley ein ſubtiler ſpiritus vnd ſuͤſſes Oleum diſtilliret werden/ vnd geſchicht alſo: Vbergieſſe ein Minium oder einen andern Calcem ſaturni, welcher per ſe vnd nicht mit ſulphure gemacht ſey/ mit einem ſtarcken Eſſig/ vnd laß ſolchen in arena oder warmer aſchen digeriren vnd ſolviren/ folang biß ſich der Eſſig gelb von dem Saturno gefaͤrbet hat/ vnd gantz ſuͤß davon worden iſt.
Darnach gieſſe die klare ſolution ab/ vnd einen andern Eſſig darauff/ vnd laß ſolchen auch ſolviren, dieſes wiederhole ſo offt/ biß der Eſſig nicht mehr ſolviren vnd ſuͤß werden wil/ dann nim alle ſolutiones, vnd laß alle feuchtigkeit davon rauchen/ ſo bleibet ein dicker ſuͤſſer gelber ſafft/ dem Honig gleich/ wann der Eſſig nicht iſt diſtilliret geweſen/ ſo er aber iſt diſtilliret vnd klar gemacht geweſen/ ſo bleibet kein liquor, ſondern ein weiſſes ſuͤſſes Saltz.
Dieſes Saltz oder liquor kan dann wie bey dem Zinck gelehret iſt/ diſtilliret werden/ ſo gehet nicht allein ein penetrirlicher/ ſubtiler geiſt vber/ ſondern auch ein gelbes Oleum, welches aber nicht viel/ doch ſehr kraͤfftig iſt/ in allem zu gebrauchen/ gleich wie von dem Spiritu vnd Oleo Zinck gelehret worden. nb.
Dieſes iſt zu mercken/ daß man zu dieſem ſpiritu vnd oleo zumachen/ keinen diſtillirten Eſſig von noͤthen hat/ ſondern kan eben ſo wol mit einem vndiſtillirten gethan werden/ vnd gibt ein vndiſtilirter Eſſig auch mehr oͤhl/ alß ein diſtilirter.
So man aber ein weiß vnd klar Saltz ſuchet/ ſo muß der Eſſig diſtilliret ſein/ ſonſten ſcheuſſt es nit in Cryſtallen/ ſondern bleibt ein gelber liquor dem Honig in allem gantz gleich/ vnd iſt auch nicht vonnoͤthen/ daß die Solution in glaͤſern durch langer zeit digerirung geſchehe/ ſondern kan auch wol nur in einem erden verglaſurten Pott gethan werden/ nemblich/ daß man das Minium in dem Hafen mit Eſſig vberſchuͤttet/ vnd ſolchen auff einem kohlfewer kochen laſſe/ dann nicht zu fuͤrchten iſt/ daß etwas von dem Eſſig davon rieche/ weilen das Bley alle ſpiritus bey ſich behelt/ vnd laͤſt nur ein vngeſchmacke phlegma weg gehen.
Auch muß man den Saturnum ſtetig mit einem hoͤltzernen Loͤffel oder ſpattel vmbruͤhrẽ/ ſonſten wuͤrde ein harter Stein darauß werden/ vnd ſich nicht ſolviren laſſen; deßgleichen muß geſchehen/ wann die ſolution in glaͤſeren geſchicht/ vnd kan alſo auff dieſe weiß ſolche ſolution iñerhalb 3. oder 4. ſtunden geſchehen/ welche durch digerirn in glaͤſern kaum in 3 oder 4 tagen gethan werden koͤnte/ vnd wann beyde ſolutiones gethan ſeyn/ ſo iſt kein vnterſcheid dariñen.
Derohalben ich rahtſam finde/ was man in einer ſtunde thun kan/ daß man keinen gantzen Tag dazu gebrauche.
Vnd ſo man dieſen Spiritum vnd Oleum kraͤfftiger vnd beſſer haben wil/ kan man vnter einem Pfund Saturni ſoluti & depurati unciam unam Tartati Crudi pulveriſati miſchen vnd diſtilliren in allem gleich als es per ſe zu diſtilliren iſt gelehret worden/ ſo wird man einen viel ſubtileren Spiritum, vnd ein beſſer Oleum als wer es per ſe gemacht/ vberkommen.
Ex Tartaro Crudo einen ſubtilen Spiritum vnd Oleum zu diſtilliren.
VOn Weinſtein einen Spiritum zumachen/ laſſen jenen viel traͤumen/ als wann es gar ein geringe Kunſt wehre/ weilen man zu ſolchem gar leichtlich kommen koͤnne/ dann ſie vermeinen/ wañ ſie nur den Weinſtein in ein Retorten thun/ legen einen Recipienten vor/ vnd diſtilliren mit ſtarckem Fewer ein Waſſer vber/ ſo haben ſie ſchon was ſie begehren/ vnd mercken ſolche Leute nicht/ daß ſie an ſtat eines lieblichen vñ ſubtilen Spiritus, nur einen ſtinckenden Eſſig oder phleg ma bekommen/ vnd der liebliche Spiritus durchgangen iſt.
Solches haben nun etliche fleiſſige laboranten gemercket/ haben jhn ſchr groſſe Recipienten machen laſſen/ in meinung ſolchen zuerlangen.
Wann ſie nun nach geſchehener diſtillation jhren ſpiritum ſampt der remanentz gewogen/ haben ſie befunden/ daß ſie einen groſſen abgang gelitten/ dahero vermeinet/ daß es vnmuͤglich ſey allen ſpiritum zufangen/ vnd keinen laſſen verlohren gehen.
Welches dann auch durch einen Retorten nit wol geſchehen kan.
Dann wañ man ſchon einen groſſen Forlag fuͤr einen kleinen retorten leget/ darin auch nur ein wenig Tartari iſt/ vnd die fugen wol lutiret ſeyn/ daß nichts dardurch gehen kan/ vnd fewret auch ſo langſam/ als jmmer muͤglich iſt/ in meinung ſolchen alſo zu fangen/ ſo muß man gleichwol gefahr außſtehen.
Wann zuletzt der Retort anfaͤngt zu gluͤen/ vnd das ſchwartze Oleum gehet/ ſo kommen erſt die aller-ſubtileſten Spiritus, welche entweder durch die Fugen entfliehen/ oder den Retorten/ oder Recipienten brechen/ weilen ſie mit der Maͤnge kommen/ vnd ſich nicht gern ſetzen.
Weilen dann nun ein ſolcher Spiritus (ſo er wol gemacht) ein fuͤrtreffliche Medicin iſt/ vnd man ſolchen nicht gern in einer guten Apotecken entrahten wil/ ſo wil ich ſolchen auff meine weiſe lehren machen/ daß auch im geringſten nichts verlohren gehet/ vnd geſchicht ſolches alſo.
Præparatio & Uſus Spiritus Tartari.
NJmb guten reinen Weinſtein/ er ſey gleich roth oder weiß/ mache jhn zu einem kleinen Pulver/ vnd wann der Ofen gluͤet/ ſo trag auff einmahl nicht mehr als ein Loth mit einem Loͤffelein/ vnd ſo bald ſich die Spiritus geſetzet haben/ ſo trag wieder ein Loth ein/ vnd ſolches continuire, biß du Spiritus genug haſt/ darnach nim das reſiduum, welches ſchwartz ſein wird/ herauß/ vnd gluͤe ſolches in einem Tigel wol auß/ thue es in einen glaͤſern Retorten, vnd gieß den vbergieſtiegenen Spiritum mit ſambt dem ſchwartzen Oleo darauff/ treib es in arena erſtlich fein lind/ ſo ſteiget der ſubtileſte Spiritus uͤber/ darnach die plegma, zu letzt ein ſaurer Eſſig/ mit dem oͤhl/ von welchem ein jetweders beſonder gefangen werden muß.
Wil man den ſubtilen Spiritum, welcher von erſt geſtiegen vnd gefangen worden/ noch durchdringender haben/ ſo muß man das Caput mortuum, (wie es vnbillich von andern genennet wird) vnd in dem Retorten geblieben iſt/ in einem Tigel wol außgluͤen/ vnd denſelben noch einmahl davon abſtrahiren/ ſo behelt der Calcinirtte Tartarus die vbrige Feuchtigkeit oder phlegma bey ſich/ vnd ſteiget nur allein der aller ſubtileſte Spiritus vber/ dieſer Spiritus iſt einer gantz penetrirender Eigenſchafft/ davon ein halb Gran biß auff ein Vntz/ mit Wein oder einem anderen Liquore eingenommen/ macht vber die maſſen ſchnell vnd ſtarck ſchwitzen/ iſt ein kraͤfftige Medicin in allen obſtructionibus, auch in peſte, vnd anderen febribus malignis ein bewehrtes/ offt probirtes/ vnd gut befundenes remedium, in ſcorbuto, melancholia hypochondriaca, colica, contractura, epilepſia, vnd dergleichen Kranckheiten mehr/ nuͤtzlich vnd gut zugebrauchen.
Alſo daß nicht allein dieſen oberzehlten Kranckheiten kraͤfftiglich damit kan begegnet werden/ ſondern auch noch viel andere mehr/ welche von vnreinem verdorbenem Gebluͤt herkommen/ gluͤcklich (ſo es Gottes Will iſt) koͤnnen damit curiret werden.
Das Phlegma wird (alß vntuͤchtig) hinweg geworffen/ der Eſſig reiniget die Wunden/ vnd offene ſchaͤden.
Das Oleum leget die Geſchwulſt vnd Schmertzen/ heilet die Graͤtze/ vertreibet die auff gefahrene Knotten/ vnd andere Gewaͤchs der Haut/ wann man ſolches bey zeit gebrauchet/ beſtaͤndiglich. nb.
Wann man das ſchwartze ſtinckende Oleum vber das außgegluͤete Caput mortuum, rectificiret, ſo wird es klar vnd ſubtil/ welches nicht allein alle podagriſche Schmertzen ſchnell ſtillet/ ſondern auch den conglobirten ſand in renibus zu disſipiren/ vnd fort zutreiben/ in forma Emplaſtri vel unguenti auffgeleget/ deßgleichen den coagulirten Tartarum in haͤnden/ knien vnd fuͤſſen/ zu ſolviren vnd extrahiren, (davon das Glied dadurch entbunden vnd geſund gemacht wird) Macht hat.
Dann in ſolchem vnachtſamen Oleo ein Sal volatile, groſſer Kraͤfften verborgen iſt.
Wiltu aber wiſſen/ ob deme alſo ſey/ ſo gieſſe auff das ſchwartze ſt inckende Oleum, einen Spiritum acidum, alß Salis communis, Vitrioli, Salis nitri, oder nur einen Acetũ diſtillatum, ſo wird ſich das Oleum erwaͤrmen/ brauſen vnd auffſteigen/ gleich alß wann man ein Aqua fort auff ein Sal tartari geſchuͤttet hette/ vnd der Spiritus Acidus dadurch getoͤdtet/ vnd zu einem Saltz werden: vnd ſolviret vnd extrahiret ſolches wol gereinigte Oleum den Tartarum auß den Gliedrn (wofern er noch nicht zu einem ſteinichten Weſen erhartet iſt) auff ſolche weiß/ gleich wie ein Seyffe den Schmutz vnd Vnreinigkeit auß einem Tuch außwaͤſchet/ oder noch beſſer zu verſtehen/ gleich wie gleich ſeines gleichen gern annimbt/ ſich damit vermiſchet vnd liebet/ hergegen gleich mit einem vngleichen/ oder ſolcher Materien/ welche kein Gemeinſchafft mit jhme hat/ nicht vermiſchen wil.
Alß wann man Bech oder Hartz auß einem Kleid mit Waſſer wolte außwaͤſchen/ welches doch nicht wegen der beyden widerwertigen Naturen geſchehen wuͤrde/ dann gemein ſchlecht Waſſer/ kein Gemeinſchafft mit Bech oder andern Fettigkeiten hat/ auch nimmermehr damit/ ohne einen Mitler/ welcher beyder Naturen/ nemblich/ deß Bechs vnd Waſſers/ alß da ſind Salia ſulphurea, Nitroſa, ſive ſint fixa, ſive volatilia, zugleich theilhafftig ſeyen/ kã vereinigt werden.
Wie zu ſehen iſt bey den Seyffenſiedern/ welche gemein Waſſer/ durch huͤlff der ſulphuriſchen ſalien mit fetten dingen/ alß Vnſchlit vnd Oehl vereinigen.
Wann man aber auff das harte Bech oder Hartz ein warm oͤhl/ oder ein andere duͤnne Fettigkeit thut/ ſo nimbt das oͤhl/ als gleich ſeines gleichen gern an ſich/ vnd wird alſo das Bech ſolviret/ vnd auß dem Tuch gebracht/ welche vberbliebene Fettigkeit deß Oehls auß dem Tuch mit Laugen oder Seyffen mit gemein Waſſer (alſo daß das durch ſeine vorige Geſtalt vnd Reinigkeit widerumb erlanget/ kan auß gewaſchen werden.)
Gleich wie nun allhier mit den ſulphuriſchen dingen/ alſo auch mit den mercurialiſchen geſchicht.
Als zum Exempel/ wann man Fleiſch oder Fiſch/ welches lange zeit im Saltz gelegen/ wolte mit Laugen auß-ſuͤeſſen/ ſo ſolte ſolches nicht geſchehen koͤnnen/ dann beyde widerwertige Naturen/ als Salis nitroſi, & accidi, einander entgegen ſein/ vnd kein Gemeinſchafft oder Liebe zuſammen tragen.
So man aber auff ein ſolches geſaltzen Fleiſch oder Fiſch/ ein Waſſer/ darinn etwas von deßgleichen Saltz/ damit das Fleiſch eingeſaltzen war/ ſolviret iſt/ ſchuͤttet/ ſo exttahiret ſolches Saltzwaſſer das Saltz in dem fleiſch als ſeines gleichen viel lieber auff/ als ein gemein ſuͤß Waſſer/ darinnen kein Saltz iſt.
Alſo vnd auff ſolche weiß/ koͤnnen auch die allerhaͤrteſte dinge/ als ein Stein vnd Metallen mit gemein Waſſer conjungiret werden/ davon mehrers in meinen andern Buͤchern gehandelt wird/ vnd allhier nicht noͤtig weiters davon zu ſchreiben.
Jſt nur darumb ein wenig angeruͤhret worden/ vmb zu beweiſen/ daß allezeit gleich mit ſeines gleichen muͤſſe extrahiret werden.
Es kan zwar ein contrarium das ander toͤdten/ vnd ſein corroſitet benehmen/ dadurch die Schmertzen ein zeitlang gelindert werden/ daß aber auch dadurch das malum ſolte benommen ſeyn/ empfinden die jenigen/ welche vnter ſolchem ſchmier vnd ſuttelwerck liegen/ mehr als jhnen lieb iſt.
Alhier moͤchte jemand fuͤrwerffen vnd ſagen/ ich machte vnterſcheid der Salien, vnd nennet ein theil ſulphuriſch/ vnd das ander theil mercurialiſch/ da doch in beyden noch Sulphur noch Mercurius augenſcheinlich geſpuͤret wird/ wahr iſt es/ daß derjenige/ welcher die Natur der Salien nicht verſtehet/ vnd kennet/ ſolches nicht begreiffen kan.
Jſt auch mein Gelegenheit alhier nicht mich laͤnger damit aufzuhalten/ ſondern wird in meinem Buch de Natura Salium, daß ein Theil derſelben ſulphuriſch/ vnd der ander mercurialiſch ſey/ weitlaͤufftig bewieſen/ wer aber noch beſſeren Bericht davon haben wil/ der leſe meine Schrifften de Sympathia & Antipathia rerum, darin er gnugſamen vnterꝛicht finden wird/ wie daß von Erſchaffung der Welt her/ biß auff dieſe gegenwertige zeit/ jmmer zwo widerwertige Naturen vnd Eygenſchafften gegen-einander geſtritten/ vnd weiters ſtreiten werden/ ſo lang/ biß daß der Mittler zwiſchen Gott vnd den Menſchen JEſus Chriſtus ſolchem Streite ein Ende zu machen/ vnd das boͤſe von dem gute zuſcheiden einmal kommen wird/ durch welches Blitzen vnd Fewerflam/ der hoffertige vnd ſchaͤdliche Sulphur ſuperfluum angezuͤndet vnd conſumiret/ hergegen aber das Mercurialiſche Centrum deß guten geſaͤubert vnd behalten werden moͤge.
Wie man auß dem Tartaro mit zuthun etlicher Metallen vnd Mineralien koͤſtliche Spiritus vnd Olea machen ſoll.
SO man welches Metall oder Mineral man wil/ in ſeinem eigenen menſtruo ſolviret, vnd das gebuͤrliche gewicht Tartari Crudi darunter miſchet/ alſo/ daß auß der Solution vnd Tartaro pulveriſato ein pulmentum werde/ dann auff einmahl ein Eßloͤffel vol eingetragen/ vnd in einen Spiritum vnd Oleum diſtilliret.
Welche nach der diſtillation per rectificationem muͤſſen geſchieden werden/ auff daß der Spiritus zu ſeinem Gebrauch/ vnd das Oleum auch dazu es dienſtlich/ koͤnne angewendet werden.
Uſus Spiritus & Olei Tartari Metalliſati.
DEr Spiritus von einem Metallo Tartariſato, hat ſolche eigenſchafften/ das er ſchnell vnd bald ſein operation vollbringet/ nach deme das Metall oder Mineral/ nach deme auch die kraͤfften deß Spiritus ſein/ dann ein Spiritus vnd Oleum von ☉ & Tartaro, iſt kraͤfftig das Hertz zu ſtaͤrcken/ vnd ſeine Feind abzuwenden.
Von ☽ & Tartaro dienet dem Hirn/ vom Mercurio & Tart. der Leber/ vom Saturno & Jove, dem Miltz vnd Lungen/ vom Marte & Venere, den Nieren vnd Geburt-gliedern/ von Antimonio & Tartaro, allen zufaͤllen vnd gebrechen deß gantzen Leibs/ vnd treiben ſolche metalliſche Spiritus, welche mit Tartaro gemacht ſeyn/ den Schweiß gewaltig/ dadurch viel boͤſes auß dem Leibe getrieben wird:
Deßgleichen thut auch das Oleum, wiewol ſolches von etlichen Metallen gemacht/ als vom Mercurio vnd Venere, nicht wol innerlich zugebrauchen ſeyn/ weilen dieſelben/ ſalivationem vnd ſtarcke vomitus machen.
Euſſerlich aber ſeyn dieſelbe ſehr gut/ alle ulcera putrida zureinigen vnd zur Heilung einen guten vnd beſtaͤndigen Grund damit zu machen.
Die remanentz davon der Spiritus vnd Oleum iſt diſtilliret worden/ kan außgenommen/ vnd in einem Tigel wiederumb zu einem Metall reduciret werden/ auff daß das jenige/ welches nicht vbergangen iſt/ gleichwol nicht verlohren/ ſondern wiederumb koͤnne zu nutz gemachet werden.
Gleich wie nun gelehret worden/ mit zuthun Tartari crudi auß ſolvirten Metallen Spiritus vnd Olea zu diſtilliren/ alſo geſchicht es auch auß dem gemeinen Vitriol vnd Weinſtein/ nemblich alſo/ nimb zu einem theil Tartari pulveriſati 2. theilen guten reinen Vitriol, miſche beyde ſpecies wol vntereinander vnd diſtillire davon einen Spiritum, welcher zwar etwas vnfreundlich zu nehmen/ hergegen er aber in allen obſtructionibus, & putredine ſanguinis nicht zuverachten iſt/ ſondern das ſeinige mit gutem Lob außrichtet/ ſonderlich/ wann er vber ſein eygen caput mortuum rectificiret vnd dephlegmiret iſt/ vnd auch ſeine beſte Krafft/ welche in der volatilitet beſtehet/ in diſtillatione nicht verloren iſt worden.
nb.
So man aber dieſen Spiritum noch kraͤfftiger haben will/ ſo kan man den Tartarum vnd Vitriolum mit gemein Waſſer im kochen conjungiren, chryſtalliſiren, darnach eintragen vnd diſtilliren/ ſo gehet davon ein viel reinerer/ vnd penetrirender Spiritus, vber weilen in ſolutione & caogulatione beider ſpecierum viel feces ſeyn gefallen/ vnd ſich abgeſondert haben/ ſo man aber zu einem theil Vitriolo 2 theil Tartari nimbt/ vnd zuſam̃en ſolvirt, filtriret vnd coaguliret, ſo ſcheuſſt der Tartarus mit dem Vitriolo nicht mehr an/ ſondern bleibet ein dicker Safft einem Honig gleich/ auß welchem mit Spiritu Vini ein gute Tinctur gegen obſtructiones kan extrahirt werden.
Solcher Safft ſo davon ein Scrup. ad ein Drachm. wird eingeben/ ſo purgiret er gantz lind/ doch machet er auch bißweilen einen Vomitũ, ſonderlich wann der Vitriol nicht rein vnd gut geweſen iſt.
Vnd kan auch in einen Spiritum, dem vorigen an kraͤfften vnd tugenden nicht vngleich/ diſtilliret werden/ vber dieſe ob erzehlte weiſe einen Spiritum Tartari metalliſatum zu diſtilliren/ iſt noch ein anderer modus, durch welchen etliche metalla vnd mineralia in viel lieblicher vnd kraͤfftiger Spiritus vnd Olea koͤnnen gebracht werden/ vnd geſchicht ſolches auff dieſe weiſe.
Nimb einen pulveriſirten weiſſen reiniſchen Weinſtein/ vnd vbergieſſe ſolchen mit ſuͤſſem Fließ- oder Regenwaſſer/ alſo daß vngefaͤhr zu 1 Pfund 10. oder 12. Pfund waſſer kom̃en/ oder ſo viel/ daß der Tartarus darinnen im kochen ſolviret kan werden/ koche ſolchen mit dem Waſſer in einem verzinneten Keſſel/ oder beſſer im verglaſurten Hafen/ ſo lange biß er gantz vnd gar im Waſſer zergangen iſt/ vnterdeſſen hebe allzeit den Schaum/ welcher oben auff den ſud kommet/ mit einem hoͤltzernen Schaumloͤffel fleiſſig ab/ vnd wann kein Schaum mehr auffſteiget/ vnd aller Tartarus ſolviret iſt/ ſo gieſſe die Solution alſo heiß durch ein leinen Tuch/ welches vber ein erden verglaſurt Geſchirꝛ geſpannet ſey/ auff daß der vbrige Schlam̃/ welcher nicht auffgeſtiegen/ vnd weg geſchaͤumet hat werden koͤnnen/ auch zuruͤck bleibe/ vnd laſſe darnach das durchgelauffene Weinſtein-waſſer gantz ſtil vnd vnbewegt ſtehen 24. oder 30. ſtunden/ ſo wird ſich an den Waͤnden deß Geſchirꝛs ein Tartarus cryſtalliſatus anhencken/ welcher nach abgieſſen deß Waſſers kan außgenommen/ vnd mit kaltem reinem Waſſer abgewaſchen vnd getrucknet werden.
Dieſen gereinigten Tartarum bewahre/ ſo lang biß ich lehre/ was weiters damit kan gethan werden.
Dieſer Tartarus nun iſt rein genug zu ſolcher Arbeit/ die Metalla in Olea damit zubringen/ wie bald folgen wird.
Auch iſt er gut/ alſo per ſe eingenommen/ als ein abſtergens damit zu lariren.
Welcher aber ſolchen noch weiſſer vnd ſchoͤner/ in Geſtalt groſſer Cryſtallen haben wil/ der thue jhm alſo.
Es iſt zu wiſſen/ daß alle Salia, wann ſie in groſſe Cryſtallen ſchieſſen ſollen/ daß auch derſelben ein groſſe quantitaͤt zugleich ſeyn muͤſſen/ dann von wenig kompt wenig.
Wil man denn ſchoͤne groſſe weiſſe Cryſtallos Tartari machen/ welche zwar nicht beſſer/ als die vorige ſein/ doch aber den Augen angenehmer/ ſo muß man auff dieſe weiſe zu Werck gehen.
Nimb weiſſen pulveriſirten Weinſtein/ vngefehr 20. 30. mehr oder weniger Pfund/ vnd gieſſe daruͤber ſo viel Waſſers/ als zum ſolviren deſſelben vonnoͤthen iſt/ vnd koche mit ſtarckem Fewer denſelben in einem verzinneten Keſſel/ ſo lang/ biß aller Weinſtein im Waſſer zergangen iſt/ welches man mit einem hoͤltzern Loͤffel erfahren kan/ vnd ſchaͤume auch die Vnreinigkeit/ welche ſich oben auff das Waſſer begiebet/ fleiſſig davon/ vnd muß auch wol in acht genom̃en werden/ daß des Waſſers nicht zu viel oder zu wenig dazu genommen werde/ dann wañ deſſelben zu wenig genommen wird/ ſo bleibet ein theil des Weinſteins im Keſſel vnauffgeloͤſet liegen/ welcher mit dem Schlamm hinweg geworffen vnd verlohren wird/ vnd ſo deſſelben zu viel genommen wird/ ſo iſt der Tartarus zu weit im Waſſer zertheilet/ vnd kan nicht wol anſchieſſen/ vnd gehet auch verlohren/ in deme er hernach mit dem Waſſer hinweg geſchuͤttet wird.
Dann ich manchen habe klagen hoͤren/ daß er nicht viel von einem pfund bekommen/ vnd vermeinet der Weinſtein ſey nicht gut geweſen/ da es doch nicht deß Weinſteins/ ſondern deß Laboranten ſchuld/ welcher nicht wol damit hat vmbgehen koͤnnen.
Jn deme er mehr als die helffte mit dem Waſſer/ welche nicht angeſchoſſen/ hingeſchuͤttet hat/ geweſen iſt/ ſo man aber wol damit verfehret/ ſo geben vier Pfund gemeinen Weinſtein 3. Pfund reine vnd ſehr weiſſe Cryſtallen.
Wann nun die Solution wol gemachet iſt/ vnd kein Schaum mehr oben auff kommet/ ſo decke den Keſſel zu/ vnd laß denſelben alſo auff der waͤrme erkalten/ welches innerhalb 3. oder 4. tagen geſchicht/ wann er groß iſt.
Doch muß das Fewer vnter dem Keſſel weg gethan werden/ vnd alſo vnbewegt dieſe zeit ſtehen bleiben/ vnterdeſſen wird ſich der Weinſtein an den wenden des Keſſels an cryſtalliſiren/ welche Cryſtallen nach verloffener zeit/ vnd abgieſſung des Waſſers muͤſſen außgenommen/ gewaſchen/ vnd wider mit friſchem reinem Waſſer gekochet/ geſchaͤumet/ vnd cryſtalliſiret werden/ vnd ſolche Arbeit ſo offt wiederholet (welches im dritten oder vierdten mal geſchicht) biß daß die Cryſtallen weiß genug worden ſeyn/ dañ außgenom̃en/ gedrucknet/ vnd zum gebrauch bewahret/ davon auff einmal mit wein/ bier/ waſſer/ warmen fleiſch-bruͤen oder etwasanders/ Dragma j. ad Unciam j. pulveriſiret eingenom̃en/ erreget etliche linde Sedes, denen dienſtlich/ welche keine ſtarcke purgationes vertragen koͤnnen/ man kan auch ſolchen Tart. mit Diagridio oder andern purgirenden dingen acuiren/ auff daß man ſolches/ ſo viel auff einmal nicht nehmen doͤrffe/ ſonderen in kleinerem doſi gebrauchen koͤnne.
So man aber keine groſſe Cryſtallen ſuchet/ ſondern nur einen wol depurirten weinſtein/ ſo kan man dieſen folgenden Handgriff gebrauchen/ ſo bekompt man vberauß ſchoͤne glaͤntzende kleine Cryſtallen/ welche keines pulveriſirens bedoͤrffen/ ſondern durch die Arbeit ſo rein vnd zart werden/ als wehren dieſelben auff einem Stein gerieben/ aber nicht als ein todt Pulver/ ſondern ſehr glaͤntzend/ alſo/ daß es einem glaͤntzenden kleinen Schnee/ welcher in groſſer kaͤlte gefallen iſt/ gleich ſcheinet.
Vnd geſchicht alſo: Wann die Cryſtallen etlichmal mit ſolviren vnd coaguliren rein genug worden ſeyn/ ſo ſolvire dieſelbe noch einmahl in reinem Waſſer/ vñ gieſſe die Solntion in ein rein hoͤltzernes/ kuͤpffernes/ oder jrꝛdin verglaſurtes Geſchirꝛ/ vnd laß daſſelbe nicht ſtill ſtehen/ gleich wie oben bey den groſſen Cryſtallen iſt gelehret worden/ ſondern ſo bald dieſelbe außgegoſſen iſt/ ſo ruͤhre mit einem reinen Holtz ohne auffhoͤren/ ſo lang darinn/ bis daß alles kalt worden iſt/ welches in einer halben ſtund geſchehen wird.
Jn ſolchem bewegen hat der Tartarus keine zeit ſich in Cryſtallen anzuhencken/ ſondern coaguliret ſich ins aller kleineſte zwitzerende Pulver/ welches mit Luſt anzuſehen iſt/ vnd alß ein gefrohrner Schnee ſich auff den Boden deß Geſchirꝛs ſetzet/ davon man das Waſſer abgieſſen/ vnd das Pulver trucknet/ vnd zu ſeinem Gebrauch bewahren muß.
Die abgegoſſene Waſſer/ welche noch etwas Weinſtein bey ſich gehalten/ die von andern als vntuͤchtig außgeſchuͤttet werden/ koͤnnen eingekocht/ vnd der Tartarus darinn behalten werden/ auff daß nichts verlohren gehe/ vnd wird auff dieſe weiſe vnd weg/ nicht allein ein jedweder weiſſer Weinſtein in klare vnd helle Cryſtallen gebracht/ ſondern auch ein jeglicher rother/ ſo er etlichmahl ſol viret/ vnd Cryſtalliſiret wird/ ſeine roͤthe verlihret/ vnd ſchoͤn weiß vnd klar wird/ vber dieſes wehre wol noch ein anderer modus den tartarum auff einmahl in groſſe weiſſe Cryſtallen/ durch einen Niderſchlag zubringen/ weilen aber dieſe ob beſchriebene erſte zu meinem Werck/ nemblich auß den Metallen gute Medicamenten zu machen/ gut genug ſeyn/ ſo halt ich fuͤr vnnoͤtig/ mehr zeit damit zuverliehren/ ſondern wil es bey dieſem beruhen laſſen.
Wie man auff ein andere weiß einen Spiritum Tartari metalliſatum machen ſoll.
NJmb Tartari purificati, welcher nur einmahl ſolvirt vnd coagulirt iſt/ ſo viel du wilt/ gieſſe ſo viel Regen- oder ander ſuͤß Waſſer darzu/ daß er damit koͤnne auff ſolviret werden/ in welcher Solution man laminas metallorum ſo lang kochen muß/ biß der Tartarus genugſam davon ſolviret hat/ vnd nit mehr angreiffen wil/ welches ein zeichen iſt/ wann die Solution ſich hoch von dem Metall gefaͤrbet hat/ vnd muß man in wehrendem kochen offtermal das weggediſtilirte Waſſer/ mit anderen erſtatten/ auff daß der Tartarus nicht zu trucken werde/ vnd verbrenne/ vnd kan ſolche Solution am fuͤglichſten in metalliſchen gefaͤſen geſchehen/ als wann man ſolutionem ♂ machen wil/ kan man ſolches in einem eyſeren Hafen thun/ vnd zu Venere einen kuͤpffernen Keſſel nehmen/ vnd alſo mit andern Metallen verſtanden muß werden.
Doch iſt zuwiſſen/ daß Gold/ Silber/ vnd Mercurius crudus, ohne vorhergehende præparation, alſo nicht wie Mars vnd Venus koͤnnen ſolviret werden/ ſo dieſelbe aber zuvoren bequaͤm gemacht ſeyn/ werden ſie auch auff ſolviret/ deßgleichen muͤſſen etliche mineralien zuvoren bereitet werden/ ehe ſie ſich mit Tartaro vnd Waſſer wollen auff ſolviren laſſen.
So man aber gute Glaͤſer/ oder verglaſurte erdene Geſchirꝛ haben kan/ ſo kommen dieſelbe zu allen Metallen vnd Miner alien ſolche zu ſolviren gebrauchet werden/ vnd kan ſolche Solution nicht allein alſo per ſe, zur Medicin gebrauchet/ ſondern auch dieſelbe weiters in einen ſehr kraͤfftigen Spiritum vnd Oleum diſtilliret werden/ als folget.
Einen Spiritum & Oleum von Saturno vnd Jove zu diſtilliren.
ROhe Raſuram Saturni vel Jovis mit aqua Tartari ſo lang in einem bleyeren oder zinneren Gefaͤß/ biß daß der Weinſtein vom Waſſer ſuͤß worden iſt/ vnd nicht mehr angreiffen wil/ welches vngefaͤhr innerhalb 24. ſtunden geſchicht/ dann dieſe beyde Metallen ſich zwar ſolviren laſſen/ aber nicht gern/ ſondern ſehr langſam/ ſo man aber die Solution eher vollbringen wil/ ſo muͤſſen dieſelbe zuvorn in einen ſolvirlichen Calcem gebracht werden/ da koͤnnen ſie eher/ als in einer Stund auffgeloͤſet werden.
Nach geſchehener Solution muß dieſelbe filtriret vnd in Balneo alle Feuchtigkeit biß auff Honig dick davon abſtrahiret werden/ ſo bleibet zuruͤck ein lieblicher ſuͤſſer Liquor, welcher alſo ohne ferꝛnere præparation, ſicher im Leib kan gebraucht werden/ zu allen den Kranckheiten/ dazu ſonſten andere Medicamenta von dieſen Metallen gemacht/ dienſtlich ſeyn.
Jnſonderheit thut der ſuͤſſe Liquor Saturni & Jovis in peſte viel gutes/ nicht allein durch den Schweiß/ die Gifft von dem Hertzen zutreiben/ ſondern auch daß die vnleidliche groſſe hitz dardurch gebrochen wird/ alſo daß ein gluͤckliche Chur darauff erfolget.
Euſſerlich aber kan dieſer Liquor Saturni, nuͤtzlich zu allen inflammationibus gebrauchet werden/ auch heilet er vnglaublich ſchnell/ nicht allein friſche Wunden/ ſondern auch alte fiſtulirte Ulcera, den der Tartarus reiniget/ vnd machet einen guten grundt/ Saturnus zeucht zuſammen/ darauff die Heylung folget.
Der Liquor Jovis iſt beſſer innerlich/ als euſſerlich zugebrauchen/ deſſen eigentliche wirckung noch nicht ſo bekandt/ als deß Saturni iſt.
Wiltu aber einen Spiritum darauß diſtilliren/ ſo trage mit einem Loͤffel jmmer ein wenig nach dem andern davon ein/ gleich bey andern diſtillationibus oben vielmahl iſt gelehret worden/ ſo gehet davon ein vberauß ſubtiler Spiritus Tartari, welcher die Krafft vnd beſte Eſſentz deß Metals mit ſich fuͤhret/ vnd derohalben viel kraͤfftiger/ als ein gemeiner Spiritus Tartari, welcher per ſe gemacht iſt/ befunden wird/ vnd kan ein ſolcher Spiritus, ſo er zuvorn wol dephlegmiret iſt/ als ein groſſer Schatz/ ſo wol der von Jove als Saturno gemachet/ in allen obſtructionibus, inſonderheit deß Miltzes gebrauchet werden/ deme wenig andere Medicamenten fuͤrgehen/ doch daß auch gute purgantia, ſo es von noͤthen thut/ darbey genommen werden/ vud gehet auch mit dem Spiritu ein Oehl vber/ welches in ſchneller Wuͤrckung iſt/ ſonderlich in allen Augen-wunden vnd ſchaͤden/ da man ſonſten nicht fuͤglich andere unguenta vnd emplaſtra gebrauchen kan/ dann es nicht allein alle Hitz/ die allzeit zu den Augen-wunden ſchlaͤgt/ bald benimmet/ ſondern auch alle andere zufaͤlle verhindert/ vnd zuruͤck haͤltet/ welches wenig andere Medicinen thun koͤnnen/ vnd wann man hernach die Remanentz mit dem ſtaͤrckſten Fewer weiters treibet/ ſo gehet ein ſublimat vber/ welcher in der Lufft/ in ein Oehl zerfleuſſet/ welches auch ſeine Wuͤrckung/ nicht allein zur Medicin/ ſondern auch in Alchimia kraͤfftig beweiſet.
Vnd fleuſt der Saturnus zuſammen/ in einen ſchoͤnen weiſſen Koͤnig/ welcher viel weiſſer/ reiner vnd ſchoͤner iſt/ als ein ander gemein Bley/ Tartarus aber behaͤlt die ſchwaͤrtze/ vnd ſetzet ſich als ein fluͤſſige ſchlacken oben auff/ welche von dem ſulphure Saturni imprægniret iſt/ damit man haar/ bein/ federn vnd dergleichen/ braun vnd ſchwartz beſtaͤndig faͤrben kan.
Jch habe einmahl ein ſolche diſtillation in einem eyſern Geſchirꝛ gethan/ davon daſſelbe inwendig von dem gereinigten Saturno alſo geweiſſet worden/ daß dem feinen Silber/ an ſchoͤne gleich war/ habe aber ſolches hernach mehr thun wollen/ iſt aber alſo ſchoͤn nicht worden als daß erſte/ vnd muß man dieſes ſo frembt zu ſeyn nicht achten/ denn ich wohl etwas mehrers von dem Tartaro, wann es ſich geziempte/ ſchreiben koͤnte/ weilen ich wohl weiß/ was damit kan gethan werden.
Wann ich nicht die Spoͤtter fuͤrchtet/ welche alles/ das ſie nicht verſtehen/ verachten/ ich wolte mich vnterſtehen/ den Tartarum ſaponem ſapientum zu nennen/ dann ich in reinigung etlicher Metallen/ wunderbarliche eigenſchafften in jhm durch langer zeit vbung gefunden hab/ aber alſo muß es nicht verſtanden werden/ als wann ich ſolchen fuͤr den wahren az oth univerſalem philoſophorum, damit ſie jhren latonem waſchen/ halten ſolte/ daß er aber darumb particulariter etliche metalla nicht waſchen/ vnd ſaͤuberen ſolte/ kan ich nicht verneinen/ dann er gegen die Metallen mit wunderbarlichen eigenſchafften begabet iſt/ davon an andern orthen mehr ſol gehandelt werden.
Wie man auß Marte vnd Venere einen Spiritum vnd Oleum Tartariſatum machen ſoll.
WJltu auß Eiſen oder Kupffer/ mit Tartaro ein gute Medicin machen/ ſo nimme zu eiſen einen eiſernen/ vnd zu kupffer einen kuͤpffernen Keſſel/ mache dieſelbe von allem ſchmutz/ ſchoͤn rein vnd ſauber/ vnd thue darein raſuram Martis vel Veneris, welches du wilt/ vnd zweymahl ſo ſchwer Tartari puri pulveriſati, vnd ſo viel Waſſers/ daß der Tartarus im kochen wol darinnen zergehen kan/ vnd koche alſo das Metall mit dem Weinſtein-waſſer ſo lang/ biß daſſelbe hoch von dem Metall gefaͤrbet iſt/ als vom Eiſen roth/ vnd vom Kupffer hoch grün/ vnd wann das Waſſer im kochen exhaliret, ſo muß man anders allzeit wieder hernach gieſſen/ auff daß der Tartarus nicht verbrenne/ vnd zu nicht werde/ dann allzeit ſo viel Waſſers dabey ſeyn muß/ daß kein Haut von dem Weinſtein ſich darauff ſetze/ ſondern alzeit offen bleibe/ doch muß auch nicht zuviel Waſſer dazu genommen werden/ auff daß es nicht zu ſuͤß ſey/ vnd das Metal damit nicht koͤnne ſolviret werden.
Wann nun die Solution von Marte roth vnd ſuͤß/ auff Vitrioliſch an geſchmack/ vnd von Venere gruͤn vnd bitter worden iſt/ ſo gieſſe dieſelben ab per inclinationem, alſo warm in ein ander rein Geſchirꝛ/ vnd laß ſolches noch ſo lang auff gar linder kohlen waͤrme ſtehen/ biß alles Waſſer bey nahe davon geduͤnſtet iſt/ vnd das ſolvirte Metall mit dem Weinſtein/ als ein Honig-dicker Safft ligen bleibet.
Welchen Metalliſchen Safft/ man alſo wol innerlich/ als euſſerlich (inſonderheit den von Eiſen) gebrauchen kan/ dieſer von Eiſen purgiret lind/ vnd benimmet die obſtructiones hepatis & lienis, reiniget den magen/ vnd toͤdtet die wuͤrme; Euſſerlich iſt er ein guter Wundbalſam/ welcher den Vegetabiliſchen weit vorgehet/ nicht allein friſche/ ſondern auch alte verdorbene/ vnd fiſtillirte ſchaͤden damit zu reinigen vnd zu heilen/ ein ſonderbahrer Schatz; der Liquor Veneris aber iſt innerlich ſo ſicher nicht zu gebrauchen/ dañ er nicht allein gantz vnannehmlich am Geſchmack iſt/ ſondern machet auch ſehr vehemente Vomitus, darumb ich nicht rahte/ daß man ſolchen leichtlich gebrauche/ man wolte dann bey ſtarcken Leuten die Wuͤrme damit toͤdten/ dazu er dann ſonderlich gut iſt/ vnd allen anderen medicamentis, wie ſie auch nahmen haben moͤgen/ weit vorgehet/ kleinen Kindern aber/ wolle man nichts davon eingeben/ denn es viel zu kraͤfftig wuͤrcket. nb.
Vnd wann man ſolchen ja bey ſtarcken Leuten gegen die Wuͤrm/ oder Magen-fiber gebrauchen wil/ ſo muß man dieſes in acht nehmen/ daß der Patient/ ſo es nicht fort wolte/ einen Finger in den Halß ſtecken/ vnd zum vomiren helffen/ auff daß es nicht ligen bleibe/ ſondern wieder auß dem Leib komme/ ſo ſolches geſchicht/ ſo folget die Geſundheit darnach/ wo nicht/ ein Nauſea, mehr davon zugebrauchen.
Darin man wol zu ſehen muß/ daß es wol gebrauchet werde/ vnd weilen ſolcher Liquor ſehr bitter iſt/ ſo kan man denſelben mit Zucker etwas vermiſchen/ auff daß er zu nehmen ſey/ dieſer auß Eiſen aber darff ſolcher Correctur nicht/ ſondern iſt ſuͤß genug zugebrauchen/ darumb ich mehr zu demſelben als zu dieſem rahte.
So man aber ja dieſen von Kupffer gebrauchet/ (weilen er ſo ſtarck wuͤrcket) ſo muß man denſelben Tag ſich vor kalter Lufft huͤten/ auch nicht alſo balde nach der operation den Magen mit ſtarcken getraͤncken/ vnd vbrigem Eſſen beladen/ ſondern ſich mit einem warmen Suͤplein vnd truͤncklein Wein oder Bier genuͤgen laſſen/ ſo wird jhme den folgenden Tag das eſſen vnd trincken deſto beſſer ſchmaͤcken/ vnd bekommen.
Euſſerlich aber iſt dieſer Liquor in allem (gleich wie bey dem Marte geſagt worden) zu gebrauchen viel kraͤfftiger/ vnd viel ſchneller in ſeiner heilung.
Were derohalben gut/ daß alle Chyrurgi ſolchen wuͤſten zu machen/ vnd denſelben an ſtatt jhrer Salben/ mit welchen ſo viel/ leicht curirliche friſche Wunden/ verſaͤumet/ verderbet/ vnd in abſcheuliche ulcera gebracht werden/ inſonderheit weil er wenig koſten vnd muͤhe zu machen erfodert/ gebraucheten.
Wil man aber dieſe Liquores reiner haben/ ſo muß man dieſelbe mit Spiritu Vini vbergieſſen vnd extrahiren, geben jhre Tinctur gern von ſich/ vnd laſſen viel fæces zuriick ligen/ welche vntuͤchtich ſeyn/ die Tinctur aber wird deſto beſſer/ reiner vnd kraͤfftiger/ alſo daß man deren nur 1. 4. oder 5. tropffen zum purgiren vonnoͤthen hat/ da man anders deß groben zu 4. 6. 8. biß auff 12. oder 16. haben muß/ vnd wuͤrcket dieſe extrahirte Tinctur euſſerlich viel beſſer/ vnd haͤltet ſich auch laͤnger/ als der Balſamus oder Liquor thut/ welcher mit der zeit ſchimlich vnd weiß oben auff wird/ das Extractum aber nimmermehr verdirbet.
Wann man aber den Liquorem oder Balſamum diſtilliren wil/ ſo iſt es nicht noͤtig/ daß er extrahiret werde/ ſondern kan alſo/ wie er durch das kochen gemacht worden/ diſtilliret werden/ auff ſolche weiß vnd wege/ gleich wie oben bey dem Saturno iſt gelehret worden/ ſo gehet vom Marte ein gelber/ vnd von Venere ein gruͤnlichter Spiritus vnd Oleum vber/ dieſer Spiritus vnd Oleum von Marte kan ſicher in peſte, febribus, obſtructionibus, vnd corruptione ſanguinis à Dragmâ j. ad Unciam j. gebraucht werden/ iſt viel bequaͤmer den Schweiß damit zubefuͤrderen/ als der jenige/ welcher von Tartaro Crudo ohne zu thun eines Metals iſt bereitet worden/ deßgleichen thut auch der jenige/ welcher von Kupffer gemacht iſt/ aber viel kraͤfftiger/ vnd machet bißweilen auch einen Vomitum, wann er in groͤſſerer Doſi als gehoͤrlich gebrauchet wird. nb.
Wie wol das Kupffer in guͤte dem Eiſen von den Chimicis, als ein beſtaͤndiger vnd zeytiger Metal vorgezogen wird/ ſo befindet ſich gleichwol in Experientia, daß der Mars in allem zur innerlichen Medicin/ wegen ſeiner ſuͤſſigkeit/ beſſer zugebrauchen/ als die Venus, iſt.
Euſſerlich aber die Venus als ein appropriata Medicina (ſo dieſelbe wol zugerichtet iſt) aller ulceren oder offnen ſchaͤden an allen orthen deß Leibes/ ſo derſelbe darneben auch innerlich durch bequeme purgantia rein gehalten wird/ den Preiß erhaͤlt.
Dann nicht nur allein dieſe jetzt beſchriebene Medicin/ ſondern noch viel andere mehr auß dem Kupffer in andern orthen meiner Buͤcher/ zu machen/ gelehret.
Ein Bauren Artzney vnd Purgation damit ſtarcke Leut im fall der noth/ welche weit von den Apotecken ab wohnen/ oder nicht viel Gelt bey denſelben Artzeneyen ab zukauffen vermoͤgen/ ich weiters auß dem Eiſen oder Kupffer zu machen lehren muß/ damit ſie jhre verſchleimte vnd durch vnordentlich eſſen vnd trincken verdorbene Maͤgen/ durch welche hauptpein/ wuͤrme/ febres vnd andere Kranckheiten enſtanden/ reinigen vnd auß putzen koͤnnen/ doch wil ich gewarnet haben/ daß ſich dafuͤr huͤten gar zu junge/ oder alte/ oder andere abgematte ſchwache Menſchen/ welche nicht maͤchtig genug ſeyn/ ein ſolche ſtarckwuͤrckende Purgation auß zuſtehen vnd zuvertragen/ auff daß ſie nicht zugleich mit den wuͤrmen/ auch das Leben toͤdten/ vnd außjagen/ die jenige aber/ welche ſtarck von Leib/ eines mittelmaͤſſigen alters vnd geſunden hertzens ſeyn/ moͤgen dieſe Purgation wol vnd ſicherlich gebranchen/ dardurch die Magen-fieber/ alle Bauchwuͤrme/ vnd viel andere verborgene Kranckheiten/ gluͤcklich koͤnnen vertrieben werden/ vnd geſchicht die bereittung alſo: Nimb ein Loth pulveriſirten reinen Weinſtein/ vnd 1. oder 2. Loth Zucker oder Honig/ vnd 10. oder 12. Loth gemein Brunnen- oder Regen Waſſer/ thue dieſe beyde/ als Weinſtein/ Zucker/ ſampt dem Waſſer in ein kupfferen rein Geſchirꝛ/ welches nicht fett oder ſchmutzig ſey/ vnd koche vber einem Kohl-fewer ſolches/ vngefaͤhr ſo lang/ oder etwas laͤnger/ als man ein Ey zu kochen pfleget/ oder auffs allerlaͤngſte ein halb viertel ſtund/ vnd nimb den Schaum im kochen oben ab/ ſetze ſolches hin/ ſo lang biß es law/ vnd zu trincken bequaͤm worden iſt/ dañ gib ſolchen Tranck/ welcher nicht viel anderſt/ als ein warm gemachter gezuckerter Wein ſchmaͤcket/ dem Patienten zu trincken/ vnd laß jhn darauff faſten/ ſo wird dieſelbe innerhalb ½ ſtunde anfangen zuwuͤrcken oben vnd vnden/ daran man ſich nicht kehren darff/ ſondern den Leib nur warm halten/ ſo wird in einer ſtunde alles gethan ſeyn.
So man aber kleine Kinder die Wuͤrme zu vertreiben purgiren wil/ ſo nehme man nur anſtatt eines kuͤpffernen Geſchirꝛs/ ein rein eiſernes/ vnd thue etwas minder Weinſtein/ Zucker vnd Waſſer darein zu kochen/ vnd geb es jhnen/ operiret nur vnter ſich/ doch machet es bißweilen auch einen linden Vomitum, welcher jhnen nicht ſchadet/ ſondern nur den Magen deſto beſſer reiniget.
So aber dieſer Tranck zu ſchwach wehre/ vnd kein operation thaͤte/ ſo kan derſelbe den andern Tag darnach noch einmahl (doch daß man der ingredientien etwas mehr nehme/ oder dieſelbe laͤnger kochen laſſe) gebrauchet werden/ vnd iſt kein Gefahr dabey zuerwarten/ wann man wol damit vmbgehet/ vnd viel lieblicher zu nehmen/ als der bittere Wurmſamen/ damit die Kinder gemeinlich ſolchen einzunehmen/ geplaget werden.
Die Vrſach nun/ daß dieſes decoctum alſo wuͤrcket/ iſt nichts anders/ als daß der Weinſtein vnd Zucker die Metallen/ wann ſie mit Waſſer darin kochen/ angreiffen/ vnd alſo ein Krafft darauß ziehen/ dardurch dann das vomiren vnd purgiren/ (dazu der Weinſtein auch hilffet) entſtehet/ dieſes ſey ſtarcken Menſchen zu thun gelehret/ ſchwache Perſonen aber wollen ſich dafuͤr huͤten.
Einen Spiritum Mercurii Tartariſatum zumachen.
DEr Mercurius Vulgi laͤſſt ſich nicht alſo/ gleich die vorige Metallen/ ohne vorhergehende præparation mit Weinſtein vnd Waſſer ſolviren/ ſondern wil zuvorn mit Saltz vnd Vitriol ſublimiret/ oder mit Aqua forti cryſtalliſiret ſeyn/ denn laͤſt er ſich mit Tartaro vnd Waſſer im kochen auff ſolviren/ vnd in einen Balſamum, gleich als andere Metallen bringen/ iſt aber nicht in den Leib zunehmen/ es were dañ daß er auff ſein zeit digerirt, dadurch jme ſeine wildigkeit benommen wuͤrde/ doch iſt er ſicherlich euſſerlich in allen verdorbenen/ ſonderlich Veneriſchrn Schaͤden/ als ein kraͤfftige vnd nuͤtzliche Medicin zugebrauchen.
In Alchimia aber iſt er am allernuͤtzlichſten/ wie wol jhn wenig kennen/ denn er ſich nicht von jederman ſehen laͤſt.
Der Spiritus welcher per diſtillationem davon gehet/ iſt nicht allein in Medicina, ſondern auch in Alchimia ein wunderbarlicher gaſt/ doch muß man ſich wol fuͤrſehen/ daß man nicht fuͤr einen Freund einen groſſen Feind beherberge/ dann ſeine Krafft vnd Gewalt ſehr groß vnd maͤchtig iſt.
Wie man einen Spiritum Auri & Lunæ Tartariſatum machen ſoll.
GOlt vnd Silber laͤſt ſich auch im geringſten mit Tartaro im naſſen weg nicht ſolviren/ im truckenen aber mit zuthun ſeines helffers thut ers gern/ gehoͤrt aber hieher nicht/ ſo man aber ja einen Spiritum darauß machen wil/ ſo muß das Golt oder das Silber durch ſolviren vnd coaguliren in Cryſtallen gebracht ſeyn/ vnd darnach mit reinem Tartaro vnd Waſſer auff ſolviret/ ſo bekompt man vom Golt ein gelbe/ vnd vom Silber ein weiſſe/ auff gruͤn geneigte ſolution, welche ad mellaginem gebracht/ gantz ſicherlich ohne ſchew kan gebrauchet werden.
Die vom Gold laxiret/ vnd haͤlt einen offnen Leib/ ſtaͤrcket den Magen/ Hertz/ Lungen vnd Leber/ ſampt andern principalen gliedern kraͤfftiglich/ die vom Silber purgiret zimlich ſtarck/ nach deme ſie geben wird/ als ein ander Purgantz/ doch ohne ſchaden vnd gefahr/ alſo/ daß ſie zu allen Kranckheiten da purgirens von noͤthn iſt/ ſicherlich von einem Scrupel ad Dragmam ſemis kan gebrauchet werden/ daß Golt aber wird in kleinerem Doſi gebrauchet/ vñ were eben ſo wol dieſer Safft von Gold/ als von Silber euſſerlich ſehr heilſamb zu gebrauchen/ weilen man aber ſolches durch geringere Metallen verꝛichten kan/ ſo iſt es nicht noͤtig mit koſtbaren zu thun.
Die Spiritus aber/ welche per diſtillationem davon getrieben werden/ ſeyn mit groſſen kraͤfften begabet/ dann das Volatiliſche theil deß Metals gehet mit dem Spiritu Tartari conjungiret, vber/ die Remanentz kan reduciret werden/ gleich oben bey andern Metallen gelehret worden.
Dieſer Spiritus, inſonderheit der vom Golt/ iſt in peſte vnd andern Kranckheiten/ da ſchwitzens von noͤthen iſt/ vber die maſſen gut/ denn er nicht allein alles boͤſe durch den Schweiß von dem Hertzen gewaltig treibet/ ſondern auch daſſelbe ſtaͤrcket/ vnd fuͤr allen boͤſen zufaͤllen wuͤrcklich præſerviret/ vnd beſchuͤtzet.
Deßgleichen auch dieſer vom Silber/ ſonderlich wann er zuvorn vber ſein Caput mortuum, wie oben bey bereittung deß gemeinen Spiritus Tartari gelehret iſt/ wol dephlegmiret worden/ lobens werth iſt.
Dann ein jedweder in Chimia erfahrner Medicus wol dencken kan/ was ein wolrectificirter vnd mit guͤldiſchen kraͤfften imprægnirter Spiritus Tartari außrichten koͤnne.
Darnmb nicht noͤtig mehrers davon zumelden/ ſondern der proba ſol heimgeſtellet werden.
Von Antimonio & Tartaro einen Spiritum zumachen.
DAs Antimonium Crudum kan nicht auff obbeſchriebene weiß ſolviret werden/ ſo es aber zuvorn in Flores oder in ein Vitrum iſt bereittet worden/ gibt es ſeine krafft im kochen gern von ſich/ vnd geſchicht alſo:
Nimb zu ein theil Florum, oder klein geriebenes per ſe gemachten Vitri Antimonii, 3. theil Tartari puri, vnd 12. oder 15. theil gemein rein Waſſer/ vnd koche das Antimonium mit dem Weinſtein vnd Waſſer/ in einem verglaſurten Hafen/ 3. oder 4. ſtunden lang/ vnd muß vnterdeſſen das verꝛochene Waſſer mit anderem erſtattet werden/ auff daß der weinſtein nicht durch manglung deſſelben verbrenne/ auch muß bißweilen das Vitrum (die Flores welche leicht ſeyn/ haben es nicht vonnoͤthen) mit einem hoͤltzernen Spattel vmbgeruͤhret werden/ wann ſolches geſchicht/ ſo faͤrbet ſich das Weinſtein-waſſer/ von dem Antimonio hoch roth/ vnd laͤſſt das vbrige Antimonium ligen/ von welchem die ſolution abgoſſen/ (welche nach der filtration vnd exhalation deß Waſſers/) noch einmahl mit Spiritu Vini muß extrahiret werden/ ſo bekompt man ein bluth rothes Extractum, davon auff einmahl 1. 2. 3. biß auff 10. oder 12. tropffen eingeben/ machet linde vomitus vnd ſedes, welches jungen vnd alten in allen Kranckheiten da vurgirens vonnoͤthen iſt/ ſicherlich kan gebrauchet werden/ dann im geringſten kein gefahr dabey zubefuͤrchten iſt/ vnd mir kein Vomitivum bekandt iſt/ welches linder purgirt als dieſes/ vnd ſo man wil/ operirt es nur allein per inferiora vnd macht keine vomitus, nemblich alſo/ wann man dieſes extractum, oder ein ander Antimonium Vomitivum eingenommen hat/ vnd haben wil/ daß es allein vnter ſich wuͤrcken ſoll/ ſo muß man ein hart geroͤſte ſchnitt Brods alſo heiß fuͤr die Naſen vnd Mund halten/ vnd ſo dieſes bey nahe kalt worden iſt/ alſo bald ein ander warmes bey der hand haben/ vnd ſolches eines nach dem andern/ ſo lang abgewechſelt/ biß man kein nauſeam mehr ſpuͤret/ vnd die krafft deß Antimonii vnterſich gewuͤrcket hat/ welches ein gut ſtuͤcklein iſt fuͤr die jenigen/ welche das Antimonium gern gebraucheten/ vnd ſich fuͤr dem vomiren ſchewen/ oder ſolches nicht vertragen koͤnnen.
So man aber ſo viel muͤhe auff ein ſolches extractum zu machen nicht wenden wil/ ſo kan man thun gleich oben bey dem Kupffer iſt gelehret worden/ vnd thun 10. oder 12. Grana Antimonii præparati (fuͤr einen alten Menſchen) fuͤr junge 5. 6. mehr oder weniger nach gelegenheit der Perſon) mit ein oder andert halb- Loth reinen Weinſtein/ vnd 8. oder 10. Loth Waſſers in einen kleinen Hafen/ vnd koche ſolches ¼ Stund lang/ gieſſe die laͤre ſolution ab in einen Becher/ ein wenig Zucker darein zerſchmoltzen/ dadurch die Saͤurigkeit deß Weinſteins eiwas gebrochen wird/ vnd trincke ſolches decoctum alſo warm auß/ vnd verhalte dich darauff nach der gebuͤhr fein warm/ ſo wird es viel beſſer wuͤrcken/ als wann Wein vber Nacht daruͤber geſtanden hette/ welcher nicht ſo wol von jederman nuͤchtern kan getruncken werden/ dieſes decoctum aber/ weilen es einem warmen vnd ſuͤſſen Wein gleich ſchmaͤcket/ viel lieblicher zu nehmen iſt.
So du dann wilt/ daß es nur vnter ſich wuͤrcken ſol/ ſo gebrauche das geroͤſte Brodt/ ſonſten macht er Vomitus. nb.
Es iſt zuverwundern/ daß ein wol bereittes Antimonium nimmer vergeblich gebrauchet wird/ dann wann es ſchon in gar kleinem doſi wird eingeben/ alſo daß es weder vomitus noch ſedes machen kan/ ſo thut es daß ſeinige doch vnſichtbarer weiſe/ nemblich/ reinigt das Gebluͤth/ treibet viel boͤſes durch den Schweiß hinweg/ alſo daß ſchwere Kranckheiten damit ohne merckliche operation koͤnnen vertrieben werden.
Welches mir viel mahl begegnet iſt/ vnd anleitung geben hat/ ſolchem weiters nach zudencken/ habe derohalben geſucht/ wie man ein Antimonium zurichten moͤchte/ welches taͤglich ohne Vomitus vnd Stulgaͤnge zu machen koͤnte gebraucht werden/ welches ich dann ins Werck geſtelt vnd gut befunden habe/ wie hernach folget.
Mache dir von dieſer ſolution, nemblich auß den Floribus vnd Tartaro ein gute Quantitaͤt/ vnd nach exhalirung deß Waſſers diſtillir einen Spiritum darauß/ mit welchem auch ein ſchwartz Oehl vbergehet/ das von dem Spiritu geſcheiden/ vnd per ſe rectificiret muß werden/ thut nicht allein euſſerlich wunder in allem/ gleich wie oben dem Oleo Tartari ſimplici zu geſchrieben iſt/ ſondern noch viel mehr/ dann die beſte Eſſentia Antimonii ſich damit in diſtillatione conjungiret hat/ welche die kraͤfften deß Olei Tartari verdoppelt/ vnd kan ſolches Oleum nicht allein zu allen podagriſchen tumoribus ſolche ſchnell zulegen/ vnd lindern mit ehren gebrauchet werden/ ſondern wegen ſeiner groſſen truckne conſumiret es auch alle andere von Waſſer oder Wind entſtandene geſchwulſten am gantzen Leib/ denn das Sal Volatile wegen ſeiner ſubtilitet/ fuͤhret die Krafft deß Antimonii in die innerſte theile deß Leibes/ (wofern ſolches geſuchet wird) wunderbarlicher vnd vnglaublicher weiß/ dardurch in Chyrurgia viel gutes außgerichtet kan werden.
Der Spiritus aber kan nicht allein in peſte, morbo gallico, ſcorbuto, melancholia hypochondriaca, febribus vnd allen obſtructionibus vnd putredine ſanguinis, als ein bewehrte Medicin mit ehren gebrauchet werden/ ſondern wañ man davon etwas in newen Wein oder Bier thut/ vnd damit jaͤhren laͤſt/ ſo wird das Bier oder Wein davon alſo kraͤfftig/ daß es (ſo man ſolches taͤglich gebrauchet) alle zufallende von vbriger Feuchtigkeit/ vnd verdorbenem Gebluͤt/ entſtandene Kranckheiten verhindert vnd zuruͤck haͤlt/ alſo daß weder peſtis, lepra, ſcorbutus, melancholia hypochondriaca vnd ander dergleichen kranckheiten/ bey denen die es taͤglich gebrauchen/ ein wurtzelen kan/ welches jhme kein Metal oder Mineral (außgenommen Golt) nachthun kan/ ſo man aber kein gelegenheit/ ein ſolchen Spiritum zumachen hette/ vnd gern ein ſolchen Medicinaliſchen Tranck von dem Antimonio haben wolte/ der nehme nur die/ mit Weinſtein gemachte Solution ehe ſie diſtilliret iſt worden/ vnd thue davon vngefehr vnter ein Ohm newen Wein oder Bier ein oder anderthalb Pfund deſſelben/ vnd laſſe ſolches damit jaͤhren/ ſo wird die Krafft deß Antimonii durch die fermentation deß Weins noch Volatiliſcher vnd kraͤfftiger zu wuͤrcken.
So man aber keinen newen Wein haben koͤnte (weilen ſolcher nicht allenthalben waͤchſet) ſo kan man von Honig/ Zucker/ Biren/ Feigen/ Kirſchen/ oder der gleichen Fruͤchten einen zu richten/ wie im folgenden Tritten theil gelehret wird/ welcher an ſtatt eines natuͤrlichen Weins genommen kan werden/ vñ dienen ſolche medicinaliſche Weine als ein gewiſſes vnd ſicheres præſervativ, nicht allein vielen Kranckheiten vorzukommen/ ſondern auch denſelben/ ſo ſie den Leib ſchon eingenommen haben/ wuͤrcklich zubegegnen vnd zu vertreiben.
Auch werden dadurch alle euſſerliche alte offne ſchaͤden/ nur alle tag davon getruncken/ (welche von den pflaſtern vñ anderm ſchmierwerck keln huͤlff haben erlangen koͤnnen) von grund außgeheilet/ dann nicht allein Baſilius Valentinus vnd Teophraſtus Paracelſus, ſondern auch noch viel andere mehr vor vnd nach jhnen ſolches gewuſt/ vnd viel gutes davon geſchrieben haben/ iſt aber von wenigen (weilen jhre beſchreibung etwas dunckel ware/) angenommen/ ſondern als ein vnwarheit veracht worden/ deßgleichen vnd noch viel mehr moͤchte auch dieſes mein ſchreiben klein geacht werden/ weilen ich keine langwuͤrige vnd koſtbare proceſſen vnderweiſe/ ſondern nur nach der warheit in einfalt meinem naͤchſten zu dienen ſuche/ welches der hoffertigen Welt nicht wol in den Ohren klinget/ ſondern ſich nur mit vnnuͤtzen vnd eitelen proceſſen lieber ſchleppen vnd kitzelen/ als die Warheit hoͤren wil/ vnd iſt kein wunder/ daß Gott ſolche Menſchen/ welche nur nach hohen dingen trachten/ vnd die niedrigen allzeit verachten/ in jrꝛthumb ſtecken laͤſſt.
Warumb ſuchen wir durch viel kopff-brechen/ ſubtile vnd langwirige Arbeit vnſere Medicin/ da doch Gott durch die ſchlechte Natur vns anders lehret:
Were es nicht beſſer/ daß wir vns von der einfaͤltigen Natur vnder-weiſen lieſſen.
Gewißlich/ ſo wir geringe ding liebeten/ wuͤrden wir groſſe finden.
Weilen aber faſt alle Menſchen nur nach groſſen vnd hohen dingen trachten/ wird jhnen auch das kleine enthalten.
Darumb es gar gut wehre/ daß wir vns ein ding einbilden koͤnten/ daß auch gering-ſchaͤtzige ding etwas thun koͤnnen/ gleich wie alhier bey dem Weinſtein vnd veraͤchtlichen Antimonio zuſehen iſt/ ſo wuͤrden nicht allein ſo viel Kohlen/ Glaͤſer/ Materialien vnd andere dinge/ ſondern auch die edle Zeit alſo vnnuͤtzlich in bereittung der Medicamenten nicht verſchwendet werden/ dann nicht alles was glaͤntzet Golt iſt/ ſondern offtermals vnter einem vnanſehnlichen Kleide etwas herꝛliches verborgen iſt/ darauff man mercken muß.
Es moͤchte jemand ſagen/ warumb ich lehre daß man erſtlich das Antimonium mit dem Tartaro durch huͤlff gemeines Waſſers (ehe man ſolches mit Wein jaͤhren laſſe) vereinigen muͤſſe/ ob es nicht ſo gut were/ daß mans nur alſo in forma pulveris hinein thaͤte/ oder nur in Spiritu Salis ſolvirte, welches leichter als mit Tartaro zuthun iſt/ vnd arbeiten lieſſe.
Darauff ich berichte/ daß ein jaͤhrender Wein oder Tranck/ kein Metalliſchen Calcem oder Solution annehme/ als die jenige/ welche mit Weinſtein oder Spiritu Vini gemacht ſeyn.
Dann wann man ſchon Antimonium, oder ein ander Mineral oder Metall in Spiritu Salis, Vitrioli, Nitri, oder einem andern Spiritu Acido ſolviret, vnd mit Wein/ oder einem andern Tranck wolte jaͤhren laſſen/ ſo wuͤrde es nicht angehen/ denn der Spiritus Acidus wuͤrde die fermentation verhinderen/ das ſolvirte Metal fallen laſſen/ vnd das werck verderben/ vnd iſt auch ein Weinſtein vnder allen getraͤncken zu gebrauchen/ vnd zu vertragen viel lieblicher vnd annehmlicher/ als ein Spiritus Corroſivus.
Gleich wie nun alhier mit dem Antimonio geſchehen iſt/ alſo koͤnnen auch andere Mineralien vnd Metallen vnder Wein oder ander Getraͤnck fuͤglich gebracht werden/ vnd iſt der Gebrauch eines ſolchen Vini Antimoniati, dieſer/ nemblich daß man ſolchen nicht anderſt als bey Eſſen/ vñ zwiſchen der Mahlzeit/ gleich als einen andern gemeinen Tranck/ den durſt damit zu loͤſchen/ gebrauche/ doch alſo in ſolcher Quantitaͤt/ als die Natur vertragen kan; dann ſo man denſelben vnmaͤſſig trincken wolte/ ſo wuͤrde er Vomitus erꝛegen/ welches nicht ſeyn ſol/ ſondern nur alſo/ daß er vnmercklicher weiß operire, wann ſolches geſchicht/ ſo præſerviret er nicht allein den Leib vor allen Kranckheiten/ welche von corrumpirten vnd vnreinem Gebluͤth herkommen/ als peſtis, lepra, morbus gallicus, ſcorbutus vnd dergleichen mehr/ ſondern wegen ſeiner verborgenen waͤrme/ durch welche er alle vbrige boͤſe vnd geſaltzene Feuchtigkeiten (gleich wie die Sonn ein Pfuͤtz mit Waſſer vertrocknet) verzehret vnd durch den Schweiß vnd Vrin außtreibet/ dadurch das Gebluͤth ſolcher ſcharpffen vnd ſchaͤdlichen humorum entlediget wird.
Nicht allein die oberzehlte morbos, ſondern auch alle offne Schaͤden oder fiſtulirte Ulcera, welche wegen vieler geſaltzenen Feuchte kein heilung koͤnnen annehmen/ in kurtzer zeit vnglaͤublicher weiß beſtaͤndig curiret.
Alſo daß nicht allein ſolcher Tranck den krancken/ ſondern auch den geſunden (doch in kleinerem doſi) weilen er den gantzen Leib gewaltig ſaͤubert vnd reiniget/ dienſtlich zutrincken iſt/ vnd darff man ſich nicht beſorgen/ daß das geringſt vnheil dem Menſchen/ er ſey jung oder alt/ kranck oder geſund/ dardurch entſtehen moͤchte.
Vnd wolle ſich niemand daran ſtoſſen/ daß von vielen vnverſtaͤndigen Menſchen das Antimonium fuͤr gifft außgeruffen/ vnd zugebrauchen verbotten wird/ kenten ſie ſolches/ ſie wuͤrden es nicht thun/ weilen ſolche Leut aber nichts mehr wiſſen/ als was ſie von leſen/ oder hoͤren ſagen haben/ faͤllen ſie ein falſch vrtheil/ vnd koͤnte jhnen gleich wie Apelles dem Schuhemacher hat gethan/ Sutor ne ultra ctepidam, geantwortet werden/ was ſol man aber dazu thun/ Non omnis fert omnia tellus, wann ein Eſel nach ſeinem Todt verfaulet/ ſo wachſen Kaͤfer darauß/ welche hoͤher fliegen koͤnnen/ als der Eſel davon ſie kommen ſeyn/ gethan hat/ ſolches wollen wir auch von den haͤſſern deß koͤniglichen Geſchlechts Antimonii verſtanden haben:
Nemblich alſo/ daß jhre nachkoͤmlingen einmahl ſehend werden/ vnd daß jenige/ was ſie nicht kennen/ alſo zu verachten einſtellen moͤchten.
Jch muß bekennen/ ſo das Antimonium nicht wol iſt bereittet worden/ vnd darzu noch vnvorſichtig von vnerfahrnen Leuten gebrauchet wird/ daß es/ wie gleich ſo wol auch andere vegetabilia, dem Menſchen an ſeiner geſundheit wol ſchaden zufuͤgen koͤnne.
Daß man aber darumb ſolches wegen deß Mißbrauchs ſolte verwerffen/ were vnweißlich gethan/ gleich als wann etwa ein Kind ein ſcharff-ſchneidend Meſſer in die haͤnde bekompt/ vnd jhme/ oder andern (weilen es kein Verſtand hat/ ſolches zugebrauchen) ſchaden thut/ ſolte man darumb das Meſſer/ welches an ſich ſelbſten gut iſt/ entweder verachten/ oder auch denen erwachſenen zugebrauchen verbieten/ gute ſcharpffe Waffen machen einen guten Arbeiter/ gute ſchnell-wuͤrckende vnd kraͤfftige Medicamenten/ machen einen guten Medicum, vnd je ſchaͤrpffer die Waffen/ je geſchwinder ein Bildſchnitzer oder ander Handwercks man ſein Arbeit durch einen fehlſchnid verderben/ vnd zu nicht machen kan/ alſo auch mit der Medicin muß verſtanden werden/ ſo man dieſelbe aber mit verſtand nach der Kunſt behoͤrlich gebrauchet/ ſo kan in kurtzer zeit mehr gutes damit gethan werden/ als ſonſten in langer zeit mit krafftloſen Medicamenten zuthun muͤglich iſt.
Gleich wie nun zu einem ſcharpffen Waffen/ ein guter Werckmeiſter gehoͤret/ alſo gehoͤret auch zu einer kraͤfftigen Medicin/ ein verſtaͤndiger vnd gewiſſenhaffter Medicus, welcher nach gelegenheit der Perſohn vnd kranckheit die Medicin zuverſtaͤrcken/ oder zu verſchwaͤchen wiſſenſchafft habe/ vnd nicht alſo vnverſtaͤndig ohne vnterſcheid ſein Medicin darꝛeiche.
Wolle ſich auch niemand verwundern/ daß ich dem Antimonio (welcher mit primo ente auri haͤuffig begabet iſt) ſolche groſſe kraͤfften zuſchreibe/ thaͤte ich noch zehenmahl ſo viel/ ich luͤge nicht daran/ ſein Lob iſt mit keiner Zungen außzuſprechen/ in reinigung deß Gebluͤts jhme kein Mineral gleich iſt/ denn es den gantzen Menſchen (ſo es zuvorn wol bereitet iſt/ vnd auch verſtaͤndig gebrauchet wird) auff den hoͤchſten Grad ſaͤubert vnd reiniget/ dann es deß Goldes beſter vnd nechſter Freund iſt/ welches durch daſſelbe auch von allem zuſatz vnd vnreinigkeit/ gleich als alhier von Menſchen geſagt worden/ frey vnd ledig gemacht wird/ vnd kompt ein jedweder Antimonium mehren-theils mit dem Gold vnd ſeiner Medicin vber ein/ dann auß dem Antimonio durch Kunſt gut vnd beſtaͤndig Gold/ wie im vierdten Theil gelehret wird/ durch ſeigern kan herauß gebracht werden.
Vnd was mehr iſt/ wird durch lange digerirung ein gut theil deſſelben in Gold verwandelt/ daher zu ſehen/ daß es Goldes Natur vnd Eigenſchafft habe/ vnd noch beſſer als das Gold ſelbſten zur Medicin koͤnne gebrauchet werden/ weilen in dieſem die guͤldiſche krafft noch Volatiliſch/ in jenem aber ſchon compact vnd fix geworden iſt/ vnd als ein alter vnbaͤndiger Menſch gegen ein jung Kind/ welches man fuͤhren vnd leiten kan wohin man wil/ kan verglichen werden; Darumb mein rath were/ daß man in dem Antimonio ſein Medicin ſuchte/ in welchem ſie reichlich verborgen ſtecket/ vnd nicht ſein zeit vnd anlag in eytelen vnd krafftloſen dingen verſpielte.
Vnd weiters iſt dieſes zumercken/ ſo man die Krafft deß Antimonii, oder eines andern Minerals/ oder Metals noch enger zuſammen bringen wil/ als oben mit dem Tartaro zu thun iſt gelehret worden/ der mache ſolche ſolution durch exhalirung der vbrigen Feuchtigkeit in Balneo zu einem Honig-dicken Safft/ vnd gieſſe einen Spiritum Vini darauff zu extrahiren/ ſo wird derſelbe in wenig tagen ſchoͤn roth davon werden/ ſolchen ab/ vnd einen andern wiederumb darauff goſſen/ vnd als den erſten extrahiren laſſen/ ſo offt vnd vielmahl wiederholet/ biß der Spiritus Vini kein farb mehr außziehen wil oder kan/ dann allen den gefaͤrbten Spiritum Vini zuſammen in ein Glaß mit einem langen halß gethan/ vnd in Balneo tepido ſo lang digeriret/ biß ſich die farb oder beſte Eſſentia Antimonii von dem Spiritu Vini ſcheidet/ vnd als ein blut-roth dickes vnd fettes Oleum ſich zu boden ſetzet/ vnd der Spiritus Vini wieder weiß geworden iſt/ welcher von dem ſchoͤnen vnd lieblichen Oleo Antimonii, das ohne alle corroſiv gemachet iſt/ muß ſeparirt, vnd als ein groſſer Schatz zur Medicina bewahret werden.
Der Spiritus Vini behaͤlt auch noch etwas von den kraͤfften Antimonii, vnd kan fuͤr ſich allein in vielen jnnerlichen vnd euſſerlichen faͤllen fruchtbarlich gebrauchet werden/ die Tinctur aber thut als ein panacea in allen Kranck heiten das jhrige mit verwunderung/ darauff man ſich verlaſſen darff.
Gleich wie nun alhier mit dem Antimonio geſchehen/ alſo koͤnnen auch alle Metalla ohne diſtillation durch huͤlff deß Tartari vnd Spiritus Vini in liebliche vnd ſuͤſſe Olea gebracht werden/ welche die geringſten in Medicina nicht ſeyn/ dann ein jedweder verſuchter oder erfahrner Chimicus wol zu laſſen wird/ daß ein ſolches Metalliſches Oleum, welches ohne alle corroſiv auß dem groben Metall in ein liebliche Eſſentiam iſt gebracht/ nicht ohne ſonderbare groſſe kraͤfften ſeyn kan.
Wie man auß Perlen/ Corallen/ Krebsaugen/ vnd andern leicht ſolvirlichen ſteinen der Thier vnd Fiſche gute Spiritus vnd Olea machen ſoll.
NJmb zu einem theil klein pulveriſirten Perlen/ oder Corallen/ 3. oder 4. theil reinen Weinſtein/ vnd ſo viel Waſſers daß der Tartarus im kochen/ darin kan ſolviret werden/ vnd thue die Corallen/ Weinſtein vnd Waſſer zuſammen in einen glaͤſern Kolben/ welcher im ſande ſtehen ſol/ vnd gieb ſo ſtarck Fewer/ daß das Waſſer mit dem Tartaro im Kolben koche/ vnd die Corallen ſolviren koͤnne/ (es kan ſolche Solution auch nur in einem reinen jrꝛden verglaſurten Hafen geſchehen/ vnd muß das außgeduͤnſte Waſſer mit andern/ wie oben bey den Metallen gelehret worden/ erſtattet werden) wann die Corallen ſolvirt ſeyn/ ſo laß erkalten/ filtrir die Solution, vnd abſtrahire in Balneo alle Feuchtigkeit davon/ ſo bleibet ein lieblicher Honig-dicker Safft/ welcher alſo per ſe, oder zuvorn noch einmahl mit Spiritu Vini extrahirt vnd purificirt oder diſtillirt, gleich wie bey den Metallen zu finden/ in Medicina kan gebrauchet werden/ das Extractum oder Tinctura iſt beſſer/ als der Liquor, vnd der Spiritus beſſer als das Extractũ, doch ſeind alle 3. ſicher vnd wol zugebrauchen/ ſtaͤrcken das Hertz vnd Hern/ inſonderheit dieſe von Perlen vnd Corallen gemacht/ treiben den Vrin/ vnd halten einen offenen Leib/ dieſe von Krebs-augen/ Baͤrſchen vnd anderen Fiſchen oͤffnen vnd ſaͤubern die Harn-gaͤnge von allem Schlam̃ vnd Vnreinigkeit/ vnd treiben den Calculum in Nieren vnd Blaſen kraͤfftiglich.
nb.
Der Spiritus diſtillatus von Corallen/ ſo wol rectificirt iſt/ dienet den epilepticis, melancholicis, vnd apoplecticis vber die maſſen wol/ vnd treibet alles Gifft durch ſchwitzen vom Hertzen/ denn er guͤldiſcher Natur iſt/ davon an einem andern orth mehrers ſol tractiret werden.
Ex Sale Tartari & Tartaro Crudo einen Spiritum zu diſtilliren.
WAnn man Tartari Crudi vnd Salis Tartari gleiches gewichts mit reinem Waſſer auff ſolviret/ verſchaͤumet/ vnd wiederumb erkalten ten laͤſſet/ ſo ſchieſſen weiſſe Cryſtallen/ welche ſo ſie diſtilliret werden/ gleich als ein gemeiner Weinſtein/ ſo geben ſie einen viel reineren/ ſubtileren vnd lieblicheren Spiritum als ein Tartarus Crudus thut/ in allem zu gebrauchen/ wie oben bey dem Spiritu Tartari ſimplici gelehret worden iſt/ darumb nicht noͤthig ſeinen gebrauch alhier zubeſchreiben.
Ehe man aber einen Spitum darauß diſtilliret/ koͤñen ſolche Cryſtallen an ſtatt eines Tartari Vitriolati zum purgiren gebrauchet werden/ machen linde ſedes, vnd treiben zugleich auch den Vrin vnd Calculum, ſeyn nicht vnlieblich zu nehmen/ Doſis j.Scrupel ad Dragmam j. in aquis appropriatis:
Auch reiniget dieſes Saltz mit Waſſer ſolvirt/ die Metallen/ dieſelbe darin gekocht/ werden viel ſchoͤner als ein gemeiner Weinſtein allein thut.
Wie durch huͤlff eines reinen Sandes oder Kißlings auß Sale Tartari ein kraͤfftiger Spiritus kan erlanget werden.
JM erſten theil dieſes Buchs hab ich gelehret/ einen ſolchen Spiritum zu machen/ weilen man aber daſelbſten alles was man diſtilliren wil/ auff die kohlen werffen muß/ vnd das zuruͤck bleibende dardurch verunreiniget/ vnd verlohren wird/ auch ein jedweder einen ſolchen ofen/ (der mehr raum als dieſer zu ſetzen haben wil) auff zu bawen keine gelegenheit hat.
Alſo wil ich alhier lehren wie man in dieſem kleinen Ofen/ ohne verluſt der Remanentz (welche nicht geringer als der Spiritus ſelbſt iſt) ſolchen leichtlich erlangen koͤnne/ vnd geſchicht alſo:
Mache dir von gebrantem Weinſtein/ durch ſolviren filtriren vnd coaguliren ein ſchoͤn weiß Saltz/ pulveriſire ſolches in einem warm gemachten Moͤrſel/ vnd ſetze jhme ¼ theil klein pulveriſirten Cryſtal/ Kißling/ oder nur rein gewaſchenen kleinen Sand zu/ miſche es wol vntereinander/ vnd trage davon auff einmahl einen Eß-loͤffel voll in dein gluͤend Geſchirꝛ (welches von Erden gemacht ſeyn ſol) vnd decke zu/ ſo wird die mixtur, ſo bald ſie iſt gluͤend worden/ auffſteigen vnd kochen/ gleich wie ein gemeiner Alaun thut/ wañ er in gelinge hitz kommet/ vnd einen dicken vnd ſchweren weiſſen Spiritum von ſich geben/ wann ſolches auffhoͤret zugehen/ vnd ſich die mixtur welche im gluͤen hochſteiget/ geſetzet hat/ ſo wuͤrff wiederumb einen Loͤffelvol hinein/ vnd verwarte ſeine zeit/ dann wieder ein theil/ ſo lange biß alle dein mixtur hinein getragen iſt/ vnd wann nun kein Spiritus mehr gehet/ ſo hebe den Deckel von dem diſtillir Gefaͤß/ vnd greiffe mit einem reinen eiſern Loͤffel hinein/ vnd hebe das zuruͤckgebliebene (weilen es noch gluͤend vnd weich iſt/ vnd einem durchſichtigen/ klaren/ weiſſen fluͤſſigem Glaß gleich ſeyn wird/ herauß/ vnd verwahre ſolches vor der Lufft/ (dann es darin zerflieſſet) ſo lang/ biß ich lehren werde/ was man damit thun ſol.
Der vbergangene Spiritus kan alſo verwahret/ oder in arena durch einen glaͤſern Retorten rectificirt, vnd zur Medicin gebrauchet werden/ iſt viel eines andern geſchmacks/ als ein Spiritus ſalis communis oder Vitrioli, dann er ſo ſcharff nicht iſt/ hat einen geruch nach dem Kißling auff Schweffel-art/ vnd iſt Vrinoſich am geſchmack/ dienet den podagricis, calculoſis, vnd phthiſicis, vber die maſſen wol/ dann er den Schweiß vnd Vrin ſehr befuͤrdert/ vnd machet (weilen er den Magen reiniget vnd ſtaͤrcket) einen guten appetit zum eſſen.
Was er ſonſten mehr thun kan/ iſt mir noch vnbekandt/ aber wol zu glauben/ daß er das ſeinige in noch viel anderen Kranckheiten mehr beweiſen koͤnne/ welches einem jedwedern zuverſuchen heimgeſtelt ſey.
Meines erachtens/ (weilen ein Spiritus Salis Tartari per ſe in calculo gut zugebrauchen iſt/ vnd er alhier durch die ſilices oder arenam, (welche ſignaturam calculi microcoſmici haben) geſtaͤrcket iſt/ jhme ſchwerlich ein ander particular Medicin vorgehen koͤnne/ doch einem jedwedern ſeine Meinung vnd experientz vorbehalten.
Euſſerlich gebrauchet/ loͤſchet er den Brand/ vnd machet ein reine Haut/ ꝛc.
Die Remanentz/ welche ich zuverwahren befohlen/ vnd ſich einem durchſichtigen hellen Glaß vergleichet/ iſt nichts anders als das fixeſte theil deß Salis Tartari vnd Kißlings/ welche ſich in der hitze alſo conjungiret haben/ vnd zu einem ſolvirlichen Glaß worden ſeyn/ darin ein groſſe hitz vnd fewer verborgen ſtecket/ ſo lang es trucken ohne Lufft behalten wird/ kan es nicht an jhme geſpuͤret werden/ ſo man aber Waſſer darauff geuſſet/ ſo wird ſein verborgene hitze offenbahr.
Wann man ſolches in einem warmen Moͤrſel klein pulveriſiret, vnd an ein feuchte Lufft leget/ ſo zerfleuſſt es in ein dick vnd fett Oleum, vnd laͤſſt etliche feces oder vnreinigkeiten zuruͤck.
Dieſes fette Oleum oder Liquor Silicum, Arenæ, vel Cryſtallorum kan nicht allein in vnd euſſerlich zur Medicin alſo per ſe, ſondern auch die Mineralien vnd Metallen zu guten Medicamenten zu bereitten/ oder dieſelbe in beſſere per artem Chymicam zuverwandeln/ gebrauchet werden.
Dann viel groſſe Heimligkeiten in dem vnachtſamen Kißling oder Sand/ verborgen ſtecken/ welches ein vnerfahrner/ ſo mans offenbahrte/ nicht glaͤuben wuͤrde/ dann die jetzige Welt iſt nun alſo ſehr von dem Teuffel mit dem verfluchten vnd ſchaͤndlichen Geitz eingenommen/ daß man nichts anders ſuchet/ als nur Geld/ Geld/ ehrliche vnd kuͤnſtliche Wiſſenſchafften aber dagegen nicht geacht werden/ darumb vns auch Gott die Augen zuhaͤlt/ daß wir nicht ſehen koͤnnen/ was vor den Augen lieget/ vnd von vns mit fuͤſſen getretten wird/ der thewre Mann Paracelſus hat vns ſolches genug zu verſtehen geben/ da er ſpricht in ſeinem vexir Buch der Alchimiſten/ daß offtermals ein vnachtſamer Kißlingſtein beſſer als ein Kuhe ſey/ nicht allein darumb/ daß man Gold darauß ſchmeltzen koͤnne/ ſondern auch daß man andere geringe Metalla damit ſaͤubern koͤnne/ daß ſie dem beſten Gold vnd Silber in allen proben gleich ſeyn/ ob ich ſchon ſolches mit groſſem nutzen niemahls gethan/ gleichwol die Muͤglichkeit vnd Warheit mehr als einmahl darin geſehen habe/ welches auch an ſeinem behoͤrlichen Orth ſol gelehret werden.
Dieſer Liquor Silicum iſt ſolcher Natur gegen die Metallen/ daß er dieſelbe vber die maſſen ſchoͤn machet/ nicht aber alſo/ daß dieſelbe nur gleich wie die Weiber jhr gefaͤß von Zinn/ Kupffer/ Eiſen/ oder andern Metallen mit einer ſcharpffen Laugen vnd kleinem Sand ſchewren vnd reiben/ ſo lang biß aller Ruß vnd Vnſauberkeit davon kompt/ vnd einen ſchoͤnen hellen glantz erlangen:
ſondern die Metallen muͤſſen durch die Chimiſche Kunſt darin auffſolviret/ vnd dann entweder im naſſen/ oder im trocknen-weg ſein zeit darin digeriret werden/ welches Paracelſus wieder in Mutterleib gangen/ vnd auffs new geboren heiſſet oder nennet/ wann ein ſolches rechtmaͤſſig geſchicht/ ſo wird die Mutter ein reines Kind an tag gebehren.
Alle Metallen werden in ſand oder ſtein generirt, dahero ſie ein Mutter der Metallen billich genennet werden kan/ vnd je reiner die Mutter/ je reiner vnd geſundteres kind darauß gebohren wird/ vnd wird vnder allen ſteinen keiner gefunden/ welcher reiner ſey als ein Kißling/ Cryſtal/ oder Sand/ die einer Natur ſeyn (wofern ſie einfach/ vnd nicht mit Metallen imprægnitet ſeyn) darumb der Kißling oder Sand am bequembſten (ein Bad die Metallen damit zuwaſchen) beſunden wird.
Daß aber mancher meinen moͤchte/ daß dieſes Bad der Philoſophen jhr geheimes menſtruum, damit ſie den Koͤnig auff die hoͤchſte Reinigkeit gebracht haben/ ſeyn ſolte/ iſt nicht/ dann jhr Balneum den Koͤnig gern vnd lieber zu ſich nimbt/ weilen es ſeines gebluͤts iſt/ als andere Metallen/ dieſes aber andere lieber als das Golt/ ſolviret.
Darauß zu ſpuͤren iſt/ daß es Bernhardi Fontina nicht ſeyn kan/ ſondern nur fuͤr ein particular reinigung der Metallen muß gehalten werden.
Dieſes nun hindan geſetzt/ vnd in ſeinem werth bleiben laſſen/ wer zeit vnd gelegenheit hat/ kan ſich darin vben vnd verſuchen/ was damit koͤnne gethan werden.
Laſt vns weitters vernehmen/ wie dieſer Liquor in Medicina koͤnne gebrauchet werden/ derent-willen dieſes Buch gemacht iſt/ was geſagt/ iſt nur darumb geſchehen/ auff daß man mercken koͤnne/ daß nicht alzeit auff thewre vnd koſtbare dinge muß geſehen werden/ ſondern auch offter-mahls viel gutes in vnachtſamen/ als Sand vnd Kißling zufinden ſey.
Wie man ein blut-rothe Tinctur mit Spiritu Vini auß dem Liquore Silicum ziehen ſoll.
WAnn du wilt eine Tinctur zu der Medicin/ oder Alchimi auß den ſilicibus extrahiren, ſo nimme an ſtatt eines weiſſen/ einen ſchoͤnen gelben/ gruͤnen/ oder blawen Kißling/ erhalte gleich fix oder fluͤchtig Gold/ vnd diſtillir erſtlich mit Sale Tartari ſeinen Spiritum davon/ oder ſo du ſolchen nicht ſucheſt/ ſo ſchmeltze die Mixtur in einem verdeckten Tigel/ zu einem durchſichtigen/ ſolvirlichen/ vnd fluͤſſigen Glaß/ mache ſolches in einem warmen Moͤrſel zu einem kleinen Pulver/ vnd vbergieſſe ſolches in einem lang-haͤlſigen Glaß/ mit einem rectificirten Spiritu Vini (er darff nicht dephlegmiret ſeyn/ hindert nicht/ wañ er nur rein iſt) vnd laß ſolchen ſo lang in linder waͤrme darauff ſtehen/ biß daß er ſchoͤn roth worden iſt/ (doch daß offtermahls das Glaß mit dem bereitten Kißling vmbgeruͤhret/ auff daß der Kißling zertheilet werde/ vnd der Spiritus Vini darauff wuͤrcken koͤnne) darnach gieſſe den gefaͤrbten Spiritum Vini ab/ vnd einen andern darauff/ vnd laß ſolchen auch roth werden/ dieſes ab vnd auffgieſſen muß ſo offt geſchehen/ biß ſich der Spiritus Vini nicht mehr darauff faͤrben wil/ dann alle den abgegoſſenen tingirten Spiritum Vini zuſammen in Balneo, per alembicum von der Tinctur abſtrahiret, welche in fundo cucurbitæ, als ein rother Safft wird liegen bleiben/ darnach ſolchen außgenommen/ vnd zu ſeinem gebrauch bewahret.
Uſus Tincturæ Silicum in Medicina.
DJeſe Tinctur, wann ſie von guͤldiſchen Kißlingen oder Sand gemacht iſt/ eine von den geringſten Medicinen nicht ſol gehalten werden/ dann dieſelbe allen ſolvirlichen tartariſchen coagulationibus in haͤnden/ knien/ fuͤſſen/ nieren/ vnd blaſen kraͤfftiglich widerſtehet/ vnd wann dieſelbe ſchon in mangelung der Goldhaltigen/ nur von gemeinen weiſſen extrahiret iſt/ thut ſie gleichwol das jhrige auch/ doch nicht ſo wol als die erſte/ vnd darff ſich niemand verwundern/ daß ein Sand oder Kißling/ ſo er potabilis gemacht iſt/ ſolche kraͤfften haben koͤnne/ dann nicht alles allen bekandt iſt/ vnd iſt ein ſolche Tinctur noch kraͤfftiger/ wann zuvorn Gold mit dem Liquore Silicum vor der extraction iſt ſolviret worden.
Auch wolle jhm niemand einbilden/ als wann ſolche Tinctur von dem Sale Tartari (welche zubereittung deß Olei Arenæ genommen wird/ weilen daſſelbe den Spiritum Vini auch faͤrbet) herkomme/ im geringſten nicht/ dann ein groſſer vnterſcheid zwiſchen dieſer Tinctur vnd der jenigen/ welche auß dem Sale Tartari extrahiret iſt/ geſunden wird/ dann ſo man dieſelbe in einem glaͤſernen koͤlblein oder retoͤrtlein diſtilliret/ ſo gehet erſtlich ein klahrer Spiritus Vini, darnach ein vngeſchmacke phlegma, vnd bleibet ein Saltz/ in allem/ einem gemeinen Sali Tartari gleich zuruͤck/ in welchem nach der außgluͤung im geringſten kein farb geſpuͤret wird/ vnd weilen auch keine vber iſt gangen/ wo iſt dann dieſelbe geblieben/ moͤcht man fragen?
Darauff ich antworte/ daß es kein vera Tinctura geweſen ſey/ ſondern daß nur der Sulphur in Spiritu Vini durch das corporaliſche Sal Tartari erhoͤhet ſeye/ vnd eine rothe farbe erlanget habe/ welche er ſo jhme das Sal Tartari benommen wird/ verliehret/ vnd ſeine vorige weiſſe farb wiederumb annimbt/ gleich wie auch geſchicht/ wann man ein Sal Urinæ, Cornu Cervi, Fuliginis, oder ein ander dergleichen Vrinoſiſch Saltz mit Spiritu Vini digeriret, er davon roth wird/ aber nicht beſtaͤndig/ ſondern gleich wie mit dem Sale Tartari geſchicht/ muß verſtanden werden/ dann ſo man daſſelbe durch die rectification wieder von dem Spiritu Vini ſcheidet/ ein jedweder (nemblich das Saltz vnd Spiritus Vini) ſeine vorige Geſtalt wiederumb erlanget/ darauß zu ſpuͤren/ daß es (wie oben geſagt) kein wahre Tinctur geweſen ſey/ wer ſolches nicht glaubet/ der ſolvire nur 1 Vntz gemeinen weiſſen Salis Tartari in einem Pfund Spiritus Vini, ſo wird derſelbe roth davon werden/ gleich als wehre er vber viel Pfund blaw oder gruͤn calcinirten Salis Tartari lange zeit geſtanden/ vnd wañ ich ſolches nicht etlichmahl probiret/ vnd alſo befunden haͤtte/ were ich auch ſolcher meinung gebliben/ weilen ich aber anders befunden/ hab ich auch nicht vnterlaſſen koͤnnen/ meine meinung hieher zu ſetzen/ wie wol ich weiß daß ich vndanck bey etlichen verdienen werde/ ſonderlich bey denen/ welche lieber mit dem groͤſſeren hauffen jrꝛ gehen/ als mit dem kleineren die Warheit erkennen vnd bekennen wollen.
Daß aber darumb ſolche vermeinte Tinctura Salis Tartari krafft-loß ſeyn ſol/ ſage ich nicht/ dann ich wol weiß/ daß dieſelbe in vielen Kranckheiten erſprießlich befunden wird/ denn das reineſte theil Salis Tartari, der Spiritus Vini (davon er alſo gefaͤrbet iſt) ſolviret hat/ darumb man ſolchen gefaͤrbten Spiritum Vini wol vnd fuͤglich gebrauchen kan.
Mit dieſer Tinctur aber welche auß dem bereitten Kißling extrahiret iſt/ hat es viel ein andere gelegenheit/ denn ſo man den Spiritum Vini davon abſtrahiret, ſo gehet er zwar auch weiß vber/ aber zuruͤck bleibet ein hoch tingirtes Saltz/ welches farb auch in dem ſtaͤrckſten fewer beſtaͤndig bleibt/ vnd derohalben fuͤr ein ware Tinctur kan gevrtheilt werden.
Wie durch huͤlff dieſes Liquoris auß dem Gold ſein farb kan gezogen werden/ daß es weiß bleibet.
DJeſes Oleum oder Liquor Silicum hat die Natur/ daß er alle Metalla die in Corꝛoſiviſchen menſtruis ſolviret ſeyn præcipitiret/ aber nicht auff ſolche weiß/ gleich wie ein Sal Tartari thut/ dann der Calx metallorum, welcher mit dieſem Liquore iſt nidergeſchlagen/ viel ſchwerer davon (weiln ſich die Silices damit vermiſchen) worden iſt/ als wann er nur mit Sale Tartari allein were præcipitiret.
Als zum Erempel/ ſolvire in aqua regis ſo viel Gold als du wilt/ vnd gieſſe dieſes Liquoris ſo viel darauff/ biß alles Gold in form/ eines gelben pulvers zu boden gefallen/ vnd die Solution weiß vnd klar worden iſt/ welche du abgieſſen/ vnd das gefaͤltte gold mit ſuͤſſem waſſer abſuͤſſen vnd trucknen ſolſt/ (gleich oben bey dem Auro fulminante geſchehen) vnd darffſt dich nicht fuͤrchten daß es ſich im trucknen entzuͤnde vnd ſchlage/ als wehrt es mit Sale Tartari oder Spiritu Urinæ nieder-geſchlagen/ ſondern magſt es kuͤhnlich bey dem Fewer trucken machen/ welches einer gelben Erden gleich ſehen/ vnd noch einmahl ſo ſchwer wigen wird/ als das Gold vor der Solution gewogen hat/ welches gewichts vrſach die ſilices ſeyn/ die ſich zugleich mit dem Gold præcipitiret haben.
Dann das Aqua regis hat durch ſein aciditaͤt das Sal Tartari getoͤdtet/ vnd krafftloß gemachet/ daß es ſeyn angenom̃ene Kißling oder Sand hat muͤſſen fallen laſſen/ hergegen hat auch das Sal Tartari bey dem Liquore ſilicum die ſchaͤrpffe deß Aquæ regis zu nicht gemacht/ daß es ſein bey ſich genommenes ☉ nicht laͤnger hat halten koͤnnen/ dadurch alſo zugleich das ☉ vnd Kißling/ von jhrem ſolvente endlediget ſeyn.
Dieſes wol abgeſuͤſte vnd getrucknete gelbe Pulver/ thue in einen reinen Tigel/ vnd ſetze denſelben zwiſchen gluͤende kohlen/ daß es beginne zu gluͤen/ aber nicht lang/ ſo wird ſich die gelbe in die aller ſchoͤnſte Purpurfarb verwandeln/ welches mit Luſt zuſehen iſt/ ſo du aber ſolches laͤnger ſtehen laͤſſt/ ſo vergehet die purpur/ vnd wird braun oder Ziegel-farb/ darumb (ſo man ein ſchoͤn Purpur-farb-gold haben wil) muß mans von dem Fewer nehmen/ wann es ſeine Farb erlanget hat/ vnd nicht laͤnger ſtehen laſſen/ dardurch dieſelbe wider verlohren wird.
Dieſes ſchoͤne Gold-pulver kan von den reichen (welche es bezahlen koͤnnen) a Dragma Semis, ad Scrup.
j. mit bequaͤmen vehiculis in allen kranckheiten/ da ſchwitzens vonnoͤthen iſt/ fuͤglich gebraucht werden/ dañ es nicht allein neben dem ſchweiß treiben/ auch das Hertz ſtaͤrcket/ ſondern treibet auch auß krafft deß Kißlings zugleich den nieren- vnd blaſenſtein/ (ſo er noch nicht gaͤntzlich erhartet iſt) einem Sand gleich mit dem Vrin auß: Alſo daß es ſo wol præſervativè als curativè in peſte, podagra vnd calculo nuͤtzlich zugebrauchen iſt.
Wie weiters auß dieſem purpurfarben-gold ein ſolvirlicher Rubin zur Medicin dienſtlich ſol gemachet werden/ wird im vierdten theil gelehret/ dann weilen ſolches durch ſtarck Fewer in einem Tigel geſchehen muß/ gehoͤret es hieher nicht/ ſondern an ſein orth/ da dergleichen Medicamenten zu machen mehr gelehret werden.
So du nun auß dem niedergeſchlagenen Golde ſeine farb extrahiren wilt/ ſo vbergieſſe daſſelbe/ ehe es außgegluͤet iſt/ mit dem allerſtaͤrckeſten ſpiritu ſalis, ſo wird derſelbe in linder waͤrme das Gold zum theil auff-loͤſen/ viel ſchoͤner vnd hoͤher von farb/ als wenn es mit Aqua regis gethan were/ auff dieſe Solution gieſſe 5. oder 6. mahl ſo viel dephlegmirten Spiritus Vini vnd digerir beyde ſeine zeit zuſammen/ ſo wird durch langer zeit digerirung ein theil deß Goldes auß der Solution als ein ſchneeweiß Pulver zu boden fallen/ welches mit Borraß oder Salpeter vnd weinſtein kan reduciret werden iſt weiß gleich als Silber/ aber ſchwer alß ander Gold/ kan auch ſein farb leichtlich durch das Antimonium wieder erlangen.
Daß vbrige aber/ darauß daß weiſſe Gold gefallen iſt/ nemblich der Spiritus Salis mit dem Spiritu Vini vermiſchet/ muß von der Tinctur abſtrahirt werden/ ſo bleibet ein annehmlicher ſawrer von Gold gefaͤrbter Safft zuruͤck am boden deß koͤlbleins/ welcher bey nahe ſolcher kraͤfften/ als oben von andern farben deß Goldes iſt gelehret worden.
Jnſonderheit aber ſtaͤrcket dieſer Liquor Salis das Hertz/ Hirn vnd Magen. nb.
Bißweilen ſteiget mit dem Spiritu Vini vber den Helm ein wenig roth Oehl/ welches der ſtarcke Spiritus Salis von dem Spiritu Vini geſcheiden hat/ iſt mit Tinctura auri imprægniret, ein fuͤrtreffliches Cordial, deme wenig gleich gefunden werden/ damit ſchwache/ durch kranckheit oder alter außgezehrte Menſchen ſich lange zeit/ taͤglich etliche troͤpfflein davon eingenommen/ erhalten koͤnnen/ welche ſonſten auß mangel deß humidi radicalis das Leben fuͤr den Todt geben muͤſſen.
Moͤchte jemand fragen/ ob dann nun dieſe Medicin fuͤr ein wahre Tinctur auri anzunehmen/ oder noch ein beſſere zu finden ſey? darauff ich antworte/ daß zwar ſolches von vielen dafuͤr gehalten/ vnd auch alhier von mir alſo genennet wird/ kan aber nit dafuͤr beſtehen/ dann ob ſchon dem Gold durch ſolche weiß etwas von ſeiner krafft entzogen wird/ ſo behaͤlt gleichwol daſſelbe noch ſein Leben/ ob es ſchon ſchwach vnd bleich worden iſt/ weilen es ſeine vorige geſunde farb/ von einem vnachtſamen Mineral leichtlich wieder erlangen kan/ ſo ſein wahre Tinctur oder Anima von jhme gewichen wehre/ fuͤrwar ein geringes Mineral wuͤrde daſſelbe nicht wieder lebendig machen koͤnnen/ ſondern muͤſte durch etwas geſchehen/ welches nicht allein nur ſo viel Leben bey ſich hat/ als es ſelbſten vonnoͤthen/ ſondern muͤſte vberfluͤſſige macht haben andern todten dingen das Leben zugeben.
Wie zuſehen iſt bey einem Menſchen oder andern empfindlichen Thier/ wann ſolches durch widerwertigkeit von ſeinen kraͤfften gebracht/ alſo daß ſchier kein Leben mehr darin zu ſpuͤren iſt/ ſo kan daſſelbe durch dienliche Medicamenten wiederumb gelabet/ vnd zu voriger Geſundheit gebracht werden/ alſo daß an jhme ſeine vorige Kranckheit nicht mehr kan geſpuͤrt werden.
So aber ſein Seele davon gewichen/ ſo iſt dem Leib/ als einem todten cadaver nim̃ermer durch Medicamenten zu helffen/ daß er wiederumb leben koͤnne/ ſondern muß ſo lang todt bleiben/ biß daß der jenige/ in deſſen macht vnd gewalt es ſtehet/ zu geben oder zu nehmen/ ſich vber jhn erbarmet.
Alſo kan es auch mit dem Gold verſtanden werden/ wann nemblich jhme ſein ſchoͤne farb entzogen/ vnd doch das Leben noch gelaſſen wird/ ſo kan dieſelbe hernach gar leichtlich jhme durch das Antimonium, als ſein Medicin/ wie auch durch Eiſen vnd Kupffer wiederumb geben vnd erſtatten werden/ alſo daß es ſein vorige ſchoͤne farb wiederumb erlanget/ daß man auch im geringſten daran nicht ſehen kan/ daß jhmt etwas zuvorn gemangelt haͤtte.
So aber jhme ſein Leben gaͤntzlich von dem Coͤrper geſcheiden wird/ ſo iſt es vnmuͤglich/ daß es jhme durchgemeine Metallen oder Mineralien wiederumb geben kan werden/ ſondern muß durch etwas geſchehen/ welches mehr iſt/ als das Gold ſelbſten geweſen/ dann gleich wie ein lebendiger Menſch dem Todten kein Leben geben kan/ ſondern muß von Gott geſchehen/ der den Menſchen erſchaffen hat/ alſo kan das Gold einem getoͤdten vnd abgeſtorbenen anderm Gold ſein benommenes Leben auch nicht geben/ wie wolte es dann von einem vnfixen Mineral geſchehen koͤnnen/ ſondern muß von einem wahren Philoſopho (welcher gute erkaͤndtnuͤß deß Goldes/ vnd ſeiner zuſammen-ſetzung hat) geſchehen.
Gleich wie nun gehoͤret/ daß gleich ſeinem gleichen nicht helffen koͤnne/ ſondern der jenige/ der helffen ſoll/ mehr ſeyn muͤſſe/ als dieſer der huͤlffe von jhm ſuchet/ darauß zu mercken iſt/ daß ein ſolche Tinctur, deſſen hinderbleibende corpus, (davon dieſelbe gezogen) noch Gold iſt/ kein vera Tinctura ſeyn kan/ dann ſol es ein wahre Tinctur ſeyn/ ſo muß dieſelbe in jhren tribus principiis beſtehen/ wie kan dieſelbe darin beſtehen/ ſo das corpus darauß ſie kommen/ noch lebet/ vnd jhre tria principia noch vnzertrenlich beſitzet?
Wie kan einem Menſchen ſein Seel genommen werden/ vnd gleich wol noch leben?
Es muͤſſe dann jemand ſolches alſo deuten wollen vnd ſprechen:
es koͤnte gleichwol dieſes fuͤr ein wahre Tinctur gehalten werden/ ob ſchon das corpus noch Gold geblieben were/ vnd ſein Leben noch behalten haͤtte/ gleich wie einer ein theil Blut auß ſeinem Leibe entrahten kan/ davon er zwar bleich wird/ aber dannoch lebet/ vnd jhme das benom̃ene Blut durch gute Speiß vnd Tranck wiederumb kan erſtattet werden.
Ach was fuͤr lahme einwuͤrffe ſeynd doch dieſes/ wer ſolte doch ſo ſchlecht ſeyn/ vnd ein hand-vol Blut dem Leben eines Menſchen vergleichen wollen?
ich glaube niemand der weiß iſt.
Ob ſchon das leben mit dem blut außgehet/ ſo iſt doch das Blut das Leben ſelbſten nicht/ ſonſten wuͤrde man die Todten damit koͤnnen aufferwecken/ wañ man jnen einen becher voll davon eingoͤſſe/ wo iſt aber ſolches jemals gehoͤret/ oder geſehen worden? mit ſolchen vngegruͤnden meinungen/ doͤrffen ſich noch einige vnterſtehen/ die warheit/ welche ich in meinem Tractaͤtlein de Auro potabili vero dargethan/ zu tadelen/ vnd ſagen/ Geber vnd Lullius weren auch der meinung/ daß wol ein wahre Tinctur auß dem Gold koͤnte extrahiret werden/ vnd daſſelbe gleichwol noch gut Gold bleibe/ was hat es dann verlohren/ were zu fragen/ daß es noch gut geblieben iſt/ vnd gleichwol ein gute Tinctur von ſich geben hat?
Alhier wird niemand zu hauß ſeyn/ der darauff antworten ſol/ was hab ich mit Gebers vnd Lullii ſeinen Schrifften zuthun/ was ſie geſchrieben haben/ verachte ich nicht/ ſeind hoch-erleuchte vnd erfahrne Philoſophi geweſen/ ſie wuͤrden jhre Schrifften genug vertheidigen/ ſo ſie noch lebten/ was ich ſchreib/ kan ich auch wol vertheidigen/ wollen folche Leute meinen/ daß Gebri vnd Lullii Schrifften/ alſo nach dem bloſſen Buchſtaben zuverſtehen ſeyn ſolten/ zeig mir eine Tincturam ☉ die auß Gebri oder Lullii Schrifften gemacht iſt?
Wann dieſes were/ ſo wuͤrde ein jedweder Jdiot oder Bachant/ der nur Latein leſen koͤnte/ nicht allein eine Tincturam Auri, ſondern auch den Lapidem ſelbſten auß jhren Schrifften/ davon ſie weitlaͤufftig gefchrieben/ machen koͤnnen/ welches nicht folget/ weilen man durch taͤgliche Erfahrung fiehet/ daß auch die aller Welt-gelehrteſten/ viel jahr lang mit vnſaͤglichem koſten/ muͤhe vnd arbeit/ in jhren Buͤchern Tag vnd Nacht ſtudiret vnd geſuchet/ aber im geringſten nichts darinnen gefunden haben.
Wann dann ſolche Philoſophi nach dem Buchſtaben zuverſtehen weren geweſen/ ohne zweiffel es wuͤrden ſo viel verdorbene Alchimiſten nicht gefunden/ darumb man ſolcher tewren Maͤnner Schrifften nicht nur nach dem Buchſtaben/ ſondern nach dem darin verborgenen Verſtande vrtheilen muß.
Weilen aber die Warheit in jhren Buͤchern mit ſo viel verfuͤhriſchen vnd ſophiſtiſchen proceſſen verdunckelt iſt/ wird ſchwerlich jemand dieſelbe vnder ſo viel verleittungen herauß klauben/ oder finden koͤnnen/ es were dann jhme zuvorn von Gott ein Liecht gegeben/ durch welches er die finſtere Schrifften ſolcher Philoſophen durch ſuchen/ vnd das deutliche von dem verbluͤmbten zu vnterſcheiden wiſte/ oder aber es moͤchte ein frommer Chimicus durch gnade Gottes in ſeinen laboribus auff ein gute ſpur kommen/ vnd doch daran zweiffeln ob er auff rechtem Wege ſey oder nicht/ welcher dann hernach guter warhafftigen Philoſophen Buͤcher durchleſen/ vnd endlich die beſtaͤndige Warheit darauß folgends erlernen koͤnte; anders wird ſchwerlich auß jhren Buͤchern jemand ſein begehren erlangen/ ſondern viel mehr durch verſchwendung der edlen Zeit/ vnd all er ſeiner guͤter vnd geſundheit/ endlich den Bettelſtab in die Haͤnde nehmen muͤſſen.
Deßgleichen wann dem ♀ ſeine wahre Tinctur benommen wird/ ſo iſt das vbrige kein Metall mehr/ kan mit keiner Kunſt oder Gewalt deß fewers wiederumb in ein Metalliſch weſen gebracht werden.
nb.
So jhme aber etwas Tinctur gelaſſen wird/ ſo kan es in ein bruͤchig graw corpus reducirt werden/ dem Eiſen gleich/ doch bruͤchig.
Noch auff ein andere weiß/ durch huͤlff deß Liquoris Arenæ vel Silicum ein gute Tinctur auß dem Gold zu extrahiren.
NJmb dieſes Gold-kalcks/ welcher mit dem Oleo Arenæ iſt præcipitiret worden/ 1. theil/ vnd 3. oder 4. theil liquoris Cryſtallorum vel Arenæ, miſche den goldkalck in einem guten Tigel wol vnter den Liquorem, vnd ſetze denſelben in ein gelinde waͤrme/ auff daß die feuchtigkeit von dem Oleo Arenæ hinweg rieche/ welches nicht gern geſchicht/ dann der Silex oder Sand/ wegen ſeiner truckne die feuchtigkeit bey ſich behaͤlt/ vnd nicht gern von ſich laſſen wil/ vnd ſteiget in dem Tigel auff/ gleich als wann man Borax oder Alaun calciniren wolte/ derentwegen man den Tigel nicht vber die haͤlffte vol machen muß/ auff daß der Liquor mit dem Gold raum genug habe/ vnd nicht auß dem Tigel lauffe/ wann es nicht mehr ſteiget/ ſo ſtaͤrcke das fewer/ biß daß der Tigel gluͤet/ ſo dann die Mixtur ſtill ſtehet/ ſo ſetze einen deckel darauff/ welcher wol ſchlieſſe/ auff daß kein kohlen/ aſchen/ oder andere vnreinigkeiten darein fallen/ vnd gib jhm in einem guten Wind-ofen/ ſo ſtarck fewer/ daß der Liquor mit dem Gold-kalck flieſſe als Waſſer/ vnd erhalte ſolches ſo lang im fluß/ biß daß der Liquor vnd Gold-kalck zuſammen/ einem durch ſichtigen ſchoͤnen Rubin gleich worden ſeyn/ welches vngefaͤhr in einer ſtund geſchicht/ dann gieſſe es auß in einen reinen kuͤpffernen Moͤrſel/ laß erkalten/ pulveriſir ſolches/ vnd vbergieſſe es mit Spiritu Vini zu extrahiren, vnd abſtrahire den Spiritum Vini von dem Extracto, welches einem duͤnnen Blut an geſtalt gleich ſeyn wird/ iſt in allem kraͤfftiger zugebrauchen/ als die oben-beſchriebene Tincturen.
Die Remanentz davon die Tinctur iſt extrahiret worden/ muß man mit Bley anſieden/ gleich wie man den Ertzen thut/ niederſchlagen/ vnd abtreiben/ ſo bekompt man das vbrige Gold/ welches nicht in den Spiritum Vini gangen iſt/ wieder/ iſt aber gantz bleich/ dem Silber an der ſarb gleich worden/ welches ſo es durchs Antimoniũ wird goſſen/ es ſeine vorige farb wiederumb ohne groſſen abgang deß gewichts erlanget.
Wie das ſchmeltzen in Tigeln/ vnd an-ſieden deß zuruͤck-bleibenden Goldes geſchicht/ wirſtu in dem Vierten theil deutlicher beſchrieben finden/ ich wuͤſte wol noch vnderſchiedene ſchoͤne proceſſen, wie man auß dem Gold leichtlich ſeine farb extrahiren koͤnne/ zubeſchreiben/ weilen aber das Gold erſtlich durch ſchmeltzen/ in Tigeln bequaͤm dazu muß gemacht werden/ vnd ſolches alhier in dieſem Zweyten theil ſich nicht wil thun laſſen/ alſo ſol es biß in den Virdten theil zubeſchreiben verwahret werden/ da denn weitlaͤufftig vnderwieſen wird/ wie man nicht allein das Gold/ Antimonium vnd andere Mineralien zum extrahiren bereitten/ ſondern auch wie man dieſelbe zu einem durchſichtigen/ ſolvirlichen vnd Fewer-beſtaͤndigen Rubin (welche fuͤr die geringſte Medicamenten/ nicht zu achten ſeyn) machen ſol.
Wie nun alhier mit dem Golde geſchehen/ alſo kan auch mit andern Metallen vnd Mineralien/ jhre farb zu extrahiren, procediret werden/ iſt derohalben nicht noͤtig/ eines jedwedern Metals Tinctur à part zu beſchreiben/ ſol alſo jhr aller proceſs vnter einem/ nemblich deß Goldes offenbahret ſeyn/ dann wann eines jeden Metals bereittung/ beſonder ſolte beſchrieben werden (welches ich vnnoͤtig achte) wuͤrde das Buch zu groß werden.
Dieſes ſey nun genug geſagt/ wie man in dieſem zweyten theil auß dem Gold/ auff gemeine weiß/ ſeine farb auß ziehen ſol.
Welche zwar gute Medicamenten/ aber in Alchimia meines wiſſens nicht zugebrauchen ſeyn.
Wer aber eine warhafftige Tincturam auß dem Golde zu haben ſuchet/ der befleiſſe ſich erſtlich/ das Gold durch den Mercurium univerſalem zu zerſtoͤren/ vnd ſein innerſt herauß/ vnd ſein euſſerſt hinein zukehren/ vnd procedire dann weiters nach der Kunſt/ ſo wird ſich die anima auri gern mit dem Spiritu Vini conjungiren vnd zu einer guten Medicin machen laſſen.
Davon weiters in meinem Tractaͤtlein De auro potabili vero gehandelt wird:
Wer den Chalibem Sendivogii kennete (zu bekommen were er wol) der wuͤrde mit wenig muͤhe vnd arbeit bald ein gute Medicin erlangen koͤnnen/ weilen wir aber vns gegen dem lieben Gott alzeit nur als vndanckbare Kinder erzeigen/ ſo iſt es kein wunder/ daß er ſeine Hand von vns abwendet/ vnd vns in dem jrꝛthumb ſtecken laͤſſet.
Was weiters mit dem Liquore Silicum zu thun ſey.
ES koͤnnen noch viel nuͤtzliche ding/ ſo wol in Alchimia als Medicina weitters mit dem Oleo deß Sandes oder Kißlings gethan werden/ als nemblich/ wie man ſchoͤne Maler-farben auß den Metallen/ welche in allen Elementen beſtaͤndig ſeyn/ deßgleichen wie man allerhand ſchoͤne durchſichtige hartte Stein auß Cryſtall/ welche den natuͤrlichen an ſchoͤne gleich/ oder bißweilen noch ſchoͤner ſeyn/ auch wie man vielerley ſchoͤne amauſen, vnd was dergleichen nuͤtzliche kuͤnſten mehr ſeyn/ damit machen ſol/ gehoͤret aber in dieſen Zweyten theil nicht zubeſchreiben/ ſondern ſol in dem Vierdten theil vmbſtaͤndig zuthun/ deutlich genug gelehret werden.
Wie man in dieſem Liquore von allen Metallen in wenig ſtunden Baͤume mit farfarben ſol wachſen machen.
Wiewol dieſer proceſs ſonderlich in Medicina nichts thun moͤchte/ weilen er aber einem Medico Chimico gute erkaͤndtnuͤß vnd eigenſchafften der natuͤrlichen dingen veraͤnderung zeiget/ hab ich nicht vnderlaſſen koͤnnen ſolchen hieher zu ſetzen/ vnd verhaͤlt ſich alſo.
NJmb dieſes obbeſchriebenen von Sand/ Kißling oder Cryſtall gemachten oͤhls/ ſo viel du wilt/ dazu ſchuͤtte vngefaͤhr ſo viel Lixivii Tartari als deſſelben geweſen/ vnd ſchuͤttel oder ſchwencke beyde wol vnter-einander/ alſo daß man den dicken Liquorem in dem lixivio Tartari nicht ſpuͤren koͤnne/ ſondern gaͤntzlich ſich damit vereiniget habe/ vnd auß beyden ein duͤnne Solution worden ſey/ ſo haſtu das Waſſer bereittet/ in welchem die Metallen wachſen.
Die Metallen aber muͤſſen in jhren behoͤrigen menſtruis corroſivis auff ſolviret, vnd das menſtruum gantz wieder davon abſtrahiret werden/ doch nicht zu hart/ auff daß der Calx Metalli nicht gluͤhe/ dardurch jhme ſeine wachſende krafft benommen wuͤrde/ Dann auß dem koͤlblein genommen/ vnd in ſtuͤcklein als Erbſen/ groͤſſer vnd kleiner gebrochen/ welche man in obbeſchriebenen Liquorem legen muß/ doch alſo daß der Liquor in einem hellen Glaß ſeye/ dadurch man das wachſen der Metallen wol ſehen koͤnne/ vnd muͤſſen die bereittete Metallen/ ſo bald dieſelbe auß dem koͤlblein genommen/ vor der Lufft bewahret werden/ ſonſten verliehren ſie jhre Natur zuwachſen.
Muͤſſen derohalben alſo trucken in ſtuͤcklein gebrochen/ eines zwerch-Fingersbreit von einander auff den boden deß glaſes/ darin der Liquor iſt/ vnd nicht zuſammen auff einen orth geleget werden.
Vnd muß das Glaß an einem ſtillen orth vnbeweglich hingeſtellet werden/ ſo wird alſo balden das metall darin auff ſchwellen/ vnd einen oder etliche ſtaͤmme außſtoſſen/ von welchen wieder andere kleine nebenzweige außwachſen/ alſo artlich/ daß man ſich daruͤber zu verwundern hat/ vnd darff jhm niemand einbilden/ als wann dieſes wachſen nur allein einen luſt daran zuſehen angezeiget were/ gantz nicht/ dann etwas ſonderlichs darunder verborgen iſt/ dann ein jedweder Sand oder Kißling/ ob er ſchon gantz weiß iſt/ eine verborgene Tinctur oder guͤldiſchen Sulphur vnſichtbarlich bey ſich fuͤhret/ welches niemand ohne erfahrung wol wird glauben koͤnnen/ denn ſo man reinen geſchabten Saturnum darin ſein zeit digerirt/ ſo haͤncket ſich außwendig an denſelben Gold/ (welches ſich zwar mit Waſſer laͤſſt abwaſchen) nicht anderſt als were er verguͤldet.
Solches Gold dann nirgends anders iſt herkommen/ als auß dem Sand oder Kißling/ wie wol er weiß vnd klar geweſen iſt/ vnd in jhme ſolches nicht zuſehen wahre.
Deßgleichen beweiſt er auch ſeine verbeſſerende krafft/ wann die Metallen darin wachſen/ vnd eine zeit lang damit digeriret werden.
Dann man augenſcheinlich mercken kan/ daß die Metallen im wachſen ſich auß dem Liquore vermehren/ vnd daß jenige/ was jhnen dienet/ zu ſich ziehen/ welches auch daran kan geſpuͤret werden/ wann einer erbſen-groß darin waͤchſet/ ſo wird wol 2. oder 3mahl mehr darauß/ welches nachdenckens werth iſt/ auch ſeyn die Kißlingſtein oder Sandſtein natuͤrliche matrices der metallen/ da dañ zwiſchen denſelben ein groſſe ſympathia geſpuͤret wird/ inſonderheit zwiſchen den vnzeitigen/ gleich als wann die Natur ſagen wolte/ zu ſolchen vnaußgekochten Metallen/ gehe wieder in deiner Mutter-leib/ vnd verbleibe dein behoͤrliche zeit darinnen/ biß daß du deine volkoͤmliche reiffe darin erlanget haſt/ dann du viel zu fruͤh daraus mit gewalt gegen meinen willen genommen biſt.
Weitters kan auß dieſem Liquore ein guter Borras die Metallen damit zu reduciren gemacht werden.
Auch kan man ſchoͤne/ glaſurte vnd beſtaͤndige farben auff jꝛdene geſchirꝛ/ dem Porcellan gleich/ damit machen.
Wie auch mit Waſſer durch kochen/ ein zart vnbegreiffliche ſchneeweiſſe Erden darauß niedergeſchlagen wird/ auß welchem Geſchirꝛ den natuͤrlichen Procellan nicht ſehr vngleich koͤnnen formiret werden.
Vnd noch viel andere nuͤtzliche ding in mechanicis, welche alhier zubeſchreiben nicht noͤtig ſeyn/ damit gethan werden koͤnnen.
Auch koͤnnen die vnzeittige vnd fluͤchtige Mineralien damit gebunden vnd gezeitiget werden/ alſo daß dieſelbe nicht allein zur Medicin bequaͤmer zugebrauchen/ ſondern auch jhr bey ſich habendes fluͤchtiges Gold vnd Silber dardurch zu erhalten gemacht werden.
Davon im Vierdten theil mehrers gehandelt wird.
nb.
Hieher gehoͤret der proceſs deß Spiritus Saturni vnd Jungfraw-Milch/ vnd Drachen-Bluts.
De Spiritu Urinæ oder Salis Armoniaci Volatili.
AVß dem Urin oder Salmiac, kan auff vnderſchiedliche weiß ein ſehr kraͤfftiger vnd durchdringender Spiritus gemacht werden/ welcher nicht allein in Medicina zu vielen Kranckheiten zugebrauchen/ ſondern auch in Mechanicis vnd operationibus Chimicis ſehr dienſtlich erfunden worden/ vnd geſchicht die bereittung alſo:
Samble dir in einem Faß/ von geſundten Mans-perſonen/ welche ohne Weiber leben/ eine gute quantitaͤt Vrin zuſammen/ laß ſeine zeit ſtehen zu putrificiren, vnd diſtillire davon einen Spiritum, welcher darnach in einem groſſen glaͤſern Retorten mit einem weiten Halß/ vber gebrandten Weinſtein muß rectificiret werden/ vnd kan alzeit der jenige/ welcher zu erſt vbergehet/ allein geſangen werden/ deßgleichen der ander vnd dritte/ auff daß man den ſtaͤrckſten zur berjttung metalliſcher Medicamenten/ vnd den ſchwaͤchern zur Medicin alſo per ſe mit bequemen vehiculis vermiſchet/ gebrauchen koͤnne/ vnd kan das Saltz/ welches in der rectification mit dem ſtaͤrckſten Spiritu vbergehet/ zu dem ſchwaͤchſten/ denſelben damit zu verſtaͤrcken/ gethan/ oder alſo per ſe in einem wol verwahrten Glaß/ beſonder auff gehalten werden.
Weilen aber dieſer Spiritus auß dem Vrin/ wie jetzt gelehret/ ſehr muͤhſam zu machen iſt/ ſo wilich auch vnderweiſen/ wie man denſelben auß dem Salmiac viel leichter machen/ vnd erlangen koͤnne.
Vnd verhaͤlt ſich die bereittung alſo:
Nimb Salis Armoniaci vnd Lapidis Calaminaris’ eines ſo viel als deß andern/ pulveriſire jedweders beſonder/ vnd miſche beyde zuſammen/ vnd trag davon auff einmahl nicht mehr als ein oder zwey Loth in das gluͤende Geſchirꝛ/ daran ein groſſer Recipient ligen ſol/ dann dieſer Spiritus gehet mit ſolcher gewalt vnd macht/ daß es vnmuͤglich were durch einen Retorten ohne ſchaden ſolchen zu diſtilliren/ dann ich mehr als einen Recipienten damit zerbrochen/ ehe ich dieſes Jnſtrument erfunden habe.
Wann ſich nun die Spiritus im Recipienten wol geſetzet haben/ ſo trage wieder ein wenig von deiner Mixtur ein/ vnd laß ſich die Spiritus ſetzen/ ſolches continuire ſo lang/ biß alle dein Materi eingetragen iſt/ dann nimb den Recipienten ab/ vnd gieſſe den Spiritum in ein ſtarck Glaß/ welches oben wol verwahret ſeyn muß/ aber nicht mit wachs vnd blaſen/ dañ er das wachs weich machet/ vnd die blaſen durch gehet/ ſondern erſtlich mit einem Papier zugeſtopffet/ vnd darauff mit lacca, oder ſchweffel zu gefloͤſt/ ſo kan derſelbe nicht durch gehen/ vnd verlohren werden/ wem aber mehr daran gelegen iſt/ der laſſe jhme ſolche glaͤſer machen/ gleich wie im fuͤnfften theil/ alle ſubtile Spiritus zu behalten gelehret wird/ ſo iſt man verſichert/ daß derſelbe bleiben muß/ vnd gantz nicht exhaliren koͤnne.
Vnd iſt ſolcher Spiritus, wann jhme kein Waſſer iſt fuͤrgeſchlagen worden/ ſtarck genug/ darff keines rectificirens, wer aber denſelben noch ſtaͤrcker haben wil/ kan ſolchen durch einen glaͤſern Retorten rectificiren/ vnd zu ſeinem gebrauch verwahren.
Dieſes nun iſt der beſte weg auß dem Salmiac einen ſtarcken Spiritum zu machen/ deßgleichen geſchicht auch wann man geraſpelt/ oder gefeilet Zinck/ an ſtatt Galmei nimmet/ vnd kan ſolches auch mit zuſatz Salis Tartari holtz-laugen Saltz/ vngeloͤſchten Kalck/ vnd dergleichen dinge gethan werden/ gibt aber bey weittem einen ſo ſtarcken Spiritum nicht/ (wiewol auch alles dem vorigen gleich damit kan gethan werden) als der jenige/ welcher mit Galmei oder Zinck gemachet iſt.
Folget der proceſs.
NJmb ein Pfund Salis Armoniaci pulveriſati, vnd auch ſo viel Salis Tartari, miſche beyde ſpecies mit einer Laugen von Weinſtein/ oder nur gemein Waſſer einem Pap gleich zu ſammen/ vnd trag davon auff einmal einen Eßloͤffel vol ein/ vnd laß den Spiritum gehen/ dann mehr/ ſo lang biß du Spiritus genug haſt. nb.
Man kan auch wol das Sal Tartari trucken ohne Laugen oder Waſſer mit dem Salmiac miſchen/ vnd diſtilliren/ iſt aber nicht ſo gut/ als wann die Mixtur angefeuchtet iſt/ dann alſo trucken gehet der Spiritus in forma Salis volatilis vber/ naß aber der meiſte theil in geſtalt eines fewrigen vnd braͤnnenden geiſtes/ deßgleichen kan auch die Mixtur von Kalck vnd Salmiac mit Laugen angefeuchtet werden/ gibt mehr Spiritus als trucken gediſtilliret.
Moͤchte jemand fragen/ warumb muß dem Salmiac, Galmei, Zinck/ vngelaͤſchter Kalck/ gebrandter Weinſtein/ Saltz/ von Holtz-aͤſchen/ Fixer Salpeter oder dergleichen durchs Fewer bereitte dinge/ zugeſetzet werden/ iſt es nicht gleich viel/ ob ich einen Bolum, oder ein andere Erden/ (gleich bey andern Salien geſchicht) zuſetze/ vnd einen Spiritum davon diſtillire/ warumb muſſen es eben dieſe obbeſchriebene Mineralien vnd Salia fixa ſeyn?
Darauff berichte ich/ daß in dem Sal Armoniac zweyerley Salien ſeyn/ nemblich ein Sal Acidum, commune, vnd ein Sal Volatile Urinæ, welche beide ohne deß einen toͤdtung nicht wol zu ſcheiden ſeyn/ dann ſo ſie die hitze fuͤhlen/ fuͤhret das Sal Urinæ Volatile zugleich auch das Sal Acidum mit ſich in die hoͤhe/ vnd gibt zuſammen einen ſublimat, eben ſolcher kraͤfften vnd weſens als ein gemeiner Salmiac, welcher nicht ſublimiret iſt/ außgenommen daß der ſublimirte Salmiac reiner als der gemeine iſt.
Vnd wuͤrde gantz kein Spiritus davon vbergehen/ wann man denſelben mit Bolo, Ziegelmehl/ Sand oder einer andern krafft-loſen Erden vermiſchen/ vnd diſtilliren wolte/ ſondern nur das gantze Saltz/ gleich es an ſich ſelber iſt/ mit hinderlaſſung ſeiner terreſtritet, alſo trucken ſich auff ſublimiren, daß aber ſolches mit Galmei (welcher auch einer erden gleich iſt) nit geſchicht/ ſondern ein ſcheidung der Salien gibt/ vnd ein volatiliſcher Spiritus vbergehet/ iſt dieſe vrſach/ nemblich/ weilen der Galmei oder Zinck ſolcher Natur iſt/ daß er groſſe gemeinſchafft mit allen accidenten hat/ dieſelbe ſehr liebet/ vnd auch von jhnen geliebet wird/ (wie etlicher maſſen im Erſten theil da von erwehnet worden) alſo hencket ſich das ſal acidum in der waͤrme an denſelben/ verbindet ſich damit/ dadurch das Sal Volatile ledig gemacht/ vnd zu einem ſubtilen Spiritu diſtilliret wird.
Welches nicht geſchehen haͤtte koͤnnen/ wañ nicht das Sal acidum durch den Galmei oder zinck zuruͤck gehalten were.
Daß aber ein Spiritus vbergehet/ wañ Salia fixa zugeſetzet werden/ geſchicht darumb.
Weilen die Salia fixa den Acidis entgegen ſeyn/ vnd dieſelbe ſo ſie die vberhand haben/ toͤdten/ vnd jhnen jhre krafft benehmen.
Dardurch das jenige/ damit ſie vermiſchet ſeyn/ von ſeinem Band entlediget wird/ alſo geſchicht auch alhier bey dem Salmiac, wann nemblich durch zu thun eines vegetabiliſchen fixen Saltzes/ die aciditaͤt bey dem Salmiac getoͤdtet wird/ dardurch das Sal Urinæ, welches zu vorn damit gebunden war/ ſeine vorige freyheit vnd krafft ſich in die hoͤhe zuſchwingen/ vnd in einen Spiritum zugehen/ erlanget.
Welches nicht geſchehen haͤtte koͤnnen/ wann dem Salmiac an ſtatt eines Salis Tartari ein Sal commune were bey gethan worden/ dann das Sal Urinæ, dardurch (als noch von einem groͤſſern feind) viel mehr getoͤdtet/ vnd zuruͤck gehalten were/ vnd keinen Spiritum haͤtte geben koͤnnen.
Dieſes habe ich den vnwiſſenden ein wenig bedeuten vnd anzeigen muͤſſen/ welche es ſchon gewuſt haben/ denen wird es nichts ſchaden/ vnd andern welche es nicht wiſſen/ viel nutzen bringen/ vnd zu andern laboribus ein Liecht ſeyn/ dann ich vielmahl geſehen/ vnd noch taͤglich erfahre/ daß der mehrer theil Laboranten/ alles das ſie thun/ ſie habens gleich auß leſen/ ſehen oder hoͤren/ gleich als ein handwerck dahin ſutteln/ wiſſen im geringſten jhres thuns/ warumb diß oder jenes geſchicht/ oder geſchehen muͤſſe/ kein rationes, oder gruͤndliche reden dazu thun/ ſuchen nicht der Salien/ Mineralien/ vnd anderer Materialien Naturen vnd Eigenſchafften zuerlernen/ ſondern behelffen ſich nur mit dem recipe.
Alſo hat dieſer oder jener geſchrieben/ ſo muß es ſeyn/ vnd bey leib nicht anderſt/ da doch offtermahls ſolche Buͤcher nur zuſammen gelappte ſtuͤckwerck auß vielen Scribenten ſeyn.
Die jenige auch/ welche ſich alſo an viel Buͤcher haͤncken/ ſelten zu etwas gutes kommen koͤnnen/ ſondern werden nur von einem Jrꝛgarten in den andern gefuͤhret/ ſo lang biß ſie jhr leben muͤhſamlich/ in viel wachen geſtanck/ vnd ſorgen hinſchleiſſen/ wann ſie aber den dingen erſtlich fleiſſig nachdaͤchten/ die Natur erkennen lerneten/ vnd dann das Werck in die Hand nehmen/ ſo wuͤrden ſie eher zu guter erkaͤntnuͤß kommen koͤnnen.
Dieſes ſey im vorbeygehen geſagt/ verhoffe der jrꝛende werde es jhme gefallen laſſen/ der es zuvorn weiß/ mag es dem vnwiſſenden mit mir goͤnnen/ vnd ſich daruͤber nicht beſchwaͤhren.
Die Remanentz nach geſchehener diſtillation iſt auch noch zugebrauchen/ wann der Zuſatz mit Sale Tartari iſt geſchehen/ ſo kan man einen fluß die Calces Metallorum damit zu reduciren darauß machen.
Von Galmei aber oder Zinck/ gibt es per deliquium ein klar weiß/ vnd ſchwer ſcharpff Oleum, dann das ſcharpffe theil Salis Armoniaci, welches nicht zu Spiritu worden iſt/ hat den Galmei ſolviret, iſt ſchier ſolcher kraͤfften euſſerlich in Chirurgia zugebrauchen/ als das jenige/ welches oben im Erſten theil auß dem Galmei vnd Spiritu Salis zumachen iſt gelehret worden/ nur daß dieſes in der diſtillation kein ſolchen ſtarcken Spiritum als jenes/ ſondern nur einen ſcharpffen ſublimat gibet.
De uſu & virtute Spiritus Salis Armoniaci.
DJeſer Spiritus, iſt einer ſehr ſcharpffen vnd durchdringenden eigenſchafft/ luͤfftiger/ feuchter vnd warmer natur/ derohalben er in vielen kranckheiten mit ehren kan gebraucht werden/ ſo davon 8.10.12. mehr oder weniger Tropffen/ mit bequaͤmen vehiculis eingenommen wird/ ſo durchgehet er den Leib alſo balden/ als ein durchdringendes weſen/ macht ſchnel ſchwitzen/ benimt die obſtructiones lienis, oͤffnet/ zertheilet/ vnd treibet viel boͤſes durch den Schweiß auß dem Blut/ curiret Quartanam, Colicam, Suffocationem matricis, vnd andere Kranckheiten mehr.
Jn ſumma dieſer Spiritus iſt ein ſichere Medicin/ alle zaͤhe/ grobe vnd gifftige humores, ſchnel vnd kraͤfftiglich zu zertheilen vnd außzufuͤhren.
Auch thut ſolcher Spiritus das ſeinige euſſerlich/ denn er allen Brand laͤſchet/ curiret Eriſypelatem vnd Gangrænam, ſtillet die ſchmertzen in podagra, tuͤcher darin feucht gemacht/ vnd vber-geſchlagen/ wañ er ſchon blaſen auff zeucht/ ſchadet nicht/ auff die Pulßader gebunden/ iſt ſehr gut in hitzigen Fibern/ leget Geſchwulſt vnd Schmertzen/ zertheilet das geronnen Blut/ kompt zu huͤlff den verꝛenckten Gliedern/ vnd erſtarꝛten Nerven/ nur daran gerochen/ curiret hemicraniam vnd andere langwuͤrige Haupt-kranck heiten/ dann dieſer Spiritus ſolviret materiam peccantem, vnd fuͤhret ſolche durch die Naſen/ bringet wider das verlohrne Gehoͤr/ mit einem beſonderen darzugehoͤrigen Jnſtrumentlein/ nur enſſerlich auffgebunden.
Deßgleichen auch in verhaltenen Monats-zeiten der Weiber/ durch ein bequaͤm Jnſtrumentlein ſpiritualiſcher weiß applicirt/ oͤffnet bald/ reiniget die Mutter/ vnd macht fruchtbar alſo daß man ſich vber ſein ſchnelle operation verwundern muß.
Mit gemein Waſſer vermiſchet/ vnd in den Mund gehalten/ ſtillet das Zahnweh (ſo ſcharpffe fluͤß darein gefallen.)
Ein wenig mit einem Cliſtir geben/ toͤdtet die Wuͤrm im Leib/ vnd ſtillet Colicam.
Weitters kan auch dieſer Spiritus zu vielen andern ſachen gebrauchet werden/ inſonderheit kan man damit viel herꝛliche vnd kraͤfftige Medicamenten auß den Metallen vnd Mineralien zurichten/ davon etliche ſollen beſchrieben werden/ wie folget.
nb.
Es iſt noch eine andere Materi/ welche allenthalben gefunden wird/ vnd zu allen zeiten/ von jederman ohne diſtillation vnd koſten kan erlanget werden/ vnd eben ſo gut iſt in oberzehlten kranckheiten/ als der diſtillirte Spiritus, vnd wann alle Menſchen ſolches wuͤſten/ wuͤrden nicht allenthalben ſo viel krancke/ Apotecker vnd Doctores gefunden werden.
Durch huͤlff deß Spiritus Urinæ von Vitriolo ein blut-rothes Oleum zu diſtilliren.
SOlvier einen Vngariſchen/ oder andern guten Vitriol in gemeinem waſſer/ vnd laſſe jhn durch ein Papier lauffen/ darauff gieſſe von dieſem Spiritu ſo viel/ biß alle gruͤne vergangen/ das Waſſer klar vnd hel worden/ vnd ſich ein gelber Sulphur geſetzet hat/ dann gieſſe das klare oben ab/ das vbrige truͤbe gieß zuſammen in ein Papieren Trechter/ auff daß die Feuchtigkeit davon rinne/ vnd die Terra Vitrioli im Papier bleibe/ ſolchen mache trucken/ vnd diſtillire denſelben zu einem blut-rothen vnd kraͤfftigen Oleo, welches alle obſtructiones deß gantzen Leibes eroͤffnet/ vnd Epilepſiam radicitus curiret.
Das klare Waſſer davon der Sulphur Vitrioli geſcheiden/ ad ſiccitatem laſſen abrauchen/ ſo bleibet ein Saltz zuruͤck/ welches per diſtillationem einen wunderbarlichen Spiritum giebet/ vor der diſtillation iſt es ein Specificum Purgans/ davon zu 8.10.12. biß auff 24. Grana eingeben/ in allen kranckheiten ſicherlich zu gebrauchen.
Tinctura Vegetabilium.
WAnn man Aromata, Semina oder Flores, damit extrahiret/ digeriret vnd diſtilliret/ ſo ſteiget die Eſſentia Herbarum mit vber/ in forma eines rothen oͤhls.
Vitriolum Veneris.
WAnn man Calcem Veneris, welcher durch außgluͤen vnd ableſchen gemachet/ damit vbergeuſſet/ zeucht in einer ſtund ein ſchoͤn blawe farb darauß/ wann er nun ſo viel ſolviret hat/ als er kan/ den abgegoſſen vnd an einem kalten orth laſſen ſchiſſen/ ſo bekompt man einen himmel-blawen Vitriol, welcher in kleinem Doſi ſtarcke Vomitus machet/ das vbrige/ welches nicht in einen Vitriolum gewachſen/ bleibet ein blaw Oleum, gut in ulceribus zugebrauchen.
Tinctura Tartari Crudi.
GEmeinen rohen pulveriſirten Weinſtein/ damit in digeſtionem geſetzet/ extrahiret ein blut-rothe Tinctur, ſo der Spiritus davon abſtrahiret wird/ ſo bleibet ein liebliches rothes Oleum, nicht kleiner Kraͤfften/ vnd Tugenden.
Olea vel Liquores Lapidum zu machen.
AVch ſolviret dieſer Spiritus die Cryſtallen/ vnd andere Lapides, wann dieſelbe zu vorn ſolviret/ præcipitiret/ vnd in vnbegreiffliche pulveres gebracht ſeyn/ vnd bringet ſolche in Olea vnd Liquores, ſo wol in Alchimia als Medicina nuͤtzlich zugebrauchen.
Alle Metalla damit zu præcipitiren.
WElches Metall in Spiritu Acido ſolviret iſt/ kan damit viel beſſer vnd reiner/ als mit Liquore Salis Tartari præcipitiret werden/ dann das Gold/ welches damit nider-geſchlagen iſt/ fulminiret viel haͤrter/ als wann es durch ein Oleum Tartari gethan were. nb. Wann man vnder Solutionem Auri, ehe man ſolches præcipitiret/ etwas von Succo Limoniorum thut/ ſo ſchlaͤgt ſich nicht alles Gold nider/ ſondern bleibet ein theil deſſelben in der Solution, vnd ſchieſſen mit der zeit viel kleine gruͤne Steinlein/ einem gemeinen Vitriolo gleich/ purgiren in kleinem Doſi alle ſchaͤdliche humores im Menſchen.
Oleum & Vitriolum Lunæ.
LUnam in aqua forti ſolviret/ vnd dieſes Spiritus ſo ſo viel hinein goſſen/ biß es nicht mehr brauſet/ ſo ſchlaͤgt ſich ein wenig Silber davon zu boden/ in geſtalt eines ſchwartzen Pulvers/ daß uͤbrige Silber bleibet in dem Liquore, davon die phlegma in Balneo ad cuticulam abſtrahiret/ vnd an einen kalten orth geſtellet/ ſo wachſen weiſſe Cryſtallen darin/ welche außgenommen vnd getrucknet/ ſeynd in Mania, Hydropiſi, Febribus, vnd andern Kranckheiten mehr ein gut Purgans/ welches jungen vnd alten ohne gefahr kan gebrauchet werden.
Der vbrige Liquor, welcher ſich nicht Cryſtalliſiret hat/ kan mit Spiritu Vini extrahiret werden/ ſo bleiben wieder Feces zuruͤck/ vnd die Extraction wird lieblicher/ den Spiritum Vini davon abſtrahiret/ ſo bleibet ein graßgruͤner Safft/ in allen Hirn-kranckheiten/ die geringſte Medicin mit nichten.
Ein rothe Tinctur auß dem Antimonio, oder gemeinem Schwebel zu extrahiren.
KOche Schwebel oder Antimonium Pulveriſatum ſo lang in einem Lixivio Salis Tartari, biß die Laugen roth worden iſt/ darauff gieſſe dieſen Spiritum vnd diſtillire gelinde in Balneo, ſo ſteiget ein ſchoͤne Tinctur mit dem Spiritu Volatili vber/ welche Silber damit angeſtrichen/ verguͤldet/ doch nicht beſtaͤndig.
Dienet zu allen Lungen Kranckheiten.
Wie man Antimonium vnd Sulphur commune zeitigen ſol/ daß vielerley geruch der Vegitabilien davon entſtehe.
SOlvire Antimonium oder Sulphur in Liquore Silicum vel Arenæ, coagulir die Solution in ein rothe Maſſam/ darauff ſchuͤtte einen Spiritum Urinæ, vnd laß in linder waͤrme extrahiren/ wann der Spiritus ſchoͤn roth gefaͤrbet iſt/ ſo gieß denſelben ab/ vnd einen andern darauff/ vnd laß jhn auch extrahiren/ ſolches ſo offt wiederholet/ biß der Spiritus keine Tinctur mehr extrahiren wil/ denn alle Extracta zuſammen goſſen/ vnd in Balneo per alembicum den Spiritum Urinæ davon abſtrahiret/ ſo bleibet ein blut-rother Safft/ wann man darnach einen Spiritum Vini darauff gieſſet/ ſo extrahiret er noch ein ſchoͤnere Tinctur als die erſte/ vnd laſſt Feces zu ruͤck liegen/ ſolche Tinctur reucht einem Knoblauch nicht vngleich/ wann aber dieſelbe in kleiner waͤrme 3. oder 4. wochen digeriret wird/ ſo bekompt dieſelbe einen ſehr lieblichen geruch/ den gelben pflaumen oder ſpillingen gleich/ ſo aber ſolche noch laͤnger ſtehen bleibet/ ſo erlanget ſie einen geruch/ welcher dem Biſem vnd Ambra nichts bevor giebet.
Vnd nach deme man ſolche Tinctur lang digerirt/ nach deme ſie auch vnderſchiedliche geruch bekommet/ vnd nicht allein wird dieſelbe an dem lieblichen geruch vnd geſchmack/ ſondern auch an den kraͤfften mercklicher weiß durch das Fewer vermehret/ dann ſo viel vnd mancherley liebliche geruͤche daran geſpuͤrt werden/ daß man ſich daruͤber verwundern muß/ welcher vnterſcheidt vnd verbeſſerung deſſelben/ nur allein auß krafft deß reinen vnd zeitigmachenden Spiritus Urinæ herkompt/ dann in demſelben kein zerſtoͤrendes/ ſondern ein erhaltendes/ vnd alle farben verhoͤhendes Fewer verborgen iſt/ davon an einem andern orth mehrers ſol geſchrieben werden. nb.
Zwiſchen dem Spiritu Urinæ vnd Venere animali & minerali wird ein groſſe Sympathia geſpuͤret/ dann er das ♀ nicht allein vor allen andern Metallen liebet/ ſich gern damit vermiſchet/ vnd daſſelbe vber die maſſen ſchoͤn machet/ in Chimicis zu gebrauchen/ ſondern auch dardurch alſo zur Medicin bereittet wird/ daß es alle Veneriſche ſchaͤden/ ſo wol in-als euſſerlich zugebrauchen/ wie ſehr dieſelbe auch in das Gebluͤth gewurtzelt ſeyn/ ohne zuthun anderer Medicamenten/ radicitus curiret/ macht fruchtbar vnd vnfruchtbar/ nach deme es gebrauchet wird/ reiniget die Mutter/ wehret vnd vertreibet jhr auffſteigen/ vnd befuͤrdert die verhaltene Weiber-kranckheit vor allen andern Medicamenten/ wie ſie auch nahmen haben moͤgen/ keine außgenommen/ wunderbarlicher weiß.
Wann man dieſen Spiritum mit dem Volatiliſchen/ aber nicht Corꝛoſiviſchen Spiritu Vitrioli oder Salis communis vermiſchet/ ſo wird ein Saltz darauß/ deme an fluͤſſigkeit keines vorgehet/ zu der Alchimia vnd Medicina dienſtlich.
nb.
Ein Liquor Salis Tartari vnd ein Spiritus Vini nehmen einander ohne Waſſer/ als ein medium/ daß beider Naturen theilhafftig iſt/ nicht an/ vnd ſo man einen Spiritum Urinæ darzu thut/ ſo behaͤlt er auch ſein beſondern orth/ alſo daß dieſe dreyerley feuchtigkeiten in einem Glaß/ wie hart vnd offt auch dieſelbe vndereinander geſchwencket oder geſchuͤttelt werden/ dannoch keines ſich mit dem andern vermiſchet/ vnd bleibet der Liquor Salis Tartari auff dem boden/ darauff der Spiritus Urinæ, vnd zu oberſt der Spiritus Vini ſich ſetzet/ vnd ſo man ein diſtilliret Oleum darauff ſchuͤttet/ bleibet ſolches zu aller oberſt/ alſo daß viererley in einem Glaß vnvermiſchet koͤnnen behalten werden.
Ob ſchon dieſes keinen ſonderlichen nutzen bringen kan/ ſo iſt es doch darumb angezeiget/ daß man den vnderſcheidt der Geiſter erkennen lerne.
De Spiritu & Oleo Cornu Cervi.
HJrſch-hoͤrner mit einer Saͤgen zu ſtuͤcken geſchnitten/ eines fingers lang/ davon eines auff einmahl eingetragen/ wann ſich die Spiritus geſetzet haben/ noch eins/ vnd ſo viel nach einander/ biß man Spiritus genug hat/ vnd wann das Gefaͤß voll iſt/ von den eingetragenen Hoͤrnern/ ſo greiff mit einer zangen hinein/ nimb ſie alle her auß/ vnd trag andere hernach/ das thue ſo offt/ als es vonnoͤthen iſt.
Nach gethaner diſtillation nimb den Recipienten davon/ vnd gieß einen dephlegmirten Spiritum Vini hinein/ welcher das Sal Volatile zu ſich nimmet/ gieß alſo zugleich das Oleum mit dem Spiritu vnd Sale Volatili in ein naß gemacht filtrir-Papier in einen Trechter/ ſo laufft der Spiritus Vini ſampt dem Spiritu Cornu Cervi, vnd Sale Volatili durch das Papier/ vnd das rothe ſchwartze Oleum bleibet zuruͤck/ muß aber bald außgoſſen werden/ ſonſten laufft es auch hernach.
Den Spiritum mit dem Sale Volatili rectificiret man durch einen Retorten/ ſo ſteiget der beſte Spiritus vnd Sal Volatile mit dem Spiritu Vini zugleich vber/ vnd wann das phlegma kommen wil/ ſo nimb den vbergangenen Spiritum ab/ auff daß die vnnuͤtze phlegma nicht darunder kom̃e/ vnd veꝛwahre ſolchen wol/ dann er ſehr fluͤchtig iſt/ das Oleum kan durch einen glaͤſernen Retorten mit Sale Tartari vermiſchet vnd rectificiret werden/ ſo wird es klar/ wil mans ſchoͤner haben/ ſo muß mans per Spiritum ſalis rectificiren.
Das erſte aber mit Sale Tartari gethan/ iſt kraͤfftiger/ curiret Quartanam, macht ſehr ſchwitzen/ heilet alleinnerliche wunden vnd ſchmertzen/ welche von fallen/ ſchlagen/ oder auff andere weiß endſtanden ſeyn moͤgen.
Davon auff einmahl zu 6.8.10. biß auff 20. tropffen in Wein eingeben/ vnd darauff im Beth geſchwitzet/ der Spiritus iſt gar gut in allen obſtructionibus deß gantzen Leibes/ von Scrup.j.ad Dragm. ſemis (mit bequaͤmen vehiculis) zugebrauchen/ movirt urinam treibet die verhaltene menſes der weiber kraͤfftiglich/ reiniget das gebluͤt/ vnd macht ſtarck ſchwitzen/ in peſte, morb o gallico, lepra, ſcorbuto, melancholia hypochondriaca, febribus malignis vnd dergleichen Kranckheiten/ da ſchwitzens vonnoͤthen iſt.
Ein herꝛliche Medicin von Menſchenhaar einen Spiritum zumachen.
AVff dieſe weiß koͤnnen auß allen Hoͤrnern/ Klawen der Thiere/ Spiritus gemachet werden/ weilen aber ſolche wegen jhres vnlieblichen geruchs in Medicina zu gebrauchen/ geſchaͤwet werden/ da dieſelbe doch in etlichen ſchweren Kranckheiten/ als in ſuffocatione Matricis, vnd Epilepſia das jhrige mit verwunderung verꝛichten/ alſo mag es darbey beruhen/ doch iſt zu mercken/ daß der jenige/ welcher von Menſchen-haaren gemachet worden/ in metallicis nicht zu verwerffen iſt/ dañ er den gemeinen Sulphur auff-loͤſet/ vnd bringet denſelben in ein Milch welche in Blut kan gezeitiget werden/ welches jhme kein anderer Spiritus gleich thut.
Wiewol derſelbe alſo per ſe ohne addition deß ſwebels in ein Rubin kan figiret werden/ ſo iſt dieſer doch beſſer/ welcher mit Sulphure iſt gezeitigt worden/ vnd wann er ſo weit durchs Fewer gebracht/ daß er ſeinen geſtanck verlohren/ vnd fix geworden iſt/ ſo kan er die muͤhe vnd kohlen/ welche daran gewendet/ gnugſam bezahlen.
nb.
Hieher gehoͤret der proceſs, die Metalla Soluta vber gefeylet Hirſchhorn/ geſchuͤttet vnd diſtilliret.
De Oleo Succini.
DEr Agſtein gibet ein ſehr liebliches vnd kraͤfftiges Oleum, inſonderheit das weiſſe/ das gelbe iſt nicht ſo gut/ vnd das ſchwartze noch ſchlechter/ dann es wegen ſeiner vnreinigkeit auch nicht wol innerlich kan gebrauchet werden/ vnd gehet zugleich auch mit vber ein Sal Volatile, vnd ſaͤwerlich Waſſer/ welche von einander muͤſſen geſchieden werden/ das Waſſer hat (ſo viel mir bewuſt) wenig krafft/ das Sal, wann es von Sale Tartari ſublimiret vnd rein gemacht wird/ iſt ein gut diureticum, in calculo, vnd podagra, ſo wol euſſerlich als innerlich nuͤtzlich zugebrauchen/ das Oleum wann es rectificiret iſt/ ſonderlich das jenige/ welches zu erſt vbergehet/ nicht allein davon zu 6.8.10. biß auff 20. tropffen/ auff einmahl gegen peſtem, epilepſiam, ſuffocationem matricis vnd hemicranium eingenommen/ ſondern auch euſſerlich gebrauchet/ als daran gerochen/ vnd vnder die Naſen geſtrichen/ ein herꝛliche vnd kraͤfftige Medicin iſt/ vnd iſt zu mercken/ wann es durch einen Spiritum Salis rectificiret iſt worden/ daß es viel klarer iſt/ als per ſe gethan ohne addition, ſo es aber mit Sale Tartari geſchicht/ wird es viel kraͤfftiger/ ob es ſchon nicht ſo hell vnd klar wird/ als durch den Spiritum Salis. nb.
So man ſolches vber ein ſehr ſtarck Aqua Regis rectificiret/ nach deme es zuvorn ſchon einmahl per Spiritum Salis iſt rectificiret worden/ ſo wird es ſo ſubtil/ daß es auch Martem vnd Venerem etlicher maſſen auff ſolviren/ vnd in gute Medicamenten bringen kan/ vnd gehet in ſolcher zweyten rectification nicht alles vber/ ſondern wird ein theil davon durch das corroſiviſch Waſſer figiret/ vnd wird dick/ einem ſchoͤnen Maſtix gleich/ welches in der waͤrme weich iſt/ vnd ſich mit den Fingern handeln laͤſſt/ als Wachs/ in der kaͤlte aber ſo hart iſt das mans brechen vnd pulveriſiren kan/ ſo ſchoͤn glaͤntzendt an der farb/ als Gold.
De Oleo Fuliginis.
VOn Ruß/ welcher auß den Rauchfaͤngen/ da nichts anders als Holtz gebrandt wird/ geſamblet iſt/ kan ein ſcharpff Sal Volatile, vnd ein hitzig Oleum diſtilliret werden.
Das Saltz iſt an kraͤfften dem jenigen/ welches von Hirſchhoͤrnern oder Succino gemacht iſt/ nicht vngleich/ vnd loͤſchet den Brand/ er komme wo von er wolle/ kraͤfftiglich/ das Oleum kan alſo ohne rectification euſſerlich in allen abſchewlichen kraͤtzen/ wie auch zum erbgrind auf dem Haupt/ vor all anderen Medicinen/ fruchtbarlich gebrauchet werden.
So es aber rectificiret wird/ gleich bey dem Oleo Tartari, Succini, vnd Cornu Cervi gelehret iſt worden/ ſo kan es ſicher in Leib genommen/ vnd in allen Kranckheiten/ gleich als die obbeſchriebene Olea gebrauchet werden/ dann es nicht allein ſo gut/ ſondern auch zu etlichen faͤllen kraͤfftiger befunden wird.
Wie ein gut Oehl auß dem Ruß ohne diſtillation kan gemachet werden.
KOche den Ruß mit gemeinem Waſſer/ ſo lang/ biß daſſelbe blut-roth davon worden iſt/ (Vrin iſt beſſer als Waſſer) vnd ſetze ſolche Solution in einem jrꝛden-hafen im Winter in die allergroͤſte kaͤlte/ ſo lang biß alles in dem Pott zu einem ſtuͤck gefroren/ vnd weiß worden iſt/ dann zerſchlage den Hafen vnd das Eiß/ ſo wirſtu in der mitte deſſelben das hitzige Oleum vngefroren/ vnd fluͤſſig einem Blut gleich an der farbe finden/ welches dem diſtillirten an kraͤfften nicht viel bevor giebet/ doch kan es hernach auch rectificiret/ vnd in ſeinen kraͤfften erhoͤhet werden/ wann man wil/ vnd iſt zu mercken daß ſolche ſcheidung nur in der allergroͤſten kaͤlte geſchicht/ vnd ſonſten nicht angehen wil.
De Spiritu & Oleo Mellis.
VOn Honig kan ein ſubtiler Spiritus, vnd ſawrer Eſſig gemacht werden/ nemblich/ mit 2mahl ſo ſchwer reinem vnd außgegluͤetem ſand vermiſchet vnd diſtillirt/ aber noch viel beſſer mit Floribus Antimonii, welche im Erſten theil zu machen gelehret ſeyn/ dadurch der Spiritus in ſeinen kraͤfften vermehret/ vnd auch das vberlauffen verhindert wird/ vnd dann diſtilliret/ ſo gehet einlieblicher Spiritus, ein ſcharpffer Eſſig/ vnd etwas rothen oͤhls zugleich vber/ welche muͤſſen von einander geſchteden werden/ der Spiritus wird innerlich nach der rectification gebrauchet/ iſt gut in allen Kranckheiten der Lungen/ macht raum vmb die Bruſt/ ſtaͤrcket das Hertz/ benimmet alle obſtructiones der Leber vnd Miltzes/ ſolviret vnd treibet den Calculum, widerſtehet aller faͤulung deß Gebluͤts/ præſerviret vnd curiret peſtem, alle febres, hydropiſin, vnd noch viel andere Kranckheiten mehr/ taͤglich davon à Scrup.
j. ad Dragmam j. mit bequaͤmen Kraͤuter-waſſern vermiſchet vnd eingenom̃en/ thut das ſeinige mit groſſer verwunderung/ der ſaure Eſſig faͤrbet die Haar vnd Naͤgel Gold-gelb/ vertreibet das jucken vnd kraͤtze der Haut/ reiniget vnd heilet alte vnd newe Wunden/ dieſelbe damit gewaſchen vnd gebadet.
Das rothe Oleum iſt fuͤr ſich allein zu ſtarck zugebrauchen/ kan mit dem ſubtilen Spiritu, welcher zu erſt iſt vbergangen/ vermiſchet vnd gebrauchet werden/ machet denſelben in ſeiner Tugend kraͤfftiger.
De Oleo & Spiritu Sachari.
GLeich wie von dem Honig geſagt/ alſo wird auch von dem Zucker ein Spiritus vnd Oleum gemachet/ nemblich nur mit reinem Sand verſetzet/ oder aber (welches beſſer iſt) mit Floribus Antimonii, vnd nach der Kunſt/ jmmer ein Loͤffel-vol nach dem anderen/ dieſer Mixtur eingetragen/ gibt einen gelben Spiritum, vnd etwas wenig rothes oͤhls/ welche nach der diſtillation in Balneo zuſammen/ ſo lang muͤſſen digerirt werden/ biß der Spiritus das Oleum zu ſich genommen hat/ vnd davon gantz roth geworden iſt/ darff nicht rectificiret werden/ ſondern kan alſo per ſe, oder mit bequaͤmen vehiculis taͤglich gebrauchet werden/ iſt in allem dem jenigen/ welcher von Honig gemachet/ an Tugenden gleich/ doch iſt dieſer von Zucker lieblicher als jener/ removiret vnd reſtatuiret das gantze Gebluͤt im Menſchen/ denn er groſſe kraͤfften von den diaphoretiſchen Floribus Antimonii empfangen hat/ vnd kan ſolcher Spiritus ohne ſchew/ in allen Kranckheiten ſicherlich gebrauchet werden/ kan kein vbel thun/ ſo wol in kaltem als hitzigem/ ſtehet der Natur gewaltig bey/ vnd thut viel gutes/ welches mancher hinder jhme nicht ſuchen oder glauben moͤchte.
Jnſonderheit wann derſelbe continuirlich eine zeit-lang à Scrupul. j. ad Dragmam j. taͤglich genommen wird/ ſo wird man ſpuͤren/ daß ich jhme ſolches Lob nicht vnwuͤrdig geben habe.
Das hinderbliebene iſt gantz ſchwartz/ kan zu gleichem gebrauch/ ander Honig oder Zucker damit zuverſetzen/ verwahret werden/ oder aber man kan daſſelbe im Ofen deß Erſten theils wieder in Flores ſublimiren/ oder im Ofen deß Vierdten theils dieſes Buchs mit Zuſatz Eiſen oder Weinſtein vnd Salpeter in einen Regulum ſchmeltzen:
Alſo daß nichts verlohren gehet.
Von Corallen vnd Zucker einen kraͤfftigen Spiritum, vnd blut-rothe Tinctur zu diſtilliren.
WAnn man den Zucker mit pulveriſirten rothen Corallen vermiſchet vnd diſtilliret/ ſo gehet neben dem Spiritu ein blut-rothe Tinctur, in Form eines ſchweren Oehls vber/ welche mit dem Spiritu per digeſtionem in Balneo muß conjungiret werden/ iſt ſo kraͤfftig/ als jmmer der jenige/ welcher mit Zuſatz Antimonii Diaphoretici iſt gemacht worden/ curiret Epilepſiam von grund auß/ bey jungen vnd alten beſtaͤndig/ vnd reiniget das Gebluͤt von allen vnſauberkeiten/ dardurch die allerabſchewlichſte Kranckheit Lepra mit jhren geſchlechten kan vertrieben werden/ vnd iſt ſeyn gebrauch alſo gleich wie oben bey dem Spiritu Sachari Antimoniato gemeldelt worden.
De Spiritu Muſti.
AVß dem ſuͤſſen Moſt/ oder Weintrauben-ſafft/ ſo bald er außgepreſt iſt/ muß er in Honig dicke verkochet werden/ vnd darnach mit Sand/ Corallen/ (Flores Antimonii ſeyn beſſer) vermiſchet vnd diſtilliret/ gibt eben einen ſolchen Spiritum, welcher dem jenigen/ der von Honig oder Zucker diſtillirt/ gleich iſt; doch iſt dieſer etwas ſaͤwrer/ als der von Honig gemacht/ vnd koͤnnen mit Honig/ Zucker vnd Traubenſafft etliche Metallen im kochen ſolviret, vnd in vnderſchiedene Medicamenten/ durch/ vnd ohne diſtillation bereittet werden/ auff ſolche weiß/ gleich oben bey dem Tartaro iſt gelehret worden/ dann der Honig/ Zucker vnd Trauben-ſafft nichts anders/ als ein ſuͤſſes Saltz iſt/ welches durch die fermentation in einen ſawren Tartarum mit ſawrem Zuſatz kan verwandelt werden/ in allem dem jenigen gleich/ welcher auß den Weinfaſſen geſamblet wird.
Deßgleichen kan auch ein Tartarus auß Kirſchen/ Birꝛn/ Oepffeln/ Feigen/ vnd allen andern Fruͤchten/ welche einen ſuͤſſen Safft geben/ wie auch auß allem Korn/ als Rocken/ Weitzen/ Haber/ Gerſten/ vnd dergleichen gemachet werden/ davon im Tridten theil ein mehrers
Dann ein jedweder ſuͤſſer Safft der Vegetabilien, ſo er durch die Fermentation vmb-gekehret wird/ zu einem natuͤrlichen ſawren Tartaro werden kan/ vnd iſt gantz falſch wie etliche meinen/ daß nur in dem Wein ein ſolcher Tartarus, welcher durch taͤglichem Gebrauch mit dem nutrimento (bey denen welche Wolff-hungerig ſeyn) vngeſcheiden in die Glieder gangen/ vnd daſelbſten zu einem ſteinichten weſen worden ſeyn/ wan ſolches wahr were/ ſo wuͤrde man in den kalten Laͤnderen/ da kein Wein getruncken wird/ keine podagricos vnd calculoſos finden/ wird aber das gegen-theil taͤglich geſpuͤret.
Doch muß ich bekennen/ daß vnder allen Vegetabilien keines mehr als der Weinſtock giebet/ vnd iſt ſolches die vrſach die ſaͤwre/ welche mit vnterlaufft/ dardurch die ſuͤſſe in einen Tartarum verwandelt wird/ dann je ſaͤwrer die Weine ſeyn/ je mehr Tartarum dieſelbe von ſich geben/ vnd je ſuͤſſer/ je weniger.
Auß dieſem Diſcurs wird ein fleiſſiger Chimicus, deß Weinſteins herkommen/ Natur vnd Weſen genug erlernen/ vnd auch in manglung deß Weins denſelben auß anderen Vegetabilien, gnugſam bereitten koͤnnen/ mit Honig/ Zucker oder Sapa, kan Sal commune, oder Sal Tart. diſtilliret werden/ gibt ſo ſtarcke Spiritus, daß Metallen darin ſolviret koͤnnen werden/ zur Medicin vnd Alchimia nicht zu verwerffen.
De Oleo Olivarum.
AVß allen außgepreſſten oͤhlen/ alß Baumoͤhl/ Ruͤboͤhl/ Nußoͤhl/ Hanff/ Leinoͤhl vnd dergleichen/ kan ein ſehr penetrirend oͤhl diſtilliret/ welches nicht allein euſſerlich/ ſondern auch innerlich kan gebrauchet werden/ vnd geſchicht alſo:
Nimb ein gemein Toͤpffer-erden ohne Sand vermiſchet/ formire darauß globulos, ſo groß als Tauben- oder Huͤner Eyer/ brenne oder gluͤe dieſelbe auß/ doch nicht zu ſtarck/ daß ſie zu einem harten Stein werden/ vnd kein Oehl an ziehen wollen/ vnd wann ſie nicht mehr gluͤen/ aber doch ziemlich heiß ſeynd/ ſo wuͤrff dieſelbe in ein Baumoͤhl/ welches das beſte dazu iſt/ dann ſo dieſelbe gluͤend/ (wie etliche pflegen zuthun) hinein geworffen werden/ ſo wird das oͤhl brentzelt davon/ vnd laß ſolche ſo lang darin ligen/ biß diſelbe ſich gantz voll davon getruncken haben/ welches innerhalb 2. oder 3. ſtunden geſchicht.
Darnach nimb dieſelbe auch/ vnd wuͤrff davon eins oder zwey auff einmahl hinein/ in den gluͤenden Ofen/ vnd laß gehen/ vber eine weil trag wieder eins oder zwey hernach/ vnd thue ſolches ſo offt vnd lang/ biß du Oehl genug zu haben vermeineſt/ vnd wann vnder deſſen das Geſchirꝛ von den globulis vol iſt worden/ ſo nimb ſolche mit einer zangen oder loͤffel herauß/ auff daß du vnverhindert in der diſtillation fort fahren koͤnneſt/ vnd darffeſt dich nicht beſorgen/ daß auff dieſe weiß dein Retort oder Recipient zerſpringe/ das Oehl ſich entzuͤnde vnd brand/ oder ander ſchaden dardurch entſtehe.
Nach geſchehener diſtillation, nimb den Recipienten ab/ gieß das uͤbergeſtiegene Oleum in ein glaͤſern Retorten/ vnd rectificire ſolches vber calcinirten Alaun oder Vitriol, ſo behaͤlt der Alaun die ſchwaͤrtze vnd geſtanck/ welche in der diſtillation mit iſt vbergangen/ bey ſich/ vnd ſteigt alſo das Oehl klar uͤber/ welches dannoch ein oder zweymahl/ nach deme mans penetrirend haben wil/ mit friſchem calcinirten Alaun muß rectificiret werden/ vnd alzeit was erſt vbergehet/ allein gefangen/ ſo bekompt man ein ſchoͤn hell vnd klar Oleum, welches vber die maſſen ſubtil iſt/ das aber hernach kompt iſt etwas gelb vnd auch ſo penetrirend nicht als das erſte/ derenthalben nur euſſerlich zu gebrauchen/ Blumen vnd Kraͤuter damit extrahirt, gibt herꝛliche Balſama zu kalten vnd feuchten Schaͤden/ auch kan man Succinum, Maſtix/ Weyrauch/ vnd der gleichen attrahirende ſpecies damit ſolviren/ vnd mit Wachs vnd Colophonia zu einem Emplaſtro machen/ ſehr gut in vergifften ſchaͤden vnd beulen die Gifft herauß zu ziehen vnd bald zuheilen/ gemeinen gelben pulveriſirten Schweffel darin ſolviret/ gibt einen blut-rothen Balſam/ welcher ein jedweder Scabiem vnd andere dergleichen Vnreinigkeit der Haut bald vertreibet/ inſonderheit wann darzu addiret wird/ gereinigtes ſpaniſch gruͤn/ vnd zu hitzigen ſchaͤden Sacharum Saturni welche dann gern auff linder hitz mit ſtetigem vmbruͤren darin verſchmeltzen vnd ſich damit vermiſchen/ iſt nicht noͤtig daß es eben in Glaͤſern geſchehe/ ſondern kan bald nur in einem kochhafen gethan werden.
Uſus Olei Benedicti.
DAs erſte vnd klare iſt einer ſehr penetrirender Natur vnd Eigenſchafft/ davon etliche Tropffen mit ein wenig gebranten Wein eingeben/ ſtillet alſo bald die Colicam, welche von verhaltenen Winden entſtanden/ deßgleichen das auffſteigen der Mutter/ ſonderlich wann man auch etwas davon auff den Nabel ſchmieret/ vnd wann ein kalter fluß auff die Nerven gefallen/ davon ſolche erſtarꝛet vnd lahm worden ſeyn/ von dieſem Oleo darauff geſtrichen/ vnd mit einer warmen Hand hinein gerieben/ bringt dieſelbe bald wieder zu recht/ vnd derohalben wegen ſeiner ſchnellen huͤlff die es beweiſet/ billich Oleum Sanctum mag genennet werden.
Vnd wann man in dieſem Oleo Laminas Martis oder Veneris extrahiret/ wird es hoch roth oder gruͤn an der farb/ vnd iſt zu allen kalten vnd feuchten ſchaͤden ſolche zu erwaͤrmen vnd zu trucknen das beſte mittel/ conſummiret die vbrige feuchte der Wunden vnd Glieder-ſchwaͤrn/ ſo wol auch die Gewaͤchs auff gantzer haut/ heilet die Flechten an dem Leib/ vnd den Erbgrind auff dem haupt/ vnd was dergleichen mehr ſchaͤden/ welche von uͤbriger feuchte vnd kaͤlte entſtanden ſeyn.
Auch kan man Euphorbium vnd andere hitzige Gummi darin ſolviren/ vnd gegen die groſſe kaͤlt gebrauchen/ denn welches Glied damit wird angeſtrichen/ keine kaͤlte ſchaden thun kan/ wie groß dieſelbe auch ſeyn moͤge.
Es koͤnnen auch dieſe Balſama/ welche mit Gummi oder Sulphure gemacht ſeyn/ noch einmahl per Retortam diſtilliret werden/ ſeynd in etlichen faͤllen beſſer/ als der vndiſtillirte Balſam zugebrauchen.
De Oleo Ceræ.
ALſo vnd auff dieſe weiß kan auch das Oleum von Wachs diſtilliret werden/ iſt dem vorigen in allem gleich zugebrauchen/ zu allen kalten Gebrechen der Sehnen/ aber dieſes noch kraͤfftiger befunden worden iſt.
Spiritus contra Calculum.
AVß den Kernen die man in den Weintrauben findet/ wird ein ſawrer Spiritus diſtilliret/ welcher ein gewiſſes Specificum gegen den Nieren- vnd Blaſenſtein/ wie auch alle podagriſche ſchmertzen erfunden iſt.
Nicht all ein innerlich taͤglich davon gebrauchet/ ſondern auch euſſerlich mit tuͤchern auff das ſchmertz-haffte ort geleget/ ſtillet vnd vertreibet die ſchmertzen.
De Spiritu vel Oleo Sulphuris acido.
DEn Schwebel in ein ſawren Spiritum oder Oleum zubringen/ iſt von vielen geſucht/ aber von wenigen gefunden worden/ dann biß hero der mehrer theil Laboranten denſelben mit Glaͤſern-klocken gemachet/ dardurch ſie gar wenig bekommen haben/ weilen dieſelbe bald warm worden/ vnd das Oleum nicht haben halten koͤnnen/ welches dann in rauch weiß jhnen entflogen iſt; andere haben ſolches durch diſtilliren/ andere durch ſolviren dahin bringen wollen/ hat aber auff keine weiß gegluͤckt/ darumb daſſelbe jetziger zeit bey nahe nirgends auffrichtig gefunden wird/ dann gemeiniglich nur ein Oleum Vitrioli dafuͤr bey den Materialiſten vnd Apoteckern verkaufft wird/ welches doch in tugenden vnd kraͤfften dem Oleo Sulphuris bey weitem nicht zu vergleichen iſt/ dañ dieſes nicht allein an ſaͤwre viel lieblicher/ ſondern auch an ſeinem weſen viel kraͤfftiger befunden wird/ weilen daſſelbe dan in Medicina vnd Alchimia vielfaͤltig kan gebrauchet werden/ nemblich in allen hitzigen Kranckheiten/ den Tranck deß Patienten biß auff ein annembliche ſaͤwre vermiſchet/ dardurch den vnleidlichen Durſt zubenehmen/ den Magen zuſtaͤrcken/ Lungen vnd Leber zuerfriſchen/ auch euſſerliche kaͤlte vnd heiſſen brand damit zu leſchen vnd heilen/ vnd etliche Metallen damit eryſtalliſiren/ vnd in liebliche Vitriola damit zubringen/ welche ſo wol zur Alchimia als Medicina gebraucht werden koͤnnen.
Alſo hab ichs fuͤr gut angeſehen/ dieſelbe bereittung hieher zuſetzen/ wiewol ſolche durch dieſen Diſtillir- Ofen nicht geſchicht/ ſondern auf einen andern weg nur mit anzuͤnden vnd verbrennen deſſelben wie folget: mache dir ein oͤfelein mit einem Roſt/ vber welchem ein ſtarcker Tigel auff zwo ſtangen ſol ein gemawret werden/ alſo daß das fewer ſeinen Rauch nicht oben/ neben dem Tigel/ ſondern auf der ſeiten deß Ofens durch eine roͤren beiſeits geleitet werde/ vnd muß der tigel vol Schwebel geleget vnd mit einem Kohlfewer ohne flamm zum brennen gebracht vnd erhalten werden/ vnd ſol vber dem brennenden Sulphur ein geſchirꝛ von guter ſteinichter erden/ einer flachen ſchuͤſſel gleich/ mit einẽ hohen rand/ darin alzeit kalt waſſer ſeye/ accom̃odiret werden/ daran dan der breñende ſulphur flam̃e/ in deme nun derſelbe verbrennet/ ſo wird ſein fettigkeit conſumiret/ vñ das Sal acidum entbunden/ vnd an dz kalte geſchirꝛ ſublimiret/ daſelbſten es dann von der Lufft ſolviret/ vnd in geſtalt eines ſcharpfen oͤhls von dem holen Gefaͤß in das receptaculum rinnet/ welches man dann bißweilen abnehmen/ vnd auch mehr Sulphur beilegen ſoll/ auff daß der Sulphur im Tigel alzeit brenne/ vnd mit der flamm an den kalten helm ſchlagen/ ſo wird man in wenig tagen ein groſſe quantitaͤt Olei erlangen/ welches ſunſt per campanam in viel wochen nicht geſchehen haͤtte koͤnnen. nb.
Es kan auch ein ſolcher ſawrer Spiritus oder Oleum per diſtillationem neben den Floribus erlanget werden/ alſo: Wann nemlich jmmer ein ſtuͤck Schwebel eines huͤner-eyes groß nach dem andern in das gluͤende diſtillir-gefaͤß geworffen wird/ ſo gehet neben den floribus ein ſaures Oleum zu gleich in den Recipienten vber/ welches mit Waſſer von den blumen muß außgezogen werden/ davon das waſſer dañ durch extrahirung zu ſcheiden iſt/ ſo bleibet in fundo cucurbitæ das Oleum, welches am geſchmack vñ tugenden dem vorigen gleich iſt/ kan aber bey weittem ſo viel nit auff dieſe weiß/ als durch die obere erlanget werden/ vnd ſo man das Oleum nicht ſuchet/ kan es bey den floribus bleiben/ ſeynd wegen jhrer lieblichen ſaͤwre viel annemlicher/ als andere gemeine zugebrauchen.
An den guthertzigen Leſer.
HJrmit will ich den Zweitten Theil beſchlieſſen/ Jch haͤtte wol noch mehr andere Medicinaliſche Proceſſen hierein ſetzen koͤnnen/ weilen aber albereit ſchon ſo viel geleret worden/ darnach man ſich genug richten kan auch an dere dinge zu diſtilliren/ ſo habe ichs dabey beruhen laſſen/ vnd was hieher gehoͤrig/ vergeſſen oder außgelaſſen iſt/ werden die folgende Theil erſtatten.
ERRATA.
Pag. 6. lin. 1. darinnen were. p. 7. l. 4. Spiritu Salis. p. 15. l. 11. Metall. p. 22. l. 26. a ſemi Scrup. p. 23. l. 29. a Scrup. ſemi. p. 24. l. 29. a Scrup. j. p. 30. l. 6. melancholia hypochondriaca.
l. 10. lepra, vnd andere. p. 44. l. 2. konnen gedruͤcknet werden. p. 47. l. 28. nehme/ davon. p. 60. l. 18. Chirurgi. p. 75. l. 14. verguͤldet er Silber. p. 94. l. 1. auff weiß calcinirten Vitr. p. 97. l. 6. darvon niderfallen.
l. 20 darauff.
l. 23. das klare. p. 100. l. 8. Ex Tartaro crudo.
l. 21. haben jhnen. p. 102. l. 9. davon ein halb Scrupel. l. 25. die Kraͤtze. p. 104. l. 7. auß dem Tuch mit Laugen/ vnd endlich auch die Langen oder Saͤg-ſpaͤn mit gemeinem Waſſer/ alſo daß das Tuch ſeine vorige geſtalt ꝛc. p. 105. l. 24. von dem guten. p. 108. l. 1. Spiritus vber. p. 113. l. 15. ſo koͤnnen dieſelbe.
l. 22. koche Raſuram. p. 118. l. 5. darumb man. l. 22. Chirurgi. p. 119. l. 16. a Scrupulo jad dragmam j. p. 123. l. 13.
ad unciam ſemis, p. 127. l. 8. Chirurgia. p. 140. l. 8. imprægniret. p. 145. l. 20. a ſcrupulo ſemis ad dragm. j. p. 146. l. 25. Solis das Hertz. p. 148. l. 5. erſtattet werden. p. 155. l. 31. ohne erfahrung. p. 161. l. 1. mit allen acidis hat. p. 171. l. 8. a ſcrupulo ſemis ad dragm. j. p. 175. l. 29. renoviret.
Verzeichnung der vornemſten Sachen/ ſo in dieſem Andern Theil verhandelt werden.
BEreittung des zweitten Ofens Pag. 3
Modus diſtillandi 4
Oleum acidum & Sp. Vitrioli volatilis 9
Sulphur Vitrioli Narcoticum 12
Vitriolum Martis & Veneris 15
Vitriolum auß Luna 16
Oleum Vitrioli dulce 30
Uſus & doſis ejuſdem 33
Salis & Aluminis Spiritus
Sulphureus volatilis
Acidus 35
Spiritus volatilis
Metallorum
Mineralium 37
Spiritus vom Zinck 38
Spiritus volatilis von den Schlacken Reg. Martis. ib.
Salis Nitri Spiritus
Acidus albus
Volatilis rubeus 38
Uſus hujus 39
Illius 40
Aqua Regis ib.
Aurum Tonitruans 41
Ejus uſus.
48
Flores 49
Tinctura 50
Uſus Tinct.
Solis 51
Lunæ Cryſtalli ib.
Uſus Cryſtallor.
Lunæ & Flores 53
Ol. viride.
Ejus uſus in Alch.
& Mechanicis 55 . 56 . 57
Veneris Spiritus & Flores 58
Martis Spiritus, Flores & Crocus 59
Jovis & Saturni Cryſtalli, Spiritus & Flores ib.
Uſus Cryſtallor.
Saturni & Jovis ib.
Merc. pulv. præcipitatus 60
Aqua Fortis 64
Nitri Spiritus ſulphuratus 67
Cliſſus 68
Nitri Spiritus Tartariſatus 69
Antimonii Spiritus Tartariſatus 70
Von Steinkolen Spiritus & Oleum 71
Nitri vel Aq. Fortis Spiritus Sulphureus ib.
Arſenici Spiritus Nitroſus 72
Spiritus ex Sulphure, Tartaro crudo & Nitro 73
Spiritus ex Sale Tartari, Sulphure & Nitro ib.
Spir. von Saͤge-ſpaͤn/ Schwebel vnd Salpeter 74
Von Leinen Tuch Spiritus & Flores 75
Buͤchſenpulver.
Ejuſdem Spir. & Tinct. 75 . 79 . 82
Derſelben Gebrauch ib.
Von Salpeter vnd Kohlen Spiritus & Flores 84
Von Kißling/ Cryſtallen oder Sand/ Flor. & Spir. ib.
Talci Spiritus & Oleum 85
Von Zinn Spiritus, Flores & Oleum 86
Von Zinck/ oder Spiauter Spiritus, Flores & Liq. ib.
Lapidis Calaminaris Spir.
Flores & Oleum 87
Von Salpeter/ Schwebel vnd gemeinem Kochſaltz/ Spiritus 88
Reguli Martis Spiritus, Flores, Oleum, 89
Tinctura & Liquor 91
Antim onii Butyrum, ohne Mercurio ſublimato 93
Arſenici & Auripigmenti Butyrum 94
Vitrioli ſonderbahrer Spiritus 95
Von Zinck ein lieblich Spiritus & Oleum 97
Von Bley ein lieblich Spiritus & Oleum 98
Tartari crudi Spiritus, Ol. & Eorum Uſus 101
Tartari Metalliſati Spiritus, Ol. & Uſus 106 . 112
Saturni & Jovis Spiritus & Oleum Tartar.
113
Martis & Veneris Spiritus & Oleum Tartar.
116
Mercurii Spiritus Tartariſatus 122
Auri & Lunæ Spiritus Tartariſatus ib.
Antimonii Tartariſati Extractum 124
Spiritus & Oleum.
126
Potus medicinalis 127
Eſſentia ſive oleum dulce 133
Von Perlen/ Corallen/ Krebs-augen/ Tartariſatis, Spiritus & Olea 134
Ex Sale Tartari & Tartaro crudo Spiritus 135
Salis Tartari & Silicum Spiritus & Liquor 137 . 138
Hujus Tinctura & Uſus 141 . 142
Solis Tinctura ſicca & liquida 144 . 146 . 151
Beſtaͤndige Mahler Farben 154
Metallen Wachſthumb vnd Gebrauch 154 . 155
Spiritus volatilis Urinæ 157
Salis Armoniaci & Uſus 158 . 159 . 163
Vitrioli Oleum rubicundiſſimum 164
Vegetabilium Tinctura 165
Vitriolum Veneris ib.
Tartari crudi Tinctura & Oleum 166
Lapidum Olea & liquores ib.
Præcipitatio Metallorum 166
Auri Vitriolum viride ib.
Lunæ Oleum
Vitriolum ib.
Tinctura Antimonii & Sulfuris 167
Zeitigung Antimonii & Sulphuris ib.
Cornu Cervi Spiritus & Oleum 170
Von Menſchen Haar Spiritus 171
Succini Oleum 172
Fuliginis Oleum 173
Ruß-oͤhl ohne Diſtillation 174
Mellis Spiritus, Acetum & Oleum 174
Sacchari Spiritus & Oleum 175
Von Corallen vnd Zucker Spiritus & Tinctura 176
Muſti Spiritus 177
Olivarum Oleum 178
Uſus Olei Benedicti 180
Ceræ Oleum. 181
Spiritus contra Calculum ib.
De Spiritu & Oleo Sulphuris acido ib.
ENDE.
