ANNOTATIONES Vber den APPENDICEM Welcher zu Ende des Fuͤnften Theils/ Philoſophiſcher Oefen geſetzet/ vnd von vnderſchiedlichen guten/ nutzbaren/ vnd vngemeinen Secreten tractiret; Allen Vnglaubigen vnd Der Natur Secreten vnwiſſenden Menſchen darmit aus dem Zweiffel zu helffen/ vnd jhnen den Glauben in die Haͤnde zu geben.
Durch Joh. rud. glauberum.
Gedruckt zu Ambſterdam / Bey Hanß Fabeln / Buchdr. daſelbſt.
Jm Jahr/ 1650.
Voꝛrede An den guͤnſtigen Leſer.
WAs fuͤr vrſachen mich bewogen haben/ dieſen Appéndicem an meine Philoſophiſche Oefen anzu ſetzen/ kan aus dem Eingang deſſelben etlicher maſſen verſtauden werden; derohalben nicht noͤtig ſolches zu wiederholen:
Vber daſſelbige aber iſt auch mein Intent vnd Augenmerck geweſen/ nemblich/ dardurch der gantzen Welt bekant zu machen/ das jenige/ ſo Gott der Allmaͤchtige vns Menſchen in dieſen letzten Zeiten zu groſſer Befoͤrderung vnſerer zeitlichen Nahrung/ ſo viel herrliche/ ſchoͤne/ vnd nutzbahre/ bißhero gantz vnbekandte Secreten offenbahret hat/ hoffende/ vieler hartnaͤckiger Menſchen Gemuͤhter darmit zu ermuntern/ vnd zur Danckbarkeit gegen vnſern guͤtigen Gott fuͤr ſolche Gaben/ Vrſach vnd Anlaß zu geben.
Jſt aber das contrarium erfolget/ in deme ſolcher Appendix von vielen/ ſo wol verſtaͤndigen als vnverſtaͤndigen Menſchen iſt geſehen worden/ haben ſich jhrer ein theil hoͤchlich darůber verwundert/ daß ſolche nůtzliche Wiſſenſchafften ſo lang vnbekandt blieben ſeyn/ vnd Gott darfůr gedancket/ daß er dieſelbigen zu vieler Menſchen Nutzen hat offenbahren wollen; Andere aber/ vnd auch der groͤſſere Hauff deroſelben/ haben (nach gewohnheit der boͤſen Welt) damit geſpottet/ vnd fuͤr vnwarheit vnd vnmuͤgliche Dinge außgeruffen; ja/ es haben auch etliche Naſeweiſe Spoͤtter (welchen natuͤrliche Kuͤnſte verborgen ſeyn) ſagen doͤrffen; Es iſt Wunder/ daß Glauber nicht auch ſchreibet/ wie daß man aus Steinen Brodt machen ſoll/ weil er meldet/ daß man aus Waſſer Wein machen koͤnne/ ſo haͤttens die Bauren gut gehabt/ vnd hinfuͤrter ſo viel Muͤhe vnd Arbeit nicht mehr/ dieſelben zu ziehlen/ anwenden doͤrffen:
Solche vnd dergleichen ſpoͤttiſche Reden haben etliche bey jhren Zuſammen-kuͤnfften darvon getrieben/ vnd noch ſolche Leute/ welche nicht fůr gemein zu ſeyn/ wollen angeſehen werden/ ſondern jhnen einbilden/ daß ſie ſehr viel wiſſen/ vnd fuͤr groſſer Weißheit/ (Narrheit meine ich) ſich ſelber nicht kennen/ vnd doch rechte vngeſchickte/ vnerfahrne/ hoffaͤrtige/ grobe Eſel ſeyn/ ob ſie ſchon noch ſo hoch geſchoren ſind/ deſſen ſie ſich beruͤhmen/ vnd andere dadurch verachten/ welche doch mehr vielleicht vergeſſen/ als jene jemahlen gewuſt haben:
Jch verwundere mich immer ſo ſo viel vber jhrer Vnwiſſenheit/ als ſie vber meine Schrifften; ſehe vnd ſpuͤre nun ſehr wol/ was die vrſach iſt/ daß jhrer viel/ welchen Gott ſonderliche Erkantnuͤß natuͤrlicher Dingen geben hat/ davon gantz ſtill geſchwiegen/ vnd im geringſten nichts jhren Nachkommenen ſchrifftlich nachlaſſen wollen/ es iſt aber ſoviel nit daran gelegen/ niemand kan jederman recht thun/ welches alzeit geweſen/ vnd ohne zweifel auch alſo bis zu der welt Eude bleiben wird/ deſſen man ſich zu troͤſten hat; gleichwol iſt es verdrießlich/ wan man fuͤr viel gehabte Muͤhe vnd Fleiß/ von boͤſen Menſchen Vndanck zu Lohn empf angen muß:
Ja nicht allein Vndanck/ ſondern auch vbel Nachreden vnd Verkleinerung/ gleich als wan man mehr/ als die Warheit geſchrieben hette/ vnd geſagt/ wann Glauber ſolcher Dingen Erkantnus haͤtte/ deren er ſich in ſeinem Appendice hoͤren laͤſſet/ warumb greiffet er nicht ſelber zur That/ vnd machet ſich nicht erſt reich genug damit/ da man doch ſiehet/ daß er an dergleichen Wercken kein Hand anleget; muͤſſen derohalben nur Einbildungen ſeyn/ darauff nicht zu gehen iſt.
Ey lieber/ wie kanſtu doch ſo ſcharpff ſehen/ ohne Brillen/ vnd vrtheilen von Farben/ die du niemahlen geſehen haſt/ was dringet mich darzu/ dir auff die Naſen zu hencken/ die Vrſach meines nun zur Zeit ſtillhaltens/ darzu haſtu mich auch nicht gefragt/ haͤtteſt du ſolches gethan/ vielleicht hette ich dir geantwortet/ vnd dardurch verhindert/ daß du ein ſolch naͤrriſches Vrtheil nicht gefaͤllet hetteſt.
Aber/ was ſoll man ſagen/ ſolche Leute geben darmit zu erkennen/ daß ſie nicht wiſſen/ was im Fewer zu laboriren ſey/ oder was darzu gehoͤre:
Soll einer Fiſch fangen/ ſo muß er ſeine Garn auffs Waſſer bringen; vnd nicht auff hohe Berge/ vnd ſo jemand ſeine Nahrung durchs Fewer in den Metallen ſuchen will/ ſo muß er auch ſeyn an ſolchen Orthen/ da dergleichen gefunden werden:
Daß Jch mich nun etliche Jahre allhier in dieſem Lande/ zu meinem groſſen Verſaͤumnůß/ gegen meinen Willen habe auff halten muͤſſen/ iſt mihr zu vielem Glůck/ (welches mir vielleicht an einem andern gelegenen Orthe zu laboriren/ haͤtte beyfallen koͤnnen) hinderlich vnd ſchaͤdlich geweſen.
Gleichwol iſt es beſſer/ wenig mit Ruhe im Frieden/ als viel in Gefahr vnd Sorgen zu beſitzen/ ſonderlich an ſolchen Orthen/ da Mars die oberſte Hand hat/ darunter nicht ein jedweder gern ſeyn will.
Gleichwohl hab ich nun gaͤntzlich beſchloſſen/ des lang mit Schmertzen erwarteten Friedens in Teutſchland/ er folge oder folge nicht (ſo es Gott gefaͤllig) zukuͤnfftigen Sommer/ mich an einen ſolchen Orth zu begeben/ da man die Haͤnde in die Erden vnd Kohlen ſtecken kan.
Alßdann moͤgen ſolche Veraͤchter nachfragen/ ob ich etwas laborire oder nicht/ vnd nicht allhier/ da ich niemahlen (wegen vnbequaͤmheit des Orths) etwas an zu ſtellen vnd reich darmit zu werden/ willens geweſen bin:
Dan es mir allhier Arbeit genug geben hat/ dieſe Zeit vber/ an einem ſolchen Orth/ da alles ſo thewer muß erkaufft werden/ nebenſt einem ehrlichen Vnterhalt/ nur die Natur vnd jhre Heimligkeit/ dir vnd andern zum beſten/ ins kleine zu ergrůnden/ vnd keine groſſe Dinge habe anſtellen koͤnnen.
Alſo kanſtu hierauß leichtlich abnehmen/ was meines bißhero Stillhaltens vrſach geweſen ſey/ vnd auf ein ander mahl ſo leichtlich nicht von vnbekandten Dingen zu vrtheilen herein tappen/ ſondern dich nur vmb deine eigene Sachen bemůhen vnd andere fuͤr die ſeinige ſorgen laſſen.
Dieſes iſt nun die Vrſach/ daß ich ſolchen Appendicem habe etwas erklaͤren můſſen:
Aber nicht darumb/ als wann ſolche Secreten allen Menſchen ohne Vnderſcheid ſolten gemein gemacht werden/ gantz nicht/ dan ich ſo gering nicht/ (wie leichtlich zu errachten) darzu kommen bin/ ſondern iſt nur darumb geſchehen/ auff daß dem Vnglaubigen vnd Vnwiſſenden aus dem Traum geholffen/ vnd daß es keine Fabeln (darfuͤr ſie von vielen ſind angeſchen worden) ſondern natuͤrliche/ gute vnd nuͤtzliche Secreten, (deren Inventor zu ſeyn/ ich mich mit Ehren vnd Warheit wol ruͤhmen darff) jederman ſehen moͤge.
Will derohalben anfangen/ vom erſten Stůck bis zum letzten/ vñ von einem jedwedern abſonderlich in der kuͤrtze darvon zu handeln/ vnd ſo viel es moͤglich iſt/ vnd ohne meinen Schaden geſchehen kan/ Vnterricht zu thun/ auff daß ein jedweder/ der nur halben Verſtand hat/ (daß es keine Traͤume/ ſondern warhafftige vnd natürliche/ nützliche/ gute Wiſſenſchafften ſind) mercken vnd bekennen müſſe/ vnd auch den Naſe-Weiſen Spoͤttern/ das Maul dadurch zugleich geſtopffet werde:
Vnd lauten die Puncten oder Paragraphi alſo.
ANNOTATIONES Vber den APPENDICEM des Fuͤnffeen Theils.
Paragraphus I.
ALle Kornfruͤchten/ als Habern/ Gerſten/ Rocken/ Weitzen/ wie auch alle Oepffel/ Bieren/ Kirſchen/ Pflaumen/ vnd andere dergleichen Baumfruͤchte/ durch eine beſondere Fermentation zu bereitten/ daß dieſelben in der Diſtillation einen lieblichen/ reinen vnd guten Spiritum geben/ deme/ welcher aus Wein-mutter gebrandt iſt/ an lieblichkeit vnd ſtaͤrcke nicht viel bevor giebet/ vnd ſehr wenig zu machen koſtet/ vnd vber dieſes/ wann der Brandewein davon diſtilliret iſt/ aus dem hinderſtelligen/ durch zuthun behoͤrlicher Dingen/ iſt es Korn/ ein gut Bier/ oder Eſſig; ſind es Frůchte/ einen guten Tranck (dem Wein gleich) zu machen; alſo daß man doppelten Nutzen davon zu genieſſen hat/ dadurch man nicht allein ſeine Nahrung reichlich haben/ ſondern auch ein Ehrliches dabey fůr die Seinigen auflegen kan.
DJeſes erſte Stuͤck iſt vielen Menſchen gar frembdt vorkommen/ in deme zu vor niemahls der gleichen Sachen in Schrifften gedacht worden.
Etliche/ welchen der gemeine Modus deſtillandi bekandt war/ meineten vnd bildeten jhnen ein/ wann etwas (welches Spiritus ardentes in ſich haͤtte) in einen Brennkeſſel gethan wuͤrde/ daß es nicht fehlen koͤnte/ das Fewer muͤſte ſolche vber-treiben vnd in der Remanentz gantz vnd gar keine Spiritus mehr ſeyn oder bleiben laſſen:
Dieſes iſt jhrer Einfalt vnd vnwiſſenheit gar wol zu zugeben/ in deme ſolche Leute jhres Thuns keine rationes zu geben wiſſen/ ſondern alſo bloß vnd ohne Nachdencken/ das jenige/ was ſie bey andern geſehen haben/ nach thun/ vnd auch jhnen im geringſten keine Gedancken machen/ daß ein naͤherer Weg ſolche Spiritus zu machen/ ſeyn koͤnne/ mit welchen ich auch allhier keinen Streit wil anfangen/ ſondern nur allein kuͤrtzlich erinnern/ auff was Weiſe vnd Wege/ alles Korn- vnd Baumfruͤchten mehr Spiritus, als auff gemeine vnd bekandte Weiſe geben koͤnnen/ oder auffs wenigſte neben dem Spiritu, wan er abgezogen iſt/ noch etwas anders aus dem hinderſtelligen (welches die Materi davon der Spiritus gemachet/ bezahlet/ vnd alſo der Brandtewein dardurch gar wenig vnd bißweilen auch gar nichts zuſtehen komme/ vnd geſchicht auff dieſe Weiſe.
Es iſt bekandt genug daß alle vegetabilien, als Korn/ Hecken- vnd Baum-fruͤchten/ ja alles Graß vnd Kraͤuter/ durch vorhergehende præparation vnd fermentation, einen Spiritum ardentem geben/ aber jmmer eins mehr vnd beſſer als das ander/ nach deme es reiff oder vnreiff/ fett oder mager in ſeiner Natur iſt:
Dan je fetter oder ſuͤſſer dieſelbe ſeyn/ je mehr Spiritus ſie geben/ vnd je ſaͤurer/ vnreiffer vnd magerer/ je weniger Spiritus, vnnd ſolches erſt nach vorhergehender fermentation, durch welche die ſuͤſſigkeit oder fettigkeit dahin gebracht wird/ daß ſie hernach in der Diſtillation einen Sp. ardentem geben koͤnne/ welches vor der fermẽtation vnmuͤglich were:
Weilen dan klar genug iſt/ daß die vegetabiliſche Dinge ohne vorhergehende fermentation keinen ſpardentem geben koͤnnen/ alſo folget daraus/ daß die fermentation allein vrſach ſey/ daß dieſelbe einen Sp. geben koͤnnen/ derohalben das einige Mittel iſt/ viel Spiritus zu erlangen/ wann man die vegetabilien wol kan jaͤhren machen/ dardurch ſie bequaͤm gemacht werden/ her nach jhren Spiritum gern in der Deſtillation von ſich zu geben vnd je beſſer dieſelbe fermentiren/ je mehr Spiritus ſie auch geben/ weilen dann die gemeine Weiſe/ ſolche Fruͤchten an zu ſetzen/ heben oder ſermentiren zu machen ſo kraͤfftig nicht iſt/ daß dadurch aller Spiritus koͤnte erhoben werden/ alſo bleibet der meiſte Theil zuruͤck in dem Keſſel/ welches bißhero zu nichts anders hat koͤnnen gebraucht werden/ als die Schweine dar mit zu meſten/ iſt aber nicht der rechte Weg/ dan aus denſelben zu vorn erſt die Fettigkeit ſolte benommen vnd entweder mehr Spiritus, Bier oder Eſſig darvon gemacht/ vnd dan die Treber den Schweinen geben werden/ ſo vnd auff dieſe Weiſe kan doppelter Nutzen davon kommen/ vnd iſt dabey zu wiſſen/ daß ſolche Arbeit in einem gemeinen Brennkeſſel/ darinnen die Fruͤchten anbrennen/ vnd einen vnlieblichen Geruch vnd Geſchmack erlangen/ nicht geſchehen kan/ ſondern ſoll vnd muß in einem andern Jnſtrument gethan werden/ welches alſo beſchaffen ſey/ daß es vnmuͤglich iſt daß etwas (wie dick es auch were) darinn anbrennen koͤnne/ durch welches Mittel ein lieblicher vnd durch die ſecrete fermentation viel Brantewein erlanget wird: Alſo haſtu nun genug verſtanden/ wie es nemblich hergehen muͤſſe/ wann man aus Korn oder andern Fruͤchten mehr vnd beſſern Brantenwein/ (dardurch doppelter Gewinn kompt) nemblich/ durch ein beſondere vnd ſecrete fermentation vnd einen beſondern vnd bißhero noch vnbekandten Brennkeſſel erlangen koͤnne.
II.
Aus etltchen Korn vnd Baumfruͤchten einen lieblichen geſunden Tranck/ dem Frantzoͤſiſchen/ Reiniſchen vnd Spaniſchen Wein nicht ſehr vngleich zu machen/ welcher ſich viel Jahren halten kan vnd beſtaͤndig bleibet.
Allhier hat es eine andere Gelegenheit mit dieſem Paragrapho, als mit dem vorhergehenden/ dan der vorhergehende bezeuget/ daß mehr vnd beſſere Spiritus aus dem Korn vnd Baumfruͤchten/ als auff gemeine Weiſe koͤnnen gebracht werden; Dieſer aber ſaget/ daß gute Getraͤncke/ dem natuͤrlichen Wein gleich/ darauß zu machen ſeyen/ vnd auch nicht einerley Geſchmacks/ Geruchs/ Farb vnd Arth/ ſondern vnterſchiedlichen/ nach deme man will/ als gute Tiſch-Weine/ dem Reiniſchen oder Frantzoͤſiſchen gleich/ oder aber etwas fettere vnd ſuͤſſere/ dem Spanniſchen gleich/ vnd darzu viel Jahr beſtaͤndig/ vnd zu allem/ darzu ſonſten andere von Trauben gemachte Weine dienen/ auch zu gebrauchen/ alſo/ daß darinnen gar wenig Vnderſcheidt kann geſpuͤret werden/ welches fuͤrwahr eine ſehr nuͤtzliche vnnd der gantzen Welt dienſtliche Kunſt iſt; Dan ein klarer Tranck/ als Wein/ einem truͤben oder laffen Bier weit vor zu ziehen iſt; vnd ob ſchon jemand ſagen moͤchte:
Ein ſolcher Tranck/ welcher aus dem Korn gemacht iſt/ ob er ſchon an Geſchmack vnd Farb einem Wein gleich/ gleichwohl kein rechter Wein iſt/ weilen keine Trauben darzu kommen/ ſondern nur fuͤr ein gut/ geſund/ vnnd wohlſchmeckend klar Bier kan angenommen werden.
Dieſer ſoll wiſſen/ daß ich der erſte nicht bin/ welcher ſolchen Getraͤncken/ die einem Wein am Geſchmack vnd Farb gleich ſeyn/ einen Wein-Nahmen geben habe/ dann bekandt genug iſt/ daß jedermann den außgepreſſeten Oepffel oder Biren Safft/ Oepffel oder Biren/ Moſt/ vnd Wein nennet/ vnd ſolches nicht vnbillig/ dann wan zwey Dinge einander in allen Proben gleich ſeyn/ warumb ſolten ſie auch nicht einen Nahmen fuͤhren moͤgen.
Wird doch allendhalben bey den Brandtenweinbrennern das jenige/ was vom Korn gemacht iſt/ Kornwein geneñet/ vnd ſo ſie recht damit wuͤſten vmbzugehen (welches jhnen bißhero iſt verborgen geblieben) wuͤrden ſolche Korn-weine/ deme/ welcher aus Wein/ oder Weinmutter gemacht iſt/ gar nichts; oder aber gar wenig in allen Proben bevor geben/ welches aber (meines wiſſens) noch von niemand/ als von mir iſt practiciret worden:
Wolle jhme derohalben niemand einbilden/ als wans vnnatuͤrliche Dinge weren/ ſondern den Sachen fleiſſig nach-dencken/ oder ſich bey den jenigen erkuͤndigen/ die davon Erkandtnus haben/ ſo werden ſie erfahren/ daß es vber die Maaſſen nuͤtzliche vnd nothwendige/ ſchoͤne Wiſſenſchafften ſeyen/ damit man nit allein ſeinem Naͤchſten dienen ſondern auch ſich vñ die ſeinigen/ ſelber reichlich damit verſorgen kan: Dan was es fuͤr ein annehmlich vnd lieblich Weſen ſeyn wuͤrde/ wan in den kalten Laͤndern/ da kein Wein/ wegen Kaͤlte wachſen kan/ vnd mit groſſem Vnkoſten von weit abgelegenen Laͤndern muß geholet werden/ jemand aus Korn oder Baumfruͤchten einen lieblichen klaren/ beſtaͤndigen vnd geſunden-Tranck oder Wein zu machen wuͤſte?
Gewißlich/ wan ſchon die Menſchen lieber ein truͤb Bier/ deſſen ſie gewohnet ſeyn/ trincken wolten/ ſo were es doch fůr die Krancken vnd alte verkalte Manns vnd Weibs perſohnen eine herrliche Labung vnd Erquickung in jhren alten Tagen/ darzu kan auch ein lieblicher vnd klarer Eſſig/ einem guten Weineſſig gantz gleich/ welcher auch einem truͤben Bier-Eſſig weit vor zu ziehen iſt/ aus ſolchem Wein gemacht werden; vnd ob ſchon jemand ſagen wolte/ aus aͤpffeln vnd biern Weine zu machen/ iſt nichts fre mbdes/ ſondern wiſſens vnd koͤnnens alle Menſchen thun; ſolche aͤpffel vnd biern Weine kommen zwar in etlichen Dingen mit eim anderm Wein/ der aus Trauben gemacht iſt/ vberein/ aber in etlichen gantz nicht/ dann dieſelbigen nicht beſtaͤndig ſeyn/ ſondern nur ein halb Jahr oder auffs laͤngſt ein Jahr vnverdorben waͤhren koͤnnen/ vnd roth/ lang/ zaͤh vnd ſchimlicht werden/ verliehren jhren Geſchmack/ vnd ob ſchon Eſſig daraus wird/ ſo iſt er doch keinem Wein- Eſſig gleich/ ſondern wird mit der Zeit auch roth/ lang vnd ſtinckend/ derohalben bey weitem nicht ſo gut iſt/ als von Trauben gemacht.
Dieſes ſtehe ich zu vnd bekenne mit/ daß ein Apffel oder Biern-Wein/ welcher auff gemeine Weiſe gemacht iſt/ einem Wein aus Trauben/ nicht gleich ſeyn kann:
Dan den aͤpffel/ biern vnd andern baumfruͤchten mangelt etwas/ welches die Weintrauben haben/ vnd haben auch etwas zu viel/ welches die Trauben nicht hahen/ derenthalben auch ſolche Weine einander nicht gleich ſeyn koͤnnen; Wer aber ſo viel Verſtand hat/ vnd den Baͤumen vnd Hecken-fruͤchten das jenige geben kan/ welches jhnen mangelt/ vnd auch jhr vbriges/ welches den Wein vnlieblich machet/ benehmen kann/ ſo geben ſie jmmer einen ſo guten/ lieblichen/ klaren vnd beſtaͤndigen Wein/ als die Trauben.
Wie dann dergleichen Weine von Baum- vnd Hecken-fruͤchten gemacht/ von vielen Perſohnen/ bey mir fuͤr guten Reiniſchen Wein getruncken ſind/ deſſen ich auch allzeit fuͤr meinen taͤglichen Tranck einen Vorraht im Keller habe; vnd bekompt vnd ſchmecket ſolcher Wein mir vnd andern die jhn trincken/ viel beſſer/ als ein geſchwefelter vnd gebuͤtterter Franzoͤſiſcher Wein.
Jſt derowegen eine vber die maſſen ſchoͤne vnnd ergaͤtzliche Kunſt vnd Wiſſenſchafft fuͤr alle Menſchen/ in allen Laͤndern/ es wachſe gleich Wein daſelbſien oder nicht/ dann man allendhalben Korn haben kan/ deßgleichen wachſen auch allendhalben/ wie kalt auch die Laͤnder ſeyn/ Aepffel vnd Biern/ davon man dan einen guten Wein machen kan; vnd ſich daſelbſten an ſtatt eines thewren Weins/ welcher von weittem mit groſſem Koſten bey gebracht wird/ gebrauchen kan; vnd in den beſten Wein-Laͤndern ſelber iſt es ein gute Kunſt/ dann der Trauben-Wein viel Muͤhe vnd Koſten erfordert/ hergegen aber das Korn nicht halb ſo viel; vnd die Baum- vnd Heckenfruͤchten/ beynahe gantz keine/ dan man dieſelbe nur ablieſet/ wann ſie zeittig worden ſind; vnd koͤnnen ſolche Baum- vnd Heckenfruͤchten an allen vngebaweten vnd vngduͤngten Feldern wachſen/ da aber dargegen der Weinſtock einen guten geduͤngten Grund/ vnd auch den Sonnen-ſchein neben anderer vieler Arbeit/ haben will.
Jch bin in einem Wein Land auffgebracht/ nemblich im Francken- Land/ da immer ſo viel Wein waͤchſet/ als ſonſten an keinem Orth des gantzen Teutſchlands/ vndgleichwohl die Weinziehler oder Haͤcker mehrentheils Waſſer trincken vnd den Wein/ der jhnen waͤchſet/ verkauffen/ vmb andere nothduͤrfftige Dinge/ als Kleider vnd Koſt darfuͤr ins Hauß einkauffen muͤſſen; vnd dieſes darumb/ weilen der Weinſtock eine vnglaubliche Muͤhe vnd groſſe Beſchwerung mit graben/ hacken vnd anderer ſtaͤtigen Arbeit/ den gantzen Sommer durch erfordert/ vnd wann der Wein das Jahr einen guten warmen Sommer hat/ ſo wird er deſto beſſer; vnd gilt jhnen deſto mehr Geld/ wan ſie denſelben in die vmbliegende Laͤnder/ da keine Weine wachſen/ verſchicken vnd verkauffen/ vnd faͤllt ſo viel ab/ dz ſie auch ein Faͤßlein fuͤr ſich ſelber behalten/ damit ſie einander verehren; vnd ſich jhrer ſchweren vnd ſawren Arbeit/ welche ſie in Erbawung deſſelben erlitten/ etlicher maſſen ergoͤtzen:
So aber im Mayen ein Froſt einfaͤllt/ vnd die junge/ zahrte/ new-außgeſproſſene Zweiglein erfroͤret/ oder die Bluͤte im Junio durch einen Melthaw verderbet wird/ oder aber/ wann die Trauben bey nahe gantz groß vnd reiff ſind/ von einem Hagel/ (deſſen man ſich in ſolchen bergichten Laͤndern viel zu befoͤrchten hat) verſchlagen wird/ ſo haben ſie wenig oder gar nichts daſſelbige Jahr zu erwarten/ vnd muͤſſen gleichwohl leben vnd die Weinberge mit aller gebuͤhrlicher Arbeit auffs kuͤnfftige Jahr weitter verſehen/ ſollen ſie nicht verderben/ ſie nehmen gleich das Geld/ woher ſie es wollen/ muͤſſen biß weilen einen Weinberg verkauffen/ daß ſie einen andern damit bawen koͤnnen; oder wan es wohl abgehet/ Geld auff Zinſe nehmen/ vnd das kuͤnfftige Jahr wan der Wein wohl gerahten/ den Moſt fuͤr halb Geld an ſolche Weinſchlaͤuche/ die jhnen haben vorgeſtreckt/ vberlaſſen vnd darmit bezahlen.
Was Raht nun? wan ſolcher.
Miß-jahre etliche nach einander kommen? darumb ſage ich/ daß die jenigen/ welche den Wein bawen/ gemeiniglich arme Leute ſind/ vnd bleiben/ muͤſſen fuͤr andere den Wein ziehlen vnd ſelber Waſſer trincken/ die jenigen aber/ welche ſo viel Gelt im voꝛraht haben/ daß ſie gleichwol wieder anbawen koͤnnen/ wan ein vngluͤcklich Jahr kompt/ haben keine noth/ werden bißweilen ſehr reich damit/ vnd ſonderlich/ wan ſie den armen Haͤckern Geld vorſchieſſen/ vnd jhre Weine hergegen fuͤr ein gering Geld zur Bezahlung annehmen; welches fuͤrwahr ein armſeeliger Handel iſt.
Daß ich nun weitters zu erkennen gebe/ daß dieſe Wein-kunſt/ davon ich ſchreibe/ nicht allein in kalten Laͤndern/ da ſonſten kein Wein waͤchſt/ ſondern auch in denen Laͤndern/ da viel Weins waͤchſet/ ſehr gut vnd nuͤtzlich ſeye/ will ich alſo beweiſen; Weilen in den beſten Weinlaͤndern gemeiniglich gantz kein Bier gebrauet wird; ſondern der Reiche den Wein vnd die Armen das Waſſer trincken (außgenommen die Laͤuren) wie ſie es heiſſen/ wann der Moſt außgepreſſt iſt/ ſie Waſſer auff die Treſter ſchuͤtten/ vnd noch einmahl außpreſſen vnd jaͤhren laſſen/ gibt jhnen einen Tranck/ welchen ſie im heiſſen Sommer/ wann ſie die Weinberge graben/ gebrauchen; vnd in groſſer vnleidlicher Hitze ſich darmit laben vnd erquicken/ dann jhren Wein doͤrffen ſie nicht außtrincken/ ſondern muͤſſen denſelben verkauffen/ vnd dagegen andere nothduͤrfftigkeiten ins Hauß darfuͤr verhandeln:
So dan nun ſolche Leute einen guten Tranck aus jhren Aepffeln vnd Biern/ davon allenthalben in ſelbigen Laͤndern an groſſer Maͤnge in der Wilde wachſen vnd gar leichtlich ein groſſe quantitaͤt derſelben/ fuͤr ein gar kleines zu erlangen iſt/ ſo koͤnten ſie ſich das gantze Jahr durch/ damit behelffen/ vnd den natuͤrlichen gewachſenen Wein verkauffen/ vnd jhre Nothdurfft damit erſetzen; welches aber nicht geſchicht/ muͤſſen ſich derohalben wegen jhrer Vnwiſſenheit/ mit ſchoͤnem klarem vnd geſundem Quellwaſſer behelffen/ welches ſie nicht noͤtig hetten/ wan ſie den dingen wolten nach dencken vnd dergleichen Weine (wie ſie dan wohl thunkoͤnten) zu jhrem taͤglichen Gebrauch macheten: Moͤchte dann jemand ſagen/ waͤchſt dan kein Korn in ſolchen Laͤndern/ daß ſie Bier darauß brauwen vnd ſich deſſelben an ſtatt Weins gebrauchen koͤnnen?
Ja gewißlich/ waͤchſt viel vnd gut Korndaſelbſten/ wird aber kein Bier darauß gebrauet/ dan ſolche Leute/ welche mit dem Wein vmbgehen/ ſolches nicht trincken moͤgen/ ſondern ſich viel lieber beim guten Waſſer halten/ wann ſie keinen Wein zu bezahlen haben/ als einen ſolchen truͤben Tranck (wie ſie ſagen) Pferde-Seich gleich ſicht/ ſolten in Leib gieſſen/ vnd ſind derohalben nicht naͤrriſch/ vnd habens vielleicht von dem alten Sprichwort:
Jß was gahr iſt/ vnd trincke was klar iſt/ ſage was wahr iſt/ ſo lebſtu lang.
Sey derohalben genug geſagt vnd bewieſen/ daß dieſe Kunſt/ aus Korn vnd Baumfruͤchten Wein zu machen/ in allen Laͤndern/ ſo wohl da Wein/ als da keiner waͤchſet/ mit groſſem Nutzen vnd frommen vieler Menſchen moͤge mit Ehren gethan werden.
III.
Guten Brandtewein/ aus geringen vnd doch bekandten Dingen/ zu machen/ welcher in allen Proben/ dem Reiniſchen oder Frantzoͤſiſchen Brandtenwein gleich iſt/ vnd doch nicht halb ſo viel koſtet.
Dieſer Paragr. bedarff keines ſonderlichen Beweiſſes/ dann allbereit in den zween vorhergehenden Paragr. ſo viel geſagt iſt/ daß man leichtlich darauß lernen vnd verſtehen kan/ daß dieſes/ was allhier geſchrieben/ auch wahr ſeyn koͤnne/ iſt derohalben im geringſten nichts daran zu zweiffeln/ ſondern als ein vnverfaͤlſchte Warheit an zu nehmen.
IV.
Aus Honig guten Zucker vnd Weinſtein/ welcher dem Zucker aus Weſt-Jndien/ vnd dem Reiniſchen Weinſtein aus Teutſchland gantz gleich iſt/ mit ſehr wenig Koſten zu machen; alſo daß ein Pfund Zucker kaum 8. oder 10. ſtuͤber/ vnd ein Pfund groben weiſſen Weinſtein kaum 2. ſtůber zu ſtehen kompt.
Wann man die Natur vnd Eigenſchafft des Honigs wol betrachtet/ ſo wird man leichtlich glauben vnd begreiffen koͤnnen/ daß ſolches muͤglich ſeye; Nemblich Zucker vnd Weinſtein darauß zu machen/ dan zwiſchen Honig vnd Zucker ein kleiner Vnderſcheid iſt/ welches die gewiſſe vnd ſcharpffe vnfehlbare Probe der Zerlegung in jhre Principia beweiſet/ davon allhier mein Intent nicht zu ſchreiben iſt; ſondern will nur ſo viel anzeigen/ auff daß man ſehen moͤge/ daß es der Kunſt moͤglich ſey/ ſolche ob erzehlte Dinge darauß zu machen:
Der Zucker iſt ein lieblicher ſuͤſſer Safft/ welcher in einem Rohr/ als ein Marck/ darinnen er in ſehr warmen Laͤndern durch die heiſſe Sonne wird außgezeittiget/ vnd hernach abgehauwen/ durch beſondere Muͤhlen zerquetſcht vnd klein gebrochen/ davon außgepreſſt/ einem braunen Honig nicht vngleich/ welcher Safft hernach durch beſondere Kunſt/ die nun gemein iſt/ in groſſen Keſſeln gelaͤuttert/ gereinigt vnd clarificiret vnd in eine ſolche Geſtalt (wie er zu vns in Europa gebracht) bereittet wird; vnd von anfang keine ſo harte vnd weiſſe Materi geweſen/ ſondern hat zuvorn durch vielerhand Arbeit vnd kunſt muͤſſen darzu gebracht werden.
Alſo iſt auch der Honig ein fuͤſſer vegetabiliſcher Safft/ welchen die Bienen aus den Bluͤſelen der Baͤumen oder andern Blumen/ welche auff den Heiden vnd Wieſen wachſen/ geſogen oder gezogen/ vnd alſo mit groſſem Fleiß vnd Muͤhe zu jhrem Vnterhalt zuſammen getragen:
Welches mehrentheils einem vnbereitteten Zucker gleich iſt/ doch etwas vnzeitiger vnd vnreiner/ welches durch Probierer gefunden iſt.
Jſt deme nun alſo/ warumb ſolte man dann auch nicht durch Kunſt/ welche jetziger Zeit ſehr hoch kommen iſt/ ſolche Vnreinigkeit dem Honig benehmen vnd dem Zucker gleich machen koͤnnen?
Es iſt doch bekandt genug/ daß der Honig in vieler Arbeit (vnd ſonderlich bey den Apotheckern jhre Sirupos vnd Conſerven zu machen) an ſtatt Zucker/ vnd Zucker an ſtatt Honig genommen wird/ vnd iſt kein Vnderſcheid; als daß der Zucker von Natur etwas reiner vnd wolſchmeckender als der Honig erfunden wird; welcher Vngeſchmack vnd Vnlieblichkeit dem Honig doch mit kleiner Muͤhe kan benommen werden/ daß er in allem dem Zucker gantz gleich iſt:
Welches ohne zweiffel mit der Zeit dahin kommen wird/ (darzu dieſe meine Schrifften keine geringe Vrſach geben) daß man aus Honig in allen Landen guten Zucker machen vnd nicht mehr ſo thewer erkauffen wird.
Anbelangend den Weinſtein/ welcher aus dem Honig ſoll koͤnnen gemacht werden/ iſt jmmer ſo gewiß vnd thunlich als der Zucker darauß zu machen; Gleichwohl zweiffele ich nicht/ daß es nicht weniger ſolte geglaubt ſeyn/ als enes/ dann Zucker vnd Honig ſind beide ſuͤß/ aber Honig vnnd Weinſtein ſind einander nicht gleich/ dan Honig iſt ſuͤß vnd naß/ der Weinſtein aber ſauwer vnd hart; die Muͤglichkeit aber kuͤrtzlich zu beweiſen/ will ich ein oder etliche Gleichnuͤſſe geben; vnd erſtlich von newem Wein oder Moſt/ wann derſelbe aufaͤnglich von der Preſſen kompt vnd noch nicht gejohren hat/ in einem Keſſell eingeſotten/ derſelbe zu einem dicken Safft/ einem Honig oder Zucker am Geſchmack gleich werden wird/ welcher/ ſo er in guten erdenen oder beſſer glaͤſernen Gefaͤſen hingeſtellet vnd verwahret wird/ mit der Zeit das Sal Eſſentiale ſich davon aus eigener krafftſcheidet/ vnd ſich gerings herumb in dem Pott oder Glaß als Huͤner- vnd Tauben- Eyer groß ancandeliſiret, in allem gleich einem candeliſirten rohten Zucker/ die feces aber bleiben fuͤr ſich ſelber/ mit dem vbrigen Zucker/ welcher wegen des Schlams nicht hat anſchieſſen koͤnnen/ beſonder/ vnd iſt ein ſolcher Zucker jmmer ſo lieblich vnd ſuͤß/ als ein Zucker/ welcher als Indien zu vns gebracht wird vnd in den Rohren gewachſen iſt/ welche Suͤſſigkeit durch die Fermentation alſo verendert/ vnd zu einem ſawren Weinſtein werden kan.
Da gibt vns die Natur ja genug anleittung/ den Dingen beſſer nach zu dencken vnd Muͤglichkeit an die Hand/ daß aus dem Moſt von Trauben gemacht/ guter Zucker/ nach benehmung des Schlammes vnd vberfluͤſſiger Feuchtigkeit/ welcher im kochen exhaliret, werden kan.
Deßgleichen ſicht man auch an den Roſinen/ welche nichts anders als Weintrauben ſind/ denen jhre waͤſſerigkeit von der Sonnen außgezogen iſt/ wann ſie ein Jahr gelegen/ voll gekoͤrnten Zucker inwendig werden/ welcher deme/ der in dem ein gekochten Moſt geweſen/ in allem gleich iſt:
Deßgleichen ich auch vielmahl geſehen/ daß in den Weinlaͤndern gute Haußhalterinnen bißweilen einen Keſſel voll Moſt einkochen vnd in eine Honig dicke bringen/ zu dem Ende ſolches hernach das gantze Jahr an ſtatt Zucker in Speiſen vnd Getraͤncken bey Geſunden vnd Krancken zu gebrauchen.
Deßgleichen thun ſie auch mit den ſuͤſſen Kirſchen vnd Biern/ preſſen dieſelben auß/ kochens auff die Honig-dicke vnd verwahrens viel Jahre/ vnd waͤchſt eben ein ſolcher Zucker darinnen/ als in dem Moſt geſchicht; vnd wann bißweilen ſolche weiber keine gute Potten oder Glaͤſer haben/ darinn ſie jhren eingeſottenen Moſt von Weintrauben/ Kirſchen/ Biern oder andern ſuͤſſen Fruͤchten gemacht/ gieſſen/ vnd zu bewahren hinſtellen; ſo ſchwitzet das reineſte Theil/ nemblich/ das Sal Eſſentiale durch die Poros des Hafens/ vnd coaguliret oder criſtalliſiret ſich außwendig an den Hafen an/ gantz ſchoͤn weiß vnd klar/ als der ſchoͤneſte vnd reineſte Zucker/ vnd darumb/ weilen nur das reineſte durch den luͤcken erdenen Hafen gehet/ vnd die Feces zuruͤck bleiben.
Da ſichſtu nun klaͤrlich/ daß aus allen vegetabiliſchen ſuͤſſen Fruͤchten vnd Saͤfften/ ein ſuͤß Saltz oder Zucker werden kan; Welche ſuͤſſigkeiten alle einen Tartarum geben.
Warumb wiltu dann nicht glauben? daß es auch von Honig (der viel reiner iſt/ als ſolche außgepreſſte Safften) geſchehen koͤnne?
Ja/ moͤchteſtu ſagen/ dieſes will ich noch zu gefallen glauben/ daß Zucker aus Honig koͤnne gemacht werden/ weilen ich ſiehe/ datz es mit andern fuͤſſen Saͤfften auch geſchicht/ die dem Zucker in einem Theil/ nemblich in der Suͤſſe/ gleich ſeyn; aber/ daß auch Weinſtein darauß werden ſolte/ will mir in den Kopff nicht/ dann Weinſtein iſt ein ſawer/ vnd Zucker ein ſuͤß Saltz:
Wie kan dann beides aus einem Weſen werden?
Nun mein lieber/ der du die Warheit verlaͤugneſt/ wiltu wiſſen was die vrſach ſey/ deines Vnglaubens/ ſo will ich dirs ſagen; dein grober vngeſchickter/ harter Kopff iſt Vrſach daran/ dann ſo dein Kopff nur halb ſo viel poros hette/ als ein ſolcher Hafen/ dardurch den Weibern der Zucker von Moſt oder Biern-Safft ſchwitzet/ ſo wuͤrde dir leichtlich ſo viel Glauben der muͤglichkeit koͤnnen hinein ſchwitzen/ als den weibern gegen jhren willen Zucker aus jhren von erden gemachten hafen herauß ſchwitzet; Siehe nun/ wie groß vnd lang deine Ohren/ vnd wie kurtz vnd gering dein Verſtand iſt/ in natuͤrlichen Dingen/ kanſtu nicht die Kappe daruͤber ſetzen vnd ſolche deine Eſels- Ohren darmit bedecket laſſen/ wo thut es dir nun gut/ oder was hilffts dich/ daß du die warheit beſtreitteſt vnd doch ſelber dardurch zu ſchanden wirſt?
Nun will ich dir ſagen/ wie daß aus ſuͤſſen Dingen/ natuͤrlicher ſawrer Weinſtein werden koͤnne/ vnd nicht vmb deinet willen (weilen du zuvorn weiß genug biſt/ wie du dir faͤlſchlich einbildeſt vnd andere darmit ableitteſt/) ſondern vmb derent willen/ die ſich nicht ſchaͤmen zu lernen/ was ſie nicht wiſſen:
Vnd iſt alſo damit beſchaffen; ſiehe an/ wie ſuͤß der Moſt iſt von zeittigen Trauben/ wann er von der Preſſen laufft/ vnd wie ein ſuͤſſes Saltz er giebet/ wann die waͤſſerig keit davon abſtrahiret iſt/ vnd gleichwohl/ wan das waſſer darbey bleibet vnd zu ſammen fermentiret, ein groſſe quantitaͤt ſauren Weinſtein von ſich wirffet; welche Scheidung nur die bloſſe fermentation allein zu wegen bringet/ durch welche die reinere Theilen colligiret vnd die vnreinere vnd groͤbere Theilen ſepariret werden.
Nun moͤchteſt du ſagen/ kan ſolches durch die fermentation allein geſchehen/ daß aus ſuͤſſen Dingen ein natuͤrlicher Tartarus wird/ warumb geſchicht es dann auch nicht bey dem Honig oder Zucker-waſſer/ wann es zu Meth geſotten/ vnd doch niemahlen in ſolchen Faͤſſern Weinſtein gefunden wird:
Jſt alſo nicht moͤglich/ daß es durch eine gemeine fermentation kan geſchehen:
Nun redeſtu wol vnd iſt wahr/ durch eine gemeine fermentation des Honig-waſſers/ kann kein Weinſtein werden/ dann in ſolcher Arbeit/ kann ſich kein ſawres Saltz oder Weinſtein ſcheiden/ derohalben auch ſolche Gekoͤche nit geſund oder lieblich ſind/ ſondern allzeit laxirend vnd walgericht ſind vnd bleiben/ ob ſie ſchon noch ſo alt werden/ vnd iſt allein die Vrſach daß dem Honig kein Zuſatz geben wird/ dardurch eine rechte Scheidung geſchehen kan.
Dann wer aus dem Honig keinen Weinſtein machen kan/ der wird gewißlich auch keinen Wein darauß machen koͤnnen; was nun eigendlich das Meiſterſtuͤck ſey/ dardurch ſolches zu wegen gebracht wird/ iſt nicht noͤhtig alſo bald gemein zu machen/ ſondern ſoll noch etwas vnter den Freunden bleiben/ ſo lang/ bis die Zeit (durch welche alles geaͤndert wird) einmahl ſolches offenbahren werde:
Vnterdeſſen laß dich genuͤgen/ daß du weiſt/ daß es kan gethan werden.
Were mir vor dieſem ſo viel geſagt worden/ als ich dir jetzunder geſagt habe/ ich hette viel leichter zu dieſer Wiſſenſchafft gelangen koͤnnen; weilen ich aber bey niemanden/ ſo wol ſchrifftlich als muͤndlich dergleichen Dinge gefunden/ ſo kanſtu leichtlich errahten/ was fuͤr Muͤhe vnd Koſten ich daran gewendet/ ſelbe zu erforſchen:
Derohalben billig iſt/ daß ich auch die Fruͤchte davon genieſſe.
V.
Einen jedwedern ſchlechten vnreinen Weinſtein/ auf eine beſondere weiſe/ ohne abgang/ zu reinigen/ vnd in groſſe Cryſtallen ſchieſſen machen/ daß ein Pfund kein 6. ſtuͤber zu machen koſtet.
Dieſe Wiſſenſchafft beſtehet allein in einem beſondern Niederſchlag/ darinn ſich aller Schlamm auff einmahl zu boden ſetzet/ wann der Weinſtein in waſſer auffgeloͤſet iſt; Derohalben nichts/ oder gar wenig davon verlohren gehet/ vnd alſo leichtlich in groſſe Cryſtallen kan gebracht werden.
VI.
Dem Honig ſeinen vnlieblichen Geruch vnd Geſchmack zu benehmen/ daß man hernach darauß guten lieblichen Brandtenwein/ welcher gantz nicht nach dem Honig ſchmecket/ diſtilliren/ vnnd guten lieblichen Meth/ an Geſchmack einem guten Wein gleich machen kan/ aus welchem Wein hernach alles/ was mit einem natuͤrlichen Wein gethan wird/ kan verrichtet werden.
Dieſes Secretum beſtehet auch in einem Niederſchlag des Schlammes vnd vbelen Geruchs/ dardurch der Honig einen lieblichen Geruch vnd Geſchmack erlanget/ vnd hernach fuͤglich gute Weine vnd Eſſige darauß zu machen/ kan gebraucht werden
VII.
Von Roſinen vnd Corinthen einen lieblichen/ ſchoͤnen/ klaren vnd viel Jahren beſtaͤndigen Meth zu machen/ der einem guten Seck oder andern Spanniſchen Weinen in allen Dingen gantz gleich iſt/ aus welchem auch guter klarer Eſſig wird/ der gar we nig koſtet.
Die Roſinen ſeind nur auß-getrucknete/ zeittige Weintrauben/ welche zu gewiſſer Zeit/ wann dieſelben wol zeittig ſind/ in Spanien vnd andern warmen Laͤndern abgeſchnitten vnd auff der warmen Erden getruͤcknet/ in Koͤrben vnnd Faͤſſern ein gepackt/ zu vns in Teutſchland gebracht werden/ vnd iſt jhre Natur vnd Eigenſchafft anders nichts als ein Safft/ ſampt den Huͤlſen von guten Weintrauben/ dann die waͤſſerigkeit oder feuchtigkeit im trucknen derſelben/ darvon gewichen/ vnd den ſuͤſſen Safft/ Zucker oder Eſſentiam der Wein Trauben allein bey den Huͤlſen gelaſſen hat/ derhalben jhnen ſolches/ was ſie durch die warme Sonne verlohren/ nemblich jhre waͤſſerigkeit oder feuchtigkeit wieder durch ein ander waſſer erſtattet/ vnd zu einem guten Wein gebracht werden kan: wie daß ſolches von vielen verſucht vnd probieret iſt; Nemblich/ daß ſie Roſinen genommen/ vnd ſolche alſo gantz oder zerhacket/ in einem Faß mit warmem waſſer haben vbergoſſen vnd jaͤhren laſſen/ in meinung/ einen guten Spanniſchen Wein davon zu erwarten/ aber es iſt jhnen nicht nach jhrem wundſch gelungen/ ſondern ſie haben zwar einen ſuͤſſen Safft davon erlanget/ aber keinen Spanniſchen Wein davon machen koͤnnen/ dann die Roſinen zuvoren in jhrem trucknen eine andere Natur erlanget haben/ vnd ſolchen Wein/ gleich wie er aus den friſchen vnd vngetruckneten Trauben außgepreſſt wird/ mit nichten geben koͤnnen.
Derohalben bißhero nicht bekandt worden/ wie man aus den Roſinen einen lieblichen Spanniſchen Wein/ deme/ welcher aus den gruͤnen vnd friſchen Trauben außgerreſſt iſt/ gleich machen koͤnne/ welches aber allbereit ſchon gefunden iſt/ vnnd von vielen geglaubt wird/ daß die auff getroͤgde Weintrauben oder Roſinen mit gemeinem waſſer koͤnnen angefeuchtet/ vnd was ſie im truͤcknen verlohren/ jhnen wieder kan geben werden/ alſo/ daß aus denſelbigen eben ein ſolcher Wein/ an Geſchmack/ Tugend vnd Kraͤfften/ als wan er von friſchen Trauben were außgepreſſt/ kan gemacht werden.
Aber nicht auff gemeine vnd bekante weiſe/ ſondern durch viel einen andern weg; Nemblich/ durch einen Niderſchlag/ oder benehmung des Roſinen Geſchmacks/ vnd huͤlffe zur vollkommenen Fermentation, auch ablegung der vnreinen vnd hinderlichen Theilen:
Dann ſolches keine Kunſt iſt/ aus Roſinen mit zu thun waſſers/ einen ſuͤſſen Tranck zu machen/ welches allendhalben bekandt genug iſt/ vnd fuͤr einen guten vnd beſtaͤndigen Wein nicht beſtehen mag/ dann ſo bald er auß gejohren hat vnd noch nicht recht klar iſt/ ſo faͤngt er an allgemach zu ſaͤuwren/ zu Eſſig zu werden/ vnnd zu verderben/ welches aber ein guter Spanniſcher Wein (ob er ſchon auch baͤlder als andere weine vmbſchlaͤgt vnd ſawer wird) dannoch nicht thut/ ſondern auffs wenigſte etliche Jahren/ wann er wol gewartet wird/ gut vnd beſtaͤndig bleiben kann: Hergegen aber dieſe weine von Roſinen auff gemeine weiſe gemacht/ nicht lang gut bleiben koͤnnen; weilen dan ſolches ſo viel mahl probiret/ vnd nicht gut befunden worden; hat man davon abgeſtanden vnd nicht geglaubt/ daß ein beſtaͤndiger Wein darauß koͤnte gemachet werden; welches aber nicht den Roſinen/ ſondern nur dem Künſtler ſoll zu gelegt werden/ dann wan im aufferuckenen derſelben nichts anders als eine bloſſe vngeſchmacke Feuchtigkeit hinweg rauchet vnd alles Gute zuruͤck bleibet; warumb ſolte dann nicht weitter ein guter Wein/ deme/ welcher aus gruͤnen vnnd friſchen weintrauben außgepreſſt iſt/ ſo jhme ſeine entgangene Feuchtigkeit wieder geben wird/ daraus koͤnnen gemacht werden?
Dieſes aber allein iſt im weg/ daß man den wilden Geſchmack/ welchen die Roſinen im aufftrucknen erlanget/ nicht wieder benehmen kan/ vnd derohalben keine gute geſunde vnd klahre weine darauß werden koͤnnen.
Wer aber ſolches thun kan/ deme iſt es nicht vnmuͤglich/ nicht allein guten Spaniſchen/ ſondern auch gute Reiniſche weine darauß zu machen.
Nun moͤchte jemand ſagen/ wie kan es ſeyn/ daß aus Spaniſchen Rofinen/ wan ſie trucken ſeyn/ auch Reiniſche-weine koͤnnen gemacht werden; da ſie doch/ wan ſie am allerbeſten ſeyn/ vnd erſt vom Stock kommen/ nur ſuͤſſe vnnd lappe-weine geben?
Deme werden die vorhergehende Paragr. antworten/ vnd Zeugnuͤß geben/ daß durch die Kunſt aus einer jedwedern ſuͤſſen Materi/ vnderſchiedlicher Arth weine koͤnnen gemacht werden.
Jch mag diß wol fuͤr warheit ſagen/ daß ich bißweilen dergleichen ſuͤſſe weine von den gemeinen Korb-Roſinen oder Honig gemachet hab/ welche von allen Menſchen fuͤr den beſten Spaniſchen Seck iſt getruncken worden.
Jſt alſo weitter nichts davon zu ſagen/ ſondern muß der Experientz vnd Prob heimgeſtellt werden.
Dieſes aber will ich noch ſagen/ wann man gute wiſſenſchafft hat/ dem Honig ſeinen vnlieblichen Geruch vnd Geſchmack zu benehmen/ daß man an allen Orthen in allen Laͤndern/ da nur Honig iſt/ oder ſuͤſſe Biern wachſen/ einen reinen wohlſchmeckenden vnd beſtaͤndigen Spaniſchen Wein/ oder andere ſuͤſſe vnd ſtarcke weine/ als Malvaſier/ Reinfahl oder Peter Semin, davon machen kan; vnd der Roſinen darzu nicht vonnoͤhten hat/ ſondern in allen Landen ſo viel gefunden wird/ daß man ſolches dardurch verrichten kan/ vnd geben ſolche weine/ ſo man will/ vber die maſſen ſtarcke/ weiſſe/ klare vnd ſcharpffe Eſſige/ alſo daß man viel weitter damit reichen kan/ als mit gemeinen Eſſigen/ die aus Frantzoͤſiſchen oder Reiniſchen weinen gemachet ſeyn/ vnd hat man auch noch dieſen Vortheil darbey/ daß man nicht gebunden iſt/ ſolche weine zu gewiſſer Zeit des Jahrs nur allein zu machen/ ſondern man kan ſolches thun/ wan vnd wo man will/ ſo wol den winter als den ſommer/ vnd allzeit newe Moͤſte vnd arbeittende weine in ſeinem Keller haben/ welches denen die viel weine conſumiren, einen groſſen nutzen bringen kan.
VIII.
An ſolchen Orthen/ da die Weintrauben in der wilde wachſen/ nicht gebawet werden vnd ſawer bleiben/ gleichwohl guten Wein vnd Eſſig darauß zu machen.
Dieſes iſt auch ein vber die maſſen ſchoͤn vnd nuͤtzlich Secretum, dan in vielen Laͤndern koͤnnen wol Weintrauben geziehlet oder gepflantzet werden/ geben aber keine gute weine/ dan ein ſaurer vnreiffer Trauben kan keinen guten wein geben/ wie ſolches Teutſchland genug Zeugnuͤß giebet/ in deme bißweilen die Trauben durch einen kalten Sommer in den beſten vnd warmeſten Orthen Teutſchlands ſtecken bleiben vnd nicht zeittig werden; alſo/ daß gar ſawre vnd ſchlechte weine davon kommen/ dann die Haͤcker oder Weinziehler offtermahls groſſen Schaden leiden/ vnd mit ſolchem ſawren Wein nirgends hin wiſſen/ als ſelber auß zu trincken/ dan ſolche weit zu verfuͤhren/ wan ſie ſo ſchlecht ſind/ will die vnkoſten nicht bezahlen/ in deme dieſelben/ wo ſie hingebracht werden/ wenig gelten koͤnnen/ bleiben derohalben gemeiniglich liegen; vnd warten auff ein gut Wein- Jahr/ auff daß ſie mit den guten weinen moͤgen vermiſchet/ durchgehen/ vnd entweder mit oder ohne Schaden verkauffet werden; welches den Weinziehlern ein harter Schlag iſt/ vnd bißweilen etliche Jahren daran zu heilen haben:
Dann ſo das kuͤnfftige Jahr auch kein guter Wein waͤchſet/ wie ſollen ſie dann dem alten Sauwren helffen; vnd wan ſchon ein gut Jahr kompt/ vnd die Trauben ziemlich reiff vnd ſuͤß werden/ ſo haben ſie jhre Suͤſſigkeit vnd Guͤte ſelber vonnoͤhten vnd nichts vbriges/ wollen ſie anders fuͤr gute weine beſtehen/ vnd koͤnnen dem ſawren Wein/ welcher das vorige Jahr gewachſen iſt/ gantz nichts helffen; vnd haben genug mit ſich ſelber zu thun/ daß ſie moͤgen an den Mann gebracht werden:
Derohalben ſie eines guten Noth-helffers ſehr wol vonnoͤhten haben/ aber haben ſolchen bißhero nicht finden koͤnnen; dan ich vielmahl gehoͤrt vnd geſehen habe daß ſolche ſchlechte vnd geringe ſawre weine/ viel Jahre haben liegen muͤſſen vnd endlich wegen geringer kraͤfften gantz verdorben ſind:
Vnd kompt biß weilen/ daß die Weinziehler ſehen/ daß der wein nicht gut wird/ ſolchen nicht achten oder in den Keller bringen/ ſondern nur das beſte ableſen vnd das vbrige hangen laſſen; welches fuͤrwahr ein vnertraͤglicher Schaden iſt; wuͤſten nun ſolche Menſchen/ wie ſie den vnreiffen Trauben jhre wildigkeit vnd ſaͤure benehmen ſolten/ ſie wuͤrden dieſelben in beſſern Ehren halten:
Dan ein ſolcher ſawrer Wein von vnzeitigen Trauben gepreſſt/ kan durch geringe Mittel/ alſo verſtaͤrcket vnd verbeſſert werden/ daß er fuͤr den allerbeſten Wein genugſamb paſſiren kan; wie ich dan ſolcher weine in dieſen kalten Landen/ von paſſel-harten Trauben/ welche mit einem Hammer haben muͤſſen zerſchlagen werden/ gemacht habe/ vnd fuͤr maͤnniglich/ die ſolche gepruͤfet/ fuͤr gute Reiniſche/ liebliche vnd geſunde weine angenommen vnd probiret ſind; was nun dieſes fuͤr ein nuͤtzliches vnd vber alle maſſen ſchoͤnes Secretum ſeye/ will ich andere daruͤber vrtheilen laſſen/ dan dieſe Kunſt nicht allein an ſolchen Orthen/ da kein wein kan wegen der Kaͤlte zeittig werden/ ſondern auch an dieſen Orten/ da ſonſten gute weine pflegen zuwachſen/ vnd durch kaltes Wetter verhindert werden; Gleichwohl alle Jahr/ der Sommer ſey gleich warm oder kalt (wegen der Huͤlffe/ die man den vnzeittigen Trauben durch Kunſt leiſten kan) ohne Fehler/ gute wohlſchmeckende verkauffliche weine koͤnnen gemacht werden; dardurch/ wan es bekandt were/ viel hundert tauſend Menſchen jhre ſawre weine abgenommen/ verbeſſert/ vnd an den Mann koͤnten gebracht werden:
Vnd vber dieſes/ kan an ſolchen Orthen/ da der verderbliche Krieg gehindert/ daß viel Weinberge nicht haben koͤnnen gebawet werden/ ſondern gantz vnd gar ſind liegen blieben/ vnd nur kleine vnzeittige ſaure Traͤublein tragen/ welche ſonſten hangen bleiben/ vnd niemanden nichts nuͤtz ſeind/ eben ſo wol ein guter lieblicher vnd verkauflicher Wein darauß gemachet werden; alſo/ daß es nicht auß zu ſprechen/ was fuͤr Nutzen dieſe vberauß ſchoͤne Wiſſenſchafft geben koͤnte; wan ſie in vielen Orthen angeſtellet vnd practiciret wuͤrde.
Will ſich aber nicht geziemen/ daß man ſolche groſſe Wiſſenſchafften/ der gantzen Welt ohne vnterſcheid ſolte gemein machen:
Dann ſo etwas aus der Feder iſt/ kan es eben ſo wol ſeinen Feinden als Freunden dienen; Derohalben beſſer geſchwiegen/ als boͤſes damit angeſtellet/ wann es aber Gott wird haben wollen/ daß es gemein werde/ ſo wird er auch wol Anlaß darzu geben/ daß es geſchehe.
Vnter deſſen ſey genug geſagt/ daß ſolche Dinge in der Natur ſind vnd koͤnnen gethan werden.
IX.
Deßgleichen von Johans-traͤublein/ Saurach-beerlein/ Himbeeren/ Brombeeren/ Creutzbeeren/ Roſen- vnd Hagendorn Putten/ vnd andern dergleichen Hecken-fruͤchten/ gute/ liebliche vnd geſunde Getraͤncke/ welche ſich Jahr vnd Tag halten koͤnnen/ zu machen.
Dieſer Paragr. erinnert oder erneuert den 2. vnd 8. Par. dann dieſe Kunſt/ welche zu den vnreiffen Weintrauben gebraucht wird/ gute/ ſuͤſſe/ liebliche vnd beſtaͤndige Weine darauß zu machen/ die dienet hieher auch/ vnd iſt ein Proceß/ nur daß dieſen Hecken-fruͤchten zuvorn jhre wildigkeit/ oder frembder Geruch benommen werde/ welches die vnzeittigen Weintrauben nicht vonnoͤhten haben; derohalben ſie dieſen Hecken-fruͤchten vorzu ziehen ſeyn/ hergegen ſind die Hecken- vnd Baumfruͤchten/ wieder den vnzeittigen Trauben in einem Fall vor zu ziehen/ in deme man ſolche in groſſer Maͤnge allendhalben fuͤr ein geringes genug haben kan/ dann viel leichter ein groſſer Garten mit derogleichen Heckenfruͤchten kan geziehlet werden/ als ein kleiner Weinberg/ welcher alſo nicht wachſen vnd Frucht bringen will/ auf duͤrren vnd vngeduͤngeten Laͤndern/ als die Hecken-fruͤchten thun; dan die Johans-traͤublein/ Creutz- vnd Saurach-beerlein allenthalben/ ja in den kalten Laͤndern ſo gern wachſen/ daß auch dieſelben; wann man ein Zweiglein/ 1. oder 2. Spannen lang im Fruͤhling von einem Stock abſchneid vnd nur in die Erden ſtecket/ noch denſelbigen Sommer Frucht tragen kan/ vnd auch auff gantz vnfruchtbahren oͤrthern; doch wan ſie an einem fetten Orth ſtehen/ auch deſto fettere vnd groͤſſere Beeren bringen.
X.
Jtem/ wie man alle truͤbe/ lange/ rohte/ ſchimlichte/ ſawre vnd andere mangelhaffte Weine/ leichtlich wieder zu recht bringen ſol.
Dieſer Paragr. laͤſſt ſich anſehen/ als wann er nicht viel zu bedeutten habe/ vnd kan nicht wol bey der Weinkunſt entrahten werden/ vnd wie genugſamb bewuſt/ daß offtermahls groſſe Faͤſſer voll guten Weins/ durch verwahrloſung derer die damit vmbgehen/ vmbſchlagen/ vnd lang/ roth/ zaͤh vnd ſchimlicht/ bißweilen auch gantz vnd gar ſtinckend werden vnd verderben; ſoll man dann ſolche Weine gantz hinweg ſchuͤtten?
das ſolte viel zu viel Schaden ſeyn; derohalben man jhnen durch natuͤrliche Mittel muß zu huͤlffe kommen/ vnd dieſelben durch Medicamenten (gleich wie man den krancken Menſchen thut/ wiederumb zu recht helffen:)
Dan von wegwerffen kompt kein Nutzen:
Wann du nun einen ſolchen Wein bekommeſt/ ſo muſtu denſelben curiren, vnd allen mangel darin durch eine præcipitation niderfaͤllen/ ſo wird derſelbe in wenig Tagen wieder ſchoͤn/ hell/ klahr/ lieblich vnd gut:
Wofern er aber ſauwer/ vnd nicht gar Eſſig iſt/ kan er auch wieder erfriſchet vnd trincklich gemacht werden/ ſo er aber gar zu ſauwer iſt/ kan man noch guten vnd lieblichen Eſſig darauß machen/ welcher ſein Gelt auch wehrt iſt/ alſo/ daß man nimmer Schaden davon zu erwarten hat.
XI.
Aus etlichen Vegetabilien, die allendhalben gern wachſen/ einen guten/ klahren/ lieblichen vnd beſtaͤndigen Eſſig/ dem Frantzoͤſiſchen nicht ſehr vngleich/ in groſſer Maͤnge zu machen/ daß eine Ohm nicht einen Thaler zu ſtehen kompt.
Dieſes iſt auch ein ſchoͤnes Kunſt ſtuͤcklein/ in deme man an allen Orthen durch geringe Vegetabilien, gar leichtlich mit wenig Koſten/ an eine groſſe Maͤnge guten Eſſigs gelangen kan/ vnd dienet ſolche Wiſſenſchafft ſonderlich an ſolche oͤrther/ da derſelbige in andere Laͤnder kan verfuͤhret vnd in groſſer Maͤnge verkaufft werden; als da ſind die Seeſtaͤdte/ da groſſe Kauffmanſchafften getrieben werden/ damit man jaͤhrlichs ein groſſes gewinnen kan.
XII.
Jn den mehrentheil kalten Laͤndern Europæ, (doch außgenomen etliche von den kaͤlteſten) da ſonſten kein Wein kan zeittig werden; gute/ liebliche/ ſuͤſſe vnd beſtaͤndige/ geſunde Weine wachſen machen/ welche andern guten Weinen/ die in warmen Laͤndern/ als Teutſchland/ Franckreich/ Spannien oder Jtalien/ gewachſen/ an guͤte/ lieblichkeit vnd beſtaͤndigkeit nicht viel bevor geben.
Dieſe vberauß ſchoͤne vnd nuͤtzliche Wiſſenſchafft/ kompt ſchier vberein mit der 8.
vnd 9. Nur dieſes gehoͤret hierbey zu wiſſen/ wie man der Wurtzel des Weinſtocks durch eine noͤhrende vnd ſterckende Medicin bey ſpringe vnd zum wachſtumb bringe/ fruchtbar mache/ vnd vor dem Froſt erhalte/ auff daß Trauben wachſen koͤnnen; vnd wan dieſelben ſchon nicht reiff werden/ koͤnnen ſie gleichwohl durch huͤlffe der Kunſt/ ſo wohl in als nach der Fermentation verbeſſert vnd in einen guten beſtaͤndigen vnd lieblichen geſunden Wein verwandelt werden.
XIII.
Den Wein aus Bergichten/ von den Revieren weit ab gelegenen Landen/ die wegen mangelung der Schiffahrten vnd theuwerung der Axt-fuhren/ nicht koͤnnen fortgebracht werden/ mit einem ſolchen Vortheil zu verfuͤhren/ alſo/ daß 10. Fuder nicht ſo viel als anders ein Fuder zu verfuͤhren koſiet/ damit man ein groſſes gewinnen/ vnd die auß-laͤndiſche Weine/ in abgelegenen Landen guten kauff trincken kan.
Allhier an dieſem Orth hat mancher ſich hart geſtoſſen vnd geſagt/ es iſt nicht moͤglich zu thun/ es muß dem Mann getraͤumet/ vnd alſo im Traum ſolche vnmoͤgliche Dinge geſchrieben haben:
Vnd iſt ſolches nicht allein bey dem gemeinen Mann/ welcher von ſecreten Dingen keinen Verſtand hat; ſondern auch von Gelehrten/ wie ſie ſichnennen laſſen/ agiret, diſputiret vnd endtlich das impoſſibile zum Vrtheil gefaͤllet worden/ welches/ nach deme es mir durch ehrliche vnd warhafftige Maͤnner zu Ohren kommen/ nicht wenig gereuet hat/ daß ich den Mund davon hab auffgethan/ ſondern vielmahl gewuͤnſchet/ daß ich zu ſchreiben nimmer haͤtte angefangen/ in deme ich nur Vnruhe/ Gegenſprechen vnd Mißtrauen dardurch verurſacht/ habe mich aber gleichwohl wiederumb ſelber getroͤſtet vnd contentiret, in deme ich betrachtet/ daß es nun der boͤſen Welt Brauch iſt/ ehrliche Leute vnd deren Wiſſenſchafft/ da ſie im geringſten keinen Verſtand von haben/ noch koͤnnen; zu verkleineren/ wie allhier geſchehen iſt:
Dann ſolches in vieler Koͤpffe nicht hat eingehen wollen/ ſondern geſagt/ wann man dem Wagen Fluͤgel machen koͤnte/ alſo/ daß man keine Pferde darzu von noͤhten haͤtte/ ſo wolten ſie es glauben/ daß es muͤglich were/ vnd ſonſten nicht/ hat alſo jmmer einer den andern vnglaͤubig vnd zweiffelhafftig gemachet/ vnd ein Blinder den andern bey der Hand gefuͤhret/ vnd einhellig beſchloſſen/ daß es ein vnnatuͤrlich vnd vnmuͤglich Ding were.
Ey lieber/ ſo du ja ein ſolcher verſtaͤndiger Mann wereſt/ gleich wie du dafuͤr wilt angeſehen ſeyn; War umb faͤlleſtu ſo ein blind vnd vnbetrachet Vrtheil?
Gewißlich/ ſo du eines einigen Secreti vor andern theilhafftig wereſt/ du wuͤrdeſt alſo plump nicht herein tappen/ ſondern gedencken/ was man nicht weiß/ noch verſtehet/ ſoll man nicht verachten/ noch vrtheilen/ ſondern allzeit das beſte davon ſprechen:
Ein hoffaͤrtiger Spoͤtter aber/ ſicht nichts liebers/ als daß nur die ſeine vnd ſonſten keines andern Worte in acht genommen wuͤrden/ vnd er nur allein groß bey andern angeſehen were; welches er aber nicht vonnoͤhten haͤtte/ wan er etwas wuͤſte/ weil er aber nichts weiß noch verſtehet/ damit er ſich nehren kann/ ſo muß er ſich des ſchmarutzens- vnd Teller-leckens/ bey einem oder dem andern behelffen/ vnd alſo den Mantel nach dem Wind hencken/ vnd ſich wol fuͤrſehen/ daß er ja niemand auff einen Fuß trette/ oder mit einem Bein geworffen werde/ deſſen auch ſolche Leute (weilen ſie die haͤnde nicht wollen ſchwartz machen/ etwas dardurch zu erfahren vnd die Freyheit zn erlangen) nicht beſſer werth/ vnd im geringſten nicht zu beklagen ſeyn.
Daß ich nun wieder zu meinem Fuͤrhaben komme/ vnd beweiſe/ daß ich die Warheit geſchrieben habe/ ſo iſt es alſo darmit beſchaffen:
Ein jedweder neuer Wein oder Moſt/ ehe daß er noch gejohren hat/ im kochen keine Kraͤfften von ſich giebet/ ſondern nur allein ein lautter vngeſchmack vnd vnkraͤfftig Waſſer/ dann die ſuͤſſigkeit vnd kraͤfften bleiben zuruͤck/ vnd laſſen die feuchtigkeit fahren/ welches die Experientz genug bezeuget/ hergegen aber/ wann ein neuer Wein oder Moſt fermentiret hat/ vnd hernach hitze leidet/ ſo gehet das beſte Theil/ als ein Spiritus ardens davon vnd das vngeſchmacke vnd vntůchtige Weſen bleibet zuruͤck/ wie in der Diſtillation des Weins zu ſehen iſt:
Wann man dann dieſes Kunſt-ſtuͤck ins Werck richten will/ ſo muß man an ſolchem Orth vnd Ende/ einen neuen vnd vnverjohrnen ſuͤſſen Moſt/ welcher erſt von der Kelter kommet/ ad conſiſtentiam mellis verduͤnſten laſſen/ aber nicht in einem Keſſel/ welches zu lang wuͤrde zu gehen vnd auch der Moſt brenntzelt darinn werden; ſondern durch ein btſonder vnd ſecret Geſchirr/ vnd wann die Feuchtigkeit weg gerochen iſt/ ſo bleibet vngefaͤhr der 8. oder 10. Theil zuruͤck/ an geſtalt eines Honigs/ in welchem alle die Krafft vnd Staͤrcke verborgen/ welche zuvoren in den 10. Theilen ſuͤſſen Moſts geweſen iſt/ vnd kan ſolcher Trauben-Safft/ deſſen zuvorn 10. mahl ſo viel war/ als nun iſt/ in einem Faß verſchicket werden/ wohin man will/ verdirbt nicht/ haͤlt ſich als ein Honig; vnd iſt auch leichter ein ſolch Faß mit dickem Safft zu verſchicken/ als 10. Faͤſſer mit duͤnnen vnd angreifflichen Weinen:
Welches nicht allein durch viel Fuhr-lohn vnd Zoͤlle verthewret/ ſondern auch groͤßlich bißweilen mit außzapffen des Weins vnd wieder einfuͤllung des Waſſers/ in ſeinen Kraͤfften geringert wird; Welches alles man allhier nicht zu befoͤrchten hat/ ſondern kan man vielleichter auff dieſe Weiſe 10. als ſonſten nur 1. Fuder bringen/ wohin man will; vnd wan man ſolchen Safft hat hingebracht/ da er wieder zu Wein ſoll gemacht werden/ ſo geuſſt man wieder ſo viel Waſſer darzu/ als jhme im kochen entgangen iſt/ oder ſo man die Weine ſtaͤrcker vnd beſſer haben will/ als ſie zuvoren geweſen/ oder mit jhrem eigenen Waſſer hetten werden koͤnnen/ ſo genſſt man weniger Waſſer bey/ vnd laͤſſt den Safft darinn zergehen/ fuͤllet denſelben in Faͤſſer vnd laͤſſt ſolchen jaͤhren/ ſo wird ein beſſerer Wein darauß/ gleich als er geworden/ wann ſein eigen Waſſer bey dem Safft geblieben were:
Vnd man kan auch nicht allein nur einerley Weine aus ſolchem Saft/ ſondern vnderſchiedliche Arthen der Weine (nach deme man viel oder wenig Waſſers zu thut) darauß machen/ welches einen groſſen Nutzen vnd Gewinn geben kan/ vnd man nicht noͤtig hat/ aus Hiſpanien/ oder andern weit abgelegenen Laͤndern/ ſuͤſſe oder ſtarcke Weine/ mit groſſem Koſten zu holen/ ſondern kan ſolche an allen Orthen ſelber wachſen machen. nb.
Dieſes aber ſolſtu wiſſen/ daß ſolche Einkochung in keinem Keſſel geſchehen muß/ dann der Safft bekompt einen vnlieblichen Geruch vnd Geſchmack dardurch/ oder aber verdirbt/ wird gantz brentzlet darinn/ vnd hernach keinen Wein geben kan: Deßgleichen gehoͤret auch ein beſonderer Niederſchlag darzu/ welcher die Gilbe vnd den Geſchmack/ die der Safft im kochen erlanget hat/ darvon ſcheide/ niederfaͤlle/ vnd den Wein ſchoͤn/ hell vnd klar mache/ ohne welche zwey Secreten, nemblich/ des beſondern einkochens vnd wieder-benehmung der Farb vnd Geſchmacks/ in- vnd nach der Fermentation, kein guter Wein darauß werden kan: Wer aber mit dem außduͤnſten vnd wiederumb auff-ſolviren wol weiß vmb zu gehen/ der kan einen groſſen Reichthumb in kurtzer Zeit damit gewinnen/ vnd wird ſolche liebliche Weine von vielerley Arth vnd Geſchmacks darauß machen koͤnnen/ als er ſelber will vnd begehret:
Der aber ſolcher beiden Kunſt-ſtuͤcken vnwiſſend iſt/ ſelbiger bleibe davon/ dann er wird doch nichts gutes machen koͤnnen.
Dieſes aber/ kan man probiren/ vnd den Moſt in einem Keſſel; als eine kleine proba verkochen/ bis auff die Honig-dicke/ ſo wird er ſehen/ daß nichts gutes weg-gehet/ ſondern alles zuruͤck bleibet/ vnd kan auch hernacher ſolchen ſuͤſſen Safft wieder mit ſo viel Waſſer miſchen/ als jhme im kochen entgangen iſt/ ſo wird er ſehen/ daß es dieſelbe Suͤſſigkeit wieder erlanget/ vnd einem ſolchen Moſt wieder gleich worden/ gleich als er vor dem kochen geweſen iſt/ doch außgenommen den vbelen Geſchmack/ welches jhme der Keſſel geben hat/ vnd wann ſolches Waſſer wird zum jaͤhren gebracht/ giebt es zwar einen Wein/ aber gantz vnlieblich/ wegen des Keſſels/ gelb vnd vnklar wegen des kochens/ alſo/ daß er fuͤr keinen guten Wein beſtehen kan: So du jhme aber in dieſen zweyen ob er zehlten Stuͤcken helffen kanſt/ ſo will ich dich verſichern/ daß du die allerbeſte vnd lieblichſte Weine/ nach deinem Wundſch erlangen wirſt.
XIV.
Aus altem Kupffer gut Spaniſch-gruͤn/ in groſſer Maͤnge/ mit ſehr geringem Koſten zu machen/ alſo/ daß auch 1. Pfundt kaum 6. ſtůber zu machen koſtet.
Dieſes iſt eine gute Wiſſenſchafft/ dardurch man gantz leichtlich/ mit wenig Koſten vnd kurtzer Zeit/ das Gruͤnſpan in groſſer maͤnge machen kan: Vnd weilen daſſelbe nicht allein den Mahlern/ ſondern auch den Faͤrbern dienet/ vnd deſſelben jaͤhrlich ein groſſe Summa kan verkaufft werden; Alſo iſt es ein gut Stuͤck/ wan man nichts anders hat/ ſeine Nahrung reichlich dardurch zu haben.
XV.
Auff eine gantz vnbekandte weiſe/ Eſſig leichtlich zu diſtilliren/ alſo compendiosè, daß auch eine gantze Ohme keinen halben Thaler vnkoſten darzu erfordert/ damit man viel nůtzliche Dinge verrichten kan/ vnd vnter ſolchen das Spaniſch-grůn gantz leichtlich zu candiliſiren vnd Criſtalliſiren/ daß auch ein Pfund keinen halben Thaler zu ſtehen kompt.
Dieſer Modus diſtillandi iſt gantz vngemein/ vnd bißhero bey niemand bekandt geweſen; weilen man dan zu vielen Chimicis operationibus, da Nutzen von kompt/ des diſtillirten Eſſigs nicht entbehren kan/ ſo iſt es wol wehrt/ daß man davon gedencke/ vnd ſonderlich koͤnnen die allerſchoͤneſten Farben darmit gereiniget/ geleuttert/ vnnd thewer verkaufft werden/ alſo/ daß man durch ſolche Arbeit/ ſo viel gewinnen kan/ als man in der Haußhaltung noͤhtig hat:
Welches aber/ (ſo man den Eſſig in glaͤſern oder kuͤpffernen Inſtrumenten diſtilliren muͤſte) als eine koſtbahre vnd langſame Arbeit nicht geſchehen wuͤrde.
XVI.
Aus dem Urin einen reinen vnd ſtarcken Spiritum, ohne muͤhe/ arbeit vnd koſten/ gantz geſchwind zu machen/ alſo/ daß auch 20. oder 30. Pfund fuͤr einen Thaler koͤnnen gemacht werden/ damit viel wunderliche vnd nůtzliche dinge in Medicina, Alchimia vnd Mechanicis, koͤnnen verrichtet werden; vnter andern/ ein ſchoͤner Himmel-blawer Vitriol von dem Kupffer/ zur Medicina vnd Alchimia dienſtlich/ vnd das Silber alſo flůſſig darmit gemacht wird/ daß man allerhand glaͤſerne Gefaͤſſe/ als Schůſſel/ Teller/ Leuchter/ Saltzfaͤſſer/ Trinck-baͤcher/ vnd anderen Haußrath zum Zierrath/ damit in- vnd außwendig verſilbern kan; welche nach dem Geſicht fuͤr Silberne Geſchirt erkandt werden.
Jn meinem 2. Tractatu, Furn. Philoſ. habe weitlaͤufftig von dem Spiritu Urinæ gehandelt/ vnd ſolchen auff vnderſchiedliche Weiſe lehren machen; Aber deſſen Modi, davon dieſer Punct handelt/ nicht gedacht/ dieweil dieſe Diſtillation gantz keine Gemeinſchafft mit andern Diſtillationibus hat/ ſie geſchehen gleich durch metalliſche/ erdene oder glaͤſerne Inſtrumenten, zu dieſer Diſtillation wird deren keins gebrauchet/ ſondern geſchicht nur in hoͤltzernen Gefaͤſſen/ auch gantz vnd gahr ohne Feuer; Alſo/ daß man zu 100. Pfund Spiritum Urinæ zu machen/ nicht ein Pf. Kohlen vonnoͤhten hat/ vnd der Spiritus nichts koſtet/ als allein den Urin, welchen man auch nicht kauffen darff/ koͤnnen alſo auff dieſe Weiſe nicht nur 20. oder 30. ſondern 100. Pfund Spiritus gemachet werden/ die nicht einen Thaler koſten/ das laß mir einer eine kuͤnſtliche Diſtillationſeyn?
nb.
Die Diſtillation des Eſſigs/ geſchicht auch ſchier auff dieſe Weiſe.
Mercke/ daß ich aber in dem Appendice geſetzet habe/ daß man 20. oder 30. Pf. fuͤr einen Thaler machen koͤnne/ iſt darumb geſchehen/ auff daß es deſto glaͤublicher were/ dann wan ich geſchrieben haͤtte/ daß 100. oder mehr Pf. gar nichts koſten ſolten/ ſo haͤtte es niemand geglaubt:
Weilen ich aber ſehe/ daß es den Vnwiſſenden vnglaͤublich fuͤrkompt/ 20. oder 30. Pf. ſo gering zu erlangen/ alſo ſetze ich nun mit der Warheit 100. Pf.
Der es nicht begreiffen oder glauben kan/ mag es bleiben laſſen:
Es iſt gleichwol wahr vnd wird wahr bleiben/ daß ſolches in der That alſo ſey.
Vnd wiewohl der Spiritus Urinæ zu ſehr vielen operationibus Chimicis nuͤtzlich vnd gut zu gebrauchen iſt; ſo habe ichs mehrentheils der Medicin zu lieb offenbahret/ dann ſo man ſolchen in copia, ohne muͤhe vnd koſten diſtilliret/ kan man deſto reichlicher damit vmgehen; vnd dienet dieſer Spiritus ſonderlich zu truckenen vnd naſſen Baͤdern/ dadurch ſehr viel ſchwere vnd von den gemeinen Medicis vnheilbar geachte Kranckheiten/ leichtlich vnd ſchleunig/ radicitus koͤnnen curiret werden/ dan dieſer Spiritus operiret in ſeiner groſſen Krafft miraculoſè, ja thut mehr/ als ich ſagen darff vnd kan/ daß ehre vnd gut dardurch erlanget werde.
Nun ſieheſtu guͤnſtiger Leſer/ daß dieſer Punct ſo vnachtſamb nicht iſt/ als er von vielen darfuͤr iſt gehalten worden:
Wann es die Zeit vnd Gelegenheit haͤtte leiden wollen/ ich hette wol ein mehrers von ſeiner maͤchtigen Krafft/ Tugend vnd Wuͤrckung ſchreiben koͤnnen/ kan aber zu ſeiner Zeit an einem andern Orth fuͤglicher geſchehen.
XVII.
Den Spiritum Salis in groſſer Maͤnge zu machen/ mit ſehr geringem Koſten/ daß auch ein Pf. kaum 6. ſtuͤber zu machen koſtet/ vnd zu viel nuͤtzlichen laboribus, ſo wol in Medicina, Alchimia, als andern Kuͤnſten/ kan angewendet werden/ als vnter andern dieſe folgende Stuͤcke.
Jm Erſten Tractat/ meiner Philoſophiſchen Oefen/ iſt gelehret/ wie man den Spiritum Salis leichtlich in copia erlangen moͤge.
Dieſer Parag. aber gedenckt einer beſondern Diſtillation, welche ich nicht habe gemein machen wollen/ vnd weilen derſelbe zu vielen Dingen mit groſſem Nutzen (welches der Welt noch nicht bekandt iſt) kan gebraucht werden: Alſo iſt ers wol wuͤrdig/ daß man ſeiner gedencke vnd ſein Lob außbreitte.
Will derohalben nur etliche Gebraͤuche in Alchimia, vmb der kuͤrtze willen auffſetzen/ vnd der vbrigen/ bis auf eine andere Zeit auff dieſes mahl ſparen.
XVIII.
Das Gold von dem Silber ab zu kochen/ daß das Geſchmeid gantz bleibet; auch Silber- vnd Kupffer-haltig Goldt damit zu ſolviren vnd ſcheiden/ rein aus dem Waſſer faͤllen/ vnd das Waſſer wieder zu dergleichen Arbeit mehrmahlen zu gebrauchen/ alſo/ daß vnder allen Scheidungen der Metallen/ im naſſen Wege/ kein nuͤtzlicher vnd profitlicher zu finden iſt/ vnd das Gold auff dieſe weiſe auff den hoͤchſten Halt gebracht wird.
Dieſes iſt den Chimicis nicht vnbekandt/ daß man durch ein Aquam Regis, das Goldt vom vergüldten Silber kan abkochen/ auch Kupffer vnd Silber-haltig Gold dar mit ſolviren vnd ſcheiden/ wird aber wenig gethan/ vmb folgender Vrſachen willen/ nemblich/ wann das Gold von dem Silber Geſchmeid mit Aqua Regis ſoll abgekocht werden/ vnd nicht ſehr hoch oder ſtarck verguͤldet iſt/ ſo bezahlt es kaum die vnkoſten/ weilen das Aqua Regis viel muͤhe vnd koſten erfordert/ zu machen/ hergegen aber der Spiritus Salis wenig koſtet:
Zum Andern/ wann man ſchon das Gold mit dem Aq. R. ſol virt hat/ ſo iſt es ſchwerlich vnd muͤhſamb/ wieder darauß/ oder davon zu ſcheiden; Etliche/ welche damit ſind vmbgangen/ haben das Gold aus dem Aq. R. mit Lixivio Salis Tartari præcipitirt, abgeſuͤſt vnd mit Borras geſchmoltzen:
Weilen aber ein ſolcher Gold-kalck/ der durch einen Niederſchlag des Salis Tartari gemachet/ ſich in der Hitze entzuͤndet/ vnd ſchlaͤgt als ein groß Geſchuͤtz/ deme vor zu kommen/ haben ſie ſolchen Gold-kalck zuvoren mit gemeinem Schwefel vermiſchet vnd außgegluͤet/ dardurch jhme ſeine ſchlagende Krafft iſt benommen worden/ vnd dan erſt mit Borras geſchmoltzen/ welche Arbeit dan ſehr viel Zeit/ Muͤhe/ Koſten vnd Fleiß erfordert/ ſo man anders wol damit ſoll vmbgehen vnd nichts vom Gold verlichren will; ſo fleiſſig aber/ als man da mit vmbgehet/ ſo kan es gleichwohl nicht alles wieder gefunden werden/ ſondern allzeit etwas vom Golde verlohren gehet/ derohalben keinguter Modus.
Andere aber haben das Aqua R. durch die Diſtillation wiederumb von dem Golde gezogen/ aber neben der groſſen Muͤhe vnd Geſtancks des Aqua R. auch Gefahr wegen brechung des Glaſes/ haben ſie noch befunden/ daß jhr Aq. R. viel Gold mit ſich gefuͤhret vnd geraubet hat/ derohalben auch nicht gut; Etliche haben das’ ſolvirte Gold in dem Aq. R. mit Solutione Vitrioli vnd Aluminis nidergeſchlagen in ein ſchwartz Pulver/ vnd ſolches hernach zuſammen geſchmoltzen/ haben aber befunden/ daß ſich das Eiſen vnd Kupſſer/ welches in dem Vitriolo iſt/ auch zugleich mit dem Golde hat præcipitiret, dardurch das Gold Eiſen vnd Kupfferhaltig worden/ welches auch nicht tuͤchtig/ derohalben von ſolcher Arbeit iſt abgelaſſen worden.
Allhier aber werden dergleichen Hindernuͤſſen gantz keine geſunden/ dan ſo bald das Gold in dem Spiritu Salis ſolviret iſt/ thut man den Niderſchlag darzu/ vnd ſetzet die Solution in einen kuͤpffernen Keſſel/ (da kein Gefahr des brechens zu beſorgen iſt) vbers Fewer zu kochen/ ſo ſcheidet ſich das Gold von dem Spiritu Salis, vnd faͤllt mit ſeiner natuͤrlichen Farbe ſchoͤn rein zu boden/ das Kupffer aber bleibet in dem Spiritu, welcher von dem Golde ſoll abgegoſſen/ vnd zu weitterm Gebrauch bewahret werden/ das Gold abgeſuͤſt/ getruͤcknet vnd geſchmoltzen/ ſo haſtu alles ohne Abgang/ mit geringem koſten vnd kurtzer Zeit verrichtet/ welches das aller ſchoͤneſte/ leichteſte vnd nuͤtzlichſte Scheiden iſt im naſſen Weg/ Gold/ Silber vnd Kupffer von einander zu ſcheiden.
Da von kan weitters geleſen werden/ in meinem Vierdten Tractat Philoſophiſcher Oefen.
XIX.
Aus allen Laͤtten vnd Sand/ wie auch aus Kißlingſteinen/ Quartzen vnd andern Berg-arthen/ welche angeflogen/ flaͤmmicht vnd leicht Gold halten/ vnd derentwegen mit Nutzen/ weder mit waͤſchen oder Mercurio; noch ſchmeltzen kan auß-gebracht werden/ das Gold leichtlich auß zu laugen vnd zu gut zu machen/ damit an ſolchen Orthen/ da dergleichen Sand/ Laͤtten/ oder Steine gefunden/ ein groſſes kan gewonnen werden.
Dieſer Paragr. gedencket einer Arbeit/ welche mit dem Spiritu Salis kan gethan werden/ dadurch man allendhalben in allen Orthen vnd Enden/ da nur Land iſt/ vnd Berge/ Steine/ Sand vnd Laͤtten gefunden wird/ mit kleiner muͤhe vnd arbeit/ ſeine Nahrung reichlich haben kan; dan wo nur Land iſt/ da wird auch Laͤtten/ Sand vnd Kißling-ſteine gefunden/ da der mehrentheil ein angeflogen Gold mit ſich fuͤhren/ welches man in dem Sand vnd Laͤtten zwar nicht ſehen kan/ die Proba aber bezeuget ſolches/ in den Kißlingſteinen vnd Quartzen/ oder Felſen/ kan mans biß weilen ſehen/ wann man einen ſolchen Stein von einander ſchlaͤgt/ ſo aber der Stein zu hart iſt/ muß man ſolchen zuvorn außgluͤen vnd in einem kalten Waſſer abloͤſchen/ ſo wird er muͤrb vnd laͤſt ſich hernach gern puͤlvern/ vnd wird durch ſolche außgluͤung das Gold/ welches darinnen iſt/ auch ſcheinbarer; Deßgleichen werden gantze Berge vnd Felſen von ſolcher Arth Steine gefunden/ da man das Gold daran angeflogen ſiehet/ aber ſo duͤnn vnd leicht/ daß es keine koſten/ ſolches auß zu ſchmeltzen/ ertragen kan. Auff dieſe Weiſe aber/ kan das Gold von dergleichen Steinen/ durch den Spiritum Salis gar leicht gebracht/ vnd eine ehrliche/ ſtille Nahrung dardurch erlanget werden:
Man muß ſolche Steine lernen kennen/ vnd werden die Kißlingſteine vor andern leichtlich erkandt/ wan man/ nemblich/ dieſelben in ein Fewer leget vnd außgluͤet/ abloͤſchet vnd zerſchlaͤgt/ iſt Gold darinnen/ ſo iſt er allenthalben/ in wie viel ſtuͤcken man ſolchen zerſchlaͤgt mit einer glaͤntzenden gilbe vnd roͤhte vberzogen/ vnd wan er pulveriſiret iſt/ ein roth Pulver wird/ welches er vor dem außgluͤen nicht geweſen iſt; vnd halten oder fuͤhren ſolche Steine gemeiniglich auch Eiſen neben dem Golde/ vnd gibt aber das Eiſen in dieſer Arbeit kein Hindernuͤß/ ſondern ſchlaͤgt ſich nur das Gold allein aus dem Spiritus Salis, vnd das Eiſen bleibt im Waſſer.
Es iſt eine ſchoͤne vnd leichte Arbeit/ laͤſſt ſich in groſſer quantitaͤt thun/ vnd giebt reiche Außbeute/ alſo/ daß viel tauſend Menſchen/ ſolche/ ohne jhres Naͤchſten Schaden/ jhre koſt vnd vnterhalt vberfluͤſſig dardurch haben koͤnnen:
Vnd beſtehet das Secretum allein darin/ daß man den Spiritum Salis fuͤr ein kleines in copia zeugen kan/ vnd hernach die handlung des Niederſchags verſtehe vnd wiſſe.
XX.
Auff eine beſondere/ geheime/ bißhero vnbekandte weiſe/ alle wilde Berg-arthen/ wie ſie auch moͤgen Nahmen haben/ kuͤnſilich zu probieren/ vnd den rechten Halt zu finden/ welches auff gemeine weiſe vnmuͤglich zu thun iſt/ vnd dienet ſolche Kunſtan denen Orthen/ da Berg-wercke ſeyn; dan offtermahlen ein wild Gold- Ertz/ wan es nach gemeiner welſe probieret/ vnd nichts darin gefunden wird/ vngebawet liegen bleibet/ vnd niemand zu nutzen kompt; Vnd werden bißweilen auch an ſolchen Orthen/ da keine Bergwercke ſind/ vnderſchiedlicher arth vnd ſorten/ Glimmer/ rothe vnd weiſſe Talcken gefunden/ welche auff gemeine weiſe nichts oder gar wenig geben/ vnd gleich wol offtermahls viel Silber vnd Gold darinn verborgen ſtecket/ vnd verlohren bleibet/ welches doch mit groſſem Nutzen koͤnte herauß geſchmeltzet werden.
Dieſes probiren iſt gantz ein ander thun/ als das gemeine probieren/ welches vnter einem Muͤffel auff Capellen gethan wird vnd gehet mehrentheils auff die wilde Berg-arthen/ welche nicht ins Bley gehen/ dann ſo ein Berg-arth nicht ins Bley gehet/ wie kan man wiſſen/ was darinnen iſt?
Jſt derowegen ein vberauß nuͤtzliche vnd noͤhtige Kunſt/ denen/ welche jhr Gluͤck in vnd aus der Erden/ Steinen vnd Ertzen ſuchen/ dan aller Halt/ ſo wenig auch deſſelben iſt/ kan dardurch erfahren werden; dan wan man den eigendlichen Halt weiß/ ſo kan man ſeine Rechnung hernach machen/ ob der Sand/ Laͤtten/ Stein/ oder Berg-arth/ mit Nutzen koͤnne gearbeittet werden.
Vnd beſtehet die Kunſt eigendlich in der conjunction des Saturni, dann wann die Berg-arthen keine gemeinſchafft mit dem Bley haben/ vnd nicht darein gehen/ oder ſich damit vermiſchen/ ſo iſt es vnmuͤglich jhren Halt zu finden/ vnd ſind ſolcher Bergarthen ſehr viel/ welche bißweilen ziemlich reich an Golde ſeyn/ weilen dieſelben aber nicht ins Bley gehen/ bleiben ſie als vnnuͤtze Steine liegen/ vnd werden nicht zu gut gebracht:
So man aber dieſelben durch ein Medium mit dem Bley wohl vereinigen kan/ ſo geben ſie jhren Halt eben ſo gern von ſich/ als die milden Ertze/ vnd koͤnnen mit nutzen geſchmoltzen werden/ vnd ſoll bill ich fuͤr ein Stuͤck Fundamenti Alchimiæ angenommen vnd gehalten werden.
XXI.
Ein ſchoͤn Compendium, vnd vber die maſſen nuͤtzliche Invention, welche noch bey niemand im gebrauch geweſen; wie man allerhand Ertz/ auff eine ſehr profltliche weiſe/ in groſſer Maͤnge ſchmeltzen ſoll:
Alſo/ daß man in einem Tage/ in einem Stichofen mehr Ertz ſchmeltzen/ als auff die bekandte weiſe in acht Tagen kaum geſchehen kan/ dadurch viel vnkoſten erſparet/ vnd jaͤhrlich ein groſſes/ mehr als ſonſten/ kan gewonnen werden.
Dieſe Kunſt/ die Ertzen leichtlich in groſſer maͤnge zu ſchmeltzen/ iſt noch bey keinem Bergwerck bekandt/ oder gebraͤuchlich geweſen/ zweiffele aber nicht/ es werde mit der Zeit dahin kommen/ dann es dem bekandten Schmeltzwerck weit vor zu ziehen iſt; vnd beſtehet die Wiſſenſchafft alle in darinn/ weilen man ſolches ohne Blaßbalg/ vnd nur durch beſondern Windfang/ welcher die kohlen jmmer ſo ſtarck anblaͤſet (als Baͤlge) verrichten kan: Dan was fuͤr groſſe koſten/ jaͤhrlich auff die Blaßbaͤlge vnd Muͤhlen/ davon ſie gehoben werden/ in den Schmeltzhuͤtten wird angewendet/ wiſſen die Bergleute ſehr wol/ vnd vber das/ muß bißweilen das Ertz vnd kohlen ſehr weit in die Thaͤler/ da Waſſer iſt/ gefuͤhret/ ohne welches die Blaßbaͤlge nicht fuͤglich koͤnnen regieret werden/ welches die Arbeit ſehr verthewret vnd das Bergwerck beſchweret.
Vnd vber dieſes hat man allhier bey meinem Schmeltz-werck/ noch dieſen Vortheil/ welchen andere nicht haben koͤnnen; Nemblich/ daß man die Schmeltzoͤfen ſo groß machen kan/ als man will/ welches andere nicht thun koͤnnen/ dan ſo der Ofen noch ein mahl ſo weit ſolte gemacht werden/ als ſonſten gebraͤuchlich/ ſo muͤſten auch die Baͤlge noch einmahl ſo groß ſeyn/ vnd auch die Muͤhlen mehr Waſſer haben vnd groͤſſer ſeyn/ welches man aber nicht vberall haben kan/ alhier darff man keiner Baͤlge/ noch Muͤhlen/ ſondern kann der Ofen ſo groß gemacht werden/ als man ſelber will/ vnd ſo viel mahl der Ofen groͤſſer iſt/ als ein anderer/ ſo vielmahl mehr Ertz man darin ſchmeltzen kan: Vnd zweiffele nicht/ daß dieſes nicht das aller befoͤrderlichſte Schmeltzen vnter allen denen ſey/ welche bißhero in vbung geweſen ſind:
Ob aber alle Ertze darin koͤnnen geſchmeltzet werden/ iſt mir noch zur Zeit vnbekandt/ dan ich nur in einem kleinen Ofen Bley-Ertz geſchmoltzen habe/ andere Ertze habe ich keine Gelegenheit gehabt/ zu verſuchen/ weilen mir nicht allein das Ertz/ ſondern auch der Orth/ den Ofen zu ſetzen vnd zu ſchmeltzen/ allhier/ da ich mich nun auffhalte/ gemangelt/ hoffe aber (wans Gott gefaͤllig) ehe ein halb Jahr verlauffen/ an einen bequaͤmen Orth/ da kohlen vnd Ertze zu bekommen ſeyn/ mich zu begeben/ vnd dann ein mahl verſuchen/ was Fewer vnd Kunſt vermag.
XXII.
Deßgleichen ſolche Wercke/ die von dem ſchmeltzen kommen/ auff viel eine beſſere weiſe ab zu treiben/ vnd das Silber auß dem Bley zu ſcheiden.
Dieſes Kunſt-ſtuͤck iſt nichts anderſt/ als ein beſonder abtreiben vnd ſcheidung des Bleyes von dem Silber/ welches darinnen iſt:
Dann gleich wie auff den Schmeltzhuͤtten/ allendhalben das Silberhaltige Bley durch das Geblaͤß auff einem Herd zu Glet gemachet/ vnd alſo davon geſchieden wird; Alſo vnd beynahe auff ſolche Weiſe/ dieſes mein Scheiden auch geſchicht; nemlich/ daß das Bley zu Glett gemacht wird/ aber nicht durchs Geblaͤß; ſondern/ in einem beſondern Ofen.
Derohalben nuͤtzlicher/ als das erſte vnd gemeine.
Dieſes iſt von dem abtreiben ins Groß zuverſtehen:
Weitters aber iſt noch einander abtreiben/ welches man gebrauchet/ wann man die Ertzen vnd Metallen/ nach dem kleinen Centner Gewicht probieret:
Vnd geſchicht ſolches abtreiben nicht auff Capellen/ von Aſchen/ oder gebrandten Beinen gemacht/ gleich allendhalben gebraͤuchlich iſt/ (gantz nicht) ſondern nur allein in kleinen Tigeln/ deren man 4. 6. oder 8. zugleich auff einmahl/ in einem kleinen oͤfelein/ zwiſchen die kohlen/ vnd nit vnter einen Muͤffel ſetzen darff; vnd koͤnnen auff dieſe Weiſe in einem Tage/ mehr Proben gemacht werden/ als vnter einem Muͤffel auff den Capellen in 8. Tagen geſchehen kan.
Dan allhier das probieren auff einmahl/ in einem Geſchirr/ in kurtzer Zeit geſchicht/ vnd vollendet wird/ auff die gemeine Weiſe aber/ muͤſſen die Ertze zuvoren/ wan ſie wild ſind/ geroͤſtet/ mit einem Zuſatz in eim Tigel vor den Balg oder in eim Windofen angeſotten/ darnach das angeſottene auff einer Treibſcherben/ vnter einem Muͤffel verſchlacket/ vnd das geſchlackte endlich auff einer Capellen zuletſt abgetrieben werden.
Welche 4. Arbeiten/ als roͤſten/ anſieden/ ſchlacken vnd abtreiben/ innerhalb 3. oder 4. Stunden kaum geſchehen kan; Allhier aber/ werden die Ertze/ ſie ſeyen wild oder mild/ nicht geroͤſtet oder angeſotten/ ſondern wird zu gleich das roͤſten/ anſieden/ ſchlacken vnd abtreiben in einer viertheil oder auffs laͤngſte in einer halben Stund/ in einem Tigel alles verrichtet/ welches fuͤrwahr ein befuͤrderliches probieren oder abtreiben iſt; vnd bekenne rund auß/ wan ich dieſes abtreiben nicht gefunden haͤtte/ noch ſo weit in erkaͤndtnuͤß der Metallen vielleicht nicht kommen were:
Dann man kan leichtlich Rechnung machen/ was fuͤr Muͤhe vnd Zeit (will geſchweigen der vielen kohlen/ die verbrandt werden) erfordert/ wan man zu jeder Prob/ in vnterſchiedlichen Oefen Feuer machen muß/ welches aber allhier in einem Ofen vnd Feuer vollkoͤmlich/ ſehr geſchwind kan gethan werden.
Vnd dienet ein ſolches ſchnelles abtreiben allen denen/ welche der Metallen vnd Mineralien Eigenſchafft vnd Natur zu erſuchen eifferig ſind/ vnd doch jhre Geſchaͤfften oder Beruff nicht zu laͤſſet/ viel Zeit an ſolche lange Arbeit zu wenden/ vnd damit zu verliehren/ vnd iſt auch ſehr nuͤtzlich zu wiſſen/ den Bergleuten/ leichtlich/ oder mit kleiner Muͤhe vnd Arbeit in kurtzer Zeit/ vielmehr Ertz zu probieren; vnd dienet auch allen andern Chimicis, welche nur mit Gold vnd Silber vmbgehen/ etwas gekuͤnſtelt haben/ vnd gern wiſſen wolten/ ob jhre arbeit gegluͤcket oder nicht/ koͤnnen alſo bald ein ſolches Werck in einem Tigel probieren/ vnd doͤrffen ſo viel anſtellens nicht; vnd iſt dieſes ſecrete Abtreiben/ nicht allein ins kleine/ in kurtzer Zeit viel dardurch zu probieren/ ſondern auch ins groſſe zu gebrauchen; Dann man eben ſo bald 10. oder 20. Pf. als ein oder zwey Loth abtreiben kan/ nur daß der Tiegel zu mehr Bley/ auch deſto groͤſſer (wie man leicht erachten kan) ſeyn muß/ vnd hat man auch dieſes noch allhier zum Vortheil/ daß man zum abtreiben der Metallen/ ſo viel Bley nicht vonnoͤhten hat/ als bey dem gemeinen abtreiben/ dann ſo man nur zwey oder 3. mahl ſo viel Bley zu ſetzet/ als das Metall oder Ertz gewogen/ vnd wann es ſchon Kupffer were (darzu ſonſten auffs wenigſte 16. oder 18. mahl ſo viel gehoͤret) ſo wird es gleichwol fein dardurch; vnd vber dieſes gehet noch des Bley/ noch das ♀ allhier verlohren/ ſondern wird alles behalten/ vnd darff man ſolches nicht durch groſſe koſten wieder aus den gebrauchten Teſten (darinn es im gemeinen abtreiben gangen iſt) herauß ſchmeltzen/ ſondern kan durch ein kleines Fewer das Kupffer von dem Bley geſeigert/ vnd jedes beſonder erhalten werden.
Vnd ſage mit Warheit/ daß dieſes ſecrete abtreiben/ das geringſte Stuͤck in Alchimia nicht iſt/ vnd zu vielen groͤſſern Secreten zu gelangen/ vrſach vnd anlaß geben kan.
Nun moͤchte jemand ſagen/ du machſt viel Worte von guten Secreten/ wilt aber nicht damit herauß/ ſondern behaͤltſt den Daumen in der Hand; wer kan ſeinen Kopff daruͤber brechen vnd ſolches finden?
Ey lieber meinſtu/ daß man dir den Pap kaͤuen vnd einſtreichen ſoll/ ſtecke die Haͤnde in die kohlen vnd ſuche auch/ gleich als ich/ oder ein anderer (der etwas erfahren will) thun muß:
Wer hat mir etwas davon geſagt/ Niemand als die Vbung vnd das Gluͤck; betrachte das Sprichwort:
Uſus facit artem, oder fabricando fabri fimus, vnd haͤtte ich ſo viel anleittung gehabt/ als ich dir hiermit giebe/ ich haͤtte mit geringerer muͤhe vnd koſten/ weitter kommen koͤnnen als geſchehen iſt.
Gedencke an Chriſtophorum Columbam, nach deme er mit viel Sorge vnd Gefahr/ das vierdte vnd groͤſſeſte Theil der Welt/ America erfunden/ was andere hernach fuͤr Vortheil gehabt/ an einem ſolchen guten gebaueten Wege/ den Reichthumb mit kleiner Muͤhe vnd Gefahr von dannen zu holen?
Jſt ſeine That nicht lobens werth/ ſo lang die Welt ſtehet/ daß er nur angezeigt hat/ daß noch ein ſolch reich Land von Gold vnd Silber zu finden ſey/ ob er ſchon nicht jederman dahin gebracht vnd mit fingern gezeiget hat?
Sind nun andere auff ſein Wort vnd anleittung nicht dahin gangen vnd groſſen Reichthumb geholet? ja einen ſolchen weitten weg vber die wilde See/ warumb ſolte man dan auch nicht (ein ſolches Secretum zu erlangen/ durch welches Anlaß/ man eben ſo wol Gold vnd Silber ohne außſtehen der gefaͤhrlichen Seefahrt/ kan erworben werden) etwas muͤhe vnd koſten anlegen wollen: nun moͤchteſtu mit dem Fuchs ſagen; Veſtigia me terrent, ich ſehe/ daß ſo viele in Alchimia ſuchen/ Hauß vnd Hoff verbrennen vnd doch endlich nichts finden/ darumb ich mich nicht gern auff ein vngewiſſes einlaſſen kan/ das muß ich mit bekennen; iſt aber nicht der Kunſt/ ſondern des Suchers ſchuld:
Zweiffele aber nicht/ dieſe meine Schrifften/ werden zu der Alchimia ein groſſes Liecht ſeyn/ vnd mancher dardurch auff einen guten Weg kommen.
Vber dieſes ſoll man auch wiſſen/ daß noch ein anderer Saturnus ſeye/ als der gemeine/ mit welchem wunder Dinge in Alchimia (darzu doch der gemeine nicht zu gebrauchen iſt) koͤnnen gethan werden/ vnd iſt eben der jenige/ deme Paracelſus in ſeinem Cœlo Philoſophorum ſo viel gutes zu ſchreibet/ welchen man erkennen vnd zu gebrauchen lernen muß.
Allhier aber zu dieſem abtreiben wird das gemeine/ vnd jederman bekandte Bley gebrauchet/ vnd ſoll jhme aber darumb niemand einbilden/ als wan er darumb geringer were/ als ſein Bruder/ welcher den Philoſophis angenehmer iſt/ ſondern gleichwol wiſſen/ wann er zuvorn geiſtlich worden vnd gewaſchen iſt/ eben ſo wol zu dem Koͤnig in ſeine beſte Kammer (ein gut Lehen von jhme zu empfangen) eingehen darff.
XXIII.
Auch die Ertze an ſolchen Orthen/ da keine Holtzkohlen zu bekommen/ oder wan ſie zu bekommen ſeyn/ jmmer ſo wohl durch Steinkohlen/ in groſſer maͤnge/ zu ſchmeltzen; ein geſchwinde vnd nůtzliche Arbeit.
Dieſe arth zu ſchmeltzen/ geſchicht auch nicht durch Blaßbaͤlge/ ſondern durch die Flamm von Holtz oder Steinkohlen gemacht/ welche vber die Ertze/ (ſo gleichſam in einem Tigelligen vnd keine kohlen darzu koͤnnen) ſtreichet/ vnd ſolche zum Fluß bringet/ dienet aber nur zu weichfluͤſſigen vnd nicht zu allen Ertzen/ dardurch das Ertz bey weittem ſo viel Abgang nicht leidet/ als durch das Geblaͤß geſchiehet.
XXIV.
Alle Sulphuriſche/ Arſenicaliſche/ Antimonialiſche/ Koboltiſche vnd andere gifftige oder fluͤchtige Ertzen/ wegen jhrer fluͤchtigkeit/ nicht im Fewer zu halten oder zu ſchmeltzen ſeyn; durch eine beſondere arth/ eines Ciments oder Roſt-ofens zu binden vnd figiren/ daß ſie hernach ihr Silber vnd Gold gern von ſich geben/ vnd mit groſſem Nutzen erhalten werden.
Den Bergleuten iſt ſolches genugſamb bewuſt/ daß biß weilen vnzeittige Mineralien gefunden werden/ welche gantz nichts von Silber vnd Gold halten/ gleichwol wann dieſelben außgegraben vnd eine Zeitlang in die Lufft gelegt werden/ ſolche hernach in der kleinen vnd groſſen Probe viel Gold vnd Silber von ſich geben/ als da iſt/ Wißmuth/ Kobolt/ Auripigmentum vnd andere Antimonialiſche oder Arſenicaliſche Mineralien.
Weilen dann ſolche Zeittigung oder Verbeſſerung/ die bloſſe Lufft (durch welche das Sal activum oder maturativum in den Mineralien/ zur Wuͤrckung entzuͤndet wird) verurſachen kan/ warumb ſolte man dann nicht auch ſolchen vnzeittigen Mineralien/ durch dergleichen figirenden Salien zu huͤlffe kommen/ vnd dieſelben dardurch zur perfection oder maturation bringen koͤnnen?
Der Natur vnd Kunſt iſt es wol muͤglich/ aber vnſerm groben vnnd vngeuͤbten Hirn vnbegreifflich:
Was Raht nun? ſoll man den Vnverſtaͤndigen ſolches zu glauben/ (durch kaͤwen vnd in den Mund ſtreichen) alles offenbahren/ gantz nicht/ man laſſe ſie auch ſuchen/ gleich wie ich vnd ein anderer auch gethan haben; wans jhnen Gott goͤnnet/ ſo werden ſie es finden/ vnd jhre Frewde daran ſehen: Wo es jhnen aber Gott nicht goͤnnet/ wuͤrde doch alle Lehr vnd Vnderweiſung verlohren ſeyn.
Dieſes aber will ich ſagen/ daß bey ſolchen vnzeittigen vnd fluͤchtigen Mineralien/ das Gold oder Silber/ welches man nach der Zeittigung herauß bringet/ nicht corporaliſch darin verborgen iſt geweſen/ wan ſolches were/ ſo wuͤrde man es durch kuͤnſtliches ſcheiden oder probiren herauß bringen koͤnnen/ welches aber nicht geſchehen kan; ſondern es ligt darin/ gleich als ein Kind in ſeiner Mutter/ mit vielen Huͤlſen vmbgeben; Wie auch Paracelſus ſolche Mineralien/ Sulphura Embrionata nennet/ vnd manglen nur allein der Zeittigung/ welcher ſie durch die Bergkleute (in deme ſolche zu fruͤhe aus dem Neſt gehoben) beraubet ſeyn.
Auff was Weiſe vnd Wege aber ſolche Figirung vollbracht werde/ iſt allhier nicht noͤtig zu offenbahren; doch muß ich dieſes ſagen/ daß ein jedweder fluͤchtiger vnd vnzeittiger Sulphur mit dem fixen corporaliſchen Golde/ gantz keine Gemeinſchafft hat/ vnd ſich ſehr vngern vnd auch etlicher ſich gantz vnd gar nicht darmit vereinigen oder vermiſchen laͤſſet; wie zu ſehen iſt/ bey dem ſcheiden der Metallen/ durch den Guß/ da etliche Metallen/ fixe vnd vnfixe beyſammen geſchmoltzen ſeyn/ vnd man nur einen gemeinen Sulphur darzu bringet/ ſo vermiſchet er ſich mit den vnfixen Metallen/ welche jhme am nechſten verwand ſind/ vnd macht dieſelben zu Schlacken/ die fixere aber/ als das Gold vnd Silber (vnd ſonderlich das Gold) will ſich nicht damit vermengen/ ſondern fleugt den brennenden Sulphur vnd ſcheidet ſich auß natuͤrlicher krafft von der Mixtur, vnd faͤllet zu boden in einen Koͤnig/ gleich als wolte es ſagen/ ſoll ich mich wieder auffs newe mit Vnreinigkeit verunedelen? der ich doch ſchon einmahl ſauber vnd rein von der Natur gebohren bin? vnd iſt gleichſamb eine Antipathia zwiſchen eim fixen vnd vnfixen Sulphur. nb.
So aber der gemeine Sulphur figiret iſt/ ſo miſchet er ſich viel lieber mit dem Golde/ als mit den andern vnvollkommenen Metallen/ welches einem Vnerfahrnen ein Wunder iſt anzu hoͤren; vnd ein groſſes Geheimnuͤß darhinder verborgen ſtecket/ deme man billich nach dencken ſolte.
Deßgleichen laſſen ſich auch alle Arſenicaliſche vnd Koboltiſche Ertze figiren/ daß ſie ſich hernach mit dem Silber gern vereinigen vnd bey jhme beſtaͤndig bleiben.
Das Auripigmentum vnd Antimonium aber/ ſind beider Naturen/ nemblich/ Goldes vnd Silbers theilhafftig/ vnd laſſen ſich auch darin figiren/ vnd zum theil beſtaͤndig machen.
Dieſes aber kan ich nicht verſchweigen/ daß ein ſolche Arbeit ſehr gefaͤhrlich iſt/ vnd man leichtlich in Gefahr des Lebens dardurch kommen kan/ derohalben ein jedweder wol zu ſehe (wann er darin etwas thun will) daß er in ſeiner Arbeit behuͤtſamb ſeye/ vnd in keinem andern Ofen/ als in dieſem/ welcher der 4. in der Zahl iſt/ vnd wol an ſich zeucht/ laborire/ ſo hat man ſich ſo viel nicht zu beſorgen.
Dieſes aber/ kan ich mit Warheit ſagen/ ſo lang ich etwas in Metalliſchen Dingen laboriret habe/ mir niemahlen dergleichen Arſenicaliſche Duͤnſte ſchaͤdlich gefallen ſeyn/ vnd habe anders kein Præſervativum gebrauchet/ als mich gehuͤtet/ mit einem nuͤchtern Magen/ darmit vmb zu gehen/ derohalben am beſten/ zuvorn ein ſtuͤck Butter auff Brodt geſſen/ einen guten Trunck Wermuth- Wein darauff gethan/ vnd auch darneben/ ſo viel es moͤglich/ den Rauch gemeidet/ ſo hat man ſich gantz keiner Gefahr zu befoͤrchten.
XXV.
Durch den Guß das leichte vnd flaͤmmichte Gold vnd Silber aus dem Sandt/ Laͤtten/ Kißling-ſteinen oder andern armen Berg-arthen/ mit Nutzen auß zu ſchmeltzen.
Oben in dem 19. Paragr. iſt geſagt worden/ wie daß man ſolches flaͤmmichte Gold/ welches wegen der leichte nicht durch ſchwemmen oder waſchen/ in welchem es mit dem Sande hinweg gehet; noch durch anquicken des Quick ſilbers/ weilen es leichter als der Sand iſt/ vnd nicht darvon in die Engte kan gebracht werden/ mit Nutzen aus dem Sande/ durch eine Außlaugung mit dem Spiritu Salis extrahiren koͤnne.
Allhier aber wird geſagt/ daß es auch moͤglich ſeye/ durch das ſchmeltzen herauß zu bringen/ welches ohne Zweiffel manchem vnglaͤublich vorkompt/ in deme deſſelben ſo wenig vnd mit ſo vielem Sande vermiſchet iſt/ vnd viel Bedenckens verurſachet/ auff was Weiſe vnd Wege ſolche maͤnge des Sandes oder Laͤtten/ von einer ſo kleinen quantitaͤt Goldes mit Nutzen ſolte koͤnnen geſcheiden werden; darauff berichte ich/ daß es freylich durch keinen Fluß/ oder Zuſatz/ wie vnkoͤſtlich derſelbe auch ſeyn moͤchte/ mit Nutzen herauß koͤnne geſchmeltzet werden/ dan das Gold die koſten/ welche darauff gehen/ nicht bezahlen wuͤrde/ muß derohalben auff eine andere Weiſe geſchehen/ nemblich alſo; Es ſind etliche gemeine Metallen/ welche/ ſo dieſelben durch Kunſt der Alchimiæ zerſtoͤret/ vnd aus jhrer Metalliſchen Natur ſollen gebracht vnd verbeſſert werden/ einen Sand oder Kißling darzu vonnoͤhten haben/ ohne welchen ſolche Verſtoͤrung nicht wol geſchehen kan/ zu welcher Verſtoͤrung dan/ man ſolchen guͤldiſchen Sand oder Kißling gebrauchen kan/ alſo kompt auch dieſes Gold/ welch es darinn geweſen/ vnd ſonſten durchs ſchmeltzen/ mit Nutzen nicht haͤtte herauß koͤnnen gebracht werden/ zugleich mit dem jenigen/ was die verbeſſerte Metallen geben/ auch mit herauß/ vnd hilfft den koſten tragen/ alſo/ daß deſto reichere Außbeuten fallen.
XXVI.
Aus etlichen geringen vnd vnvollkommenen Metallen vnd Mineralien jhr vnſichtlich Gold/ welches durch gemein vnd bekandt abtreiben nicht geſpuͤret wird/ mit groſſem Nutzen/ auff eine beſondere vnd geheime Weiſe/ herauß zu ſchmeltzen.
Dieſer Paragr. handelt von der Arbeit/ davon eben in den vorhergehenden paragr. auch gedacht worden; Vnd iſt ſolche Arbeit anders nichts/ als eine Zerſtoͤrung der geringeren Metallen/ als des Saturni, Jovis, Martis & Veneris, in ein jrrdiſch Weſen/ einem Glaß odes vnachtſamen Schlacken gleich/ durch welche Zerſtoͤrung vnd wieder reducirung/ dieſelben durch das Fewer gezeittiget/ vnd durch den Zuſatz etlicher maſſen gereiniget werden/ alſo/ daß ſie hernach Gold vnd Silber im ſcheiden von ſich geben/ welches ohne dieſe vorhergehende Zerſtoͤrung vnd Reinigung nicht haͤtte geſchehen moͤgen.
XXVII.
Das außgeſchmeltzte Silber vnd Gold/ auff eine gantz geſchwinde vnd vnkoͤſtliche Weiſe/ durch den Guß von einan der zu ſcheiden; alſo/ daß man in einem Tage in eim Ofen/ durch eine Perſohn/ etliche 100. Marck kan ſcheiden laſſen/ koſtet nicht halb ſo viel muͤhe/ arbeit/ vnd anlag/ als durch das Aqua fort, oder Cimenten.
Dieſes ſcheiden Goldes von dem Silber/ durch den Guß/ iſt eine vber die maſſen ſchoͤne/ geſchwinde vnd profitliche Arbeit (weil es ohne Aq. F. zu gehet) das Gold von dem Silber zu ſcheiden; vnd weiß niemand/ wie ein muͤhſehliges/ vngeſundes vnd ſorgliches ſcheiden es iſt/ durch die aquas fortes, als die jenigen/ welche ſich taͤglich darmit ſchleppen muͤſſen:
Alhier aber durch dieſen Weg/ kan es gar leichtlich vnd geſchwind geſchehen/ vnd hat eine ſolche Beſchaffenheit darmit/ man zerſchlaͤget das Silber-werck in ſolche Stuͤcken/ daß es in den Tigel gehen moͤge/ fuͤllet denſelben ſo vol darmit an/ als er vertragen kan/ vnd thut einen Scheidfluß auch darzu/ laͤſſt es zuſammen flieſſen/ vnd wan es gefloſſen iſt/ ſo ſchlaͤgt man das Gold darinnen/ mit einem Niederſchlag/ von dem Silber in einen kleinen Koͤnig/ geuſſt das Werck aus/ in einen ſpitzigen Gießbuckel/ laͤſſt es er kalten/ vnd ſchlaͤgt mit einem Hammer daran/ ſo faͤllt der Koͤnig/ welcher das Gold aus dem Silder genommen hat/ von der vbrigen maſſa, welcher aber nicht gantz ohne Silber iſt/ ſondern behaͤlt gemeiniglich noch zu eim theil Gold/ 2. oder 3. theilen Silber bey ſich/ welches/ nach deme er abgetrieben iſt/ durch Aq. F. muß geſchieden werden:
Alſo kan man alles Gold/ welches zu voren in 100. Marck Silber war/ (in 2. oder 3. Marcken auffs hoͤchſte) bringen/ vnd dan mit Aq. F. ſcheiden/ darff man alſo nicht die 100. Marck erſtlich alle zuſammen fein brennen/ koͤrnen vnd alles Silber mit Aq. F. auffſolviren vnd wieder mit viel Muͤhe vnd Arbeit auß dem Scheidwaſſer ſepariren, ſondern man darff nur zu etlichen wenigen Marcken Silbers/ Scheidwaſſer anwenden/ vnd werden fuͤrs erſte ſo viel Pf. Scheidwaſſers/ (welches man zu den 100. Marcken Silber zu ſcheiden vonnoͤhten hette gehabt/ neben der Gefahr des brechens wegen der Glaͤſer/ darinnen es gethan wird/ vnd anderer ſorglicher Arbeit erſparet.
Zum Andern/ ſo kan auff dieſe Weiſe/ durch den Guß/ in einem Tage/ eine groſſe quantitaͤt verguͤldet Silber/ mit kleiner muͤhe vnd koſten geſcheiden werden/ welches durch ein Aq. F. vnmuͤglich zu thun iſt.
Es darff jhme aber niemand einbilden/ daß dieſes ein ſolche Arbeit ſeye/ gleich Lazarus Ercker von ſchreibet/ gantz nicht/ hat keine gemeinſchafft mit derſelben/ dann jene an ſich ſelber gut/ vnd nicht zu verachten iſt/ gleichwohl/ weil dieſelbe auch ziemlichen koſten vnd muͤhe erfordert/ vnd hergegen aber dieſe ſehr wenig/ alſo im geringſten nicht darmit zu vergleichen iſt.
XXVIII.
Deßgleichen kan auch ander verarbeitet Gold/ als Ketten vnd dergleichen Gůlden-geſchmeid/ gar geſchwind auff den hoͤchſten Halt/ wie auch das Gold vom vergůldeten Silber/ durch den Guß geſcheiden werden/ alſo/ daß leichter 100. Marck auff dieſe weiſe/ als auff die bekandte 20. mit groſſem Vortheil vnd erſpahrung vieler Zeit vnd Koſten/ zu ſcheiden ſeyn.
Allhier wird eines andern Scheidwercks gedacht/ welches mit dem vorhergehenden/ gantz keine Gemeinſchafft hat/ vnd gehet nur auff Gold/ deme ſein Zuſatz/ als Silber vnd Kupffer/ leichtlich/ vnd durch wenig muͤhe vnd koſten zu benehmen/ vnd auff den hoͤchſten Halt vnd gantz ſein zu machen.
Jſt auch eine ſehr nuͤtzliche vnd geſchwinde Arbeit/ dan man ſolches nicht durch die Quart, Cimenten, oder Antimonium, (welches muͤhſeligen arbeitten ſeyn) reinigen darff/ gantz nicht/ ſondern. man ſetzet demſelben nur einen beſondern Fluß bey/ vnd laͤſſt es zuſammen flieſſen/ ſo zeucht der Fluß das Silber vnd ♀/ ſampt anderm Zuſatz/ welcher darin geweſen iſt/ zu ſich/ vnd macht ſolches zu einer Schlackken/ welches dan außgoſſen vnd von einander geſchlagen wird/ ſo findet ſich das Gold/ fein vnd rein von allem Zuſatz abgeſondert/ vnd der Zuſatz wird hernach aus dem Fluß præcipitiret, alſo/ daß man erſtlich (ſo man nur will) das Silber allein/ vnd dan hernach das Kupfer auch beſonder niderfaͤllen kan/ oder nur das Silber allein auß dem Fluß niderfaͤllet/ vnd laͤſſt das Kupffer bey dem Fluß bleiben/ welches doch wenig werth iſt/ alſo kan man in einer ſtunden lang Zeit/ das gantze Werck oder arbeit verrichten/ vnd dieſe drey Metallen/ welche zuvorn waren zuſammen geſchmoltzen/ als Gold/ Silber vnd Kupffer/ rein vnd ſauber von einander ſcheiden/ vnd ein jedweders beſonder haben/ welches auff andere gemeine vnd bekandte Weiſe/ kaum in einem gantzen Tage/ mit vielem koſten vnd muͤhe kan gethan werden.
Das mag wol fuͤr ein ſchoͤnes Kunſt-ſtuͤck im Scheiden beſtehen/ vnd den Ruhm vnd Cron mit Ehren tragen.
XXIX.
Aus einem jedwedern Bley/ viel mehr Silber zu ſeigern/ als durch die Cupellen-Probe darin gefunden wird.
Allhier ſind ohne Zweiffel/ bey den Chimicis, Bergleuten vnd Scheidern (die ſolches in meinem Appendice geleſen haben) quæſtiones vorgefallen/ wie es doch muͤglich ſeyn koͤnte/ mehr Silber aus dem Bley zu ſeigern/ als ſonſten auff der Cupellen-Probe/ darinn zu finden: Demſelben aber iſt allbereit in meinem Vierten Theil Phliloſ.
Oefen/ da ein wenig von dem probieren gehandelt wird/ ſchon geantwortet vnd bewieſen/ daß die Cupellen-prob den rechten Halt des Silbers/ welches das Bley bey ſich fuͤhret/ nicht mit bringet/ da der guͤnſtige Leſer nach ſchlagen/ vnd weittern Bericht davon ein nehmen kan.
Daß nun in einem jedwedern vnd gemeinen Bley nicht viel ☽ ſeyn ſolte/ kan ich mit Warheit wol ſagen/ dann ich ſolches durch viel Proben wahr zu ſeyn gefunden habe:
Vnd ſage allen frommen Chimicis zur Nachrichtung/ daß der Saturnus nichts anders/ als ein vnrein vnd vnzeittig ☽ ſeye/ wer ſolches nur reinigen vnd zeittigen koͤnte/ wuͤrde ein ſchoͤn vnd nuͤtzlich Werck haben:
Jch fuͤr meine perſohn/ habe mich viel bemuͤhet/ (nach deme ich die muͤglichkeit geſehen) darhinder zu kommen/ aber noch zur zeit alles vergeblich/ dan ich keine Geſchirre hab koͤnnen finden/ welche eine ſolche Zeit/ die darzu gehoͤret/ das Bley mit ſeiner Saiffen/ ſo lang hetten halten wollen/ ſondern außgelauffen/ dardurch das Werck nicht zur perfection hat gelangen koͤnnen.
Aber in kleinen Tigeln/ wan ich/ nemblich/ deren etliche in einander ſtelle/ ob der eine außlieffe/ der Zeug in dem andern oder dritten gleichwohl bliebe/ kan ichs noch alle Tage thun/ iſt aber kein Profit darbey/ wans nicht ins Groß geſchehen kan.
Muß derohalben ſo lang patientz haben/ bis daß Gott der Herr mir oder einem andern/ einmahl eine ſolche Materi zeige oder offenbahre/ darauß ſolche Geſchirre moͤchten gemacht werden/ welche dem alten Kinder-freſſer/ das ander Bein/ darmit er allzeit darvon ſchleichet/ auch abkuͤrtze/ die reinigung vnd zeittigung/ alſo gegen ſeinen Willen außſtehen vnd erwarten muͤſſe.
XXX.
Aus einem jedwedern alten Eiſen gut Gold auß zuſchmeltzen/ welches zwar ſo ein groſſes nicht geben kan/ dannoch denen/ welche mit wenig zu frieden ſeyn/ ein ehrlicher vnterhalt ſeyn kan.
Daß das Eiſen Guͤldiſcher Natur ſey/ bezeugen nicht allein alle Philoſophi, ſondern die alten vnd newen Bergleute/ daß aber alles Eiſen gleiche gut ſeyn ſolte/ wird nicht geſagt/ dan jmmer eins reiner vnd guͤldiſcher erfunden wird/ als das ander/ derohalben ein Vnterſcheid darin muß gemacht werden:
Etliches iſt ſo reich von Gold/ daß man auch bißweilen in den außgegrabenen Stuͤcken Ertzes/ ehe es in Eiſen iſt geſchmeltzet worden/ ſichtige graͤnlein/ aͤderlein oder zeinlein/ gediegenes vnd feines Goldes/ darmit das Ertz durch wachſen geweſen/ gefunden hat.
Wie dan ſolches neben andern glaubwuͤrdigen Philoſophis, der hoch verſtaͤndige vnd fromme Bergman/ Johannes Mattheſius in ſeiner Sarepta bezeuget/ daß er in vnterſchiedlichen Eiſenſteinen/ welche von den Eiſen-minen am Fichtelberge/ bey Gold- Cranach gelegen; wie auch aus den Steiermaͤrkiſchen Gebirgen/ herkommen gediegen vnd fein Gold/ in geſtalt kleiner aͤderlein geſunden vnd geſehen hat.
Vnd Paracelſus nicht vergeblich die Steiermaͤrckiſche vnd Carintiſche-Eiſen-Bergk-wercke fuͤr groſſe vnd maͤchtige Schaͤtze außruffet/ ohne Zweiffel nicht vmb des Eiſens oder Stahels ſelbſten/ welcher keine groſſe Schaͤtze geben kan/ ſondern vielmehr vmb des vielen Goldes willen/ welche ſolche Eiſen vnd Stahle (den Bergleutten vnwiſſend) mit ſich/ oder in ſich haben/ hergegen wiederumb das Schwediſche vnd etliches in Teutſchland ſchier gar keines helt/ welches ich vielmahl probiret habe.
Derohalben der jenige/ welcher darin ſuchen will/ erſt zuſehe/ was fuͤr Eiſen er nehme:
Vnd wird dieſe Außſchmeltzung (davon allhier geſaget) durch das Antimonium gethan/ welches in gemein auch Gold fuͤhret (doch eins mehr als das ander) vnd wird das Vngeriſche/ Siebenbuͤrgiſche/ vnd Gold Cranachiſche fuͤr das beſte/ andere aber hergegen gemeiniglich gar arm erfunden vnd gehalten; vnd wann ſchon ein wenig Gold in dem Eiſen vnd Antimonio iſt/ ſo kan es gleichwol gethan werden/ aber mit ſolchem Nutzen nicht/ als wann viel darinnen were.
Moͤchte jemand ſagen/ wan Gold in dem Eiſen oder Antimonio were/ warumb ziehen ſolches die Bergkleute nicht ſelber herauß?
Der ſoll wiſſen/ daß die Bergkleute von ſolcher Arbeit oder ſeigerung des Goldes/ aus dem Eiſen vnd Antimonio, gantz nichts wiſſen/ ſondern jhre gewoͤhnliche Arbeit/ alſo ohne weitters nach-dencken oder ſuchen/ dahin thun/ jhren Taglohn verdienen/ vnd ſich gantz vmb nichts anders bekuͤmmern; wie der kunſtreiche vnd wol verſuchte Bergkman vnd Probierer/ Lazarus Ercker ſelber bekennet/ daß offtermahls der Eiſen-ſtein viel Silber halte/ vnd alſo von den Bergkleuten vnwiſſend vnter den Hammer gebracht werde; Lehret auch/ wie man das Eiſen auff Silber probieren vnd ins Groß herauß ſchmeltzen koͤnne/ des Goldes aber gedencket er nicht/ iſt ohne Zweiffel jhme vnbekandt geweſen/ dan niemand alles wiſſen kan; vnd wan ſie ſchon wuͤſten/ daß Gold darinn were/ iſt die Frage/ ob ſie auch Gelegegenheit daſelbſten haͤtten/ da das Eifen faͤllet/ ſolches mit Nutzen herauß zu bringen; das Gold aber aus dem Antimonio zu bringen/ glaub ich wol/ wans die Bergleute thun koͤnten/ ſie vnterlieſſen ſolches nicht/ vnd zoͤgen freylich daſſelbe lieber herauß/ als daß ſie es in dem Antimonio vmb ein geringes verkaufften:
Daß es darinn iſt/ vnd kan herauß gebracht werden/ wiſſen ſie wol/ aber nicht mit Nutzen/ ſondern mit Schaden; was wuͤrde dan fuͤr Nutzen davon kommen? wann das außbringen mehr koſtete/ als das Gold hernach werth were: Derowegen ſie lieber das Gold mit oder in dem Antimonio verkauffen/ als vergebliche oder vnprofitliche arbeitten thun:
Dan die Bergkleute wiſſen von keinen Seigerungen auff das Antimonium, dardurch ſo wol das ♁ als das Gold erhalten wird/ ſondern/ wann ſie das Gold auß demſelben ziehen wolten/ wuͤrden ſie ſolches mit zuthun vieles Bleyes/ durch abtreiben thun muͤſſen/ dardurch neben dem groſſen koſten des Bleyes auch alles Antimonium verlohren gienge/ welches aber allhier nicht geſchicht/ ſondern es wird das Gold aus dem Eiſen vnd Antimonio, wann ſie zuvorn zuſammen geſchmoltzen ſind/ ohne einigen frembden Zuſatz (durch welchen das Antimonium oder Eiſen verderbt moͤchte werden) berauß geſeigert/ alſo/ daß ſo wohl das Antimonium als Eiſen/ nach der Seigerung/ wiederumb zu gebrauchen ſind/ vnd nichts davon (ohne das jenige/ welches in der arbeit oder ſeigerung verrauchet oder verſchuͤttet wird/) verlohren gehet.
Alſo auff dieſe Weiſe vnd auff keine andere/ kan das Gold auß dem Eiſen vnd Antimonio, mit Nutzen geſeigert werden:
Vnd beſtehet ſolches Seiger-Werck nicht allein in dem Eiſen vnd Antimonio, welches Gold haͤlt/ ſondern kan vber dieſes auch weitters in vielen andern arbeitten/ mit groſſem Vortheil vnd Nutzen gebraucht werden: Nemblich/ daß man das Gold aus etlichen Marcaſiten/ Calmeyen/ vnd andern wilden Berg-ahrten/ darin es fluͤchtig vnd duͤnn geſaͤet/ vnd derentwegen durch ein gemein ſchmeltzen oder abtreiben/ mit Nutzen nicht darauß zu bringen iſt/ mit reichlichem Nutzen aber auff dieſe Weiſe ohne verluſt des Antim. darmit außziehen kan.
Jn deme man ſolche Berg-arthen mit gemeinem Antim.
(ob er ſchon gantz kein Gold haͤlt) zuſammen ſchmeltzet/ vnd durch den ♂ das Gold/ welches darinnen iſt/ niederſchlaͤget/ in einen Koͤnig von 100. Pf. Ertz vnd Antim. vngefaͤhr 1. Pfund wiegen/ vnd gleichwol alles Gold/ welches das Ertz/ Eiſen vnd Antimonium bey ſich gehabt/ darinn ſeyn ſoll/ welcher kleine Koͤnig hernach leichtlich/ ohne ſonderbahren koſten vnd muͤhe kan abgetrieben/ vnd das Gold darin erhalten werden/ vnd wird das vbrige Antim. hernach zu andern arbeitten vnd wercken verarbeittet/ alſo/ daß daſſelbige nicht verlohren/ ſondern ferner kan zu Nutzen angewendet werden.
Jſt derohalben dieſe Seigerung eine ſehr nuͤtzliche Wiſſenſchafft/ ob ſchon nirgends guͤldiſch Antimonium vnd Eiſen zu finden were; ſondern nur aus andern wilden Bergk arthen/ das Gold dardurch herrauß gezogen/ vnd in die engte oder kleinen Koͤnig/ ohne Verluſt deſſelben/ gebracht wuͤrde/ welchen man hernach gar leichtlich vollends zu gut machen kan/ vnd nicht alles Antim.
vnd Ertz/ welches damit geſchmeltzet iſt/ mit Bley anſieden vnd verderben darff/ welches vielmehr koſten wuͤrde/ als das Gold werth were/ ſondern auff dieſe Weiſe/ gleichwol das Gold/ welches darinnen geweſen/ erlanget vnd darneben das Antim. erhalten wird.
Will daruͤber aller frommen vnd verſtaͤndigen Chimicorum vnd Bergleutten vnpartheiſch Vrtheil/ vmb gewiſſer vrſachen willen erwarten/ was ſie von einer ſolchen Seiger-arbeit halten/ nicht zweiffelende/ es werde keiner gefunden/ welcher (ſo er die Warheit bekennen will) anders ſagen koͤnne/ als daß es eine vberauß nuͤtzliche vnd ſchoͤne Seiger-kunſt ſeye.
Vber dieſes Seiger-werck iſt auch noch ein anders/ auff das Eiſen vnd Antim.
kan aber in Tigeln nicht gethan/ ſondern muͤſſen zuvoren zuſammen figiret/ vnd hernach mit dem allerſtaͤrckeſten Fewer auff bloſſen Kohlen reduciret werden/ ſo erlanget man auch/ was das Eiſen vnd Antimonium bey ſich gefuͤhret haben.
XXXI.
Deßgleichen aus allem Zinn vnd Kupffer/ doch aus einem mehr als aus dem andern/ Silber vnd Gold auß zu ſeigern.
Mit dieſem Seiger-werck hat es gantz ein ander Gelegenheit/ als mit der vorigen/ dan ſolches nicht durch das Antimonium, ſondern durch huͤlff des Bleyes geſchicht/ wan nemblich/ das Zinn vnd Kupffer/ geiſtlicher Weiſe zuvoren darmit vermiſchet wird/ ohne welche geiſtliche Vermiſchung/ das corporaliſche zuſammenſchmeltzen der Metallen/ nichts fruchtbarliches in Verbeſſerung derſelben auß zu richten vermag.
Dann ein jedweder/ geuͤbter vnd verſtaͤndiger Metallicus wohl weiß/ daß ſich das Zinn mit dem Bley nicht radicaliter im gemeinen Zuſammen ſchmeltzen vermiſchet/ ohne welche radicaliſche Vereinigung aber der Metallen/ eins mit dem andern/ keine Verbeſſerung folgen kan:
Derohalben alle die jenigen jrren vnd auff einem boͤſen Wege ſind/ welche auß Zinn vnd Kupffer/ oder andern vnvoll kommenen Metallen/ Gold vnd Silber/ durchs gemeine corporaliſcheſchmeltzen herauß zu bringen/ ſich vnderſtehen/ ſondern/ ſo jhnen die geiſtliche vnd Philoſophiſche Vereinigung nicht bekandt iſt/ nur bey Zeitten auffhoͤren/ vnd jhre vergebliche Muͤhe/ Arbeit vnd Koſten ſpahren wollen/ darzu ich jhnen trewlich rahte/ dann ich ſolches vorlaͤngſt/ nicht ohne ſonderbahren groſſen Koſten vnd der Edlen Zeit-verliehrung/ mit ſchaden erfahren habe.
Was nun dieſes fuͤr eine geiſtliche Vermiſchung der Metallen (welche ſo wol durch naſſe/ als truckene Waſſer geſchehen kan) eigendlich ſeyn muͤſſe/ wird dir der hoch erfahrne vnd aller kunſtreicheſte Chimicus vnd Philoſophus, Theophraſtus Paracelſus ſagen koͤnnen/ welcher vil davon helt/ vnd geſchrieben hat.
Dieſes aber habe ich dem Kunſtſuchenden nicht vorenthalten/ ſondern zur guten Nachrichtung/ weitters ſagen muͤſſen; Nemlich dieſes/ daß zu ſolcher geiſtlichen Vermiſchung der vnvolkommenen Metallen auch noͤtig ſey/ daß Gold darzu genommen werde/ durch welches die Scheidung des guten von dem boͤſen/ in den geringen vnd vnreinen Metallen geſchehen muß; vnd koͤnte dieſe Scheidung (wan es ſich geziempte) ſehr wohl mit der Goͤttlichen Scheidung/ da die Boͤſen von den Guten in Chriſti Gegenwart (nach deme derſelben Leiber zuvorn verweſen) ſollen voneinander getheilet werden; nemlich/ daß Gott die jenigen/ welche reines Hertzens ſind/ an ſich ziehen vnnd die Vreinen von ſich ſtoſſen wird: Gleich wie es allhier mit den vnvollkommenen Metallen; wan eine Scheidung ſoll erfolgen/ auch geſchehen muß; ſo muͤſſen dieſelben zuvorn jhren vnreinen Coͤrper ablegen/ verweſen vnd zu clarificirten Leibern werden; alßdann vereiniget ſich das Gold radicaliter darmit/ vnd macht eine Scheidung; zeucht ſeines gleichen in ſich vnd das vnreine ſtoͤſſt es von ſich; dan gleich wie alle Menſchen eine Seele haben/ welche ein Fuͤncklein von GOtt iſt/ vnd accidentaliter durch Liſt der Schlangen mit der Suͤnde vnd Hoͤlliſchen Sulphur iſt verunreiniget vnd vor Gott ein Grewel worden; Gleicher Weiſe auch alle Metallen/ in jhren innerſten hertzen etwas vnverweßliches haben/ iſt aber durch den jrrdiſchen vnd vnreinen Sulphur alſo vberzogen vnd verderbet/ daß es bey mir vnmuͤglich ſcheinet zu ſeyn/ jhnen zu helffen; wan ſie nicht zuvoren wieder verweſen vnd zu nichts werden/ aus welchem nichts dann hernach das Gold das gute Fuͤncklein zu ſich nehmen/ vnd wieder zu ichts gutes machen kan; welches vor dem ablegen jhrer accidentaliſcher Sulphuriſcher ſchwartzer vnreinigkeit nit haͤtte geſchehen koͤnnen:
Wie dan wir menſchen auch nimmermehr mit oder bey Gott werden ſeyn vnd bleiben koͤnnen; wann wir nicht zuvorn den alten Sawerteig (welchen vns der alte Adam hat angehencket) aus vnſern Hertzen thun; Chriſtum durch den Glauben anziehen/ den nackenden Kindern wiederumb gleich werden; Welches fuͤrwahr harte Worte ſindt/ darmit allhier die Natur vbereinſtimmet; vnnd ſolches zu glauben vns ermahnet; vnd doch ſo wenig zu hertzen genommen wird.
Gleich wie es allhier mit dem Golde geſchicht:
Alſo kan es auch mit dem Silber geſchehen/ welches/ ſo daſſelbige mit putrificirten Metallen vereiniget wird/ ſeines gleichen darauß zeucht/ vnd ſich davon nehret; iſt gleich als wan man in einerley Erden vielerley Sahmen leget vnd ein jedweder Sahmen das jenige zu ſich zeucht/ was jhme dienſtlich iſt/ vnd laͤſſt das vbrige liegen:
Als zum Exempel; wan man Fenchel/ Kuͤmmel vnd Zwibeln- ſahmen neben ein ander in die Erden legte/ ſo wuͤrde der Fenchel-ſahmen nur allein das jenige zu ſich ziehen/ welches jhme dienſtlich iſt/ ein Fenchelkraut mit Blaͤtter Stengel vnd Sahmen darauß zumachen/ deßgleichen wird auch der Zwibel- Sahmen thun.
Alſo vnd auff dieſe Weiſe gehets auch mit den Metallen zu; Nemblich/ wann die Vollkommenen in Vnvollkommene geſaͤet werden/ vnd darin verfaulen/ hernach jhres gleichen von denſelben an ſich ziehen vnd ſich darinn vermehren:
Daß man aber aus dieſer Gleichnuͤß ſchlieſſen wolte; als wann ich das Gold vnd Silber fuͤr den allgemeinen Sahmen der Metallen nehmen wolte/ gantz nicht/ dan ich wol weiß/ daß das Gold nur die Huͤlſen oder Wohnung des Metalliſchen Sahmens iſt; vnd das gantze corpus mit nichten alles Sahmen iſt:
Vnd iſt dieſe Gleichnuͤß nur geben/ darauß zu ſehen/ daß gleich ſeines gleichen (wan es geiſtlich darmit vermiſchet wird) liebe/ vnd auß angebohrner Natur zu ſich ziehe vnd behalte.
Aber es ſoll allhier nicht verſtanden werden/ als wan man die Metallen zuvorn in ſcharpffen corroſiviſchen Waſſern muͤſte ſolviren vnd dann vber den Helm treiben vnd geiſtlich machen/ gantz nicht; dieſe Arbeit/ damit ſich die vermeinte Chimici ſchleppen/ iſt den Metallen vnnuͤtz/ verderblich vnd ſchaͤdlich/ vnd kan in Ewigkeit aus einer ſolchen naͤrriſchen Arbeit nichts gutes erfolgen; ſondern iſt vnd bleibt ein ſophiſtiſch vnd betrieglich Werck: Vnangeſehen/ daß von ſolchen naͤrriſchen Proceſſen, ſich viel gelehrte vnd fuͤrnehme Perſohnen (eine Tinctur dardurch zu erlangen) haben vberreden vnd betriegen laſſen; Jſt aber gantz gegen die Natur; Derohalben auch nichts gutes daraus worden iſt; vnd ſo lang der ſuchende Kuͤnſtler ſeine gedancken/ von dergleichen vntuͤchtigem Sudelwerck nicht abhelt vnd einem beſſern Wege nach dencket/ ſo iſt es jme vnmuͤglich/ daß er alle ſeine lebtage zu einer Warheit kommen kan; ſondern iſt blind/ vnd laͤſſet ſich von andern Blinden betriegen vnd auff jrrwege fuͤhren:
Auff Chimiſche Weiſe aber/ die Metallen geiſtlich zu machen/ ſoll vnd muß ſolches ohne alle corroſiv geſehehen; Vnd auch ohne ſubtile oder kuͤnſtliche Inſtrumenten, vnd geſchicht allein durch jhren eigenen Wurtzel-ſafft/ auch ohne groſſe Muͤhe vnd Koſten; dann das gantze Werck (nemblich die Metallen durch ſolviren, putrificiren, diſtilliren, ſublimiren, vnd circulieren (auff Philoſophiſche Weiſe) rein/ penetrirlich/ lebendig vnd geiſtlich zu machen) kan genug in einer Stunden lang/ von einem erfahrnen Chimico, ohne Glaͤſer vollkoͤmlich gethan werden; Alſo/ daß man dieſelben ſo viel Monathen lang/ mit den corroſiven, durch welche jhr humidum radicale verbrant vnd gaͤntzlich getoͤdtet wird/ nicht martelen darff; dieſes zur Nachrichtung den jrrenden nicht habe verhalten wollen.
Dieſes aber/ ſoll von der particulariſchen Scheidung nach dem langen vnd naſſen Wege der Philoſophen verſtanden werden:
Wer aber ſo gluͤcklich were/ vnd das Gold/ oder ein ander guͤldiſch ſubjectum, in eine ſolche reine/ fluͤſſige vnd penetrirliche/ fixe ſubſtantiam, welche/ ſo ſie auff ein gefloſſen Metall getragen/ alſobalden eingienge/ vnd ſich radicaliter mit dem reinern theil deſſelben vereinigte/ bringen koͤnte/ der wuͤrde ohne Zweifel eine geſch winde particulariſche tranſmutationem, oder ſeparationem puri ab impuro, neben gutem anlaß vnd Huͤlffe zu dem groſſen Univerſal-Werck (daruͤber ſich viele lange Zeit vergeblich bemuͤhet) finden vnd erlangen.
XXXII.
Alle Ertze zeittigen/ daß ſie mehr Silber vnd Gold geben im ſchmeltzen.
Dieſes Secretum, alle vnzeittige Mineralien vnd Metallen zu zeittigen/ iſt eins von meinen allerbeſten Wiſſenſchafften/ welche mir in verbeſſerung der Metallen bekandt ſind/ dann ich vielmahl alle Metallen vnd Mineralien dardurch verſuchet; vnd gefunden/ daß dieſelben durch ein beſonder ſecrete figirung/ etlicher maſſen koͤnnen gezeittiget vnd dahin gebracht werden/ daß ſie hernach auff gemeine Weiſe vnd abtreiben/ auff den Cupellen/ Gold vnd Silber hinder laſſen/ welche vor der figirung in ſolcher Cupellenprob im geringſten nichts geben haben.
Daß ich aber jemahlen ſolche Arbeit ins Groß mit viel Pfunden ſolte gethan vnd nutzen davon erhalten haben/ kan ich nicht ſagen; dann ich ſolches niemahlen bißhero habe verſuchen koͤnnen:
Was aber die Vrſach ſey/ wird der Eingang dieſer Annotationen offenbaren; darumb nicht noͤhtig/ allhier daſſelbe zu diſputiren.
Dieſes aber dienet noch geſagt zu ſeyn/ daß ſolche figirung etwas koͤſtlich iſt; vnd derohalben vberall nicht mit nutzen (wan es ſich ſchon ins Groß zu laboriren thun lieſſe (welches mir noch vnbewuſt iſt) kan verrichtet werden/ dann ſelbige figirung durch ein ſolches Waſſer/ welches die Natur in der Erden auch gebrauchet (zu welchem man dann nicht allendhalben/ wo keine gute Erden iſt/ gelangen kan) muß vollbracht werden/ ſoll dan auch nutzen dardurch kommen/ ſo muͤſſen die Mineralien nach figirung derſelben viel Gold oder Silber geben/ ſonſten wuͤrde man verlohren Arbeit thun/ davon die Kuͤche nicht rauchen will.
Jch habe nach meinem kleinen Centner Gewicht/ vielmahl auff vnzeittige Mineralien oder halben Metallen/ Proben gemacht/ vnd bißweilen in 100. Pf. Kobolts anderthalb Marck fein Silber; vnd im Wißmuth 5. 6. bis auff 10. Loth Gold gefunden:
Deßgleichen haben auch Galmey vnd Zinck (an rechtem Orth gegraben) viel Gold geben: Gleichwohl/ wan ich meine Rechnung gemacht/ vnd den Zuſatz welcher zu der figirung gebrauchet/ neben dem Werth des Minerals von dem außkommen Goldes vnd Silbers habe abgezogen/ ſo iſt mir gemeiniglich wenig/ vnd bißweilen auch gar nichts vber geſchoſſen/ alſo/ daß ich das Werck ſo lang habe muͤſſen zuruͤck ſetzen/ bis daß ich entweder das Figirwaſſer vmb einen geringern Preiß werde machen koͤnnen/ oder aber durch laͤnger Zeit-figirung der Mineralien/ mehr Gold vnd Silber geben moͤchten; welches die Erfahrenheit mit der Zeit offenbahren wird.
Vnd ob ichs ſchon nimmermehr dahin wuͤrde bringen/ daß eine ſolche figirung mit nutzen ſolte gethan werden/ ſo iſt es mir doch ſehr befuͤrderlich in andern laboribus Chimicis, vnd macht mich in meiner vor laͤngſt gefaſter Meinung verſichert/ daß alle Metallen zur Vollkom̃enheit von der Natur prædeſtiniret ſind/ vñ ſo keine accidentaliſche Verhinderung darzu kaͤme/ ein jedweder Minerale oder vnvollkommen Metall in beſtaͤndig Gold/ ſo wohl durch Kunſt der Alchimiæ, als in der Erden durch die Natur ſolte koͤnnen gezeittiget werden/ davon die moͤglichkeit beſſer vnd weitlaͤufftiger in Generatione Metallorum, ſoll gezeiget vnd bewieſen werden.
XXXIII.
Auß dem Antimonio, Arſenico, vnd Auripigmento jhr Silber vnd Gold außziehen.
Dieſe vnzeittige vnd fluͤchtige Mineralien/ fuͤhren gemeiniglich ein fluͤchtig Gold vnd Silber bey ſich/ ſonderlich/ wan dieſelben bey den Gold oder Silber-Bergwercken herkommen/ geben aber auff einer gemeinen Capellen-prob nichts/ ſondern gehet alles darvon:
Wer aber ſolche zuvorn etwas figiret/ vnd dan jhnen ein Metall zuſetzet/ darinn ſich das fluͤchtige Gold vnd Silber verbergen kan/ der wird ſehen/ daß es nicht vnmuͤglich ſey/ aus ſolchen vnachtſamen Mineralien ein gut vnd beſtaͤndig Gold vnd Silber zu erlangen/ doch nur mit etlichen vnd nicht aus allen Antim. Arſen. vnd Aurip. mit nutzen ſolche Arbeit zu thun iſt.
XXXIV.
Ex Venere Sulphur extraneum ſepariren/ auff daß Cupido, jhr Kind gebohren werde.
Das Kupffer iſt von Natur dem Golde ſehr nahe verwand/ vnd traͤget eine groſſe Liebe (wie auch das Eiſen thut) zu jhme/ daran zu ſpuͤhren/ daß es nicht weit von ſeiner Natur ſeyn muͤſſe:
Derhalben glaͤublich/ daß es durch die wahre Kunſt der Alchimia koͤnte alſo gereiniget werden/ wan wir nur der rechten Arbeit/ davon Paracelſus in ſeinem Vexierbuch gedencket/ kuͤndig weren/ gut Gold vnd Silber auff der Cupellen hinderlaſſen wuͤrde/ welches aber/ weil wirs nicht wiſſen/ vngethan muͤſſen ſtehen laſſen.
Meine Wiſſenſchafft aber/ davon alhier meldung geſchicht/ gehet mehrenteils auf die mineram Veneris, vnd ſonderlich auff ſolche/ welche bey guͤldiſchen Bergwercken herkompt; vnd auch nicht auff eine jedwedere:
Wan man den Sulphur ſuperfluum comburens durch Kunſt davon ſcheidet/ findet ſich ein gut vnd beſtaͤndig Gold; iſt aber eine ſolche Arbeit/ welche ins Groß nicht wol kan gethan werden:
Derohalben nur die Muͤglichkeit der Kunſt; vnd nicht groß Reichthumb dardurch zu erlangen iſt; doch moͤchte man vielleicht auch noch wol nutzen davon haben/ wann es am rechten Orth mit dem rechten Kupffer gethan wuͤrde/ welches hieher nicht gehoͤret; ſondern ins kuͤnfftige ein mehrers davon ſoll gehandelt werden.
Dieſes aber ſoll man wiſſen/ daß allhier dem Kupffer-Ertz ſein verbrenlicher Sulphur nicht hinweg geroͤſtet oder durch ein gemein Fewer verbrandt wird/ gleich wie die Bergkleute zu thun pflegen/ ſondern derſelbe wird durch ein beſonder ſecret Fewer/ geiſtlich vnd penetrirlich gemacht/ dardurch er ſein eigen Corpus gradii et, vnd veredelt/ daß es guͤldiſch wird.
Dan ſolche Kupffer-Ertze/ wan dieſelben nach dem gemeinen Gebrauch der Bergleute geſchmeltzt vnd geſeigert ſind/ im geringſten kein Gold; ſondern nur Silber geben:
Daran zu ſehen/ daß es ſeine Verbeſſerung nicht zuvorn gehabt/ ſondern erſt durch das ſecrete waſch- vnd gradier-fewer erlanget:
Dann erfahrne Chimici, kennen mehr als das gemeine vnd jederman bekandte Fewer/ dardurch die Metallen probiret vnd geſchmoltzen/ ohne welche Erkandtnuͤß die Metallen nicht nach gebuͤhr koͤnnen tractiret werden:
Als zum Exempel; wann man ein Ertz auff gemeine Weiſe/ mit dem gemeinen Fewer roͤſtet vnd ſchmeltzet/ ſo treibet ein ſolches Fewer mit Gewalt das fluͤchtigſte Theil/ welches des Metalls Geiſt vnd wachſend Leben iſt/ hinweg/ vnd bleibet nur der fixere vnd groͤbere Theil deſſelben zu ruͤck/ ſo man aber durch ein beſonder Feuer nur das vnreinere Theil kan davon ſcheiden/ alſo/ daß der gradirete Geiſt darbey bleibet vnd nicht mit Gewalt hinweg getrieben wird/ ſo findet ſich ein reiner vnd beſſer Corpus, als durch das gemeine violente ſchmeltzwerck/ im Feuer/ als in dem ſtaͤrckeſten Element/ ſeind groſſe Geheimnuͤſſen verborgen; davon die vermeinte Philoſophi vnd.
Chimici nichts in allem wiſſen.
Bey den weg-geworffenen Schlacken/ welche mehr Feuer/ als das geſchweltzte Metall haben außgeſtanden; wird eine Verbeſſerung befunden/ in deme ſie reinere Metallen; wan ſie wieder auff eine beſondere Weiſe geſchmoltzen werden/ von ſich geben; welche Veredelung allein das grobe vnd gemeine Feuer giebet: Allhier aber bey dem Kupffer giebet ein rein-machend/ erhaltendt/ zeittig-machend/ waſch- vnd gradier-feuer/ die Verbeſſerung.
Jch habe mehr als einmahl durch beiderley Feuer einerley Kupffer-Ertz probiret; vnd gefunden/ daß es durch das gemeine kohlen Feuer/ vor vnd nach der figirung nur Silber vnd kein Gold; durch das ſecrete vnd reinmachende Feuer aber/ nur.
Gold vnd gantz kein Silber geben hat:
Wie dan auch in allem Zinn/ wan es auff gemeine Weiſe probiret wird; nur Silber/ vnd kein Gold/ vnd wan es zu einer Aſchen oder Schlacken gemacht vnd mehr Feuer gelitten hat/ gantz kein Silber/ ſondern rein vnd fein Gold darin gefunden wird; welches dem Vnterſcheid des Fewers ſoll zu gemeſſen werden:
Dan nach deme das Feuer iſt/ nach deme es auch operiret, ſeine Tugend vnd kraͤfften erweiſet.
Jſt derohalben ſehr noͤtig zu wiſſen/ was fuͤr ∆ man zu einer jedwedern Arbeit gebrauchen muͤſſe; dann etliches Fewer zerſtoͤret vnd verderbet die Metallen/ ein anders digerirt, maturirt, vnd zeittiget ſolche/ ein anders reiniget/ waͤſchet vnd ſaͤubert dieſelben; aber ein anders durchdringet/ erwaͤrmet/ gradiret vnd verwandelt ſolche in eine gantz andere vnd beſſere Geſtalt; Alſo/ daß man wol mit Warheit ſagen mag:
Allein im rechten Saltz vnd Fewer/ Beſteh Hermeti Kunſt ſo thewer.
Vber dieſe warme vnd truckene Feuren/ werden auch kalte vnd feuchte feuere erfunden/ welche im geringſten mit den obgedachten feueren keine gemeinſchafft haben; damit die Natur in der Erden/ vnd der Kuͤnſtler auſſer der Erden; die Metallen zerſtoͤren/ vnd wiederumb auffs newe gebaͤhren kan:
Davon man bey den alten Philoſophis ein mehrers finden wird; vnd darvon ich auch etwas ſagen koͤnte/ wan es rahtſamb were:
Aber was ſoll man vielſagen/ ſchreibet man von ſubtielen ſecreten, die nicht jederman bekandt ſind/ ſo macht man jhme ſelber bey den Vnerfahrnen nur Vnruhe vnd Streit damit/ aus alten Lumpen einen newen Peltz zu machen (iſt meines thuns auch nicht) ſind deren ſonſten genug/ die anders nichts wiſſen/ als was ſie von leſen vnd hoͤren ſagen haben; vnd newe Buͤcher davon machen:
Jch fuͤr meine Perſohn will lieber ſchweigen/ als groſſe Secreten offenbahren; oder dinge ſchreiben/ welches andere zu vorn auch gethan haben:
Dan dieſer eben ſo viel Danck/ welcher etwas gutes/ als der jenige/ welcher gemeine Dinge ſchreibet/ bey der ietzigen boͤſen Welt/ darvon traͤget.
Darumb ich achte genug zu ſeyn/ wan man nur anleittung giebet/ gute Secreten zu erlangen/ als dieſelben ohne Vnderſcheidt der Perſohn/ der vndanckhahren Welt/ klaͤrlich fuͤr die Naſen zu legen.
Hiermit ſey auff dißmahl genug geſagt/ vom Vnterſcheid des warmen vnd kalten Feuers/ dardurch alle Metallen/ ſo wol in-als auſſer der Erden generiret, vnd wieder zerſtoͤret merden:
Davon ich etwas klaͤrlicher in meinem Buch/ vom Vrſprung vnd herkommen derſelben/ zu tractiren habe vorgenommen/ daſelbſten der Kunſtliebende/ das jenige/ was jhme allhier mangelt/ wird erſtatten koͤnnen.
XXXV.
Den gebrauchten Teſten das Silber/ welches im abtreiben darein gangen/ ohne ſchmeltzen oder andere Muͤhe vnd Koſten/ zu benehmen.
Dieſes Stuͤcklein dienet denen/ welche keine Gelegenheit haben/ jhre Teſten zu ſchmeltzen/ vnd das Silber/ welches das Bley im abtreiben mit ſich hinein gefuͤhret/ wieder zu benehmen; iſt gar leicht zu thun/ vnd koſtet wenig muͤhe vnd arbeit.
XXXVI.
Jn allen Landen vnd an allen Orthen/ vielerhand ſchoͤne Erdene Geſchirr/ dem Porcellein nicht ſehr vngleich oder geringer/ welche das Fewer vnd alle Spiritus halten/ mit wenig Koſten zu machen.
Solche Geſchirre vnd erdene Inſtrumenten, davon allhier geſagt wird/ ſind nicht allein in der haußhaltung/ ſondern auch in einem Chimiſchen laboratorio, vnd Apothecken nicht wol zu entrahten; derohalben nicht vbel gethan iſt/ daß man meldung davon machet.
Dan in die Haußhaltung kan man Schuͤſſeln/ Teller/ Becher/ vnd Kannen zum taͤglichen Gebrauch/ als ein ſauber Geſchirr/ davon machen laſſen.
Jns Laboratorium koͤnnen allerhand Kolben/ Retorten/ Helmen/ Schalen/ vnd vielerhand Gefaͤſſe darvon formiret/ vnd zum noͤhtigen Gebrauch gebrennet vnd gebacken werden.
Jn der Apothecken kan man vielerhand groſſe vnd kleine Potten/ Sirupos, Conſerven, Electuarien, vnd auch in mangelung der Glaͤſer/ Aquas herbarum darinn zu bewahren/ darauß formiren/ vnd an ſtatt Glaͤſer zu gebrauchen; vnd inſonderheit koͤnnen ſolche glatte erdene Gefaͤſen/ den glaͤſernen vorgezogen werden/ weilen dieſelben ſo leichtlich nicht brechen/ vnd doch keine Feuchtigkeit durchgehen laſſen/ ſondern beſtaͤndig allerhand naſſe Dinge/ wie ſcharpff oder ſubtiel dieſelben auch ſind/ halten koͤnnen.
Deßgleichen werden ſie auch den Zinnern Schuͤſſeln vnd Tellern vorgezogen/ in deme dieſe allezeit/ im Winter vnd Sommer rein vnd ſchoͤn bleiben/ bedoͤrffen auch keiner ſonderlichen Arbeit/ ſolche ſchoͤn zu halten/ ſondern koͤnnen mit warm Waſſer/ genugſamb nach dem Gebrauch wiederumb rein gemacht werden.
XXXVII.
Ein vnbekandter Alaun/ welcher alle Farben erhoͤhet/ ſchoͤner vnd beſtaͤndig machet.
Jſt ſonderlich zum Carmoſſin/ Scharlacken/ vnd andern koͤſtlichen Farben zu gebrauchen.
Darzu einen beſtendigen Keſſel/ welcher die Farben nicht alterirt/ mit kleinem Koſten zu machen.
Anbelangend dieſen Alaun/ wird ſolcher nirgends zu kauffen gefunden; ſondern muß durch die Kunſt/ aus beſondern Mineralien gemacht werden; hat eine ſolche Natur/ daß er nicht allein allen Farben/ ſie ſeyen gleich was fuͤr arth ſie wollen/ einen beſtaͤndigen Grund mathet; daß die Sonne/ noch Lufft/ oder andere Feuchtigkeiten/ welche ſonſten die Farben zu veraͤndern pflegen/ Schaden oder Enderung daran machen kan.
Darzu gehoͤret auch ein beſonderer Keſſel; alle Scharlackenfaͤrber wiſſen wol/ daß die Conſenilie, welches die allerthewerſte Farb iſt/ ſchoͤn roth damit zu faͤrben/ darinn alteriret vnd verdorben wird/ derowegen ſie die kuͤpffernen Keſſeln dick verzinnet/ oder aber von lautterm Zinn groſſe Keſſeln haben machen laſſen; jhre farben deſtobeſſer dardurch zu erlangen:
Dieſer Alaun vnd Keſſel/ gehet den andern weit vor/ vnd darff doch ſo viel koſtens nicht/ ſolche zu zeugen; vnd weilen es eine Wiſſenſchafft iſt/ dardurch viel kan erworben werden/ ſo iſt es auch nicht zu verwerffen/ ſeiner zu gedencken.
XXXVIII.
Allerhand ſchoͤne Mahler-Farben/ auff eine vnkoſtliche Weiſe zu machen/ als Purpur-lacca, von vielerley Farben-Schmalten/ Ultra-marinum, Cinober/ vnd inſondetheit eine ſchoͤne weiſſe Farb/ dergleichen noch bey niemand geſehen/ welche den ſchoͤneſten Perlein gleich iſt: Wie auch Gold vnd Silber/ auff eine leichte Weiſe zu mahlen.
Dieſe Farben/ deren allhier gedacht wird/ ſind bißhero noch nicht ſo gemein/ in copia, mit gutem nutzen zu machen/ geweſen/ gleich allhier geſchicht: Weil ſie dan zum mahlen dienen/ durch welches man die verlauffenen ſo wohl Bibliſche oder Geiſtliche als Weltliche Hiſtorien vnd Geſchichten/ dardurch dem Menſchen fuͤr-mahlen vnd erinnern kan; Alſo iſt es ſo vbel nicht gethan/ daß man dieſelben lehre machen:
Dann man ſolcher nicht wol entrahten kan; vnd ſo ſchlecht als es zu ſeyn ſcheinet/ ſo iſt es gleichwohl eine ſolche nuͤtzliche Wiſſenſchafft; Weilen ſolche Farben in groſſer Maͤnge/ an vielen Orthen/ (dardurch man viel erwerben kan) conſummiret werden.
Beſchluß.
WAs allhier bey dieſen Annotationibus geſagt iſt/ darff niemand daran zweiffeln; ſondern als warhaffte Dinge/ glauben vnd an nehmen:
Dann die Natur vnd Kunſt vermag viel/ wir aber wiſſen wenig; vnd dieſes von den vegetabiliſchen Dingen zu verſtehen/ in Metallicis aber wiſſen wir noch weniger/ ja ſchier gar nichts/ das iſt die Vrſach/ daß den Vnwiſſenden vnd Vnerfahrnen ſolche Dinge/ davon ſie zuvorn nichts gehoͤret oder geſehen haben/ alſo frembd/ ſeltzam vnd vnglaublich ſcheinen vnd vorkommen:
Bezeuge derohalben hiermit noch einmahl/ daß dieſe meine Schrifften keine Fabeln/ oder Traͤume; ſondern natuͤrliche gute Wiſſenſchafften vnd Secreten ſeyn; Ja viel beſſer als ſie ſcheinen/ in der That erſunden werden; Dann die Natur ſehr reich/ vnd der gantze Erdboden voller verborgenen Schaͤtzen ſchwanger iſt/ vnd doch von wenigen erkandt vnd geglaubt wird/ vnd nicht allein in/ ſondern auch auſſer der Erden/ andem Tage groſſe Reichthuͤmer/ hauffen-weiſe jederman vor augen liegen; vnd mangelt nichts als Wiſſenſchafft/ wie man deren genieſſen moͤchte/ zu geſchweigen des Sandes/ Laͤtten vnd Steinen/ wie auch der geringen vnd vnachtſamen Mineralien vnd Metallen/ darauß Gold vnd Silber zu ſeigern iſt/ welche allendhalben ohne Muͤhe vnd groſſen Koſten zu erlangen/ vnd viel Gold halten/ ſo findet man auch in allen Landen/ da vor viel 100. Jaren Ertz geſchmoltzen vnd noch ietzund geſchmeltzet wird/ groſſe Berge von Schlacken/ welche hinweg geworffen vnd niemand zu nutzen kommen/ darauß noch viel ⊙ vnd Silber/ wans auff rechte Weiſe angeſtellet wurde/ koͤnte mit groſſem Vortheil gezogen werden.
Es laͤſſt ſich aber anſehen als wann der fuͤrſichtige Gott/ vns/ ſeinen vngehorſamen eindern in Europa, vñ ſonderlich in Teutſchland (in deme Er wol gewuſt/ daß wir durch vnſer boͤſes Leben/ vns frembde Nationen/ als blutige Ruhten darmit gezuͤchtiget/ vnd des vbrigen Hoffarhts zum Theil beraubet wuͤrden) noch etwas vbrig/ welches wir bey guten Zeitten ſelber/ vnd jetzund auch die frembden nicht haben genieſſen koͤnnen/ zum beſten hat ſparen wollen.
Brauchet doch ein Menſch/ welcher von Natur boͤß iſt/ ſolche Vorſichtigkeit/ gegen vngehorſame Kinder/ in deme er ſiehet/ daß ſie alles das jenige/ was er jhnen hat erworben vnd in die Haͤnde gegeben/ ehrlich damit hauß zu halten/ mißbrauchen vnd ſchaͤndlich auff vngebuͤrliche Weiſe ſuchen durch zu jagen/ behaͤlt oder verwahret noch ein Stuͤck Geld auff gewiſſe Zeit/ durch welches er jhnen aus der hoͤchſten Noth helffen koͤnte; vnd ſpricht/ ich ſiehe wol/ daß meine Kinder vbel haußhalten/ vnd alles verthun werden/ was ich jhnen geben habe/ vnd wan ſie dan alles verlohren; hernach nicht mir zu Schand endlich gantz verzweiffelen; hergegen aber vielleicht ihr thun beſſern/ Rew vber jhre boͤſe Haußhaltung gewinnen/ den Vatter vmb Verzeihung bitten vnd ein beſſers Leben angeloben vnd verſprechen moͤchten:
Warumb ſolte dann der allerweiſeſte vnd fuͤrſichtigſte GOtt/ vnſer aller barmhertzigſter Vatter/ wann er ſiehet/ daß wir vns von hertzen beſſeren/ nicht auch alſo durch einen bewahrten vnd zuruͤck-gehaltenen Schatz/ vns zur Danckbarkeit vnd Gehorſamb dardurch zu bewegen/ wiederumb auff die Bein helffen koͤnnen?
Gott thut nichts ohne Vrſach/ Er weiß wol was er thut/ vnd was vns am beſten dienet/ wan wir vns nur mit einem Kindlichen Gehorſamb dargegen ſpuͤren lieſſen/ gewißlich/ er wuͤrde vnſer nicht vergeſſen; ſondern mit allem das vns zum zeitlichen vnd Ewigen noͤhtig iſt/ reichlich verſorgen; vnd laͤſſt ſich anſehen/ daß auff ſolche Weiſe vnd Wege gantzen Laͤndern vnd Fuͤrſtenthumen/ wiederumb ſolte koͤnnen auffgeholffen werden/ dan wan etliche Reichthumb erlangen; ſo koͤnnen dieſelben auch andern armen darmit helffen oder aufs wenigſte etwas zu thun geben/ auff daß ſie ſich erhalten vnd jhre Nahrung ehrlich haben moͤgen.
Vnd wolle ſich niemand verwundern/ daß ich ſchreibe/ daß in den weggeworffenen Schlacken/ noch etwas gutes ſeyn ſolte/ vnd ſagen/ were etwas gutes darinn geweſen/ vnſere Vorfahren hetten ſolches auch herauß ſchmeltzen/ vnd zu gut machen koͤnnen.
Jch laß das ſeyn/ daß zur ſelben Zeit durch gewalt des Fewers nichts mehrers haͤtte koͤnnen herauß gebracht werden/ als ſie gethan haben; iſt darumb nicht beweißlich/ daß auch jetzund nichts gutes darinn ſeyn ſolte; vnd ſolches wegen zweyerley vrſachen: Erſtlich iſt bekandt genug/ vnd bey den alten vnd jungen Schmeltzern verſucht/ daß bißweilen eine hinweg geworffene Schlacken/ wan ſie etliche Jahren im Wetter gelegen/ ſich wieder/ wegen magnetiſcher angebohrner Natur vnd Eigenſchafft erholet/ mehr vnd beſſer Metall/ als im erſten Schmeltzen/ hernach geben hat/ (darvon der Vnwiſſende/ die Bergkleute leſen vnd hoͤren kan:)
Vnd wird zu dieſem Schmeltzen keine ſonderbahre Kunſt oder Wiſſenſchafft gebraucht; ſondern geſchicht nur auff das gemeine vnd jederman bekandte Schmeltzwerck.
Zum andern aber/ kan auch aus etlicher Metallen Schlacken (ſie haben ſich gleich zuvoren durch die Elementa wieder imprægniret, oder nicht) durch ein beſonder ſecrete Wiſſenſchafft/ welche doch zuvoren in dem erſten ſchmeltzen im geringſten kein Gold vnd Silber/ ſondern nur geringe Metallen geben haben/ gut Gold vnd Silber gezogen werden.
Wie iſt das moͤglich/ moͤchteſtu ſegen? daß in dem erſten ſchmeltzen nur vnvollkommene/ vnd aus derſelben weg-geſtuͤrtzten Schlacken/ vollkommene Metallen außgeſchmeltzet werden:
Dieſes will ich dir ſagen/ daß alle vnvollkommene/ geringe Metallen/ etwas vollkommenes bey oder inſich haben/ welches durch die Capellen prob nicht/ es ſey dann/ daß man ſolche zuvoren aus jhrer Metalliſchen Natur bringe/ vnd zu einer Schlacken mache/ (wovon albereit mehrmahlen gedacht iſt) darvon kan geſchieden werden: dan die vnvollkommene Metallen viel verbrennlichen Sulphur bey ſich haben/ welcher nicht zulaͤſſt/ daß dieſelben auff der Cupellen prob ſich genugſamb reinigen koͤnten/ ſondern verurſachet/ daß auch das gute darmit verbrennt/ zu Glett wird/ vnd mit in die Cupellen eingehet; das vbrige Metall aber/ welches in dem groſſen Fewer/ des erſten ſchmeltzens nicht alles hat Metall werden koͤnnen/ ſondern zu Schlacken verbrand iſt/ hat mehr Fewer gelitten/ als das jenige/ welches zu Metall alſobalden worden iſt/ derohalben auch mehr Reinigkeit erlanget/ auch dem Gold vnd Silber naͤher iſt/ als das Metall ſelber/ davon es ſich geſchieden hat.
Wer nun ſolche Schlacken/ darinn offtermahlen ſehr viel Metall geblieben iſt; vnd inſonderheit die Zinn- Schlacken/ wiederumb mit gutem Zuſatz ſchmeltzen kan/ der wird gewißlich beſſer Metall finden/ als die Bergkleute zuvoren haben außgeſchmeltzt.
Dieſes aber/ will ich alſo nicht verſtanden haben/ als wan ein gemein vnd grob Schmeltz-fewer/ ſoviel bey den geringen Metallen in verbeſſerung deroſelben zu thun vermoͤchte/ vnd das allein die Vrſach jhrer Vollkommenheit ſeyn ſolte/ mit nichten/ das Fewer thut zwar ſehr viel darbey/ zeittiget vnd reinigt/ iſt aber auch viel zu vehement vnd ſchaͤdlich zu den fluͤchtigen Metallen.
Derohalben ohne Zweiffel noch andere Dinge ſeyn/ welche dem Fewer in ſeinem guten Vorhaben helffen koͤnnen/ wan wirs nur wuͤſten/ was es fuͤr ſachen ſeyn muͤſten/ ſo wuͤrde man ohne zweiffel leichtlich zu einem guten Werck gelangen koͤnnen.
Weilen dan in den vorhergehenden Paragr. gehoͤret/ daß etliche Metallen jhr vnſichtlich Gold vnd Silber nicht von ſich geben/ es werden dan dieſelben zuvoren aus jhrer Metalliſchen Natur in Schlacken gebracht: Alſo iſt es nicht noͤhtig/ daß man die guten vnd reinen Metallen/ anderm guten Gebrauch vnd Nutzen/ (darzu ſie ohne zweiffel erſchaſſen ſind) entziehe/ vnd vmb des Goldes willen/ ſo darinn iſt/ gaͤntzlich verderbe; ſondern werden genug ſolcher verderbten Metallen/ in den weg geworffenen Schlacken gefunden; welche man herauß zichen/ vnd zu vieler Menſchen Vnderhalt anwenden ſolte:
Vnd in ſonderheit ſind dieſe Zinn reicher an Golde/ welche von einem Saiffen-werck herkommen/ dan ich derſelben geſunden/ welche ſehr viel Gold gehalten haben; vnd hat ſeine vrſachen/ wiewol jedweder Zinn von eigener Natur guͤldiſch iſt/ ſo iſt doch jenes zweymahl guͤldiſcher/ dan erſtlich hat es das jenige/ was jhme die Natur in den Zinn-ſtein geben hat/ darnach hat es auch dieſes was jhme accidentaliter iſt bey gefallen; dan gemeiniglich bey ſolchem Saiffen-werck auch Goldflaͤmlein oder koͤrner gewaſchen vnd gefunden werden; welche dann/ in deme der kleine Zinn-ſtein aus der Erden gewaſchen wird/ zugleich auch die kleine Gold-koͤrner/ welche man nicht davon ſcheiden kan/ mit vnter die Zinn kraupen geſchmoltzen werden; welches bißweilen die Bergkleute wol wiſſen/ daß es darinn iſt/ aber jhnen vnwiſſend/ wie man ſolches mit nutzen herauß bringen ſoll.
Es wird oftermals ♃ gefunden/ deſſen der Centner vngefaͤhr vmb 20. oder 24. Thaler verkaufft wird/ vnd mehr als ſo viel ⊙ wehrt bey ſich hat; was ſoll man aber darzu thun/ wan man es nicht mit nutzen herauß zu bringen weiß oder kan? dan ſol es mit ♄ abgetrieben werden/ nach gemeiner weiſe/ ſo erlanget man nicht den gantzen Halt/ ſondern der mehrentheil gehet in die Schlacken.
Geſetzt/ es gienge nichts in die ſchlacken; ſo wuͤrde gleichwol das ♄ vnd andere koſten/ dadurch das ♃ muͤſte abgetrieben werden/ mehr wehrt ſeyn als dz ⊙ welches davon kommen wuͤrde; iſt alſo nicht mit Nutzen zu thun/ ſondern bißhero fuͤr vnmuͤglich gehalten worden:
Nun ich aber ſo viel anleittung geben habe/ zweiffele ich nicht/ es werde mancher mit der Zeit darhinder kommen/ vnd nutzen damit ſchaffen.
Vnd was ich auch nach meinem vermoͤgen mit einem guten Rath darzu behuͤlfflich ſeyn kan/ ſoll nicht vnterlaſſen bleiben.
Was nun allhier von den Zinn-ſchlacken vermeldet/ ſoll gleicher Weiſe von andern vnvollkommenen Metallen-ſchlacken verſtanden werden; doch alſo nicht/ als wan alle Schlacken ohne vnderſcheid viel Gold halten ſolten/ von ♂ werden dieſe den andern vor gezogen/ welche die groͤſte Hitze gelitten/ vnd zu einem durchſichtigen gruͤnen oder blawen Glaß worden ſind; darauß von etlichen nur durch Extrahirung eines gemeinen Aq. R. ⊙ iſt gebracht/ doch ohne Nutzen/ dan der Zuſatz hat mehr gekoſtet/ als das ⊙ ſo davon kom̃en wehrt geweſen iſt/ vnd was noch mehr iſt/ bezeugen vnd ſchreiben weitlaͤufftig etliche Philoſophi, daß aus ſolchen Schlacken eine wahre Tinctur, andere vnvollkommene Metallen/ darmit in ⊙ zu verwandeln/ koͤnne zu gerichtet werden/ welches ich in ſeinem Werth will bleiben laſſen/ weilen ichs nicht verſuchet; ſondern nur von ſolchen dingen ſchreiben/ die mir die Experientz geoffenbahret hat/ vnd ſage mit Warheit/ daß in dem ♂ viel gutes verborgen ſtecket/ aber giebt es durch eine Seigerung des ♁, deſſen oben gedacht/ oder andere arbeit/ ſo leicht nicht herauß/ ſondern erwartet einen ſtarckern/ als er ſelber iſt/ welcher jhm den Raub/ den er von audern geholet/ wiederum abjagen koͤnne; iſt alſo niemand ſo ſtarck er findet endlich ſeinen Meiſter/ oder einen/ welcher jhme wieder mit gleicher maſſe einſchencke/ als er andern gethan hat.
Der alte ♄/ ob er ſchon geringes Anſehens/ ſo iſt er gleichwol der hoͤchſte im Firmament/ welcher bey andern Metallen viel zu ſagen hat/ ohne welchen man wenig fruchtbarliches außrichten kan; derohalben billig der hoͤchſte vnd beſte iſt vnd bleibet.
Vnd weitters/ ſo kan ein ſolche Seiger-arbeit/ nicht allein auff die weg-geworffene Schlacken/ ſondern auch auff die Metallen ſelber/ bißweilen nuͤtzlich gebraucht werden; nemblich/ wan man ſolche fuͤr einen kleinen Preiß haben kan/ als nun in 30. jahren her (leider) bey dieſem verderbten kriegsweſen mehr als zu viel geſchehen iſt/ daß eine ſolche groſſe maͤnge ♀ vnd ♃ in die groſſe Staͤdten gefuͤhret vnd fuͤr ein ſehr klein Geld iſt verkaufft worden/ daß man auch ſolches wegen groſſer maͤnge ſchier nicht hat bergen koͤnnen/ ſondern mit groſſen Schiff en in andere Laͤnder weggefuͤhret hat; wer dan in ſelben Zeitten ein Seiger-arbeit hette anſtellen moͤgen/ ſolte er nicht groſſen Reichthumb (einem guten Bergwerck gleich) darmit gewinnen/ vnd doch endlich die außgeſeigerte Metallen zu gutem Gebrauch; als nemblich/ in die Kirchen wiederumb Klocken/ vnd zur rechtmaͤſigen Defenſion wiederumb auff die Veſtungen Stuͤcke zu gieſſen/ anwenden koͤnnen/ ſo were auffs wenigſte noch ein Theil davon im Land blieben; vnd nicht alles zumahl verfuͤhret worden/ welchem groſſen Schaden allein durch erfahrne Metallicos (deren die Laͤnder gemangelt haben) haͤtte koͤnnen vorkommen werden.
Aber es iſt nunmehr bey mir kein Wunder/ daß ſo wenig gutes ietziger Zeit in Alchimia verrichtet wird; dan ich genugſamb ſehe vnd ſpuͤhre/ daß bey dem mehrentheils ſolchen Leutten/ welche ſich Chimicos nennen laſſen; im geringſten kein Erkantnuͤß der Metallen iſt:
Vnd wo ſolche mangelt/ da mangelt auch der Chimicus, man ſey gleich gelehrt oder vngelehrt/ dan ſolche Erkaͤntnuͤß auff den hohen Schulen nicht gelernet wird/ ſondern beſtehet allein in einer fleiſſigen Speculation vnd ſtaͤtigen Vbung/ bey den alten Chaldeern, Perſier, Arabier, vnd Egyptiern, wurden die gute kuͤnſten beſſer æſtimiret, als bey vns Chriſten jetzundt geſchicht; wie ſie dan die geſchickteſten zu jhren Regenten erwoͤhleten/ vnd die Koͤnige jhre Kinder in dergleichen freyen Kuͤnſten mit ſonderbahrem Fleiß lieſſen vnterrichten vnd auffbringen:
Vnd bey den Egyptiern ſonderlich/ war die Chimia ſo gemein vnd vblich/ durch welche ſie jhre Macht vnd Reichthumb erlangeten; daß auch der Koͤnig Darius dieſelben nicht hat bezwingen koͤnnen/ bis daß er jhre Buͤcher hat ſamblen vnd verbrennen laſſen; vnd ward zur ſelben Zeit viel auff ehrliche kuͤnſten gewendet; Wie dan auch der Koͤnig Alexander Magnus dem Philoſopho Ariſtoteli, jaͤhrlich 4 mahl 100 vnd 80000.
Cronen verehret/ vnd auch 3000. menſchen zu huͤlffe geben hat/ die Natur darmit zu durchſuchen.
Nun aber wenden groſſe Herren lieber auff Schalcks-narren vnd Poſſen-reiſſer/ die groſſe Becher voll auß-ſauffen koͤnnen; erfahrne Leute aber/ werden nichts geachtet/ darumb gehets auch alſo in der Welt her; alſo/ daß man von nichts anders/ als von brennen/ morden vnd verwuͤſtung vieler Laͤnder vnd Staͤdten reden hoͤret:
Jn ſumma, guten wiſſenſchafften ſind nun ſo vngemein vnd ſeltzam/ gleich als der ſchnee/ in warmen Laͤndern/ mitten im heiſſen Sommer; vnd iſt ſolches kein Wunder; dann der Hoffahrt nicht zu laͤſſet/ etwas ehrliches zu erlernen; wird nur nach Geld vnd Gut getrachtet/ vnd die jenigen/ welche daſſelbe beſitzen/ werden von jedermann reſpectiret, ſie taugen ſonſten etwas oder nichts/ wird nicht auffgeſehen; vnd meinet mancher/ daß es ſeiner Reputation zu wider were/ wann er ſeine Kinder etwas ehrliches lernen lieſſe/ ſondern genug haͤtten jhren Stand zu fuͤhren; biß weilen aber ſichet man/ wie genug ſie haben/ wan ein Vngluͤck zu Waſſer oder Land das zuſamen geſcharrete Gut auff einmahl hinweg nimmet; dan ſitzet man wie Butter an der Sonnen/ hat kein Gut/ vnd weiß auch nichts/ ſich darmit zu ernehren/ vnd folget gemeiniglich ein boͤſes Ende darauff/ welches (wan ſie etwas ehrliches gelernet/ nicht zu foͤrchten gehabt hetten.
Were derohalben wol zu wuͤndſchen/ daß einmahl eine ſolche Zeit kommen moͤchte/ da man an ſtatt allerhand Laſtern vben/ die Kinder in guten Kuͤnſten (darmit ſie ſich im fall der Noth/ ehrlich noͤhren koͤnten) auff erziehen lieſſe/ ſo wuͤrde es gewißlich beſſer in der Welt hergehen/ vnd ſo viel Krieg vnd Streit/ darin manchem das ſeinige mit gewalt genommen/ vnd bißweilen auch todt daruͤber geſchlagen wird/ nicht im ſchwange gehen/ ſondern wuͤrden ſich die Menſchen mit jhrer Hand-arbeit ernoͤhren/ vnd ohne beſchwerung des Naͤchſten ehrlich vnterhalten koͤnnen.
Alſo haſtu nun gehoͤret guͤnſtiger Leſer/ daß auch noch andere Mittel ſind/ ſich vnd die ſeinigen ehrlich fort zu bringen; vnd man keine vrſach hat/ ſich durch Wucher/ Mord vnd Gewalt zu bereichern/ darbey doch (weilen es gegen das Gebott Gottes vnd Liebe des Naͤchſten/ wie auch gegen die gantze Natur ſireittet) kein Gluͤck oder Segen ſeyn kan/ vnd gewißlich/ ſolcher vnrechtfertige Reichthumb/ ſelten an den dritten Erben kommen wird; iſt derohalben am allerbeſten einem jedwedern das ſeinige gelaſſen/ vnd mit eigener Hand durch ſchweiß des Angeſichts (nach dem Befehl vnd Willen Gottes) ſeine Koſt vnd Nahrung geſucht/ welches durch dieſe meine Anleittung vnd gezeigten Weg geſchehen kan.
Vnd ob ich ſchon bißhero ſelber noch niemahlen durch ſolche ſecrete Wiſſenſchaften/ darvon all hier gedacht/ wegen vielerhand hindernuͤſſen etwas habe erwerben koͤnnen/ ſo bin ich doch zu frieden/ (wan es dem lieben Gott alſo gefaͤllig iſt/ vnd es auch all mein lebenlang nicht geſchehen ſolte) daß mir nur die Natur bekant iſt; doch hoffe ich/ der liebe Gott/ werde mir einmahl aus der Frembde in mein Vatterland wiederumb helffen/ daß ich an einem ſtillen Orth etwas moͤchte anſtellen vnd thun laſſen/ dardurch meine Haußhaltung ehrlich zu vnterhalten; alßdan werde ich kuͤhner ſeyn/ etwas groͤſſers/ als bißhero geſchehen/ dem gemeinen beſten herauß zu geben.
Dann ich vorgenommen/ ein ſolches Buch zu ſchreiben/ deßgleichen von niemand jemahlen iſt geſehen worden; welches vielen Menſchen dienſtlich/ vnd zu jhrer Nahrung behuͤlfflich ſeyn wird:
Vnd mag mit gutem gewiſſen wol ſagen/ gleich als eine ſchwangere Fraw/ deren Geburtsſtund nahe iſt; ſich nach nichts anders ſehnet oder verlanget/ als jhrer Buͤrde/ daran ſie ſo lang getragen/ einmahl entbunden zu werden.
Alſo verlange ich auch; vnd erwarte der Zeit mit ſchmertzen/ darin mich Gott zu einem guten Jnſtrument gebrauche/ daß ich meinem Naͤchſten mit Raht vnd That beyſpringen/ vnd durch das jenige Pfund/ welches er mir verliehen/ behuͤlfflich ſeyn moͤge:
Vnd mangelt mir (wie geſagt) nichts anders/ als die Zeit/ welche das gluͤck bißhero nicht hat geben wollen; dann ein jedweder Verſtaͤndiger leichtlich errahten kan/ was fuͤr muͤhe vnd arbeit (will geſchweigen der groſſen koſten/ an ſolchem vnbequaͤmen vnd thewren Orth) allein in erſuchung vnd erfindung der Natur heimligkeiten (will geſchweigen groſſe Dinge zu thun) darzu erfordert werde.
Mag derohalben mit einer brennenden Kertzen oder Liecht wol ſagen/ aliis inſerviendo conſumor:
Haͤtte ich eine ſolche geitzige Eigenſchaft gehabt (gleich der mehrenteil menſchen haben) vnd nur ein einiges Stuͤck/ welches mir ſchon vor vielen jahren bekandt geweſen/ ins Werck geſtellet vnd getrieben/ ich hette groſſen Reichthumb darmit erlangen koͤnnen/ welches mir aber vnmuͤglich zu thun war; dann meine Natur hat nicht zu gelaſſen/ ein ſolches Ding/ welches allbereit vollkoͤmlich außgeſunden/ gleich als ein Handwerck zu treiben; wie ein Eſel/ welcher vmb ſein Futter zu verdienen/ taͤglich ſo viel Saͤcke in- vnd ſo viel wieder aus der Muͤhlen zu tragen gewohnet iſt; gantz nicht/ ſondern meine Natur hat mich dahin getrieben/ daß ich nach erfindung des einen/ alſobalden nach einem andern vnd beſſerm (darzu mir allbereit das erſte Anlaß geben) getrachtet habe/ vnd da ich ſolches auch gefunden/ jmmer weitter fortgangen bin; weilen das eine dem andern zu groͤſſern Geheimnuͤſſen den Weg zeigte/ vnd die Thuͤr auffthaͤte: Welchem ich bißhero ohne ſchewung vieler muͤhe vnd koſten/ meinem Naͤchſten zum beſten/ vnd meiner ſelbſten conſumirung/ eifferig nachgangen bin; vnd werde ach nicht ſtill ſtehen (ſo es Gott zu laͤſſet) bis daß ich einmahl zu einem gluͤcklichen vnd gewuͤndſchten Ende gelange: Vnterdeſſen ich aber meinem Naͤchſten/ mit dem jenigen/ was mir allbereit bekandt iſt/ zu dienen beſchloſſen vnd vorgenommen habe.
Will derohalben hoffen/ die Frommen werdens in gutem verſtehen vnd auffnehmen; die neidiſchen Spoͤtter aber moͤgen nach jhrer boͤſen Arth vnd verkehrten Natur verachten vnd thun alles was ſie wollen:
Werden aber kleinen Gewinn oder Ehr davon tragen/ ſondern vielmehr jhre lange Ohren dadurch zeigen/ vnd ſolche von jedermann ſehen laſſen.
Will hiermit beſchlieſſen/ vnd den guͤnſtigen Leſer an meine andere Buͤcher/ welche von guten Secreten, klaͤrlicher/ als dieſe gethan haben/ handeln werden/ vnd ins kuͤnfftige herauß zu geben/ vorgenommen/ gewieſen; vnd dem Allmaͤchtigen/ guͤtigen vnd barmhertzigen Gott von welchem allein alles Gute herkompt/ befohlen haben.
An den Neidhardt.
HOehr an du Spoͤtter/ thue dieſes wohl betrachten/ Was du nicht weiſſt noch kanſt/ das ſolſtu nicht verachten; Dann auff Erden lebt nicht ein ſolcher Mann/ Der allen Menſchen recht thun kan.
Darumb ſiehe zu/ was du anſtelleſt/ Auff daß du dich nicht ſelber faͤlleſt.
Vnd thue nicht vertheilen ohne Verſtandt/ Damit du dich nicht bringeſt in Schand; Dann Warheit wird wol Warheit bleiben/ Vnd die Luͤgen-Geiſter von ſich treiben.
Ob ſchon deines gleichen dir faͤllet bey/ So biſtu doch der Straff nicht frey; Welche vber dich verhenget iſt/ Dieweil du ein ſolch Spoͤtter biſt.
Darumb laß bleiben ein ſolchen Mann/ Der dir niemahln hat boͤſes gethan.
Sondern vielmehr geſucht deinen frommen/ Auff daß du moͤchſt zur Warheit kommen.
Vnd lehret dich auff welche Weiß/ Du moͤgeſt erwerben Ehr/ Gut vnd Preiß.
Kanſtu nun etwas beſſers lehren Kein frommer Mann wird dir es wehren.
Thue ſolches herauß zum beſten geben/ Vnd laß es dienen zu des Menſchen Leben.
So du aber niemand kanſt lehren Kunſt/ So ſchweig vnd laß einem andern die Gunſt; Deme es geben hat der guͤttige Gott/ Vnd mach darauß nicht einen Spott.
Sonſt wirſtu zu ſeiner Zeit empfangen/ Die Straff/ darnach du thuſt verlangen.
Welche iſt niemahln bleiben auß/ Von der Gottloſen Spoͤtter Hauß.
Diß ſag ich dir gantz ohne ſchew/ Vnd auch nicht mehr/ ſondern bleibt darbey.
ENDE
