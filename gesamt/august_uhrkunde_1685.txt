VOn Gottes Gnaden Wir Rudolff Auguſts/ Hertzog zu Braunſchweig und Luͤneburg/ ꝛc. Uhrkunden und fuͤgen hiemit zuwiſſen/ ob wir Unswol gaͤntzlich verſehen/ es wuͤrde denen in Unſern Fuͤrſtenthum und Landen wider die herumb vagirende Zigeuner/ oder ſo genandte Tartarn vielfaͤltig publicirten/ und auf denen Reichs-Conſtitutionen und der Reichs-Policey-Ordnung gegruͤndeten Edicten, ſonderlich da ſelbige am 26. Sept. Anno 1669. von Uns durch offenen Anſchlag erneuert worden/ gehorſamlich nachgelebet/ und von Unſern Magiſtraten/ Gerichts-Herrn und Beambten daruͤber mit nachdruͤcklicherm Ernſt gehalten ſeyn; So muͤſſen Wir dennoch mit hoͤheſten Unſern Mißfallen wahrnehmen/ daß nichts deſto weniger ſolch unleidliches Geſinde ſich verſchiedentlich hervorthun/ aus denen benachbarten Provincien ſich in Unſer Lande einſchleichen/ und daſſelbe hin- und wieder durchziehen/ theils Unſer Unterthanen auch wol gar mit denenſelben handeln/ theils Raht und Huͤlffe bey ihnen ſuchen/ allermeiſten aber von ihnen betrogen beſtolen und an Leib und Seel gefaͤhrdet werden ſollen/ der Feuers-Gefahr/ und andern Unheils und Schadens zugeſchweigen/ wann Wir aber dergleichen uͤbertret- und hindanſetzungen ſothaner Unſer heilſahmen Geſetzen und Edicten nachzuſehen/ weiniger das herumbvagiren dergleichen liederlichen Volcks in Unſern Landen keines Weges zu dulden gemeinet/ ſo wollen Wir oberwehnte ſo wol Unſer hohen Vorfahren als auch Unſer eigene deßhalber ergangene Conſtitutiones, Edicta und Mandata hiemit anderweit renoviret/ und einen jeden Unſer Unterthanen und Angehoͤrigen ermahnet haben/ denſelben beſſer als bißher geſchehen aller Gebuͤhr nach zuſetzen.
Jnmaſſen Wir auch hiemit nochmahlen ernſtlich befehlen/ ordnen und conſtituiren/ das hinfuͤro in Unſern Fuͤrſtenthuͤmen/ Graff-Herrſchaften und Landen/ vorgemeldte Ziegeuner und Tartarn nicht ſollen geduldet/ ſondern/ wo muͤglich/ von den Grentzen an jeden Ort Unſerer Lande ab- und zuruͤck gehalten/ durchaus aber denenſelben kein Durchzug oder Nachtlager verſtattet/ noch ſie auf einige Weiſe darin gelitten/ oder ſonſten ihnen Unterſchleiff gegoͤnnet werden/ vielmehr ſollen die Unſrigen ſampt und ſonders/ niemand außbeſcheiden/ bey Vermeidung unſerer ſchweren Straffe und hoͤchſten Ungnade/ befehligt ſeyn/ dafern dergleichen Ziegeuner oder Tartarn ſich zu Unſern Landen naͤheren/ ſelbige von Unſern Graͤntzen ab und zuruͤck treiben/ oder da ſich einige durch geſchlichen haben/ und in Unſern Landen wuͤrcklich betreten laſſen ſolten/ das alsdan ein jeder ſeines Orts ſich derſelben bemaͤchtigen/ und wann ein Gerichte etwan darzu nicht Staͤrcke oder Mittel gnug haͤtte/ alsdan das andere uͤmb Huͤlffe und Beyſtand durch den Glockenſchlag oder andere Mittel anruffen (welches ihm auch darauf bey Vermeidunge ſchwerer Straffe beyzuſtehen ſchuldig ſeyn ſoll) ſolches Geſindlein zu wolverwahrlicher Haft nehmen/ und ſolches Uns zu ernſtlicher Beſtraffung deſſelbigen/ ohne Verzug zuwiſſen thun.
Wir wollen auch hiedurch die mehrgemeldte in des Heil.
Reichs Policey-Ordnung wider die Ziegeuner gemachte Verordnung/ worin ſie fuͤr Vogelfrey/ wie man es ins gemein nennet/ geachtet werden/ nicht auf gehoben haben/ ſondern erklaͤren Uns dahin/ daß/ wann jemands gegen gemeldte Ziegeuner in Unſern Landen mit der That handeln oder fuͤrnehmen wuͤrde/ derſelbe daran nicht gefrevelt noch unrecht gethan haben ſolle/ ſolten auch etwa die hierzu/ ſo wol von Uns/ und Unſern Beampten/ und anderen Gerichten beſtalte Dienere/ oder auch unſere Beampte/ und die Gerichts-Herrn ſelbſt/ ſich hierinn ſeumig und verdaͤchtig bezeigen/ oder mit ſolchem Geſindlein durch die Finger ſehen/ auf ſolchen Fall wollen Wir die von Unſern Vorfahren verordnete Straffe hiermit wiederholet haben/ daß nemlich/ ein jeder Ober-Herr die ſeumige Diener mit Geld/ oder Gefaͤngnuͤß/ nach geſtalten Sachen belegen/ die Beampten und Gerichts-Herren aber/ ſo ſich deßfals ſelbſt ſtraffbar machen/ zu Anordnung gebuͤhrlicher Beſtraffung bey Uns angemeldet werden ſollen.
Daran geſchicht Unſer ernſtlicher Wille und Meynung/ und Wir ſeyn den Gehorſam gegen jedwedern mit Gnaden zu erkennen/ den Ungehorſam aber mit Ernſt zu beſtraffen gemeinet.
Uhrkundlich haben Wir dieſes eigenhaͤndig unterſchrieben/ und mit Unſerm Fuͤrſtlichen Geheimten Cantzley-Secret unterdruͤcken laſſen/ ſo geſchehen in Unſer Veſtung Wolffenbuͤttel/ den 6. July Anno 1685.
