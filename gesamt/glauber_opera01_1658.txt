JOHANNIS RUDOLPHI GLAUBERI Philoſophi & Medici Celeberrimi OPERA CHYMICA, Buͤcher vnd Schrifften/ ſo viel deren von ihme bißhero an Tag gegeben worden.
Jetzo von neuem mit Fleiß uͤberſehen/ auch mit etlichen neuen Tractaten vermehret/ vnd vmb mehrer Bequemlichkeit willen/ in dieſe Form zuſammen getragen/ ſampt ein darzu verfertigten vollkommenen Regiſter.
Mit Churf. Saͤchſ. als Vicarii, Reichs-Privilegio.
Franckfurt am Maͤyn/ Jn Verlegung Thomæ-Matthiæ Goͤtzens.
Jm Jahr M DC LVIII.
Regiſter der Tractaͤtlein/ in dieſem Erſten Theil.
I. Erſter Theil.
PHarmacopœæ Spagyricæ, wie man auß denen Vegetabilien, Ammalien vnd Mineralien Artzney bereiten ſoll. p. 1
II.
Ander Theil/ Pharm. Spag.
Daß das Nitrum alle Vegetabilia, Animalia vnd Mineralia, ſolvire, corrigire, vnd ihre ſchaͤdliche Eygenſchafften in heilſame Medicamenten transmutire.
33
III. Dritter Theil/ Pharm. Spag.
Wie das Saltz vnd Feuer die Vegetabilien, Animalien vnd Mineralien in die ſchnellwuͤrckenſte Medicamenten verſetze.
94
IV.
Warhafftige Beſchreibung auß Weinhefen einen guten Weinſtein in groſſer Menge zu extrahiren.
116
V. Miraculum Mundi, oder Beſchꝛeibung deß Großmaͤchtigen Subjecti von den Alten Menſtruum Univerſale, oder Mercurius Philoſophorum genand.
127
VI. Explicatio miraculi Mundi.
171
VII. Continuatio miraculi mundi.
202
VIII.
De Medicina Univerſali ſive auro potabili.
259
IX. Erſter Theil/ Operis Mineralis, Gold auß Kißlingſteinen/ Quaͤrtzen/ Sand/ Erden/ per ſpiritum ſalis zu extrahiren vnd corporaliſch zu machen/ vnd wie auß Antimonio eine Panacea ſolle gemacht werden.
293
X. Ander Theil Operis Mineralis, vom Vrſprung vnd Herkommen aller Metallen/ vnd Mineralien/ wie dieſelbe durch die Aſtra gewircket/ auß Waſſer vnd Erden ihrē Leib nehmen/ vnd in vielerley Geſtalt formlert werden.
337
XI. Dritter Theil/ Operis Mineralis, darinnen vnter der Explication, uͤber deß Paracelſi Buͤchlein/ Cœlum Philoſophorum oder Liber Vexationum genand/ Metallorum transmutationes in genere gelehrt wird/ vnd andere dergleichen Arbeiten.
366
XII. Tractatus de natura Salium, darinnen von einem abſonderlichen Saltz/ alle ſubjecta in harte vnverbrennliche Coͤrper zu verwandeln.
441
XIII.
De Signatura Salium, Metallorum & Planetarum.
512
XIV. Troſt der Seefahrenden.
538
Regiſter aller nuͤtzlichen Sachen/ welche in dieſem Erſten Theil eingefuͤhrt werden.
A.
A/ ſeine Geſtalt.
517
Abtreiben/ bey Metallen zubeobachten.
437
Adamas.
426
Ægyptiſche Schulen haben die Signatur der dinge wol in acht genommen.
516
Alaun. 489
Kan auß gemein Saltz werden. ibid. Schieſſt dem gemeinen Saltz gleich/ doch nicht ſo zierlich.
525
Alchimiæ Natura.
224 . 370
Recepten.
412 . 413
Materie vnd Werckzeug.
421
Thun. 425
Alkaheſt, wz es ſey.
26 . 27 . 316 . 317 . 319 . 321
Deſſen Tugenden. ib.
welche er in metallicis beweiſet.
323
Solviret alle Mineralien. ib.
Die Metallē ſcheidet er voneinander. ib.
Amaus. 384 . 398 . 399
Arbeit. ib.
Welche reducirt.
399
Amethyſtes.
427
Anæſarcam zuvertreiben.
556
Anatomia der Vegetabilien/ Animalien vnd Mineralien. 319
Wordurch ſie verrichtet werde? ib.
Angeſicht ſchoͤn zu machen.
557
Anima Metallorum.
362
Animalia, was ſie ſeynd/ vnd was darunter vnd darmit ſol verſtanden werden.
35
Kraͤfftiger als die vegetabilia.
36
Solvirt vnd corrigirt das menſtruum univerſale. 44
Der liquor nitri fixi ſolvirt vnd corrigirt ſie.
46
Durch Huͤlffe der Saltzgeiſter in reine medicamenten zubringen.
98
Zu anatomiren.
319
Animaliſchē Medicamenten Bereitung.
45
Gebrauch/ Krafft vnd Wuͤrckung. 55 . 56
Antimonii Panaceæ Tugend. 10
Stillet ſauſen der Ohren.
10
uͤbrige Fluͤſſe.
10
Hertzklopffen.
10
Epilepſiam.
10
Melancholiam.
10
Panaceæ Bereitung.
62
Panaceæ Wuͤrckung. 63
Panaceæ doſis. 63
Gebrauch.
63 . 6
Panacea curirt die Waſſerſucht. 65
Panaceæ doſis in der Waſſerſucht. ib.
Panacea gut contra podagram. 65
Panaceæ doſis fuͤrs podagram. 65 . 66
Panacea gut zu Heylung der Wundē.
67
Heilet alle fiſtulirte Schaͤden.
67
Doſis in forma pillularum. 67 . 70
Flores.
309
Wieder zugebrauchen. ib.
Schlacken/ geben ein Medicin.
311
Dero Bereitung. ib.
Dero Wirckung.
313
Tinctura.
313
Antimonium das edelſte vnter den Mineralien. 61 . 400 . 401
Primum Ens auri. ib.
Jſt ein Gifft/ ehe es bereitet.
61
Macht dz Gold auß Kißlingſteinē fix 279
Daß Gold vnd Silber darvon zubekommen. 385 . 386
Aphtha, wie es curirt wird. 557
Apoſtel ſeynd Philoſophi geweſen. 450
Apoſtemata zuvertreiben 550
Apothekeꝛn dienet das Menſtruum Univerſale.
134
Appetit zur Speiſe machen.
555
Aqua Vitæ Philoſophorum.
266
Jſt die hoͤchſte Medicin aller Vegetabilien. ib.
Deſſen Krafft/ Tugend vnd Eigenſchafft.
265
Wie mans probiren ſoll.
266
permanens. 324
Arbeit der Amauſen.
384
Der Weiber. 433
Arſenicum, daß es ſein Silber vnd Gold von ſich gebe.
385 . 386
Ein groſſes Gifft.
497
Wird zur Compoſition deß Vitriols vnd Salpeters genommen/ Gradir-waſſer darbey zu machen. 497
Artzneyen Bereitung. 243
Art der Metallē/ wird vielerley gefundē. 353
Die Vrſach. ib.
Aſari Radices.
318
Aſelli.
40
Aſtra, ſeynd an Statt deß Vatters/ oder Saamens bey den Metallen.
356
Athem/ der ſtincket/ zuvertreiben.
141
Der ſchwer gehet/ zu helffen.
555
Augen/ was ihnen dienlich.
557
Felle vnd Fluͤſſe zu vertreiben. ib.
Waſſer zu machen.
557
Auri anima.
252
uͤberauß geiſtlich.
256
Solut o. 501
Per aquam Regis.
506
Jſt corroſiviſch.
507
Allen dingen ein Gifft. ib.
Vncorroſiviſch. 502
Per ſal mirabile. ib.
Oleũ macht ſtarck vñ geſund Fleiſch. 569
aurificum ſal bringt ſolariſche Kraͤuter herfuͤr.
508
auripigmentum, daß es ſein Silber vnd Gold von ſich gebe.
386
Verurſacht unleidliche vomitus, vnd ſtarcke ſedes.
497
aurum potabile verum.
259 . & ſeqq. 560
Seine Geſtalt.
265
Deſſen Medicin.
277
Weiß vnd roth.
500
Seine Art vnd Eigenſchafft.
265
aurum potabile zu probiren.
266
aqua vitæ Philoſophorum.
266
Gebrauch bey Mineralien.
272
Gebrauch in Medicina.
277
aurum potabile im naſſen Weg zu verſuchen/ ob es ein wahres Philoſophiſches volatiliſch ☉ ſey.
273
im truckenen Weg/ ob es die vnvolkommene Metallen gradire.
274
Verbirget in ſich das Drachenblut.
289
Außſatz zu heilen.
557
azoth Philoſophorum. 316
B.
B/ ſeine Geſtalt.
517
Backert.
359
Balneum ſecretum autoris.
316
Reiniget Vegetabilia, animalia, vnd Metallen.
317
Baſiliſcus.
318
Mineralis. ib.
Bauchgrimmen.
556
Baumfruͤchte.
152 . 196 . 197
Bauren ein nuͤtzliches Stuͤcklein. 151 . 196 . 203 . 204 . 205 . 206 . 215 . 216
Berge von lautern Schwefel.
345
Bergwerck zu verſuchen 144 . 173
Bezoarticum minerale. 52
Seine doſis. ib.
Bierbraͤuern dienlich.
193
Bier. 534 . 535
Safft. ib.
zumachen. 552
Bildſchnitzer koͤnnen ihre Jnſtrumenten haͤrten.
288
Biscoctum.
535
Blaſen-Tartarum treibet auß die Panacea antimonii.
13
Bley. 182
Trucknet.
498 . Kuͤhlet. ib.
Blitz/ warumb er ein Schwert in der Scheiden zerſchlage/ vnd die Scheiden gantz laſſe/ &c. 344
Schlaͤget offt in die Erden/ vnd macht die Gaͤnge offenbahr. 352
Bocken Curirung. 550
Botsknechten dienlich.
554
Brandtewein/ wie ihn der autor macht. 120 124
Brauſen der Ohren zu vertreiben.
557
Brey. 535 . Zu eſſen. ib.
Brief von Zin. 520
Brod hat ein fluͤchtig ☉ bey ſich. 455
Jſt ein Nutrimentum. ib.
Kan ein Medicamentum werden. ib.
Vnd Saltz nehmen/ vnd darbey ſchweren/ wo es auffkommen/ vnd was es auff ſich habe.
462
Auff die Schiff zu backen.
535
Wird zu Bier. ib.
Bruͤche zu heilen. 556 . 564
Bruchzin.
182
Bruͤſte zu heilen/ ſonderlich die erkaͤltet.
555
die breſthafft vnd außgeſchlagē ſeynd. 557
Bruñen/ die Holtz zu Eiſen machē. 491 . 492
Buchdruckern dienet das Menſtruum Univerſale. 189
Buͤchſenmachern/ was ihnen dienlich.
189
Buchſtaben/ auß dem Circul vnd Quadranten gemacht.
517
Buͤttern oder Butter machen.
397
C.
C/ ſeine Geſtalt.
517
Calcedonius 426
Calculum zu vertreiben. 546
Calculoſis bekommet die Panacea antimonii wol.
11
Caput Corvi.
324
Cantharides.
39 . 318
Carbunculus.
426
Cataputia.
318
Cauda pavonis.
324
Ceræ Oleum. 88 . 89
Chirurgis dienet das Menſtruum Univerſale.
134
Choleriſchen Natur Eigenſchafften.
519
Chryſopaſſus.
427
Chymia hat die Kunſt im Nitro fanden.
159
Chymici, die Alten vnd dero Nachfolgere wunderliche Grillen. 395 . 396
Chymiſche Medicamenten. 8
Cimentiren.
437
Circulus was er bedeute. 513
Vnd wie er in Acht zunehmen. ib.
bedeut das himliſche/ vnbegreiffliche. ib.
Vnd der Quadrant macht alle Geſtalten der Vegetabilien, animalien, vnd Mineralien.
517
Vnd Quadrant ein Vrſprung deꝛ Buchſtaben.
517
Circulatio ſanguinis in microcoſmo.
443
Citri oleum zu figiren.
494
Cocculi de Lede. 318
Cœlum Philoſophorum.
370
Colericos, die zu hitzig/ zu moderiren. 569
Colicam paſſionem zu ſtillen.
556
Concentrirung der Metallen.
243
Wird gemacht per Nitrum. 244
Deß Korns.
534
Deß Waſſers.
540
Confortativum in groſſen Krãckheiten.
80
Corallus.
426
Cordiale in groſſen vnd langwuͤrigen Schwachheiten.
80
Corroſiven ſoll man võ Metallē laſſen.
413
Cryſtall.
427
Cryſtall in Waſſer zu bringen.
541
Wormit. ib.
pulveriſirt ſtaͤrcken den Magen.
545
Beſchweren/ daß man alle dinge darinn ſehen kan.
419
Curirung der Kranckheiten auff dē Schiffen. 535 . & ſeqq. der Bocken.
550
D.
D/ ſeine Geſtalt.
517
Darmgicht zu vertreiben. 556
Deſtillation reiniget die Mineralien. 105
Reiniget die Vegetabilien vnd animalien. 110
Macht die Metallen geiſtlich.
111
Diuretica treiben Urin vnd calculum. 76
Wie ſie hertzſtaͤrckend koͤnn en gemacht werden.
76
Diureticum Nephriticum auß Wuͤrmen/ durch Huͤlffe eines Spiritus appropriati vegeta bilium. 74
Draconis ſanguis.
324
Durſt zu leſchē. 540 . 546 . 556 . mit Saltz. 542
E.
E/ ſeine Geſtalt. 517
Edelgeſteine auß Steinen/ wer ſie habe machen koͤnnen.
450 . 451
Farb vnd Tugenden. 426 . 427
Eiſen in Kupffer zu gradiren. 126
Jn einen Vitriolum zu ſolviren. 126
Wie Stahl/ ſo hart zu machen. 188
Wann es Gold haͤlt/ mit groſſem Nutz außzuſeigern.
327
Ziehet der Magnet an ſich.
353
Hat viel corroſiviſchen oder vitrioliſchen Sulphur.
389
Hat viel corroſiviſch Saltz. ib.
Laͤſſet ſich nicht mit Bley auff einer Cupellen abtreiben.
520
Electuarium autoris. 539 . & ſeqq.
Minerale 549
Deſſen doſis.
549
Operation.
549 . 550
Electuarium de Juniperis. 555
Element wuͤrcket eines in das ander.
460
Eliæ vnd Eliſæ Hiſtoria. 509 . 510
Emplaſtra auß denen Vegetabilien.
101
Ens primum auri, worinnen zu finden. 286 . 287
Epilepſiam zu curiren. 10 . 64 . 315 . 555 . 138
Erdgeiſter.
347
Erdmaͤnnlein.
346 . 347
Ertz zu probiren. 144 . 173
So fluͤchtig/ innerhalb drey Stunden zu figiren. 145 . zu ſchmeltzen.
437
Eſſentia quinta.
379
Eſſentias ſoll man mit Verſtand eingeben. 17 . 18
Auß außlaͤndiſchen duͤrren Vegetabilibus zu bereiten. 19 . 20
Tabaci braucht man in Mutter Kranckheiten.
24
Vini gut fuͤr Gifft.
30
Wie man dieſelben bewahren ſoll.
30
herbarum wie man ſie ſoll gebrauchē.
31
Vegetabilium.
538 . 539
Deren Gebrauch vnd Operation. ib.
Eſſig/ wie er in Holland/ Franckreich vnd Italia gemacht wird. 118 . 119
Vnd Brandwein zu machen/ auff deß autoris Weiſe. 120 . auß Holtz. 209
Worzu er gut. 215
Eſula.
318
Etzwaſſer zubereiten.
187
Exceſſ im Eſſen vnd Trincken/ was er vervrſache.
66
Excrementa haben in ſich die groͤſte Krafft der Thiere.
58
Der Menſchen.
561
Extractum der Vegetabilien. 538 . 539
Deſſen Nutz. ib.
F.
F/ ſeine Geſtalt.
517
Farbe/ die geſund am Menſchen/ zu erhalten.
555
Farben zu machen.
187
Faͤulnuͤß zu wehren.
554
Der Zaͤhne zu wehren. 557
Feiſten Weibern zu helffen. 557
Felle der Augen zu vertreiben.
557
Feuchte bey bey allē dingē/ das patiens.
362
Feuchtigkeit/ ſo uͤbrig bey den Menſchen/ zu vertreiben.
555
Der Zaͤhne zu vertreiben.
557
Fewer-Geiſter.
347
Fewer iſt allezeit vnveraͤnderlich vnd irret nicht. 519
Stellet den Menſchen der Metallen verborgne Natur vnd Eigenſchafftē vor.
519
Hat ein groß Geheimnuß.
542
corrigirt das Saltz.
543
Fieber curirt die Panacea antimonii. 10
curirt deß autoris Electuarium.
539
Zu curiren.
556
Fiſch kochen.
546
Fiſtulirte Schaͤden zu heilen. 67 . 315
Flechten zu vertreiben.
557
Fleiſch hat ein fluͤchtig Gold bey ſich verborgen. 455
Jſt ein nutrimentum.
455
Wird ein medicamentum. ib.
Einſaltzen.
546
Flores antimonii.
309
Wieder zu gebrauchen. 309 . & ſeqq.
Fluͤſſe zu curiren. 539 . 555
Der Augen zu curiren.
557
Fluß zur Arbeit.
332
Frawen/ die ſchwanger ſeynd/ was ihnen dienlich. 555
Bruͤſte zu heilen.
557
Froͤſche wachſend machen.
466
Fruchtbarkeit zu befoͤrdern.
557
Fulmen Jovis. 248
G.
G/ ſeine Geſtalt.
517
Gaͤnge der Metallen verrathen ſich durch Witterung. 352
Entzuͤnden ſich in der Nacht von der warmen Lufft. ib.
Laſſen einen Streich hinauß lauffen/ als ein blau Feuer. ib.
Gaͤnſe fuͤttern vnd maͤſten.
545
Gaͤnſekoth/ worzu er zu gebrauchen. 454
Gaͤrtnern dienet das Menſtruum Univerſale. 149 . 192 . 203 . 204 . 205 . 206
Galmey/ daß es ſein Gold von ſich gebe.
303
Geburt der Weiber leichtern.
555
Geheimnuͤſſe/ wie ſie von den Alten hinterlaſſen worden.
517
Gelbſucht zu vertreiben. 556
Geſchwaͤr deß Mundes zu heilen.
557
Geſchwulſt zu vertreiben.
556
Geiſtlichmachung der Metallen.
404
Geſtalt der Schlangen.
513
Was ſie vor Bedeutnuß habe.
ib.
Gewuͤrm/ ſo gifftig/ ihre Verwandlung in ſichere Medicamenten. 42 . 43
Gifft wideꝛſtehet die Panacea antimonii.
10
So geiſtlich/ ſtaͤrcker als der corporaliſche.
16
Vnterdruckt Spiritum Vitalem vnd das humidum radicale. 56
So corporaliſch/ kan per Vomitum wieder herauß geſtoſſen werden. 16
So geiſtlich/ erſticket den Spiritum Vitalem. 16
Gifftige Schwaͤmme/ wann man ſie geſſen hat/ was gut darfuͤr ſey. 556
Glaßmahlern dienet das Menſtruum Univerſale. 188 . 189
Gold auß vnvolkommenen Metallen zu bringen.
186
So unrein durch das antimonium zu gieſſen/ ſeigern vnd fein zu machen.
306
Von de antimonio zuſcheiden. 308 . 309
Geben die unvollkommene Metallen. 331
Mit Regulo antimonii außziehen.
335
Soll nicht mit gemeinem Bley außgezogen werden. ib.
Leicht vnd geſchwind zu machen.
371 . 373
Wie mans ſoll machen.
379
Sein innerſtes.
405
Sein Art vnd Eigenſchafft 405
Jn dreyerley Stand. 407
Kan zur plusquamperfection gebracht werden.
408
Auß Staͤben vnd Ruthen/ wer es habe machen koͤnnen.
450 . 451
Auß Holtz machen. 452
Der Metallen treibt am rundeſten.
520
Jm Saltz.
542
recht aufzuſchlieſſen.
560
Gomeſii Explication/ uͤber das Woͤrtlein ἃλς, oder Sal. 526 . 527 . 528 . 529 . 530
Gott iſt allein perfect. 525
Allein kan ichts auß nichts machen.
416
Grind zu vertreiben.
557
Gruͤne Loͤw. 500
Deſſelben Tugenden. 499 . 500 . 503
Erfrewet allein durchs Anſchawen.
503
Staͤrcket das humidum radicale.
503
Balſamirt den Menſchen inwendig. ib.
Liquor auriſicus.
504
Safft. ib.
Gummi Guttæ.
318
Gur. 357
Wird in ein Metalldurch laͤnge der Zeit gebohren.
357
H.
Haͤckern ein nuͤtzliches Stuͤcklein. 151 . 194 . 195 . 203 . 204
Halchimia.
542
Halßknollen/ ſo geſchwollen/ zu zertheilen.
557
Hauptwehe zu curiren.
539
Haut im Angeſicht ſchoͤn zu machen. 557
Hecken-Fruͤchte.
152
Helleborus.
318 . 538
Darmit haben die Alten ihr Leben verlaͤngert. 538
Herd-Bereitung. 277
Herkommen der Metallen. 337 . & ſeqq.
Hermetis verba Secretorum.
164
Hertzklopffen zu vertreiben.
555
Hertzzittern.
498
Hirnkranckheiten zu helffen. 82 . 83
Hiſtoria vom Elia vnd Eliſa. 509 . 510
Vom Gifft.
16
Von einem Koͤnige/ der der Trunckenheit zu ſehr ergeben.
571
Von einer Frawen/ die von einem trunckenen Koͤnige verurtheilet/ zũ nuͤchtern appelliret. ib.
Hitze deß Mercurii. 419 . 420
Holtz-Eſſig.
209
Worzu er dienlich. ib.
Holtz in Gold zu verwandeln. 452 . 453 . 454
Holtz-Oehl.
209
Zu Stein machen.
491 . 492
Nutz. 215 . 216
Preſſe.
207 . & ſeqq.
Holtz-Safft zum Salpetermachen dienlich. 207
Wie er herauß zu preſſen. 205 . & ſeqq.
Worzu er mehr dienlich.
209
Honig den uͤbeln Geſchmack zubenemē. 552
Hornuͤſſen-Stiche zuheilen. 557
Huͤner eſſen Sand vnd Kißling. 546
Warumb. ibid.
Humidum radicale zu ſtaͤrcken.
281
Hundskoth.
454
Worzu er dienet.
454
Hunger ſtillen.
535
Huren-Kranckheit zu curiren.
139
Huſten zu vertreiben.
555
Hyacinthus.
426
Hypochondriacam Melancholiam zu curiren.
556
J.
Inceriren vnd inceration, was die Philoſophi darmit meynen.
398
Inſtrumenten zu haͤrten.
288
Johannes der Evangeliſt hat koͤnnen auß Staͤben Gold vnd auß Steinen Edelgeſteine machen.
451
Joſeph hat Saltz bey ſich gehabt.
465
Jovialiſche Kraͤuter zeugen.
508
Aus Metallen. ib.
Jovis fulmen.
248
Junge Kinder/ welche Geſchwer im Munde haben/ zu heilen. 557
Jungfran-Milch der Philoſophorum.
289
Jupiter.
381 . 382
Seine Art. ib.
Juriſten dienet das Menſtruum Univer ſale.
134
K.
Kalbfleiſch einzuſaltzen.
546
Kefer-Schroͤter. 37
Kießling pulveriſiret/ ſtaͤrcken den Magen. 545 . 546
Welche Gold halten.
300
Jn allerhand Farben zu ſehen.
282
Den ſulphur darinnen zu gutem Golde transmutiren. 282
Geben ein Waſſer/ amauſen zu machen.
399
Jn Waſſer zu bringen.
541
Wormit. ib.
Kind zu ſtein gemacht in der Schweitz. 491
Welches Geſchwer im Munde hat/ zu heilen. 557
Kindsbetterinnen dienlich. 555
Knollen deß Halſes zu zertheilen. 557
Kobolten außſeigern.
327
Kan figirt werden.
355
Wie ſein Gold vnd Silber zubekom̃en. 385 . 386
Kochen.
546 . 547
Kochſaltz.
456
Von feiner terreſtritaͤt zu ſaͤubern.
523
Kohlen geben einen rothen feurigen Stein. 241
Koͤnige vom antimonio ſchmeltzen.
308
Koth/ worzu er zu gebrauchen.
454
Vnd was er iſt.
ib.
Der Menſchen. 455 . 456
Worzu er in der Artzney nutzet. ib.
Kornfruͤchte.
151 . 152
Safft. 534
Korn/ wormit anzufeuchten.
196
Wachſend zu machen.
196 . 197
Jn Fiſchkoͤpffe pflantzen.
465
Seine concentrirung. 534 . & ſeqq.
Kraͤtze zu curiren. 64 . 557
Kraͤuter/ ſo in warmer Lufft wachſen/ nicht ſehr gifftig.
59
Jn finſtern/ ſchattichten Orten/ ſehr gifftig. ib.
mitten im Winter gruͤnen vnd wachſen machen.
267
Auß Sand wachſend zu machen.
268
Jn verfault Holtz zu pflantzen.
283
Jn Segeſpaͤhne zu pflantzen. 283
Von Metallen zeugen. 507 . 508
Kranckheiten im Hirn zu curiren.
82
Auf den Schiffen zu curiren. 535 . 536 . 537
Vrſprung.
135
Kriegsleut en dienet das Nitrum.
193
Krimmen machen. 498
Kroͤtten wachſend machen.
466
Kuͤhemiſt/ worzu er zu gebrauchen.
454
Kunſt der Alchimy. 370 . 430
Kupffer gibt Silber von ſich. 183
Solviren.
125
Kupfferſtechern dienet das Menſtruum univerſale.
147
Koͤnnen ein Etzwaſſer durch das Nitrum erlangen.
187
L.
Lac Virginis. 324
Lapides, ſo bereitet in calculo zu gebrauchen.
53
Lapis Philoſophorum, worvon er ſolle bereitet werden. 511
Mutirt nit das gantze corpus der vnvollkom̃enē Metallē in Gold vnd Silber.
416
Laterinum oleum.
88 . 89
Lathon, materia lapidis.
84
Leber-Verſtopffungen zuoͤffnen. 556
Leinenwebern dienlich.
190
Leo rubeus. 324
Viridis.
324 . 504
Lepram curit die Panacea antimonii.
64
Was ihn ferner curirt. 139 . 539
Liber Vexationum Philippi Theophraſti Paracelſi.
370
Liquor, ſo feurig.
46
Deß Salpeters.
46
Seine Bereitung.
46
Sein Gebrauch in Bereitung der Medicamenten. 46 . 47
Fixus Nitri. 49 . 50 . 524
in der gewaltfamen Kaͤlte zeucht ſein innerſtes vnd beſtes zuſammen bey ſich in die Mitten. 376
Der gruͤn iſt.
503
Vnd der gruͤne Loͤw genennet wird.
503
treibt den den calculum in Nieren. ib.
Loͤwe.
500
Der Gruͤne. 499 . 500
conſumirt die Podagriſche Fluͤſſe.
505
vertreibet cholicam. ibid.
heilt den Außſatz. ib.
Kombt zu Huͤlff den apoplecticis. ib.
Vnd Epilepticis. ib.
Præſervirt vor Peſt. ib.
Verurſacht ein geſund vnd langes Leben ib.
Heilt die Wunden. ib.
Erhaͤlt das Gebluͤth fuͤr corruption. ib.
Lues venerea.
318
zu curiren. ib.
Lufft empfehet den Samen von den aſtris. 460
Fuͤhret den ins Waſſer. ib.
Temperirt, deß Spiritus vitalis erhalter/ Bewahrer vnd ernehrer.
15
vntemperirt, deſſelbigen Erſticker vnd Erwuͤrger. ib.
Welche inficiret iſt/ thut dem Menſchen mehr Schaden/ als ein corporaliſch Gifft.
16
Lu Wenn ſie inficiret iſt 555
Lufft.
Geiſter.
347
Lunæ Art vnd Eigenſchafft. 402
Lunam zu figiren. 174 . 180
Wormit? ib.
Kan von allen Zuſaͤtzen gereiniget werden.
180 . 181
Von Sole zu ſcheiden. 184 . 185
Wormit?
184 . 185
Lunariſche Kraͤuter zeugen.
508
Von Metallen. ib.
Lungenſucht zu vertreiben.
556
Lunificum ſal, bringt Lunariſche Kraͤuter herfuͤr. 508
Luſt zur Speiſe machen.
555
M.
Maͤler im Geſicht zu heilen.
557
Maͤuſekoth/ worzu er zu gebrauchen. 454
Magen zu ſtaͤrcken. 545 . 546 . 555
Magiſteria zu gebrauchen in Calculo.
53
Magnes.
426
Mahler koͤnnen durchs Nitrum ihre Farben machen.
187 . 188
Mandeln/ ſo geſchwollen/ zu zertheilen. 557
Marchaſiten außſeigern.
327
Wie ſie ihr Gold vnd Silber von ſich geben.
385
Marckſchreyer zu Pariß in Franckreich.
16
Toͤdet den andern mit Gifft. ib.
Margarita.
426
Mars fuͤhrt mit ſich ein maͤchtig Sulphur Narcoticum. 73
Seine Natur vnd Eigenſchafft. 386 . 387
Ein grober Geſell.
386
Gibt durch Saturnum Gold.
392
Materia prima metallorum. 404 . 453 . 454
Materia Univerſalis.
262
Lapidis.
84
Materie zur Alchimey. 431
Matrix metallorum.
362
Mayenwuͤrme.
318
Dienen in Reſolvirung der Tartariſchē humorum. ib.
Medicamenten Bereitung.
243
Chymicorum. 8
Fuͤr Hunger. 533 . & ſeqq.
Durſt. ib.
Seekranckheiten. ib.
Medicina in calculo. 23
Scarabei cornuti. 37
Vom Roß-Keffer. 38
Gifftiger Thiere.
42 . 43
Gifftiger Gewuͤrme.
42 . 43
Metallorum per Nitrum. 82
Deren Gebrauch. ib.
Univerſalis, wie ſie zu erlangen ſey.
252 . 259
aller Vegetabilien. 266
Die vornehmeſte der gruͤne Liquor. 504 505
auri potabilis veri. 277
Wider die Trunckenheit.
568
Medicinæ Bereitung auß den Schlacken deß antimonii.
311
Medicinæ Univerſalis Tugenden. 137 . 138 . 139
Mit dem gruͤnen Loͤwen ſchoͤne Tugenden vnd groſſen Kraͤffte. 502 . 503 . 504 . 505 . 506
Medicis dienet das Menſtruum Univerſale.
134
Medicus iſt zu loben. 155
Warum? ib.
Meer hat gruͤne Farbe. 505
Wo es am meiſten Saltz hat. ib.
So viel zu ſagen als vermehr.
506
Ohne daſſelbe keine Vermehrung. ib.
Melancholiam Hypochondriacam zu curiren.
556
Melancholicos zu ermuntern.
569
Wormit? ib.
Melancholiſchen Natur Eigenſchafft. 519
Meliorandi metalla modus.
244
Menſch hat ſieben Haupt-Glieder. 351
Menſchen-Koth macht die Blumen wol wachſend/ aber uͤbel-riechend. 108
Worzu er dienlich. 454
Setzet Paracelſus ſeinen Gaͤſten vor. 456
Menſtrui univerfalis Krafft. 132
Solvirt Vegetabilien, animalien, Mineralien vnd metallen.
132
Bereitung.
137
Gebrauch.
137
Doſis.
138
Nomina.
158
Menſtruum Univerſale.
44 . 127
Solvirt vnd corrigirt die Vegetabilien, animalien, vnd mineralien.
44
Dienet den Kupfferſtechern. 147 . 187
Mahlern.
147 . 187
Bildſchnitzern.
147 . 188
Seidenſtickern.
147 . 188
Glaßmahlern.
147 . 188
Wachspoſirern.
147 . 189
Buchdruckern.
147 . 189
Vhrmachern.
147 . 189
Schloßmachern.
147 . 189
Buͤchſenmachern.
147 . 189
Klein vnd Großſchmiden.
147
Zinngieſſern 147 . 189
Schreinern.
148 . 190
Kuͤrſchnern.
148
Federfaͤrbern.
148 . 190
Schneidern.
148 . 190
Schuhmachern.
148 . 190
Leinwebern.
148 . 190
Wollen vnd Tuch faͤrbern. 148 . 190
Haͤfnern.
148 . 190
Soldaten.
148 . 191
Fiſchern.
148
Fuhrleuten.
148
Tapetzerey-machern. 148
Weibern.
148 . 191
Maͤgden.
148
Jungen Weibern. 148 . 191
Alten Weibern. 149 . 192
Gaͤrtnern.
149 . 192
Beckern.
149 . 192
Bierbraͤwern 149 . 193
Maͤtmachern.
149 . 193
Kamm-vnd Meſſerhefftmachern. 149 . 193
Schleiffern.
149 . 193
Vogelfaͤngern.
149 . 193
Pulvermachern.
149 . 194
Conneſtabeln.
149
Fewerwerckern.
149
Haͤckersleuten.
149 . 194
Weinziehlern.
149
Secretum autoris.
316
Reiniget auch die Metallen. 316
Mercurius Philoſophorum.
127
Kan in beſtaͤndig Gold verwandelt werden.
268 . Vivus. 409
Mercurii Univerſalis Kennzeichen. 166
anima uͤberauß geiſtlich vnd ſubtil.
256
Mercurius Hermaphroditus.
157
Univerſalis.
157
Philoſophorum.
127 . 165
Was er ſey. 357
nicht der gemeine/ der Metallen Anfang.
360
Vulgi, kan ein jedweder Metall in mercurium currentem bringen. 361
Art. 378
Eygenſchafft. ib.
Laͤſt ſich nicht coaguliren.
379
Warumb? ib.
Zu coaguliren, wie ſich in der Jugend der Autor vnterſtanden habe.
380
Nicht von Kaͤlte/ ſondern von Hitz vnd Fewer Lebendig.
407
Raucht im Fewer weg.
520
Sein innerſtes/ weñ er coaguliret wird/ iſt lauter ☉ vnd ☽. ib.
muß aber durch kein corroſiv geſchehē.
ib
wie er muͤſſe coagulirt werden.
411
Mercurii Hitze. 419 . 420
Metalla macht die Deſtillation geiſtlich.
111
Welche fix/ geben in der Deſtillation ihr beſtes von ſich. 113
So vnvollkommen/ innerhalb einer Stunden lang/ durch das ſecrete Fewer zu zeitigen.
145
Jn Form vnd Geſtalt der vegetabilien wachſend zu machen.
146
concentrandi per Nitrum. 244
Meliorandi per Nitrum. ib.
So vnvollkommen zu gradiren.
274
Vrſprung vnd Herkommen. 337 . 338 . & ſeqq.
Haben ihren Vrſprung alle auß einem Samen.
354
Wie auch mit ihnen die Mineralien. ib.
Jhre vnterſchiedliche Arten kommen accidentaliter. ib.
Wachſen nicht/ da alles trucken. 356 . 357
Anfang.
360
Metallen zu ſcheiden. 183 . 184 . 185
Geben gute Artzneyen. 52
So vnvollkommen/ zeitigen. 185
Metallen wachſend machen.
185 . 186
Daß ſie kein ☉ noch ☽ geben/ ligt an vns/ vnd nicht an ihnen.
331
Ohne alle corroſiv, in aquam viſcoſam zu reduciren.
361
matrix. 362
die ſichtlich/ verbergē die vnſichtlichē.
382
Von ihrer Vnvollkommenheit zu verwandeln in eine Vollkommenheit. ib.
Soll man mit corroſiviſchen ſpiritibus ungemartert laſſen.
388
Koͤnnen durch corroſiviſche Spiritus vnd Salien nicht verbeſſert werden.
390
Veraͤndern ſich/ wann ſie von ihrer metalliſchen Geſtalt gebracht ſind.
396
muß ohne corroſiv geſchehen. ib.
Mit ſeines gleichen aufgeloͤſt. ib.
Guͤldiſche vnd Silberiſche Muͤntz.
397
materia prima.
404
Geiſtlichmachung. ib.
In Vegetabilia zu veraͤndern.
452
Deren Verwandlung natuͤrlich. 453 . 454 . 455 .
Tod vnd Teuffel.
458
Perfection zu erkennen. 514 . 515 . 516
Signatur auß dem Fewer zu erlernen. 518 . 519 .
Jſt gruͤndlicher/ dann die ihnen von Philoſophis gegeben wird. ib.
Metalliſchen medicamentorum Bereitung.
52
per Nitrum.
82
Metalliſche Kraͤuter zeugen. 507 . 508
Metalliſche Baͤume wachſend zumachen.
562
Metalliſche Weiber zwey. 258
Milch der Metallen.
397
millepedes 318
Miltzes Verſtopffungen/ ſo tartariſch/ zu oͤffnen.
556
minerale Bezoarticum. 52
Electuarium.
549
Doſis & Operation. 549 . 550
Mineralien ſolvirt vnd corrigirt das menſtruum univerſale.
44
Durch Huͤlffe der Saltzgeiſter in ſichere Medicamenten zu bringen.
98
Durch die Sublimation zu reinigen.
105
Durch die rectiſication per Spiritum acidum zu ſaͤubern.
105
Lieben das Saltz zu ihrem Wachsthum.
162
zu anatomiren.
319
Wordurch. ib.
Vnd Metallen iſt nur ein Samen. 354
Mineraliſchen Medicamenten Gebrauch/ Krafft vnd Wuͤrckung. 55 . 56
Waſſer der Metallen beſte Milch zu ſcheiden vnd zu bekommen. 397 . 398 . 399
Miraculum mundi. 127
Miſt der Philoſophorum. 239
Von Schafen. 454
Worzu er nutzbar. ib.
Von Kuͤhen. 454
Worzu er zu gebrauchen. ib.
Von Gaͤnſen.
454
Sein Gebrauch. ib.
Moͤnch laͤſſet an einer Eiſern Ketten einen Keſſel in einen Fewerberg/ in Hoffnung/ Gold zu ſchoͤpffen.
348
Entdeckt das Silber-Bergwerck auff dem Kuttenberg in Boͤhmen.
352
Monatzeiten der Weibesbilder zu befoͤrdern.
141
Morbus Gallicus wird curirt durch die Panaceam Antimonii. 64 . 65
Wormit ſie ferner curirt wird. 139 . 539
Moſt theuer zu verkauffen.
149
Muͤffel/ auff die Herde zu machen.
228
Mundgeſchwer zu heilen.
557
Mutter der Weiber von Feuchte vñ Schleimigkeit zu reinigen.
557
N.
Napellum zu corrigiren.
318
Natur deß Saltzes. 446
Thut nichts vergeblich. 409 . 410
Nieren-Tartarum vertreibt die Panacea Antimonii.
13
Nitri laus.
44 . 239
Fixi liquor ſolvirt vnd corrigirt Animalia vnd Vegetabilia. 46
Nitri fixus liquor. 49 . 524
Spiritus acidus. 49 . 50 . 524
Jſt ein Fewer.
78
Spiritus in ſeinem innerſten lauter Fewer.
104
Jn ſeinem enſſerſten lauter Kaͤlte. ib.
Nitrum fixum bringt die Animalia vnd Vegetabilia zu Medicamenten. 49 . 50
Jſt ein Fewer.
78
Wie es von denen Alten genennet worden. 91 . 92
Gibt das wahre ſolvens Univerſale.
158
Gebaͤhrung aller vegetabiliſchen/ animaliſchen vnd mineraliſchen dingen. 161
Nitrum ſulphuratum, eine warhaffte Medicin. 242
Wahres augmentum der vegetabilien, animalien vnd mineralien. ib.
Nitrum concentrirt vnd verbeſſert die Metallen. 244 . 245
Jſt materia Univerſalis.
262
figirt ſich bey dem Eiſen.
390
Warumb?
389 . 390
O.
Obſtructionibus der Miltz zu widerſtehen 140
Der Leber zu widerſtehen. ib.
Ochſenfleiſch einzuſaltzen.
546
Ofen. 228 . 229
Ohnmachten vertreibet die Panacea antimonii.
20
Was ferner gut darfuͤr. 141 . 555
Ohren-Sauſen vnd Brauſen zu ſtillen. 557
Schwaͤren zu vertreiben. ib.
Olea der Vegetabilien nimmer ohne Waſſer.
90
Auß allen vegetabiliſchen Gewaͤchſen in copia zu erlangen.
99
zu figiren.
494
Oleum auri.
564
Tugend vnd Gebrauch. ib.
Oleum ceræ.
88 . 89
Oleum incombuſtibile.
324
Oleum laterinum. 88 . 89
Ligni. 209
Oleum ſalis.
555 .
Gebrauch vnd Wuͤrckung. ib.
Oleum vini zu erlangen. 28 . 29
Gut fuͤr Gifft.
30
Olitaͤten/ ſo ſubtil/ in noch ſubtilere zu concentriren. 89 . 90
P.
Panacea, was es fuͤr ein Name.
8 . 69
Panacea antimonii gelb. 9
Leibfarb vnd guͤldiſch. 9
Macht vomitus vnd ſedes. 9
Jn Fiebern zu gebrauchen. 10
Heilet Scharbock.
10
Miltzwehe.
10
Seitenſtechen.
10
Ruͤck-vnd Lendenwehe.
10
Welche guͤldiſch vnd leibfarb/ iſt deꝛ gelben weit vorzuziehen. 10
Gut contra Podagram. 11 . 65
contra Calculum.
11
contra Tartarum in Nieren vnd Blaſen. 13
Gut fuͤr die Waſſerſucht.
65
Dienet zu Heilung der Wunden. 67
Heilet offene/ fiſtulirte/ ſtinckende Schaͤden.
67
Paracelſus, wo er begraben.
367
Seine Grabſchrifft.
368
Setzt eine Kunſt Gold zu machen gar leicht vnd geſchwind. 371 . 373
Setzet denen medicis einen Menſchen- Koht vor.
456
Paralyſis.
555
Zu curiren. ib.
Perfectionem metallorũ zu erlernen. 514 . 515 . 516
Peſt curirt die Panacea antimonii. 10 . 64
Zu curiren. 138 . 555 . 556
Pfauenſchwantz bey Metallen zu ſehen 276
Pharaonis Traum. 465
Philoſophus, wer er ſeyn ſolle. 451 . 452 . 462
Philoſophiſche Fewer macht die Diuretica hertzſtaͤrckend.
76
Philoſophorum Azoth. 316
Phlegmaticis nuͤtzbar.
555
Phlegmaticus kan ein Sanguineus werden.
569
Phlegmatiſchen Naturen Eigenſchafften. 519
Pillulæ Antimonii.
67 . 70
Doſis. ib.
Podagra wird curirt. 11 . 65 . 139 . 140 . 210 . 539
Podagricis bekommt die Panacea Antimonii wol. 11 . 65
Potaſche brennen. 118 . 119 . 120
Preſſe/ dē Safft deß Holtzes zubekom̄en.
207
Præſervativ fuͤr Kranckheiten. 555 . 556
Fuͤr Peſt. 556
Principia tria der drey Reichen.
290
Proceſſus die Animalia vnd Vegetabilia durchs Nitrum fixum zu ſolviren vnd corrigiren.
46
Die Mineralien durch die Deſtillation zu reinigen. 105
Die Rectification per ſpiritum acidum zu ſaͤubern.
105
Fuͤr reiche Kauffleute/ ihr Geld zuvermehren. 223 . 224 . 225 . 226 . 227 .
Metalla concentrandi & meliorandi per Nitrum. 244
Jm naſſen Weg/ ob deß Autoris Aurum potabile ein wahres Philoſophiſches volatiliſch ☉ ſey.
273 . 274
Jm truckenen Weg deß Autoris Aurum potabile zu verſuchen. 274 . 257
Auß Kißlingſteinen/ Sand/ Leimen/ ſchwartzen vnd rothen Talck Gold mit ſpiritu ſalis zu extrahiren. 296
Das Gold auß Steinen per ſpiritum ſalis zu ziehen.
304
Wir man die Arbeit in erdenen oder glaͤſernen Trichtern verrichten ſoll. ib.
Wie Sal enixum aurum ſolvire.
502
Daß er ein graßgruͤne Solution gebe. ib.
Auß ☉/ Saltz vnd Wein eine hohe Medicin zu bereiten. ib.
Aurum uncorroſiviſch zu ſolviren. 502
Per Sal mirabile ſive enixum.
502
Deß Salpeters Signatur herfuͤr zu bringen. 524
Das Korn zu concentriren. 534 . 535
Saltz durch Fewer vmbzukehrē. 544 . 545
Das geſaltzen Waſſer ſuͤß zu machen.
547 . 548
Durch ♄auß den vnvollkommenen Metallen gut ☉ vnd ☽ zu ſeigern.
432
Pulver.
318
Pulvermachern zu wiſſen dienlich.
194
Purgantien zu corrigiren, daß ſie nicht ſchaden.
318
Q.
Quadrant was er bedeute.
513
was daraus zu lernē. 513 . 514 . 515 .
&ſeqq.
Vnd Circul zugleich/ was ſie zu bedeuten haben. 513 . 514
Queckſilber gegen das feine Silber viel vnperfecter zu rechnen. 514
Wird auch mit einem geringern ſigno ſignirt. ib.
Quinta Eſſentia.
378 . 379
Was ſie ſey. ib.
Verurſacht deß Mercurii Fluß. ib.
Wird ihr der Name der wahren Philoſophiſchen Tinctur/ damit projection gethan wird/ beygelegt. ib.
R.
Radicale humidum zu ſtaͤrcken.
281
Radicaliſche Vermiſchung der Metallen/ was ſie ſey.
388
Radices Aſari.
318
Raͤude zu vertreiben.
557
Recepten der Alchymey. 412 . 413
Rectification per ſpiritum acidum ſaͤubert die Mineralien.
105
Regenwuͤrmer.
40 . 41
Regulus auß den Floribus vnd Schlacken deß Antimonii. 326
Antimonii ein Wurtzelſafft der Metallen. ib.
Antimonii ein Bley.
329
waͤſcht die vnreine Metallen. ib.
Deſſen Gebrauch. ib.
Antimonii vereiniget widerwertige Metallen vnd Mineralien.
377
Ribben-Wehetage zu vertreiben. 556
Roſinen einweichen. 547
Roſe zu vertreiben.
140
Roß-Kefer.
38
Rubin. 426
Von deß Autoris Auro potabili zu haben.
285
Rundigkeit der Metallen zeiget an ihre perfection.
520
Ruthe Metallen zu finden.
353
S.
Saͤugenden Kindern den Mund zu heilen.
557
Safft. 504
Der gruͤn iſt. ib.
Vom Bier. 534 . 535
Zu ſolviren vnd corrigiren.
57
Salamander, der fix vnd Fewer-beſtaͤndig. 324
Sal ex ſale zumachen. 554
Salenixum Paracelſi.
493 . 494
enixum Autoris. ib.
Die Prob darauf. ib.
Fixans & omnia ſolvens.
494
in alchymia.
495
in Medicina. ib.
Wunderbar. ib.
Bereitung. ib.
Geſtalt/ Farb/ Geſchmack vñ Geruch. ib.
Euſſerliche vnd innerliche Gebrauch. 495 . 496
nutrirt. 486
mehret den Gifft. ib.
acuit ingenium & depravat. ib.
vermiſcht mit hertzſtaͤrckenden Sachen/ exaltirt ihre Natur. 497
Ein Fuͤhrer aller Dinge.
500
Zweyerley.
525
Salis mirabilis Gebrauch in Solvirung der Metallen.
501
Jn Bereitung guter Medicin. ib.
Salis olcum.
555
Gebrauch vnd Wirckung. ib.
Saltz generiret die Mineralien.
504
Dadurch verſtehen die Philoſophi die Fettigkeit. ib.
Jſt zweyer Naturen theilhafftig.
541
Leſchet den Durſt.
542
Hat ein groß Geheimnuß. ib.
Schmeltzung/ der alten Philoſophorum Kunſt. ib.
Welches vmbgekehrt.
543
Seine Tugenden. ib.
pręcipitirt das Saltz im Merwaſſer.
548
Sal ſymbolum æternitatis. 459
Muß ſulphuriſch gemacht werden/ wann es univerſaliter nutriren ſoll.
465
Fons philoſophandi. ib.
mirabile. 494
Salien ſigiren ſich bey dem Eiſen. 390
Geben ein Waſſer/ Amauſen zu machen 399
Sal nitrum ein Wachsthumb aller vegetabiliſchen/ animaliſchen vnd mineraliſchē dingen.
161
aurificum zeugt ſolariſche Kraͤuter. 508
Lunificum zeugt lunariſche Kraͤuter. ib.
Venercum bringt veneriſche Kraͤuter herfuͤr. ib.
Salpeter.
524
Salpeters feurigē Liquoris Bereitung. 54
Sein Gebrauch in Bereitung der Medicamenten. 45 . 243
Jſt Sal, augmentum oder Nutrimentum Univerſale.
236
Gebrauch in concentrirung der Metallen/ vnd Bereitũg der medicamentē.
243
Circul/ vnd Signatur. 522 . 523
Seine Signatur herfuͤr zu bringen.
524
Zu reinigen. ib.
Anſchieſſen zu laſſen. ib.
Zu Verbeſſerung der Metallen/ wie er koͤnne angewendet werden. 224
Sal tartari machet Saturnum hartfluͤſſig.
392
Saltz auß Marte zu bereiten/ welches ohne corroſiv dem Gold ſeine animam extrahirt. 393 . 394
Saltz-Geiſter bringen die Vegetabilien, animalien, Mineralien in gute Medicamenten durch die Deſtillation.
98
Saltzes Vrſprung. 443
Natur. 446
Ein Schatz. 459 . 468
Ein Leben der Welt.
461
Jn der fermentation dem Wein beygethan/ macht ihn edler vnd ſtaͤrcker.
464
extrahiret animam auri.
466
Hat mehr Krafft vnd Staͤrcke/ als alle Elementen. ib.
Jſt centrum concentratum Elementorum. ib.
Erlanget durchs Fewer eine Feurigkeit oder ſulphuritaͤt. 468
Ein Fundament vnd Baſis aller vnbekandten Salien. 489
Kan durch ſeinen eigenen Spiritum gereinigt werden. ib.
Cruduꝛn. ib.
Enixum.
490
Mirabile Autoris. ib.
Seine Tugenden. 490 . 491
Vnd Sonne/ durch den Quadrantem vnd Circulũ von dē Alten fuͤꝛgemahlt.
516
Saltz ein Anfang vnd Ende aller dinge. 462
Vnd Brot nehmen/ vnd darbey ſchwehren/ was es bedeute.
462
Sal volatile auß allen vegetabiliſchen Gewaͤchſen in copia zu erlangen. 99 . 100
Vini mundert die Menſchen auf.
519
Salbe fuͤr die Maͤler im Geſicht.
557
Sapo ſapientum.
316
Sand
/ wormit er in Waſſer zu bringen.
541
Maͤſtet vnd fuͤttert die Gaͤnſe.
545
machet Waſſer/ Wein vnd Bier ſuͤß/ rein.
548
Sand vnd Saltz haben groſſe Gemeinſchafft zuſammen. 548
Sandlaͤnder fruchtbar zu machen.
465
Sanguis Draconis. 324
Sanguinis circulatio in Microcoſmo.
443
Sanguiniſchen Natur Eygenſchafften.
519
Saphyrus.
426
Satan/ warumb er in die Schlange gefahren.
449
Saturnus kan die vnvollkommenen Metallen waſchen. 387 . 415
Von ihrem uͤberfluͤſſigen ſulphure reinigen. ib.
Jſt vor andern Metallen der weichfluͤſſigſte. ib.
Wird hartſtuͤſſig/ durch die ſalia fixa.
392
Seine Art vnd Eigenſchafft.
400
Bad. 400
ſeine ſolutio præcipitiret das Saltz im Meerwaſſer.
548
Sauerbrunn machen.
553
Sauſen der Ohren zu vertreiben.
557
Scammonea.
318
Scarabcus cornutus. 37
Schaffleiſch einzuſaltzen.
546
Schaafsmiſt/ worzu er zu gebrauchen.
454
Scheiden der Metallen. 437
Schiffleuthen dienlich.
554
Schießpulver.
318
Schild-Kroͤten/ wo ſie gerne wohnen.
492
Wie man ſie zurichtet/ vnd iſſet.
493
Schorbock im Munde zu reinigen.
557
Schlacken.
238
antimonii geben eine Medicin.
311
Schlag/ was dafuͤr gut einzunehmen. 555
Schlangen wachſend machen.
466
Gifft zu widerſtehen. 557
Schloſſern/ wz ihnen bedienet/ zu findē.
189
Schoͤne zu vertreiben.
140
Schorbock zu curiren. 539 . 546
Schwan der Philoſophorum.
244
Singt ein Liedlein zum Valete. ib.
Schwangern Frawen dienlich.
555
Schwartz/ iſt eine Haupt-Farbe/ darinnen ſind alle Farben concentrirt.
561
Schweinskoth/ worzu er zu gebrauchē. 454
Seefahrenden Troſt.
531 . & ſeqq.
Schaͤden/ welche ſchon ſtincken vnd ſehr alt ſeynd/ zu heilen.
67
Schmirgel/ daß er ſein Gold von ſich gebe.
303
Schmincke.
148 . 149
Schneider/ was ihnen bedienlich. 148 . 149
Schreinern dienet das menſtruum Univerſale. 148 . 149
Schuſtern dienlich. 190
Schwefel muß man kennen lernen.
521
Wie er bindet. ib.
Schwefelberge.
345
Secretorum verba Hermetis.
164
Seiden.
188
Seidenſticker ihre Seiden. 188
Seife die fruchtbar machet.
209
Seifenzin.
358
Seiger-Arbeit. 418
Signatur der Gewaͤchſen wol in Acht zu nehmen. 20
Scarabei cornuti.
37
Deß Roßkeffers. 38
Der Metallen/ auß dem Fewer zuerlernen. 518 . 519
Jſt gruͤndlicher/ als die von den Philoſophis ihnen gegeben wird.
ib.
Der Berge/ Waͤlder vnd Land ſchafften.
521
Deß Saltzes. 521 . 522
Vitrioli.
525
Alauns. ib.
Deß Kochſaltz oder gemeinē Saltzes. ib.
Silber auß dem alten Kupfer zu ſcheidē.
183
zu gradiren in wenig Stunden. 183 . 184
Durch das Nitrum auß vnvollkommenen Metallen zu bringen. 186 . 187 .
Von dem Antimonio zu ſcheiden vnd rein zu machen. 308
Geben die vnvollkommenē Metallen.
331
machen. 379
Sein innerſtes.
405
Smaragdus.
426
Sodomitiſche Meer fuͤhret vitriol. 465
Jſt ſonder Fiſche. ib.
Sol wird fix. 174 . 180
Wormit. ib.
Durch Huͤlff deß Menſtrui univerſalis wird ſie von allen Zuſaͤtzen rein.
180
Durch was Huͤlffe es von Luna geſchieden werde. 184 . 185
Mit Luna promoviren.
400
Seine Art vnd Eigenſchafft. 406
Kan ohne Salien nichts wuͤrcken.
459
Wanns in die Gruͤne gehet/ wie es die Philoſophi nennen? 459
Der Sonnen Kind. 459
Von Sonn vnd Saltz gebohren.
500
vnd Sal Anfang vnd Ende aller Ding. 517 . 518
vnd Sal, wie weit ſie von einander ſeyn.
525
Solvens Univerſale.
44
Corrigirt die Vegetabilia, Animalia vnd Mineralia.
44
Solutio Auri per aquam Regis iſt corroſiviſch.
507
Allen dingen ein Gifft. ib.
Saturni præcipitirt das Saltz im Meer- Waſſer.
548
Sonn ſencket ihre Kraͤffte vnd radios in das centrum terræ. 349
Brellet wieder zu ruͤck. ib.
Zerbreitet ſich in dē gantzen Eꝛdboden. ib.
Schwaͤngert die Erde mit vielen wunderbarlichen Gewaͤchſen.
349
Generirt die Mineralien.
504
Vnd Saltz von den Alten durch Circulum vnd Quadrantem vorgemahlet.
516
Jſt nicht gantz rein.
525
Wie mans koͤnne wiſſen. ib.
Sonnen-Strahlen/ in die Eng gebracht/ ſchmeltzen Metallen. 342
Spinnen-Gifft zu widerſtehen. 557
Spiritus ardens vegetabilium mundert die Menſchen auf. 519
Spiritus vini kan zu einem Saltz figiret weꝛden. 493
Vnd auf was Weiſe. ib.
Jſt den Philoſophis der warme Fruchtbare Regen. 504
Spiritus auß allen vegetabiliſchen Gewaͤchſen in copia zu erlangen. 99 . 100
Spiritus acidus Nitri. 49 . 50
Jſt ein Fewer.
78
Daß er Gold angreiffe.
52
Solvirt alle Metallen. ib.
Auch die Mineralien. ib.
Spiritus acidorum Salium, der vegetabililiſchen vnd animaliſchen ſubjectorum per ſpiritum Salis zu reinigen. 100 . 101 . 102
Spiritus ligni. 215
Spiritus falis iſt in ſeinem innerſten lauter Fewer. 104
Jn ſeinem euſſerſten lauter Kaͤlte. ib.
Salis armoniaci gut in obſtructionibus.
280
Salis extrahirt dz Gold auß Steinen.
297
coagulatus. 546
Auf den Schiffen zu gebrauchen. ib.
Wider den Schoꝛbock vnd den Durſt. ib.
Staͤrckt die Wein. 551
Reiniget den Honig.
552
Wuͤrckung. 555
Gut fuͤr die Trunckenheit.
568
Spiritus vitalis, wie er koͤnne geſtaͤrcket werden. 281
Deß Menſchen/ wird durch einen reinen Weingeiſt erquicket. 519
Spiritus volatilis communis oder vitrioli thun viel gutes in obſtructionibus. 280
Spiritus volatilis tartari crudi gut in obſtructionibus, muͤſſen aber ohne corroſiv ſeyn.
280
Spiritus Urinæ. 88 . 89
Gut in obſtructionibus, der ohne Corroſiv iſt. 280
Sprachen/ wie ſie von den Alten vfgezeichnet worden. 517
Staar der Augen zu vertreiben.
557
Steine/ daß ſie ☉ von ſich geben. 298
Steinkohlen geben ein Oehl.
109
Stercora.
456
Der Menſchen. ib.
Selbe ſetzet Paracelſus denen Medicis vor. ib.
Sternlein vom liquore nitri fixi.
524 . 525
Stiche der Hornuͤſſen vnd Weſpen zu heilen. 557
Sublimation reiniget die Mineralien.
105
Succi violarum.
555
Suͤß Waſſer machen.
547 . 548
Sulphur Narcoticum in vitriolo verborgen 72
Sulphur, wie vnd wormit er ſolvirt werde.
53
Sulphur, der gemeine.
360
Jſt nicht der Metallen Anfang. ib.
Comburens.
458
Der Metallen Tod vnd Teuffel. ib.
Symbolum mortis. 459
Sulphuriſches Saltz ein Herkommen der Kraͤuter vnd Metallen.
452
Nutrirt univerſaliter.
465
T.
Taback.
538
Tauben/ warumb ſie von den Mauren picken. 162
Theologis dienet das Menſtruum Univerſale.
134
Thiere/ ſo gifftig/ ihre Bereitung zu Medicamenten. 42
Tinctura Antimonii.
313
Jhre Wirckung vnd Tugend.
313
Uſus. 314
Doſis.
314 . 315
Tingiren.
379
Tod deß Menſchen/ was er ſey.
18
Topaſus.
427
Transmutatio metallorum.
404
Transplantatio Medicinæ Univerſalis in Vegetabilia & Animalia.
268
Troſt der Seefahrenden.
531
Trunckenheit.
566 . 567 . 568
Dargegen eine Medicin. ib.
Tuch faͤrbern/ was ihnen dienlich/ zu finden.
190
Turff. 359
V.
Vegetabilien/ was ſie ſeyn/ vnd was damit verſtanden werde.
4 . 5 . 6 . 7
Vegetabiliſcher eſſentiẽ bereitũg. 13 . & ſeqq
Vegetabilien ſolvirt vnd corrigirt das Menſtruum Univerſale.
44
Durch den liquorem nitri fixi zu ſolviren vnd corrigiren.
46
Durch Huͤlffe der Saltzgeiſter in gute Medicamenten zu bringen.
96
In olea zu bringen. 101
In Spiritus vnd Emplaſtra. ib.
zu anatomiren.
319
Jn Metallen zuveraͤndern.
452
Vegetabiliſche Medicamentē Bereitũg.
45
Gehrauch/ Krafft vnd Wirckung.
55
Venena in primam materiã zu bringen. 320
Veneris Eigenſchafft.
394
Veneriſche Kraͤuter herfuͤr zu bringen. 508
Venus von Poeten fuͤr eine Goͤttin der Lieaußgeruffen.
505
Jhr wird die gruͤne Farb zugeeignet. ib.
Ex ſpuma maris generirt. 505 . 506
Verbeſſerung der Metallen per Nitrum. 244
Der Mineralien/ durch Gebrauch deß auri potabilis. 272
Verhartungen im Leibe zu helffen.
556
Verletzungen der Hornuͤſſen vnd Weſpen zuvertreiben.
557
Vermiſchung der Metallen geiſtlich/ was ſie ſey.
388
Verwandlung der Metallen natuͤrlich. 452 . 453 . 454
Vhrmachern/ was ihnen dienlich zu finden.
189
Vnflat der Zaͤhne zu benehmen.
557
Vini oleum zu erlangen. 28 . 29
Gut fuͤr Gifft.
30
Vinum ſalutis.
291
Vitriol/ worinnen er beſtehe.
72
Haͤlt in ſich ein Sulphur Narcoticum. 72
Der Philoſophorum Rechte.
114
Waſſer.
126
Dem Leben der Fiſche ein Tod. 465
Allen vegetabiliſchen Gewaͤchſen ein Gifft. ib.
Vitrum, welches roth/ von deß Autoris auro potabili zubekommen. 285
Kan aus gemeinem Saltz werden. 489
Schießt knoppicht/ vnd dem gemeinen Saltz gleich/ doch nicht ſo zierlich.
525
Waſſer.
126
Vomitivum Antimonii taſtet an die fixen humores.
12
Vomitus machen. 498
Univerſale ſolvens.
44
Corrigirt vnd ſolvirt die Vegetabilien, Animalien vnd Mineralien.
44
Vrin treiben durch Spiritum Salis. 568
Vrſprung der Metallen. 337 . & ſeqq.
Kranckheiten.
135
Uterinum, ſo bewaͤhrt. 85 . 210
W.
Wachspoſirern dienet das Menſtruum univerſale.
289
Waͤrme bey allen dingen das agens.
362
Wandlaͤuſe.
40
Waſchgeld.
25
Waſchwerck.
433
Waſſer auß der Lufft. 26
Auß der heiſſeſten Sonnenhitz.
26
Jſt an Statt der Baͤhrmutter bey Metallen.
356
Darinnen Saltz oder Oehl ſolviret/ in der groſſen Kaͤlte/ ziehet das Oehl oder Saltz zu ſich ins Centrum.
376
Deß Saltzes Fuͤhrer.
461
welches concentrirt vnd coagulirt.
540
Wofuͤr es helffe.
ib.
So geſaltzen/ ſuͤß zu machen.
547 . 548
zwiſchen Fell vnd Fleiſch zu vertreibē. 556
Sucht zu vertreiben. ib.
Waſſergeiſter.
347
Waſſerſucht curirt die Panacea antimō. 65
Vnd auf was Weiſe. ib.
Wird ferner curirt.
139
Zu curiren.
556
Weiber-Arbeit. 433
Weibsbildern dienet das Menſtruum Univerſale. 148
Die feiſt ſeynd/ zu helffen.
557
Wein mit Kraͤutern zu ſtaͤrcken.
30
Vnderſchiedlich zu machen.
31
Jſt kraͤfftig.
501
Warumb? ib.
Der gut ſpiritualiſch/ ermuntert den melancholiſchen Geiſt. ib.
Lieblich zu machen.
552
zu machen. ib.
Weinhefen/ darauß guten Eſſig.
122
Vnd Weinſtein zu machen. ib.
Weinſtein in groſſe Stuͤcke machen.
122
Weinſteins Natur. 118
Wie er vom autore gemacht wird. 120 . 121
Weintrauben verguͤldet gewachſen. 271 . 272
Wo? ib.
Wermuth-Saltz.
556
Werckzeug zur Alchimey. 421
Weſpen-Stiche zu heilen.
557
Wißmuth.
182 . 183 . 401
Kan figirt werden.
355
Wuͤrme/ geben ein diureticum nephriticum, durch Huͤlffe eines Spiritus appropriati vegetabilium.
74
Zu vertreiben.
556
Wund-Artzney. 66 . 67 . 155 . 315
Wunderdinge zu ergruͤnden durch die Signatur.
521
Z.
Zaͤhne/ die unflaͤtig ſeynd/ zu reinigen.
557
Vor Faͤule vnd Anbruͤchigkeit zu præſerviren. ib.
Zahnfleiſch/ welches faul vnd offen iſt/ zu heilen.
557
Zahnwehe zu benehmen.
557
Zinck außſeigern.
327
Kan figirt werden.
355
Zin ſchoͤn hart vnd weiß zu machen/ daß es klingt wie Silber. 148
Solchem zu helffen.
189
macht geſchmeidige Metallen zu Schlacken.
377
Seine Natur vnd Eigenſchafft.
383
Hat einen corrumpirlichen Sulphur. ib.
Wie ihm ſein verbrennlicher Schwefel kan benommen werden.
384
Daß es Gold vnd Silber gebe. 386
Duͤnn gieſſen/ wie Pappier.
520
Laͤſſet ſich nicht mit Bley auff der Cupellen abtreiben 520
Zingieſſern dienet das Menſtruum Univerſale. 147 . 189
Zitrachten zu vertreiben.
557
Zunge/ die vnrein/ zu ſaͤubern.
557
Zwieback.
535
ENDE deß Regiſters.
PHARMACOPÆÆ SPAGYRICÆ Oder Gruͤndliche Beſchreibung/ wie man auß den Vegetabilien, Animalien vnd Mineralien, auff eine beſondere vnd leichtere Weiſe/ gute/ kraͤfftige vnd durchdringende Artzneyen zurichten vnd bereiten ſoll.
Erſter Theil.
Guͤnſtiger vnd geneigter Leſer.
DJe Vrſach dieſer meiner Pharmacopææ Spagyricæ Beſchreibung moͤchte mancher vielleicht gern wiſſen/ indeme zuvorn der Chymiſchen Medicamenten Bereitung nicht allein von mir ſelber/ in meinen publicirten Schrifften vielerhand beſchrieben/ ſondern auch von Alters her/ biß auff dieſe Stund/ von dergleichen handelnten Buͤchern/ vnzehlich-vielen/ ſowol tuͤchtig (deren am wenigſten) als vntuͤchtigen/ (deren eine groſſe Anzahl) an Tag geben worden/ vnd vermeinen/ daß es gar vnnoͤhtig waͤre/ mehr Pappier dadurch zuverderbē/ ſondern man ſich genugſam mit denen bereits gegenwaͤrtigen behelffen/ vnd keiner andern mehr noͤhtig haͤtte.
Deme muß ich zu gefallen allhier beweiſen/ daß es nicht allein ſehr gut/ ſondern auch hochnothwendig ſey/ den Vnterſcheid der guten vnd bewaͤhrten Medicamenten/ von den Vnbewehrten zu vnterſcheiden/ in Wiſſenſchafft zu haben/ nicht darumb/ als wann ich anderer guter Leute Schrifften verachten/ corrigiren/ verwerffen vnd vnterdrucken/ meine aber dagegen ruͤhmen/ hervorziehen vnd groͤſſer achten wolte/ gantz nicht; dann ich wol weiß/ daß niemand mehr geben kan als er hat.
Wann jemand etwas ſeinem Nechſten zum Beſten auffrichtig heraus gibt/ ſo gering es auch iſt/ billich zu Danck ſoll angenommen werden:
Darumb niemand ſo ſtoltz ſeyn ſoll/ vnd eines andern Muͤh vnd Fleiß verachten/ ſondern ſelbe vielmehr loben vnd preiſen/ ob ſchon ers beſſer haͤtte geben koͤnnen.
Wil alſo hiemit verſtanden haben/ daß ich dieſes Tractaͤtlein darumb allein meine eigene Inventiones, dem menſchlichen Geſchlecht zu Troſt/ in Kranckheiten darmit eine huͤlffliche Hand zu reichen/ vnd nach dem Willen vnd Gebot Gottes Chriſtlicher Weiſe ihme zubegegnen/ heraus zugeben verurſachet.
Vnd wiewol ich allbereit viel gute Medicamenten/ ſowolen aus den Vegetabilien vnd Animalien als Mineralien zu bereiten/ in meinen Furnis Philoſophicis beſchrieben/ damit man ſich im Fall der Noth in allen heilbaren Kranckheiten genugſam behelffen vnd retten koͤnte:
So habe ich doch noch dieſes Tractaͤtlein/ vnter 3. Theilen/ jedes Theil von beſondern Medicamentis tractirende (als der Erſte Theil von ſolchen/ welche auß den Vegetabilien/ der andere von denē/ ſo ex Animalibus, der dritte/ ſo aus den Mineralibus bereitet) beſchreiben wollen/ vnd fonderlich auch darumb/ ein jedwedes Geſchlecht der Medicamenten in ein beſonder Tractaͤtlein/ auff daß die neidiſche Kluͤgling/ vnd nichtwiſſende Spoͤtter vnd Veraͤchter der Kunſt/ welche die Mineraliſche Medicamenten (deren Eigenſchafft ihnen doch verborgen) allzeit/ als vnſichere Medicamenten/ weilen dieſelbe nicht aus heilſamen Vegetabilien deren Gebrauch vnd Tugend vor viel hundert Jahren allbereit bekant/ ſondern gifftigen Mineralibus vnd Metallis, denen man nicht trauen doͤrffte/ vnd ihr Gebrauch noch ſehr vngemein/ vnd die Wirckung gar zu ſtarck/ gezogen waͤren/ verwerffen.
Denen nun ein Genuͤgen zu thun/ auff daß ſie auch ſehen vnd bekennen muͤſſen/ daß mir die Kraͤfften der Vegetabilien vnd ihre ware Bereitungen auch bekant/ vnd ſolche zu purificiren/ fundamentaliter zu anatomiren/ vnd in die allerheilſamſte vnd ſicherſte Medicamenten zu bereiten verſtehe vnd wiſſe: habe ich mir vorgenommen/ in dem erſten Theil dieſer meiner Pharm.
Spag. von nichts anders/ als allein von ſolchen Medicamentis, welche ohn allen Zuſatz anderer animaliſchen oder mineraliſchen Dingen/ ſondern allein auß den bekanten. vegetabiliſchen Gewaͤchſen/ als Kraͤutern/ Blumen/ Wurtzeln/ Fruͤchten vnd Saamen/ durch die Kunſt ſeparirt, vnd in eine annemliche Geſtalt vnd Form gebracht werden.
Jm andern Theil aber ſoll auch nur von ſolchen Dingen tractiret werden/ welche von dem Menſchen vnd andern/ ſo wol vierfuͤſſigen als kriechenden Thieren vnd Gewuͤrmen/ wie auch auß den fliegenden/ vnd in der Lufft ſchwebenden/ vnd in den Waſſern ſich ernehrenden Geſchoͤpffen/ herkommen vnd bereitet werden.
Jm dritten Theil aber werde ich nicht laſſen/ ſowoln meine zuvorn beſchriebene (auß den Mineralibus bereitete Medicamenten) zu verthedigen vnd beweiſen/ daß dieſelben im geringſten nicht zu ſcheuen/ wann ſie rechtmaͤſſig bereitet vnd gebraucht/ denen jetzt vorher angezogenen auß den Vegetabilien vnd Animalien weit vorzuziehen ſeyn vnd bleiben.
Darneben ich auch noch mehr anderer ihrer Bereitung vnd Gebrauch/ deren ich noch niemalen gedacht/ hinbey ſetzen werde.
Zweiffele gantz nicht/ es werden den Blinden die Augen einmal auffgethan/ daß ſie die Warheit erſehen/ bekennen vnd lieben/ darzu vns Gott/ als das ewige/ beſtaͤndige vnd vnvergaͤngliche Liecht/ Vatter vnd Schuͤtzer der Warheit/ auß Gnaden vnd Barmhertzigkeit verhelffen wolle/ AMEN.
Was Vegetabilien ſeyn/ oder vnter dem Namen der Vegetabilien verſtanden werden.
ERſtlich iſt zu mereken/ daß vnter dem Namen Vegetabile, alles dasjenige/ ſo auß der Erden ſich nehret/ waͤchſet/ vnd zunimbt/ es ſeyen gleich Kraͤuter/ Hecken vnd groſſe Baͤum/ mit ihrem Anhang/ als Wurtzel/ Stamm/ Blaͤtter/ Blumen/ Saamen vnd Fruͤchte derſelben/ ſo wol zahme als wilde/ inlaͤndiſche als außlaͤndiſche/ bekandte vnd heilſame/ als vnbekandte vnd ſchaͤdliche/ wie ſie auch Namen haben moͤchten/ deren Geſtalt/ Form/ Eigenſchafft/ Tugend/ Kraft/ bey vielen alten vnd neuen Philoſophis vnd Medicis genugſam zu finden/ vnd keiner weitern vnd vnnoͤhtigern Wiederholung beduͤrfftig:
ſondern allein allhier vor mich genommen/ wie auß denſelben/ nach der allerbeſten Weiſe/ ihre von Gott gegebene vnd eingepflantzte Tugend/ Wuͤrckung vnd Krafft/ durch Geſchicklichkeit vnd Fleiß der Menſchen/ von den krafftloſen todten fecibus vnd Huͤlſen koͤnnen vnd ſollen extrahirt, ſeparirt, concentrit, vnd in den Kranckheiten zu gebrauchen in bequeme Form/ liebliches vnd annehmliches Weſen gebracht werden.
Moͤchte mancher ſagen/ wozu iſt es noͤhtig/ ſo viel Muͤh vnd Fleiß anzuwenden/ die beſte Krafft auß den Kraͤutern zu ziehen/ ſelbige in die Enge zu bringen/ vnd als dann erſt in Kranckheiten zu gebrauchen/ iſt es nicht eben ſo viel/ wann man derſelben Natur/ Krafft vnd Eigenſchafft nur weiß/ wie dann in vielen der alten vnd jungen Medicorum Buͤchern weitlaͤufftig beſchrieben iſt/ ſo kan man hernach die Kraͤuter gruͤn oder duͤrꝛ/ nach dem man ſie haben kan/ nehmen/ vnd entweder Wein/ Bier/ Waſſer/ oder andere gewoͤhnliche Tiſchtraͤnck darauff gieſſen/ vnd entweder zuvor darin kochen/ oder alſo vngekocht daruͤber eine Zeitlang trincken/ vnd alſo der Huͤlffe erwarten/ ob es nicht gleich ſo wol das jenige thun wuͤrde/ als eine wolbereitete/ zarte/ reine/ liebliche/ vnd kraͤfftige Eſſentia?
Deme gib ich zu wiſſen/ daß freylich durch ſolches uͤbergieſſen deß Weins/ Biers/ oder dergleichen Getraͤnck/ die Krafft etlicher maſſen auß den Kraͤutern gezogen/ vnd mit dem Wein in den Leib getruncken wird/ vnd auch das ſeinige wol thut/ ſonderlich wann nicht viel zu verrichten iſt; daß aber die Krafft derſelben/ wann ſie zuvor außgezogen/ vnd in die Enge gebracht worden/ mit einem Loͤffel voll Weins oder Bier eingenommen/ nicht ſchneller wircken/ lieblicher zu nehmen/ vnd beſſer operiren ſolte/ als das Gekoͤch/ da man wegen etlicher Tropffen Krafft/ ſo in einer Hand voll Kraͤuter iſt/ ſo viel Maß Wein oder Bier (ſo von den Kraͤutern gantz vnlieblich worden iſt/) mit eintrincken muß/ wird niemand laͤugnen koͤnnen/ welches die alten Medici gemercket/ vnd vor viel hundert Jahren her geſucht/ wie ſie auff vnterſchiedliche Weiſe die Kraͤuter/ auffs beſt ſie konten/ zurichteten/ daß ſie annehmlich zu genieſſen/ vnd in ihrer Krafft verbeſſert wuͤrden/ dahero ſo mancherley præparationes in die Apotheken gelangt/ welche noch biß auff dieſe Stund gebraͤuchlich: als da ſind/ diſtillirte Waſſer/ Olea, Balſama, Unguenta, Safft/ Latwergen/ Conſerven/ vnd was dergleichen mehr iſt/ welche ich auch gantz nicht verachte/ ſondern allein anzeige/ wie man die Krafft der Kraͤuter in einer viel lieblichern Geſtalt den Krancken beybringen moͤge.
Jch mag gar wol leiden/ daß man bey den oberzehlten Bereitungen der Kraͤuter verbleibe/ hindert mich gantz nichts/ vnd wann ich ſolcher vonnoͤhten/ (dafuͤr mich Gott bewahren wolle/) vnd nichts beſſers wuͤſte/ wuͤrde ich Gott darumb danckſagen/ daß er mich noch ſolche zubereitete Kraͤuter haͤtte theilhafftig werden laſſen/ daß ich nicht die Kraͤuter alſo rohe/ wie die Kuhe das Gras/ haͤtte gebrauchen muͤſſen: wann ich aber etwas beſſers haben kan/ wuͤrde mich auch niemand verdencken/ daß ich daſſelbe gebrauche/ vnd auß Liebe vnd Schuldigkeit meinem Nechſten ſolches auch mittheile.
Es iſt ja niemand gezwungen anderſt zu thun/ als wie er ſelber wil.
Einer kan Wein oder Bier uͤber die Kraͤuter trincken/ ein anderer ſelbe in dem Salat mit Eſſig/ Saltz vnd Oehl eſſen/ ein anderer kan dieſelbe gruͤn klein hacken/ mit Zucker vermiſchen/ vnd wann ſie duͤrꝛ ſeyn/ zu Pulver ſtoſſen/ vnd mit einer Bruͤh einſchwelchen/ ein anderer kan ſie mit Zucker oder Honig kochen/ außpreſſen/ vnd alſo gebrauchen/ iſt nichts angelegen/ wie es einjedwedeꝛ haben kan/ vnd zu ſich nemen mag; dann mancher kan gantz kein Pulver einnehmen/ weilen ihm daſſelbe in dem Hals hangen bleibet/ vnd nicht hinunter wil/ ein anderer kan keine Pillen ſchlucken; wieder/ ein anderer kan keine ſuͤſſe Dinge/ als Honig oder Zucker vertragen; mancher/ vnd deren gar viel/ koͤnnen keinen Wein oder Bier trincken/ darinnen Kraͤuter uͤber Nacht gelegen ſeynd.
Diß iſt die Vrſach/ daß die lieben Alten ſo viel vnd mancherley Bereitungen der Kraͤuter erdacht/ wann jemanden eine Weiſe/ Kraͤuter zugebrauchen/ nicht annehmlich/ der Medicus ihme auff eine andere Weiſe daſſelbe beybringen koͤnte/ wie dann die Menſchen von Jahr zu Jahren mehr Fleiß angewendet/ lieblichere Medicamenten zu bereiten/ vnd allgemach von Tag zu Tag die Apotheken vermehret vnd verbeſſert: als jetzunder nur von den Vegetabilien zu reden/ hat man jetzunder in allen wolgeruͤſten Apotheken auch die Spiritus Ardentes, ſo per deſtillationem auß den fermentirten Kraͤutern uͤbergezogen ſeyn/ wie auch die Salia, ſo auß den verbrandten Kraͤutern gezogen/ vnd wieder coagulirt worden.
Item, die Extracta vnd mit Spir.
Vini außgezogene inſpiſſirte Saͤffte/ die Olea diſtillata, vnd coagulata in Balſama, vnd was dergleichen gute Bereitungen mehr ſeyn/ die doch ſo gar lang nicht im Gebrauch geweſen/ ſondern nach vnd nach von verſtaͤndigen Medicis ſeyn zugeſetzt worden/ welche alle das ihrige thun/ vnd niemand verwerffen vnd verachten kan.
Wann man aber deß Krauts Krafft außziehen/ vnd in die Enge zu bringen weiß/ daß ein einiger Tropff ſo viel Krafft in ſich hat/ als ein Becher voll deſtillirt Waſſer/ oder Loͤffel voll Pulver/ Safft/ Syrup oder onſerva, warumb dann nicht lieber einen einigen Tropffen/ als ein gantzen Becher oder Loͤffel voll eingenommen?
Was man mit wenig verrichten kan/ ſoll man nicht in der Viele ſuchen.
Ja moͤchte mancher ſagen/ wie bin ich verſichert/ daß mehr Krafft in etlich wenig Tropffen guter Eſſentiæ ſeyn/ als in einem gantzen Loͤffel voll duͤrꝛ gemachte vnd gepulverte oder gruͤn mit Zucker gehackte eingemachte Kraͤuter/ oder ein Tiſchbecher voll diſtillirt Waſſer?
An der Krafft/ Geruch vnd Geſchmack muß vnd kan man es gewahr werden/ nemlichen/ wann man etliche Tropffen dieſer Eſſentien in einen Becher gemein Brunnenwaſſer fallen laͤſt/ vntereinander ſchuͤttelt/ daß das gemeine Waſſer eben ſo ſtarck nach dem Kraut reucht vnd ſchmeckt/ als ſonſten ein ſolches Waſſer/ welches per deſtillationem von dem gruͤnen Kraut abſtrahirt worden/ iſt nun der Geruch vnd Geſchmack da/ ſo kan die Kraft nicht weit ſeyn/ auch ſpuͤret mans bald im Gebrauch/ wann man beyde gegen einander probiret: welches nun nicht zu widerlegen/ vnd jederman vor Augen ſehen kan/ daß eine ſolche Eſſentia hundert-ja tauſendmal kraͤfftiger iſt/ nach ſeiner Quantitaͤt vnd Groͤſſe/ als das Kraut/ es ſey gleich duͤrꝛ oder gruͤn.
Dabey man auch dieſen Vortheil hat/ daß ein ſolche Eſſentia, wie viel Jahr ſie ſtehen ſolte/ nichts an ihren Kraͤfften verlieret/ wie andere Bereitungen/ vnd ſonderlich das deſtillirte Waſſer/ welches leichtlich ſchimlich vnd ſtinckend wird; wann die Eſſentia aber nur wol verwahrt wird/ uͤber 10. oder 100. Jahren immer ſo gut ſeyn kan/ als den erſten Tag da ſie bereitet.
Wann nun das vnwiderleglich/ ſo iſt an deme/ daß man lieber etwas weniges/ das lieblich vnd viel Krafft in ſich hat/ einnehme/ als viel/ das vnlieblich vnd auch wenig Krafft hat.
Niemand kan laͤugnen/ daß die Kraͤfften der Kraͤuter ſehr weit zerſpreitet vnd außgetheilt/ in dem Kraut verſtecket ſeyn/ vmb welcher Krafft willen man das gantze Kraut/ das iſt den todten Leib vmb der wenigen lebendigen Krafft willen einnehmen muß/ gleich als wann man vmb deß Brods willen das rauhe Korn mit dem Stroh eſſen muͤſte/ welches fuͤrwar vnſern Maͤgen nicht wolbekommen/ ſondern neben dem Hunger ſtillen/ auch dieſelben verderben und zu der Concoction vntuͤchtig machen wuͤrde.
Seind denn nun die Bauren/ als die allerungeſchickteſte vnd groͤbſte geachte Leut/ durch lange Zeit ſo weiß vnd geſchickt worden/ vnd haben erfahren/ daß das Korn/ gleich wie es auß der Erden gewachſen/ mit Huͤlſen vnd Spreyern/ dem Menſchen zu genieſſen gantz vnbequem vnd vntuͤchtig ſeye/ vnd wol wiſſen/ wann ſie erſtlich das Korn auß den Aehren klopffen/ klein mahlen/ die Huͤlſen oder Kleyen davon ſcheiden/ das reine Maͤhl mit Waſſer/ Saltz vnd Sauerteig anmengen/ gehen oder heben laſſen/ vnd als dann erſt gar im Offen backen/ ſolches beſſer iſt/ als das rauhe Korn/ warumb ſolte man dann nicht auch fleiſſig ſeyn/ das reineſte auß den medicinialiſchen Kraͤutern zu ziehen/ vnd daſſelbe dem Krancken dargeben/ als das vnbereitete Kraut/ wie es auß der Erden gewachſen?
Dieſes iſt nur Gleichnuͤßweiſe vorgeſtellet/ auff daß man ſehen moͤge/ daß eine gute præparation ein Ding verbeſſere vnd edler mache/ als es zuvor geweſen: welches man mit vielen Exempeln beweiſen koͤnte/ aber nicht noͤhtig/ dann niemand ſo grob vnd vnverſtaͤndig/ welcher dargegen ſich legen doͤrffte.
Wann dann deme nun alſo iſt/ daß eine außgezogene reine vnd durchdringende Medicin beſſer/ geſchwinder vnd ſicherer wuͤrcke/ als eine ſchlecht-bereitete/ ſo waͤre es nicht recht/ daß man ſolchen modum verſchwiege/ vnd ſeinem Nechſten zu Lieb vnd Frommen damit nicht dienen ſoltē:
Stehet doch einem jedwedern frey/ ſolches zu thun oder zu laſſen/ vnd wird keiner darzu gebeten/ oder gezwungen/ ſolches anzunehmen/ wann er nicht ſelber merckt vnd ſpuͤret/ daß es gut ſeye.
Jch habe von allem meinen ſchreiben nichts anders noch zur zeit gehabt/ als Vnruhe/ wann ich nicht wuͤſte/ daß ichs von Gottes wegen/ die gebuͤhrende Liebe gegen meinem Nechſten zu erzeigen ſchuldig waͤre; wuͤrde es auch wol bleiben laſſen/ vnd nicht ſelber ſpoͤttiſche Menſchen/ welche der Kunſt vnwiſſend/ vnd ſelbe haſſen/ mir dardurch auff den Hals laden: weilen ich aber auch das weiß/ daß Gott ſtaͤrcker als der Teuffel/ vnd die Warheit wol ſchuͤtzen kan/ ſo wage ichs deſto kuͤhner/ vnd bin verſichert/ daß es mir an einem andern Ort wird belohnet werden.
Gott ſey mein Zeug/ daß ich dieſes nicht ſchreibe/ mich etwan beruͤhmt dardurch zu machen/ vnd meinen eigenen Nutz darinn zu ſuchen/ gantz nicht/ dann ich wol weiß daß es meiner Seelen nichts helffen kan/ wann der Leib Ruhm hat vor den Menſchen/ vnd auch ihr nichts ſchadet/ wann derſelbe verachtet wird/ ſondern allein das gilt/ wie wir bey Gott ſtehen.
Jch weiß gewiß vnd bin verſichert/ daß dieſes mein ſchreiben manchen neidiſchen Menſchen in die Naſen kitzeln wird/ vnd mich darumb anfeinden/ nicht daß er etwas dagegen zu ſagen/ oder beyzubringen haͤtte/ dann die Warheit ſich nicht vnterdrucken laͤſt/ ſondern allein darumb/ weilen ers nicht eher gewuſt/ vnd ſelber an Tag hat geben koͤnnen.
Daß aber dieſe Invention die Eſſentias herbarum zu bereiten/ eben von mir ſolte herkommen/ kan ich nicht ſagen/ dann ich nicht weiß was ein anderer hat oder kan: Das weiß ich aber/ daß noch niemand/ weder in Schrifften/ oder ſonſten/ dieſer Bereitung gedacht/ noch dergleichen biß dato nirgends bekant/ oder im Gebrauch geweſen.
Es ſeye deme nun wie ihm wolle/ es wiſſens gleich andere jetzund neben mir/ oder wiſſens nicht/ oder habens vor mir gewuſt/ oder nicht gewuſt/ ſo iſt es doch gut/ daß ichs an den Tag bringe/ vielen Krancken darmit zu dienen: Haͤtte es jemand anders vor mir offenbaret/ waͤre es mir deſto lieber geweſen/ vnd haͤtte ichs jetzunder nicht thun doͤrffen.
Das weiß ich aber gewiß/ daß ich der Welt Lohn bey vielen gegen meine gutmeinende Entdeckung empfangen werde:
Dann/ ſeynd ſchon Chriſtliche Gemuͤhter/ welche gern ſehen/ daß es ihrem Nechſten wol ergehe/ ſo findet ſich auch ſtracks darbey der Sathan vnd ſein Anhang/ welcher nicht leiden kan/ daß dem Menſchen etwas gutes wiederfahre/ ſuchen vnd trachten Tag vnd Nacht/ wie ſie das Gute vnterdrucken moͤchten.
Was ich allbereit fuͤr Neider durch meine Schrifften/ (welche doch keinem Menſchen zu nahe/ ſondern jederman zu Nutzen geſchrieben) auff mich geladen iſt nicht genugſam zu beklagen:
Dem einen/ ſo geitzig/ vnd niemand als ihm ſelber alles guͤnnet/ habe ich zu klar vnd offenbar geſchrieben/ verdrenſt ihn/ daß andere auch etwas neben ihm wiſſen ſollen: Andern/ die nichts wiſſen/ vnd gern wiſſen wolten/ habe ichs zu dunckel gemacht: Denen/ die nichts wiſſen/ vnd auch nichts lernen wollen/ muß ich lauter Traͤume/ erdichtete Phantaſeyen vnd Luͤgen geſchrieben haben/ allein darumb/ weilen ſie ſich ſchaͤmen/ wann ſie gefragt werden/ was ſie von Glaubers Schrifften halten/ ſie ſagen ſolten/ viel/ vnd ſie es doch nicht wiſſen ſolten/ die doch ſonſten von vielen fuͤr ſo großwiſſend geacht vnd gehalten ſeynd/ darumb muͤſſen ſie ſagen/ ſie halten nichts darvon/ auff daß ſie nicht vor vnwiſſend geſchaͤtzt werden.
Etliche begehren Explicationes uͤber dunckele ſenſus, ſetzen groſſe Brieffe voll/ ſo man ihnen nicht alſobald auffhupfft/ alles ligen vnd ſtehen laͤſt/ vnd den Brey vorkaͤuet vnd einſtreicht/ ſo hat man ſie auch an Hals vnd zu Feinden gemacht.
Andere begehren bereitete Medicamenten/ ſolche zu verſuchen/ wie ſie anſchlagen/ wann ſie ihnen gut thun/ als dann danckbar dargegen zu ſeyn; wann man ſie nicht alſobalden ſchickt/ hat die Freundſchafft auch ein End.
Etliche werden meine Feinde/ wann ſie ſehen/ daß etwan einer neben ihnen meine Schrifften geleſen/ eine oder andere Medicin daraus bereiten/ vnd beſſere Curen thun/ als andere/ vnd ſie deme nicht zukommen koͤnnen/ auff den Glauber fluchen vnd wuͤnſchen/ der ſolche Dinge geſchrieben hat/ vnd kom̃t es ohngefaͤhr/ daß einem ein Patient vnter der Cur ſtirbet/ ſo habens die Chimiſche Medicamenten gethan/ wan ſchon der Krancke viel eher geſtorben waͤre/ wann er andere gebraucht haͤtte.
Werden alſo offtmahls gute treuhertzige Medici, welche ihr beſtes thun/ ihrem Nechſten zu helffen/ in die Bruͤe geſaltzen/ vnd bey Groſſen vnd Kleinen faͤlſchlich angegeben/ gleich als wann ſie mit lauter Gifft vmbgiengen/ vnd man ihnen nicht trauen moͤchte.
Solcher Menſchen findet man an allen Orten/ welche nicht leiden koͤnnen/ daß jemand etwas mehr wiſſe/ als ſie/ darumb verkleinern vnd verachten ſie die Kunſt.
Dieſes aber muß ich auch bekennen/ wann ſchon bisweilen ein erfahrner Chymicus eine gute Medicin zurichte/ ſelbe andern auff ihr Begehren zuſchicket/ ſie dann vnvorſichtig darmit vmbgehen/ vnd nicht rechtmaͤſſig gebrauchen/ gantz nicht wol thun/ ſondern der Medicin einen Tadel oder Flecken anhaͤngen/ wann ſie ſchon iſt/ wie ſie ſeyn ſoll/ wann man außdruͤcklich erinnert/ vnd gewarnet wird/ behutſam mit kraͤfftigen Medicamentis vmbzugehen/ ſie aber ſolches nicht achten/ der Sachen zu viel thun/ vnd der Medicin hernach ſolches faͤlſchlich zurechnen wollen.
Auch thun alle diejenige ſehr uͤbel vnd vnrecht/ welche andern in meinem Namen dieſe oder jene Medicin verkauffen/ gleich als wann ſie ſolche von mir haͤtten/ vnd doch lauter Betrug iſt/ darfuͤr ſich ein jedweder wird zu huͤten wiſſen/ von weme er dergleichen Dinge nehme/ oder nicht.
Wann dann durch uͤbelbereitete Medicamenten/ welche von vielen faͤlſchlich fuͤr die Meinigen außgegeben werden/ etwan bey einem oder andern nicht gluͤcken ſolten/ wolle mans meiner beſchriebenen Medicin nicht/ ſondern der falſchen Medicin ſolches zuſchreiben/ vnd ſchuld geben.
Wann aber jemand ſo vermeſſen ſeyn wuͤrde/ ſich zu vnterſtehen/ meine beſchriebene Medicamenten zu tadeln/ vnd ſonderlich meine Panaceam Antimonii, als wann ich derſelben zu viel zugeſchrieben haͤtte/ vnd ſie dem Namen gleich zu thun nicht vermoͤchte/ derſelbe redet mehr/ als daß er verſtehet vnd verantworten kan/ dann der Name Panacea ſo viel ſagen wil/ eine Medicin, welche in allen Kranckheiten mit Nutzen kan gebrauchet werden/ welches dieſe meine Mineraliſche zugerichtete Medicin, ſo wol die gemeine gelbe auß dem Antimonio, als leibfarbe ſo guͤldiſch iſt/ deren ich den Namen Panaccam gegeben/ verrichtet: daß aber ſelbe alle Kranckheiten/ ohne Vnterſcheid/ vertreiben ſolte/ iſt ihr vnmuͤglich/ vnd derſelben von mir auch niemalen ſo viel zugeleget worden.
Was ich aber ihr zugelegt habe/ das thut ſie zu allen Zeiten/ vnd fehlet nimmer/ wanns Gott nicht ſonderlich hindert/ ſie operiret ſichtlich vnd auch vnſichtlich/ nachdeme man dieſelbe haben will oder noͤhtig hat; dann wann man nur ein wenig davon gibt/ ſo thut dieſelbe zwar bey der Kranckheit das jhrige/ wird aber keine ſichtliche operation gemerckt; gibt man ſie ſtaͤrcker/ ſo ſpuͤhrt man im Leib eine alteration 2. 3. Stund lang; gibt man ſie noch ſtaͤrcker/ ſo macht ſie ein Nauſeam; gibt man ſie aber gantz ſtarck/ ſo machet ſie vomitus vnd ſedes, vnd fuͤhret auf einmal alle boͤſe vnd ſchaͤdliche humores, die ſie/ innerhalb 2. oder 3. Stunden lang Zeit/ verſamlen vnd zu ſich ziehen kan/ auß dem Leib.
Weilen aber nicht ein jedweder das vomiren vertragen kan/ vnd etliche Kranckheiten ſolches nicht noͤhtig/ oder aber außſtehen koͤnnen/ ſo ſoll man einen Vnterſcheid zu machen wiſſen/ vnd dem Schwachen nicht ſtaͤrcker geben/ als daß ſeine Wuͤrckung eben ein wenig im Leib gemercket wird/ vnd gantz vnd gar zu keinem vomitu kommen laſſen/ vnd deſto oͤffter lieber etliche Tage nacheinander geben/ ſo thut ſie eben das jenige/ durch das oͤfftere wiederholen/ gantz lind vnd vnvermerckt/ als wann ſie ſonſten durch das vomiren vnd purgiren/ auff einmal/ ſichtlich vnd empfindlich gethan haͤtte.
Darumb es auch rahtſamer iſt/ bey ſtarcken Leuten/ die boͤſe humores auff einmal durch vomitus vnd ſedes außzufuͤhren/ wann ſie es vertragen koͤnnen/ als ſolches durch oͤfftere Wiederholung in kleinerm doſi, welcher nur vnſichtbar wircket/ vnd allemal nur ein wenig deß Boͤſen hinweg nimt/ vnd nach vnd nach die Geſundheit erſt folgen kan/ die doch ſonſten alſobalden da iſt/ wann die operation deß ſichtbaren purgirens geſchehen iſt:
es waͤre dann der Leib gar zu ſehr mit ſolchen boͤſen humoribus erfuͤllet/ ſo koͤnte eine einig Purgans nicht genug thun/ ſondern muͤſte/ nach Gelegenheit der Zeit vnd Kranckheit/ auch wiederholet werden.
Vnd iſt das zu mercken/ daß ein jedweder vomitivum in der operation kranck macht/ es ſey gleich von Vegetabilibus Animalibus oder Mineralibus bereitet; doch kan eine Natur ſolches vor der andern beſſer vertragen vnd außſtehen/ als die andere.
Was aber die Vrſach ſey/ daß meine Panacea Antimonii vomitus vnd ſedes mache/ wann ſelbe in ſtarcker doſi gegeben wird/ iſt dieſe/ wiewol ich zuvorn in meinen andern Schrifften daſſelbe allbereit gethan/ dennoch zur Nachrichtung noch einmal wiederholen wil:
Seine Natur iſt attrahirend vnd zu ſich ziehend/ wann dann ſelbe in den Magen kommt/ ſie alsbalden anfaͤngt zu arbeiten/ vnd ihre Krafft zu beweiſen/ zeucht auß allen viſceribus die ſchaͤdliche humores zu ſich in den Magen:
iſt nun der Medicin wenig/ ſo zeucht ſie auch wenig/ vnd kan der Magen daſſelbe allgemach vnvermerckt in die Daͤrm ſchicken/ dadurch es dann mit andern excrementis außgehet/ vnd den Patienten nichts zu thun giebt; iſt aber der Medicin mehr/ ſo zeucht ſie auch mehr zu ſich/ vnd endlich ſo viel vnd ſchnell/ daß der Magen ſolche durch die Medicin zu ſich gezogene vnd verſamlete boͤſe humores nicht Zeit oder Platz genug hat/ ſolche vnter ſich allgemach in die Daͤrme (andern excrementis gleich) zu ſchaffen vnd außzujagen/ ſondern ſuchet den nechſten Weg/ nemlich uͤber ſich per vomitum, welche Außjagung dann der Natur ſo annemlich nicht/ als durch die Darme/ vnd ſich derohalben bey dem vomiren gemeiniglich in wahrender operation Mattigkeiten finden/ aber nicht laͤnger/ biß die operation geſchehen/ alsdann ſich die Kraͤfften alſobalden wieder verſamlen: vnd iſt dieſer Weg am bequenꝛſten zugebrauchen bey allen Kranckheiten/ welche von boͤſen uͤberfluͤſſigen humoribus entſtanden/ vnd keine ſonderbare Mattigkeit darbey iſt/ als in allen Fiebern/ wie ſie auch moͤgen genennet werden/ das ſchnelleſte/ gewiſſeſte vnd vnfehlbarſte remedium, Item in Peſte, ſo wol/ wann man ſelbe allbereit am Hals hat/ als wann man ſich dafuͤr beſorget/ nechſt Gott/ nichts ſicherers vnd gewiſſers:
Dann es fuͤhret vnd zeucht nicht allein gantz behend die Gifft von dem Hertzen vnd dem gantzen Leib in den Magen/ welcher dieſelbe entweder per vomitum oder ſedes außtreibet; ſondern ſie treibet auch zugleich die boͤſe Gifft/ ſo allbereit im gantzen Leibe ſich außgetheilet/ durch den Schweiß hinauß/ alſo daß nichts im Leibe bleibet/ ſo der Natur entgegen/ vnd der Geſundheit zu wider/ welches nicht außgetrieben wuͤrde/ wie die Erfahrung allbereit genugſam gezeuget vnd noch zeugen wird.
Deßgleichen kan dieſer Gebrauch deß vomirens in allen Kranckheiten nutzen/ die von Verſtopffungen deß Miltzes/ vnd andern innerlichen Gliedern entſprungen/ als da ſeyn/ der Scharbauch/ Schurmund/ Miltzwehe/ Seitenſtechen/ Ruͤck- vnd Lendenwehe/ vnd Sauſen der Ohren/ welche von uͤbrigen Fluͤſſen entſtanden/ auch Hertzklopffen/ Ohnmachten/ Erſchrecken/ vnd Auffſtehen im Schlaff/ Epilepſia oder fallende Suͤchte/ mit aller melancholia vnd traurigen Gemuͤt/ ſo von auffſteigenden boͤſen gifftigen Duͤnſten entſtanden/ gluͤcklich außtreibt/ ſo wol bey Alten als bey den allerkleinſten Kindern/ von 3. oder 4. Wochen alt/ gluͤcklich vnd ohne Gefahr zu gebrauchen/ nur daß man es vorſichtig gebrauche/ vnd nicht mehr gebe/ als daß eben ein einiger Vomitus gemerckt werde/ welches ein Viertel von einer Gran wol thun kan/ ſo wol in acht zu nehmen/ daß man nicht zu viel gebe/ beſſer zu wenig/ vnd ſolches zweymal nacheinander gebraucht/ als zu ſtarck auff einmahl: darumb ich auch nicht rahte/ daß ſich ein jedwederer ſolcher kraͤfftigen medicin vnterſtehe/ andern zu geben/ wann er keinen guten Verſtand hat ſeiner Wuͤrckung.
Gewiß iſt es/ daß ich ſehr viel jungen Kindern in der gemeinen Kinderkranckheit/ welche eine Art der Epilepſia oder Freſchlin iſt (wie mans in Deutſchland heiſt/) erſchrecken im Schlaff/ fahren ſchnell auff/ halten die Daͤumlein feſt in den Haͤndlein/ verwenden die Aeuglein/ werden bleich im Angeſicht/ vnd ſonderlich die Lippen/ ziehen das Muͤndlein krumb/ juntzeln mit Haͤnden vnd Fuͤſſen/ etliche aber gantz als todt ſtille ligen/ etliche aber nur allein Tag vnd Nacht ſchreyen/ vnd nimmer ruhen koͤnnen:
Solcher Kinder Kranckheiten iſt nechſt Gott vor allen andern Artzneyen darmit vorzukommen vnd zu helffen/ nur ſage ich/ daß man zuſehe/ daß man dem Guten nicht zuviel thue/ vnd werden nicht allein die Kinder friſch vnd geſund darauff/ ſondern von dem erſten Sauerteig/ welchen ſie von Mutterleibe gebracht/ alſo gereiniget/ daß ſie hernach ſelten die Durchſchlechten vnd Kinderblattern/ welche manchem das Angeſicht ſehr verſtellen/ vnd ſcheußlich machen/ bekommen: wie ich dann mit Warheit ſagen kan/ ſeither ich dieſe medicin gehabt/ mir ſieben Kinder von einer Mutter geboren ſeyn/ welchen ich darvon gegeben/ vnd noch alle ſieben bey Leben vnd guter Geſundheit ſeyn/ auch keines weder die Kinderblattern oder rohte Flecken biß dato gehabt/ vnd verhoffentlich auch nicht bekommen werden.
Dieſes erzehle ich nur darumb/ auff das man ſehen koͤnne/ daß dieſe Panacea auch den neugebornen Kindern/ mit groſſem Nutzen koͤnne gegeben werden/ vnd ihnen nichts ſchade/ was ſolte ſie dann alten vnd ſtarcken Menſchen ſchaden koͤnnen/ wann ſie mit Verſtand gebraucht wird?
Daß ich aber rahten ſolte/ dieſelbe auch ohne Vnterſcheid/ gantz ſchwachen vnd abgelebten Menſchen zu ſtarck zu geben/ daß dardurch vomitus erꝛegt wuͤrden/ das thue ich nicht/ denn ſolche krafftloſe Menſchen ſelbe nicht wuͤrden außſtehen koͤnnen/ haben auch einer ſolchen Cur nicht noͤhtig/ ſondern iſt genug/ daß man ihnen gute hertzſtaͤrckende Eſſentias beybringe/ darvon bald ſoll gehandelt werden.
Auch iſt es nicht noͤhtig/ daß man denen vomitiva gebrauche/ welcher Kranckheit nicht von boͤſen humoribus entſtanden/ oder noch darin beſtehet/ welche von dieſer medicin ſich nicht mit Gewalt wollen außtreiben laſſen/ ſondern empfinden allgemach etwas Linderung/ wann ſie taglich nur ein gar wenig darvon gebrauchen/ dardurch die humores von dem innerſten Theil deß Leibes vnd Gliedern zuruͤck gezogen werden/ doch alſo/ daß keine ſichtbare Wuͤrckung gemercket wird/ vnd ſonderlich/ wann die Panacea auß einer guͤldiſchen mineral gezogen/ die leibfarbig oder purpur ſeyn wird/ der gemeinen gelben auß dem Antimonio in allen Kranckheiten weit vorzuziehen iſt/ vnd billich den jungen Kindern/ alten/ ſchwachen vnd bethlaͤgerichten Perſonen/ an ſtatt der gemeinen ſolte gebraucht werden.
Den Podagricis vnd Calculoſis bekom̃t ſie auch gar wol/ treibet durch den Vrin ſichtiglich viel Schleim/ Sand vnd boͤſes Geſuͤcht auß dem Leibe/ ſtillet vnd mindert nicht allein die Schmertzen/ ſondern wanns nicht gar zu weit eingewurtzelt/ gaͤntzlich davon liberiret/ welches ich dieſer Medicin mit Warheit wol zuſchreiben mag/ vnd vor der gantzen Welt beweiſen kan. Habe dieſe Erinnerung allem darumb thun muͤſſen/ auff daß man ſich darnach zu richten habe/ vnd dieſelbe von einer ſolchen/ welche fuͤr die me nige von etlichen faͤlſchlich gegeben wird/ zu vnterſcheiden wiſſe.
Der nun die wolbereitete hat/ vnd den rechten Gebrauch bey Jungen vnd Alten weiß/ vnd verſtehet/ der mag ſie ohne Schen in obbeſchriebnen wie auch andern mehr Kranckheiten/ gluͤcklich (doch daß er vorſichtig damitvmbgehe) gebrauchen/ vnd Ehre mit einlegen:
Wer ſie aber nicht gut hat/ vnd auch nicht zu gebrauchen weiß/ der gehe ihr muͤſſig/ auff daß er nicht uͤbels mit anrichte/ dann dieſe Panacea, auß dem Antimonio ſonderlich/ iſt ſie wie ein ſpitzig ſcharff Meſſer/ mit welchem ein verſtaͤndiger Mann viel gutes außrichten/ ein Narꝛ oder Kind aber/ ſo wol ihme als andern damit Schaden zufuͤgen kan.
Dieſes habe ich in parentheſi ein wenig vermelden muͤſſen/ vmb derentwillen/ welche/ auß Neid vnd Mißgunſt/ dieſelbe ſuchen zu tadeln; ein mehrers darvon (geliebtes Gott) bald an einem andern Ort ſoll gemeldet werden. NB. NB.
Dieſes iſt allhier auch noͤtig anzuzeigen/ daß dieſe Panacea von Antim. ſolcher maͤchtigen zu ſich ziehenden Natur iſt/ daß dieſelbe/ wann ſie nicht in verſchloſſenen Glaͤſern verwahret wird/ auß den aſtris daſſelbe/ ſo ihme durch das Feuer benommen iſt/ wieder zu ſich ziehet/ vnd animiret/ ja auch ſo veraͤndert/ daß ſolcher ein einiger Gran ſtaͤrcker operirt, als ſonſten 3. Gran/ wann ſie erſt zugerichtet iſt/ oder in Glaͤſern bewahret geweſen: welches wol in acht zunemen/ daß man ſeine doſes darnach anzuſtellen wiſſe/ oder vor der Lufft bewahre/ ſo bleibet ſelbe im erſten Grad.
Dienet denen zur Nachricht/ welche ſelbe haben/ oder hinfuͤrter bekommen moͤchten.
Allhier moͤchte mancher einwerffen vnd ſagen/ wann deine Panacea ihre Wuͤrckung alſo verbringet/ die boͤſe humores in den Viſceribus reſolvirt, zu ſich in den Magen zeucht vnd außfuͤhret/ welches alle Purgantien auch thun/ was darff man dann derſelbigen/ ſo kan man nur Purgantien gebrauchen/ ſelbe zuverrichten?
Deme gib ich zur Antwort: ob wol alle Purgantien die Eigenſchafft haben/ die boͤſe humores auß dem Leib zu fuͤhren; ſo geſchicht es doch auff eine viel andere Weiſe/ als durch dieſe meine Panaceam, welche auch die fixe hu mores angreifft/ das andern Purgantien vnmuͤglich iſt/ vnd werde dieſelbige gleich geben/ wie ſie wolle/ ſie operire gleich ſichtlich oder nicht/ ſo thut ſie das ihrige: die vegetabiliſchen Purgantien aber/ wann ſelbe zu leiß geben werden/ daß ſolche nicht ſichtlich operiren/ ſondern ligen bleiben/ vnd dem Leib mehr Schaden als Nutzen zufuͤgen/ welches jedermaͤnniglich bekant iſt; dieſe aber das Contrarium beweiſet.
Derhalben kein purgans vegetabile in rerum natura zufinden/ welches dieſer Panacea im geringſten zu vergleichen.
Auff daß man aber deſto beſſer mercken vnd verſtehen moͤge/ was ich allhier berichte/ ſo wil ich eine einige Hiſtori hieher ſetzen/ wie ich meiner Panaceæ wunderliche Wuͤrckung erfahren habe/ nemlichen alſo:
Es hat ſich vor etlichen Jahren zugetragen/ daß eines fuͤrnehmen Mannes Kind/ von zehen Jahr en ſeines Alters/ auff der Zungen viel kleine Loͤchlein bekommen/ welche Tag vnd Nacht groſſe Schmertzen verurſacht: ſolches zu remediren/ die Eltern keine Koſten vnd Fleiß geſparet/ ſondern vnterſchiedliche benachbarte Medicos conſulirt/ welche auch ihr Beſtes gethan/ aber alles vergeblich/ vnd ſeynd die Loͤchlein immer groͤſſer vnd boͤſer worden/ vnd haben mit dem Schmertzen zugenommen/ woruͤber das Kind gantz abgenommen/ vnd niemand Raht zu gewuſt.
Endlich hat man auch meines Rahts gepflogen/ vnd erzehlt/ wie viel fuͤrnehme vnd ſonſten beruͤhmte Medici ihr euſſerſtes nun in 2. Jahren herdaran verſucht/ vnd doch endlich das Kind huͤlffloß verlaſſen.
Da ich den Schaden ſahe/ merckte ich/ das es nichts anders/ als ein Corroſiviſcher von boͤſem Gebluͤt entſtandener Fluß waͤre/ welcher ſich in die Zungen geſetzet/ ſelbe durchloͤchert/ vnd einen ſolchen brennenden/ vmb ſich freſſenden Cancroſiſchen Schaden verurſachet/ welcher biß dahin keine Heilung annehmen wollen: gabe dem Vatter zur Antwort/ daß nach meiner Meinung dem Vbel nicht zu wiederſtehen waͤre/ als durch mineraliſche Purgantien/ welche auch die fixe humores antaſten vnd außfuͤhren/ vnd ſonderlich ein wolbereitetes Vomitivum Antimoniadum.
Welchs ſeine Eltern eingegangen vnd begehret/ daß ich darmit einen Anfang machen ſolte/ welches ich gethan/ vnd einen gar leifen doſin von meiner Panacea Antimonii geben/ in Meinung/ doch ſelbige auffs wenigſte einen Vomitum zu geben: welches aber nicht geſchehen/ ſondern gantz keine ſichtbare Operation vollbracht.
Darauff ich den folgenden Tag ſelbigen doſin wieder geben/ welcher auch nicht ſichtbarlich gewuͤrcket/ aber gleichwol aller Schmertzen dadurch geſtillet worden/ vnd das Kind die Zunge wider hat bewegen vnd gebrauchen koͤnnen/ auch Speiſe zu eſſen begehret/ welches in keinem Jahr geſchehen/ ſondern ſieh mit Suppen (weilen die Zunge nichts hartes leiden koͤnte/) behelffen muͤſſen.
Den folgenden dritten Tag habe ich noch einmal den doſin widerholet/ darauff die Loͤcher wieder angefangen zu heilen/ vnd iſt alſo die Zung innerhalb acht Tagen gantz vnd gar geheilet/ alſo/ daß man kaum hat ſehen koͤnnen/ wo die Loͤcher geweſen/ vnd hat das Kind von Tag zu Tag wieder zugenommen/ ſeine natuͤrliche Farbe wieder erlanget/ daruͤber ſich jederman neben mir ſehr verwundert.
Durch welche Cur die Krafft meiner Panacea mir alſo iſt bekandt worden/ welches ich zuvor nicht gewuſt/ vnd auch nicht geglaubt haͤtte/ wann keine ſichtbare Wuͤrckung darbey waͤre geſpuͤhret/ daß das Gebluͤt in ſo kurtzer Zeit durch ſo wenige Medicin, welche nur 6. Gran in allem geweſen/ ſo viel thun ſolte:
Hernach habe ich auf ſolche Weiſe auch in andern Kranckheiten ſelbige zu thun befunden/ vnd geſpuͤhret/ daß ein taͤglicher Gebrauch dieſer medicin, nicht allein den noch nicht coagulirten Tartarum in Nieren vnd Blaſen/ ſondern auch den allbereit erharteten Sand vnd Stein/ allgemach zertreibe/ vnd mit langer Zeit außtreibe: Desgleichen auch die Podagriſche hart eingewurtzelte humores mit langer Zeit reſolvire vnd außjage.
Welches allein auß dieſer Vrſach kom̃t/ weilen dieſe medicin vor allen andern Medicamenten (ſonderlich die purpur- oder Leibfarbe) welche darneben guͤldiſch iſt/ das Gebluͤt im gantzen Leib/ bey Jungen vnd bey Alten/ auff den hoͤchſten Grad reinige/ vnd dieſe boͤſe ſcharffe vnd tartariſche humores allgemach/ nach rechtem Gebrauch genoſſen/ ſolvire vnd außtreibe/ vnd vor allen zufaͤlligen Kranckheiten/ vnd ſonderlich der Peſt vnd gifftigen Fiebern præſervire/ auch ſonſten ohne aͤuſſerliche Huͤlfe alle innerliche vnd aͤuſſerliche offene Schaͤden augenſcheinlich curire, vnd in allen Kranckheiten ohne Schaden vnd Gefahr ſicherlich zugebrauchen.
Auff daß ich aber nicht zu weit auß der Bahn ſchreite/ ſondern wieder zu meinem Propoſito komme/ ſo wil ich einen Anfang machen/ kurtz/ doch deutlich/ zu beſchreiben/ wie die Kraͤfften vnd Tugenden der Kraͤuter herauß zu ziehen/ vnd in die Enge zu bringen ſeyn/ damit man mehr in Kranckheiten außrichten/ vnd ſelbe auch fuͤglicher adminiſtriren moͤge/ als die Kraͤuter alſo vnbereit an ſich ſelber thun oder verrichten/ welches auf dieſe Weiſe geſchicht.
Bereitung der Vegetabiliſchen Eſſentien.
NImb deß Krauts/ welches von der Erden vnd faulen vnreinen Blaͤttern gereiniget iſt/ mit Wurtzel/ Stengel/ Blaͤtter: vnd Saamen/ wann du es haben kanſt/ ſo viel du wilt/ doch daß deſſen auffs wenigſte 50. Pfund ſeye/ dann wann die quantitaͤt gar zu gering/ will es nicht ſo gerne jaͤhren/ als wann ſelbigen viel auff einmahl angeſetzt wird; hacke es klein/ vnd uͤbergieſſe daſſelbe mit Waſſer/ vnd fuͤlle eine kuͤpfferne veſicam damit an/ biß auff eine gute zwerche Hand breit/ treib zimlich warm/ ſo geht ein klar vnd riechend Waſſer/ ſampt etwas Oel heruͤber/ welches man durch ein ſpitzig Scheidglaß von dem Waſſer ſcheiden/ vnd beyſeits in ein Glaͤßlein hinſetzen ſoll/ das jenige Kraut/ ſo im Keſſel geblieben/ thue herauß/ fuͤlle wieder anders hinein/ vnd deſtillir das Waſſer vnd Oehl heruͤber/ ſo lange/ biß all dein Kraut deſtillirt iſt/ vnd allezeit ſcheide das Oel vom Waſſer/ vnd behalts beſondern/ das Waſſer aber ſchuͤtte wieder auff die deſtillirte Kraͤuter/ vnd menge ein Loͤffel voll oder 2. jung Biergeſt darunter/ laß in einem hoͤltzern zugedeckten Geſchirꝛ 3. oder 4. Tag jaͤhren/ darnach wann das Kraut ſich ſencket/ ſo hat es lang genug geſtanden/ vnd iſt bequem/ ſeine reinſte Theilen/ als Sal vnd Sulphur volatile, in der deſtillation von ſich zu laſſen: ruͤhre in dem Faß mit einem Holtz das duͤcke mit dem duͤnnen vntereinander; vnd ſchoͤpffe deinen deſtillir-Keſſel voll an/ gib Feuer fein allgemach/ daß die Kraͤnter in dem Keſſel nicht anbrennen/ vnd der Spiritus brentzlicht wird/ deſtillire durch ein Refrigeratorium, ſo lang was gutes außgeht/ welches man offt verſuchen kan; wann nichts kraͤfftigs/ ſondern ein vngeſchmackt Waſſer kompt/ ſo hoͤre auff zu deſtilliren: bewahre das jenige/ ſo uͤbergangen iſt/ in Glaͤſern/ leere den Keſſel auß/ vnd fuͤlle denſelben mit den gegornen Kraͤutern/ wann du deren mehr haſt/ wieder an/ biß auff eine gute querchen Hand/ vnd deſtillire wieder den Spiritum darvon/ das thue ſo offt/ biß alle deine angeſetzte Kraͤuter deſtillirt ſeyn: darnach reinige den Keſſel vnd das Refrigeratorium, vnd fuͤlle alle die uͤbergangene Spiritus darein/ vnd rectificire dieſelbe/ fange nur die ſtarcke Spiritus, das vngeſchmacke Waſſer im Keſſel ſchuͤt hinweg/ vnd rectificire den Spiritum noch einmal in Balneo per alembicum, ſo laͤſt er wieder vngeſchmackt Waſſer zuruck/ vnd ſoll dieſe rectification in glaͤſern Kolben/ wann es noͤhtig/ noch einmal wiederholet werden/ auff daß der Spiritus gantz ſtarck vnd ſubtil worde/ mit welchem man weiter procedirn ſoll/ daß die inwendige Krafft gantz in die Enge gebracht werde/ nemlich alſo: Nimb das Kraut/ davon das Oel vnd Spir. gezogen/ mach Ballen darauß/ vnd truckne ſolche an der Sonnen oder Feuer/ verbrenne dieſelbe auff einem Herd zu Aſchen/ auß welcher du mit den vngeſchmackten Waſſern/ ſo in der rectification deß Spir. zuruck geblieben/ das Saltz außlaugen vnd coaguliren ſolſt/ welches Saltz mit friſchem Waſſer noch einmal ſolvirt, filtrirt/ vnd coagulirt werden muß/ ſo iſt es rein genug: auff welches einem Theil man 2. Theil deß zuvor rectificirten Spiritus gieſſen/ vnd in Balneo fein lind darvon abſtrahiren ſoll/ ſo zeucht der Spiritus ſo viel ihm noͤhtig/ von dem ſale fixo zu ſich/ vnd fuͤhrets mit ſich uͤber/ das ſal fixum aber behaͤlt das Phlegma, ſo noch bey dem Spiritu geweſen/ vnd wann man ſolches naſſe Saltz wieder außgluͤet/ ſo iſt es wieder ſo gut als in der erſt.
Zu dieſem auffs allerſubtileſte concentrirten Spiritu ſchuͤtte halb oder den dritten Theil ſo viel deß zuvor auß dem Kraut deſtillirten Olei, ſchuͤttel ſie beyde vntereinander/ ſo wird der concentrirte vnd alcoſirte Spir. in momento ſein eigen Oehl in ſich ſchlucken/ vnd eine klare/ kraͤfftige vnd liebliche Eſſentia werden/ darin deß Krauts Sal vnd Sulphur volatile mit dem Sale fixo conjungirt iſt/ vnd billich fuͤr eine liebliche/ durchdringende/ ſchnellwuͤrckende/ vnd der Natur annehmliche Krafft oder Eſſentia zu halten/ welche ſich in allen liquoribus vermiſcht/ vnd fuͤglich einnehmen oder beybringen laͤſt/ deſſen etliche wenige Tropffen mehr Krafft beweiſen/ als deß groben Krauts eine gantze Handvoll.
Vnd wirckt dieſe Eſſentia nicht allein in ſolchen Kranckheiten/ darzu ſonſten das Kraut/ vnd andere Bereitung gebraucht wird/ in Leib zu nehmen/ viel kraͤfftiger; ſondern ſie beweiſet auch eine ſchnelle operation, wegen ihrer ſubtielen Reinigkeit: aͤuſſerlich applicirt, daran gerochen/ ſtaͤrcket das Hertz/ vnd Hirn/ vor allem andern lieblichen Rauchwerck/ von inſpiſſirten Olitaͤten/ Zibet/ Biſem oder Ambra gemacht/ welche gegen dieſe Eſſentiam gleichſam als todte Coͤrper zuvergleichen: denn bey dieſer Eſſentia das ſal volatile welches mit dem Oleo conjungirt iſt/ daſſelbe mit ſich ſchnell einfuͤhrt/ vnd ſubtil macht/ alſo daß man ſich druͤber ſehr verwundern muß/ vnd dient alſo dieſelbe ſo wol innerlich als aͤuſſerlich zur medicin zugebrauchen.
Vnd iſt gewiß daß bißweilen ein lieblicher Geruch eines Krauts/ durch welches das Hertz in einem Augenblick geſtaͤrcket wird/ mehr außrichte/ als eine hertzſtaͤrckende medicin inwendig gebraucht/ dann das Hertz im Menſchen lebet von der Lufft: gleich wie ein Fiſch im Waſſer/ vnd wann dieſelbe geſund vnd gut iſt/ dem Hertzen auch wol darbey iſt/ vnd im Gegentheil uͤbel.
Warumb reucht der Menſch eine Blume ſo gern/ wann ihme der liebliche Geruch ſein Hertz vnd Hirn nicht ſtaͤrckte/ vnd ſeine Geiſter dardurch erquicket wuͤrden?
Thut das eine Blum oder Kraut/ darin der wolriechende vnd hertzſtaͤrckende Geiſt noch mit ſeinem todten Coͤrper vmbfaſſet/ verwickelt vnd weit darin zertheilet vnd gebunden; was ſoll dann nicht ein ſolcher Geiſt thun/ wann er von dem Leib geſchieden/ auffs hoͤchſte gereiniget/ vnd wieder iſt concentrirt worden?
Auſſer der taͤglichen vnd jederman bekanten Erfahrung/ daß eine liebliche Lufft das Hertz ſtaͤrcke/ vnd eine boͤſe inficirte (wie bey Peſtzeiten zuſehen) hergegen daſſelbige ſchwaͤche vnd gantz erſticke/ waͤren viel Hiſtorien/ ſolches zu beweiſen/ anzuziehen/ welches nicht noͤhtig/ eine ſolche Weitlaͤufftigkeit einzufuͤhren: doch kan ich nicht laſſen/ eine oder zwey nachdenckliche hieher zu ſetzen/ meine Meinung deſto beſſer damit zu ſchuͤtzen.
Es ſchreibet ein tieffſinniger vnd ſehrer fahrner Philoſophus, Joſephus de Acoſta, Jeſuiter Ordens/ ein Buch von Gelegenheit vnd Eigenſchafft der neuerfundenen Weſtindiſchen Jnſulen/ vnter andern/ in ſeinem dritten Buch am 9. Capitel/ vnglaubliche vnd doch warhafftige Dinge/ von Eigenſchafft etlicher Winde/ ſo uͤber ſehr hohe Gebuͤrg vnd Wuͤſten/ in etlichen Provintzien hinter Chili gelegen/ wehen ſollen: nemlich daß ſelbige Winde/ wegen ſo groſſer durchdringenden Kaͤlte/ die Menſchen ſo daruͤber gereiſet/ vnd ſich nicht darfuͤr bewahret/ vnd ſelbiger Winde Natur nicht gewuſt/ nicht allein gantz todtkranck gemacht/ ſondern viel gar erwuͤrget hat/ allein wegen einer uͤberauß ſubtielen Kaͤlte/ welche deß Menſchen Geiſt vnd Leben entgegen vnd groͤſter Feind geſchehen iſt.
Dann/ gleich wie eine liebliche temperirte Lufft deß Spiritus vitalis ein Erhalter/ Bewahrer vnd Ernehrer; alſo dargegen ein untemperirter kalter Lufft deſſelben Erſtuͤcker vnd Erwuͤrger iſt/ welches man auch auff der See erfaͤhret/ wann man ſolcher rauhen Lufft/ welche durch die Bewegung deß geſaltzen Waſſers die Lufft inficiret, nicht gewohnet hat/ vnd daruͤber faͤhret/ gantz entſtellt vnd ſehr kranck darvon wird/ vnd ſonderlich das Hirn/ Hertz vnd Magen/ wie oben geſagt/ der kalte Wind auff der Wuͤſten bey Chili auch thun ſoll/ alſo daß die Menſchen alles auß dem Magen geben/ gleich als wann ſie ein ſtarck vomitivum genommen/ thut ihnen der Kopff vnd Hertz wehe/ koͤnnen nicht eſſen oder trincken/ ſo lang biß ſie ſolcher Lufft gewohnen/ vnd ſelbige alsdann vertragen koͤnnen.
Noch eine andere auch denckwuͤrdige Hiſtori muß ich erzehlen/ vnd darmit beweiſen/ daß eine inficirte Lufft mehr Schaden deß Menſchen Leben zufuͤgen kan/ als ein corporaliſch Gifft/ welches erſtlich nur den Magen antaſt/ der dann/ durch Huͤlffe der Natur ſeiner Freunde/ ſelbe leichtlich wieder kan außſtoſſen; deren Hiſtorien allenthalben mehr als zuviel geſchchen vnd bekandt ſeyn/ daß mancher eine beygebrachte Gifft per vomitum wieder außgeſtoſſen/ die ihme nichts geſchadet hat; hergegen aber eine geiſtliche Gifft alſobalden dem Hertzen zueilet/ den Spiritum vitalem zu erſtuͤcken/ wann er nicht dargegen ſtarck gewapnet genug iſt/ wie dieſe Hiſtori bezeuget.
Vor 30. Jahren vngefehr ſeynd zween Marcktſchreyer zu Pariß in Franckreich/ nicht weit voneinander geſtanden/ den Bauersleuten Theriak verkaufft/ vnd jeder ſeinen auffs beſte gelobet/ als er gekont/ dem andern ſeine Nahrung zu entziehen/ vnd ihme zuzulocken.
Nachdeme aber ſie beyde miteinander einig worden/ einer deß andern Gifft zu nehmen/ vnd mit ſeinem Theriak ſelbige ſchadlos zu machen/ vnd zu bezeugen/ daß ſeine Artzney gut waͤre; ſo hat der Eine eine groſſe Krotten in der mitten voneinander geriſſen/ die Helffte gutes Muths hinein geſſen/ vnd dem Andern auch die Helffte zu eſſen vorgereicht/ welcher dann ebenmaͤſſig ſelbige Helffte zu ſich genommen/ vnd beyden nichts geſchadet hat.
Den folgenden Tag hat dieſer ſeinen Gegentheil auch zu Gaſt geladen/ vnd eine boͤſe Viper oder Schlange mit einer Krotten in eine Trummel gethan/ eine Hand voll Saltz darzu geworffen/ vnd eine weile mit den Schlaͤgeln darauff trummeln laſſen; durch welches vngewoͤhnliche Getoͤß/ ſo wol die Schlange/ als die Krot ein ſpiritualiſch Gifft von ſich geben/ vnd die Trummel damit erfuͤllt:
wie ſolches geſchehen/ hat der eine ſeinen geladenen Gaſt zu dem kleinen Loch/ ſo die Trummeln in der Mitte haben/ da der Reſonantz außgehet/ ſeine Naſe halten laſſen/ welcher alſobalden/ nachdeme er die Spiritualiſche Gifft empfunden/ zuruͤcke gefallen/ vnd todt geblieben iſt/ der dann ſich vor einem ſolchen Streich nicht verſehen/ vnd nur gemeint/ daß ein Gifft muͤſſe Corporaliſch ſeyn/ vnd nicht verſtanden/ daß ein Spiritus, er ſeye gleich gut oder boͤß/ mehr Macht habe/ als ein Coͤrper.
Dieſe beyde Hiſtorien habe ich nicht hieher geſetzt/ das Pappier damit zu verderben/ nein/ gantz nicht/ ſondern damit beweiſen wollen/ daß die Geiſter/ in jhrer Krafft vnd Wuͤrckung/ wann ſie von ihrem Leib geſcheiden vnd frey ſeynd/ hundertfaͤltiger ſtaͤrcker vnd maͤchtiger/ als die Leiber/ obwolen ſie ihre Geiſter noch bey ſich haben/ ſeyn koͤnnen.
Vnd iſt ſolches ſo wolen bey heilſamen/ vnd der menſchlichen Natur annehmlichen vnd geſunden/ als gegenwaͤrtigen ſubjectis zuverſtehen.
Wie viel vnd mancherley gute ſubtile Spiritus, den Krancken zu gefallen/ Jch in meinem andern Theil Furnorum beſchrieben/ iſt bekant genug; gleichwol ihr noch wenig funden/ die ſo viel Muͤhe anlegen wollen/ vnd ſelbe zurichten laſſen:
vnter welchen der Spiritus Salis Armoniaci der geringſte nicht iſt/ derowegen ſeiner temperirten vnd durchdringenden Waͤrme/ ſowolen innerlich als aͤuſſerlich/ wunderſchnelle Wirckung beweiſet/ welche man billich kennen/ vnd in allen Apotheken wolbereit finden ſolte/ da ich denſelben doch bey niemand geſehen/ obwolen ich ſolchen zu præpariren einen leichten vnd kurtzen Weg vorgeſchrieben habe/ davon/ geliebts Gott/ ein mehrers im Andern folgenden Theil/ da von den Medicamentis ſol gehandelt werden/ welche auß den Thieren bereitet/ als da ſeyn ihre Salia volatilia & fixa, darinnen groſſe Kraͤfften ſtecken/ vnd in etlichen Faͤllen denen/ ſo auß den Vegetabilien bereitet/ vorzuziehen.
Dieſes muß ich aber noch erinnern/ daß man gute vnd ſubtile/ durchdringende Medicameten vorſichtig gebrauchen/ vnd nicht in groͤſſerer quantitaͤt/ als die Natur erleiden kan/ den Krancken beybringen ſoll.
Es kan ein guter geſunder Wein dem einen/ ſo ihn rechtmaͤſſig gebrauchet/ ſein Hertz/ Hirn vnd gantzen Leib ſtaͤrcken/ vnd bey Geſundheit erhalten:
Einem andern aber/ der ihn zu grob einſchuͤttet/ kan er Lungen vnd Leber verhitzen/ auſtecken/ den Kopff zum Narꝛen/ die Haͤnde zitterend/ die Fuͤſſe lahm vnd contract, die Augen tunck el machen/ vnd Blaſen vnd Nieren voll Stein fuͤllen/ zu welchem Ende er doch nicht von Gott gegeben/ oder mit ſo groſſer Muͤhe geziehlet/ ſondern allein darumb erſchaffen/ daß er dem Menſchen zu ſeiner Geſundheit dienen ſoll.
O! wie viel ſchoͤne Secreten ſtecken allein hinter dem Weinſtock/ deß lieben Korns vnd anderer Fruͤchte zu geſchweigen/ darvon die Welt nichts weiß/ vnd auch nichts wiſſen wil/ welche ich in willens geweſt/ in meinem Opere Vegetab. zu entdecken/ ſtehet aber bey Gott/ ob ers zulaſſen wird/ oder nicht.
An dem Wein allein kan man genugſam ſehen/ daß der Mißbrauch ſchadet/ vnd nicht das ſubjectum: Alſo auch von andern durchdringenden Artzneyen zu verſtehen/ welche/ nachdeme man ſie gebrauchet/ dieſelbe auch ihre Wuͤrckung vollbringen.
Einem Kind vnd Narren/ welche beyde keinen rechten Verſtand haben/ gibt man keine ſpitzige oder ſcharffe Meſſer in die Haͤnde/ vmb der Furcht willen/ daß ſie ihnen vnd andern damit Schaden thun moͤchten:
Ein verſtaͤndiger Mann aber greifft daſſelbige recht an/ vnd gebraucht es auch mit Verſtand/ zu ſeinem vnd anderm Nutzen.
Jſt alſo ein Meſſermacher nicht zubeſchuldigen/ daß er ein ſcharff Meſſer gemacht/ damit einer den andern beſchaͤdiget; ſondern dieſer/ welcher das ſcharffe Meſſer vngebuͤhrlich gebrauchet hat.
Dieſes habe ich ein wenig erinnern muͤſſen/ auff daß/ wann etwan der eine oder andere gegen dieſe meine beſchriebene Eſſentias vnweißlich vrtheilen wuͤrde/ als wann ſie zu hitzig waͤꝛen/ man wiſſe/ wie ſolchen zu begegnen: dann ich geſtehe/ daß eine allzugroſſe Hitz den Spiritum vitalem eben ſo wol verſticken kan/ (da doch eine temperirte Waͤrme deſſen Nahrung vnd Leben) als eine kalte/ welche von Natur ſein Feind iſt: darumb man auch nicht lehret/ daß man ſolche feurige Eſſentias, gleich wie Waſſer/ einſchuͤtten/ ſondern mit Verſtand/ auff einmal/ nach Gelegenheit deß Patienten/ 1. 2. 3. 4. oder mehr Tropffen/ mit einem Loͤffel voll Wein/ Bier oder andern vehiculo miſchen vnd eingeben/ ſo gehet die Medicin durch den Leib/ vnd thut das jenige/ wozu ſie von Gott verordnet iſt.
Vnd iſt das zuwiſſen/ daß aller guten vnd geſunden Kraͤuter ihre Krafft oder Eſſentia in einer Waͤrme beſtehet/ vnd je weiter ſie in dem Kraut zertheilet vnd außgeſpreitet iſt/ je weniger man ſolche vermercket: vnd je naͤher ſie zuſammen gezogen/ je empfindlicher vnd ſichtlicher ſie iſt.
Alles mas eine temperirte Waͤrme gibt/ iſt der Natur angenehm vnd geſund; Hergegen alles/ ſo zuviel kaͤltet/ deß Lebens Feind vnd Tod: welches ein jedweder/ deme die Natur nur einwenig bekant iſt/ geſtehen muß.
Der Tod vnd Verderben deß Menſchlichen Lebens iſt nichts anders/ als eine Vngleichheit oder contrarium, dadurch das gleiche vnd temperirte zerſtoͤret vnd zertrennet wird/ es geſchehe gleich durch zuviel Hitze oder Kaͤlte/ doch auf beyderley weis:
Eine groſſe Hitze zeucht dem Menſchen ſeine Krafft auß dem Leib an ſich/ gleich wie ein groſſes Feuer ein kleines an ſich ziehet:
Eine groſſe Kaͤlte aber treibet deß Menſchen Geiſt vnd Leben zum Centro deß Hertzens/ vnd iſt aͤrger als die Hitze/ aber nicht ſo empfindlich: welches auch an dem Wein zu ſehen/ wann man ſolchen in ein Geſchirꝛ an die Sonne/ zum Feuer/ oder ſonſten an einen warmen Ort ſetzet/ daß die Hitz den Spiritum, Geiſt vnd Leben deß Weins zu ſich zeucht/ vnd ein vngeſchmacktes vnd todtes Weſen liegen laͤſt: dann gleich liebet und begehret ſeines gleichen.
Wann man aber ein Geſchirꝛ/ mit Wein angefuͤllt/ an eine groſſe Kaͤlte ſetzet/ ſo zeucht die Kaͤlte den Geiſt nicht zu ſich/ wie das Feuer gethau/ ſondern haſſet denſelben/ als ein vngleiches/ vnd treibet denſelben in das Centrum deß Geſchirres gantz eng zuſammen/ vnd wann man das Geſchirꝛ zerſchlaͤgt/ vnd das Eys voneinander bricht/ der Spiritus vnverletzt gefunden wird; da jener durch die Hitze uͤberſich ſteiget vnd gefangen wird/ wann man ein receptaculum vorgelegt/ alſo der Spir. ſo wol durch die Kaͤlte/ als uͤberfluͤſſige Hitze bezwungen wird/ ſeinen Leib oder Wohnung zu verlaſſen/ vnd dem Tod eigen zu geben.
Allhier waͤre viel zu ſagen von Natur der Hitze vnd Kaͤlte/ welches wenig gruͤndlich verſtehen/ ſtecken groſſe Geheimnuͤſſe darhinder/ welche den Spoͤttern zu wiſſen nicht gebuͤhren.
Eine warme temperirte Lufft vnd Tagslicht iſt ein weitzertheilte vnd ausgelaſſene Gnad vnd Krafft Gottes.
Ein concentrirte warme Lufft vnd Tagesliecht kan nichts anders ſeyn/ als Gott in ſich ſelbſten/ eine Wohnung der reinen Geiſter; Ein finſtere vnd kalte Nacht iſt nichts anders/ als ein ausgelaſſener vnd weitzertheilter Fluch vnd Zorn Gottes:
Eine concentrirte finſtere Nacht iſt nichts anders/ als eine ewig todtmachende Krafft vnd Centrum alles Boͤſens/ vnd eine Wohnung der boͤſen Geiſter/ da Heulen vnd Zaͤhnklappern ſeyn wird.
Man betrachte nur/ was eine Handvoll concentrirte Sonnenhitz fuͤr eine Hitze gibet/ da man in einem Augenblick ein Holtz darmit kan anzuͤnden/ Zinn vnd Bley zerſchmeltzen; was wuͤrde 2. oder 3. Schritt breit concentrirte Sonnen wol thun/ gar Kupffer vnd Eiſen ſchmeltzen koͤnnen; was dann einer Meilwegs groß Sonnen/ iſt vnbegreifflich/ ſondern augenſcheinlich/ daß in einem Augenblick der gantze Erdboden im Rauch auffgehen wuͤrde/ wann die Sonne allein darauff fallen ſolte.
Dieſes kan man durch die Concentrirung der Sonnen/ welche durch einen holen Spiegel oder Glas geſchicht/ beweiſen.
Kan man das Liecht/ ſo nur von einem wenig durch ein Inſtrument zuſammen getrieben Sonnen nicht anſehen/ vnd einem das Geſicht wegen deß groſſen Glantzes vergehet; wer wird dann bey der Sonnen ſelbſt/ die nur eine außgangene Krafft Gottes iſt/ will geſchweigen bey Gott/ als einem Centro deß Liechtes/ ſeyn koͤnnen?
Wann man die Finſternuͤß auch alſo concentriren koͤnte/ gleich wie das Liecht/ was wuͤrde man fuͤr ein vnbegreiffliches/ abſchaͤuliches monſtrum, als Tod/ Teuffel vnd hoͤlliſchen Abgrund ſehen/ darfuͤr vns GOtt gnaͤdig bewahren wolle; Dann je ſchoͤner vnd herꝛlicher vnd vnaußſprechlicher das concentrirte Liecht/ als die Gegenwart vnd Klarheit Gottes/ je graͤulicher vnd ſchroͤcklicher die concentrirte Finſternuͤs ſeyn wird/ niemand an zweiſſeln darff/ dann es ſeynd duo contraria.
Es laufft mir die Feder ſchier zu weit hinein/ iſt aber zu bedencken noͤhtig/ auff daß man ſehe/ wie die Extrema oder Centra, ſowolen der Waͤrme als Kaͤlte/ der menſchlichen Natur nicht zu vertragen/ ſondern ihr Gifft vnd Tod/ die Temperatur aber ſein Leben ſeyn.
Weilen dann ein Medicus nohtwendig ein Philoſophus vnd Spagyrus, der die Natur in der Hand vnd Gewalt hat/ ſeyn ſolte/ vnd ers auch iſt/ ſo iſt es ihme nicht ſchwer/ die rechte Temperatur zu finden/ vnd der Natur das jhrige zu geben/ wie ſie es haben will/ vnd bedarff.
Wird alſo hiemit bewieſen/ daß dieſe meine Eſſentiæ Vegetabilium nicht zu ſcheuen/ weilen ſie alſo an ſich ſelbſten hitzig ſeyn/ muͤſte ſonſten auch Gott geſcheuet werden/ der ein lauter verzehrend Feuer iſt/ an ſich ſelber; ſondern ſtehet in des Medici Haͤnden/ ſolche hitzige Eſſentiam mit bequemen vehiculis zu temperiren vnd maͤſſigen/ nachdeme ers noͤhtig findet/ dem Patienten nuͤtzlich zu ſeyn.
Weiter ſo ſeynd dieſe Eſſentiæ auch nuͤtzlich zu gebrauchen aͤuſſerlich/ in kalten Geſuͤchten der Glieder/ thun augenſcheinliche Huͤlffe/ dann der Spir. volatilis fuͤhret das Oleum vnd Sal volatile ein: auch ſeynd ſolche Eſſentiæ ſehr bequemlich zu gebrauchen/ ein Schwaͤmlein darein genetzt/ bey ſich getragen vnd offt daran gerochen/ vnd ſonderlich bey boͤſer inficirter Lufft/ erquicket vnd ſtaͤrcket die Geiſter/ vnd præſervirt das Hertz vor boͤſer Lufft/ vnd anſteckendem Schwaden; auch corrigiren vnd verbeſſern ſie die Lufft in den geſchloſſenen Gemaͤchern/ wann man nemlich ein Glaͤslein offen darein ſetzet/ daraus die ſubtile Eſſentia allzeit in die Lufft ſich zertheilt/ vnd eine hertzſtaͤrckende Lufft vnd lieblichen Geruch in dem Gemach verurſachet/ alſo/ daß alles/ ſo darinnen iſt/ oder hinein kombt/ mit einem annehmlichen Geruch angethan wird: vnd koſten nicht viel zu machen/ wann man den rechten Handel von hat/ vnd wol damit vmbzugehen weiß.
Dieſer obbeſchriebene Weg dienet aber allein auff ſolche Kraͤuter/ welche man in copia gruͤn bey vns haben kan/ vnd nicht auff die auslaͤndiſche duͤrre Aromata, Hoͤltzer/ Saamen oder Wurtzeln/ mit welchen man auff eine andere Weiſe procediren muß/ wie folgt.
Weilen man der auslaͤndiſchen wolriechenden Vegetabilien nicht ſo wol allenthalben haben kan/ als der inlaͤndiſchen/ ſo muß man etwas genauer damit vmbgehen/ auff dieſe Weiſe/ nemlichen:
Man pulveriſiret dieſelbe/ geuſt auff jedwedes Pſund 5. oder 6. Pfund gemein Waſſer/ vnd laͤſt das vegetabile (es ſey gleich eine Wurtzel/ Holtz/ Kraut/ Saamen oder dergleichen) mit dem Waſſer an einem laulichten Ort 3. oder 4. Tag weichen oder beitzen/ darnach thut mans in ein kuͤpferne Veſic, vnd deſtillirt nach der Kunſt ein Theil Waſſer uͤber/ ſo ſteigt mit dem Waſſer zugleich auch des Holtzes oder Fruchtes Oel mit uͤber/ welches du von dem Waſſer ſcheiden/ vnd ſo lang bewahren ſolt/ biß du auch den Spir. oder Sal volatile haſt/ mit welchem du das Oel conjungiren/ vnd zu einer lieblichen Eſſentia machen kanſt: das bleibende Waſſer mit dem Vegetabile, ſo in dem Keſſel iſt/ nimb auß/ vnd thue es in ein hoͤltzern Geſchirꝛ/ darzu thue auch das Waſſer/ ſo auß der Veſic uͤbergeſtiegen iſt/ vnd ſetze ſo viel Pfund Zucker bey/ als das Vegetabile gewogen hat/ laß denſelben in dem Waſſer zergehen/ vnd miſche einen Loͤffel voll jungen Bierjaͤſtes darunter/ ſtells an einen laulichten Ort/ ſo wird das aroma gaͤhren/ gleich als ein gruͤn Kraut: wann es dann ſo lang geſtanden/ daß es auffhoͤret zu gaͤhren/ ſo thue es in die Veſic, ſo gibt es ſeinem Spiritum wie ein gruͤn Kraut/ reucht vnd ſchmecket auch ſtarck nach dem Saamen oder Holtz/ ſo du deſtillirt haſt/ welchen du rect ificiren muſt/ wie oben gelehrt; das bleibende muß zu Aſchen verbrant/ ſein Saltz außgezogen/ vnd der Spir. daruͤber alcoliſirt werden/ mit welchem das Oleum nach beſchriebenem Gewicht conjungirt wird. NB.
Weilen man aber der außlaͤndiſchen Arom. nicht ſo viel auff einmal einſetzet/ daß man auß dem Reſt das Saltz machen koͤnte/ ſo ſchadet es nicht/ wann man eines andern Krauts Saltz an ſtatt dieſes gebrauchet/ oder in mangelung deſſen nur ein wolgereinigt Sal Tartari, thut auch gut/ doch wann man ſein eigen Saltz haben kan/ iſt es ſo viel deſto beſſer.
Dieſes iſt der gruͤndliche Bericht/ wie man die Eſſent. ſowolen auß vnſern hielaͤndiſchen gruͤnen/ als außlaͤndiſchen duͤrren Vegetabilibus bereiten ſoll.
Mangelt jetzunder allein noch zu beſchreiben der bereiteten Eſſentien Wurckung/ welches ich auch gar wol thun koͤnte/ wuͤrde aber ein ſehr weitlaͤufftig Weſen geben/ wann man eines jedwedern Krauts Krafft vnd Tugend beſchreiben ſolte.
Weilen dann vorhin alle Buͤcher voll deren Beſchreibungen ſeyn/ ſo achte ichs vnnoͤhtig/ daſſelbe zu wiederholen/ ſondern wil den guͤnſtigen Leſer an ſolche Herbaria, welche von Kraͤfften der Kraͤuter handeln/ gewieſen haben.
Dann/ was das Kraut ſonſten/ es ſey gruͤn oder duͤrꝛ/ fuͤr Tugenden hat/ das hat auch ſeine Eſſentia, aber vielmal kraͤfftiger/ weilen ſie ſehr eng ineinander gebracht/ oder multiplicirt, als ſonſten ein gut Theil deß Krauts/ ſonderlich der vnſerigen/ ſo in Dentſchland wachſen/ darinn die Krafft ſehr weit zertheilet iſt/ vnd derohalben gut/ daß man ſelbe in die Enge colligiren/ vnd deſto fuͤglicher gebrauchen moͤge.
Es iſt aber wol in acht zu nehmen die Signatur der Gewaͤchſen/ durch welche man aller Kraͤuter Tugend viel beſſer erlernen kan/ als durch zuſammengeflickte Buͤcher der Scribenten/ vnd nicht allezeit auff die Schrifften der Alten zu gehen/ welche eben ſo wol nichts gruͤndliches gewuſt/ als was jhnen Gott durch die Natur vnd Signatur gezeiget vnd gelchret hat/ welcher Lehrmeiſter nimmer fehlt/ vnd ihm allezeit zu trauen iſt.
Wolte Gott/ daß wir ſeine Schrifften vnd Zeichen/ dardurch er mit vns redet/ nur leſen vnd verſtehen koͤnten/ ſo wuͤrden wir vns mit ſo vielen verfuͤhriſchen Buͤchern nicht ſchleppen doͤrffen.
Wer hat dem Moſe/ Daniel/ Joſeph/ Salomon/ wie auch vielen andern Philoſophis, jhre Weißheit/ Kunſt vnd Geſchicklichkeit geben? niemand anders/ dann Gott/ welcher noch lebt/ vnd zu allen Zeiten noch thun kan/ was er zuvor gethan hat.
Wer ſolte daran zweiffeln doͤrffen?
Wann Gott einen erleuchten vnd mit guten Gaben begnaͤdigen wil/ ſo braucht er keine Buͤcher darzu/ ihn darauß zu vnterrichten/ diſputirt vnd zanckt auch nicht mit jhme/ welchen Lehrmeiſter man ſuchen/ vnd von jhme lernen ſolte/ vnd nicht in den zierlich beſchriebenen Arabiſchen/ Griechiſchen vnd Lateiniſchen Buͤchern.
Die Welt iſt aber jetzund ſo tieff durch den Hochmut in Jrthumb verſuncken/ daß ſie nicht glauben vnd begreiffen kan/ daß jemand etwas gutes haben noch erfahren moͤge/ auſſer der Schulen; da doch die allererfahrneſte vnd beruͤhmteſte Maͤnner/ ſo in der Welt gelebt/ zu jhrer hohen Erkantnuͤß der Natur/ die ſie gehabt/ ohne die Schulen gelanget ſeyn/ vnd was ſie geſchrieben/ auch in keiner andern frembden/ als in jhrer eigenen Mutterſprach gethan haben/ welches genugſam zu beweiſen.
Jetzund aber ſagt man/ was ſolte dieſer wiſſen koͤnnen/ hat er doch nicht auff Schulen ſtudiret/ habe jhn gekennet/ da er noch ein Jung geweſen/ vnd nichts gehabt.
Ey mein/ wie lautet das ſo hochweiß/ haſt du dann etwas mit dir auff die Welt gebracht/ mehr als ich?
Biſt du nicht ſo wol ein nackend Kind geboren/ als ich?
Vnd was ein jedweder jetzund hat/ iſt es dann ein geerbtes Gut von Vatter vnd Mutter/ iſt es nicht ein lautere Gabe vnd Geſchenck Gottes/ es ſey gleich viel oder wenig?
Eine Kunſt beſtehet nicht in vielerhand frembden Sprachen/ ſondern in der Erfahrenheit.
Eine Kunſt iſt es/ viel frembde Sprachen verſtehen vnd reden koͤnnen; Eine andere Kunſt iſt den Lauff der Sonnen/ Mond vnd Sternen außrechnen/ vnd Veraͤnderungen der Zeit vnd Wetters darauß prognoſticiren koͤnnen; Eine andeꝛe Kunſt iſt/ aller wachſenden Dinge Natur/ Eigenſchafft/ Krafft vnd Wuͤrckung/ ſelbe theils zum Vnterhalt oder Nohtdurfft deß menſchlichen Lebens/ theils zu Abwendung der zufaͤlligen Kranckheiten/ zu præpariren/ ſaͤubern vnd reinigen/ vnd nachdeme es ſoll genutzet werden/ anzuwenden wiſſen vnd verſtehen.
Wieder ein andere Kunſt iſt/ der wunderbarlichen Geſchoͤpf Gottes vnd Fruͤchten in der Erden/ als da ſeynd die vielerhand ſeltzame Arten der Mineralien vnd Metallen/ zum Gebrauch deß Menſchen (zu welchem Ende ſie von Gott erſchaffen ſeyn) deren man auch nicht entbehren kan/ ſelbe auß der Erden zu gewinnen/ durch das Feuer zu reinigen/ auß einer Geſtalt vnd Weſen in ein beſſers zu verwandeln/ Erkaͤntnuͤß/ Wiſſenſchafft vnd Erfahren heit haben.
Noch ein andere Kunſt iſt/ eine Hiſtori/ Geſchicht/ oder vorlaͤngſt geweſene Geſtalt mit vielerhand Farben auff ein Tuch/ Pappier oder Wand abmahlen/ oder reiſſen/ nach dem Leben/ vnd nicht anders/ als wann das geſchehene vnd vergangene noch da/ vnd gegenwaͤrtig lebhafftig ſtuͤnde vnd waͤre.
Dieſe vnd dergleichen Kuͤnſte vnd Wiſſenſchafften ſeynd viel vnd mancherley in der Welt/ welche allzumal von Gott dem menſchlichen Geſchlecht zu Nutzen vnd Dienſte eingepflantzet/ vnd billich von jederman ſolten in Ehren gehalten/ vnd nicht ſo leichtfertig von den Vnwiſſenden verſpottet/ oder gering geſchaͤtzt werden/ vnd nicht ein jedweder das jenige/ ſo er weiß vnd verſtehet/ nur allein groß achten/ vnd deß andern ſeine Gaben/ die er nicht hat vnd verſtehet/ verachten vnd verwerffen.
Gott theilet ſeine Gaben wunderbarlich auß/ einem gibt er zu dieſer/ einem andern zu jener Kunſt Erkantnuͤß vnd Verſtand/ vnd niemand alles allein/ darumb/ auff daß ſich niemand uͤber den andern erheben vnd groͤſſer achten ſolte/ wann er alles wuͤſte/ ſondern immer einer dem andern durch ſeine Gaben vnd Wiſſenſchafften mit Ehrerbietung vnd Huͤlffe/ nach der Ermahnung deß heiligen Apoſtels Pauli (als ein Glied dem andern begegnen ſolte vnd koͤnte:
Dann bey der kleinen Welt/ am Menſchen/ nicht alles Haͤnd/ nicht alles Fuͤß/ nicht alles Kopff/ Augen/ Naſe/ Mund vnd Ohren iſt/ ſondern ein jedwedes Glied hat ſein Ambt zu verrichten/ vnd wann ein jeglichs das ſeinige thut/ ſo wird der Menſch/ als eine kleine Welt/ wol regirt vnd behalten.
Alſo auch in der groſſen Welt ſolches ſeyn ſolte/ daß ein jedweder dasjenige verrichtete/ darzu er erſchaffen/ vnd das uͤbrige in ſeinem Werth bleiben lieſſe; ſo wuͤrde mancher vnnuͤtzer Streit vermittelt/ vnd Einigkeit in der Welt ſeyn vnd bleiben.
Welches aber der Teuffel/ als ein Meiſter vnd Anſtiffter deß Streits vnd Zancks/ nicht leiden kan/ ſondern ſo viel ihme muͤglich/ bey vnd in ſeinen Gliedern/ daruͤber er herꝛſchet/ zuhetzet/ vnd anreget/ daß der Hochmut/ Ehrgeitz vnd Eigennutz die ſchlechte vnd gerechte Einfalt vnd Vnſchuld neben jhme nicht leiden/ ſondern ſelbe haſſen/ verachtenvnd faͤlſchlich beſtreiten ſoll vnd muß; welches der jetzigen Welt Lauff iſt/ den niemand aͤndern kan/ biß daß der Schoͤpffer aller Dinge/ zu ſeiner Zeit einmal/ die Frommen gnaͤdig retten/ vnd die Gottloſen zu ſtraffen kommen wird/ als dann ein jedweder nach ſeinem Verdienſt/ einen Lohn zu empfangen hat: vnterdeſſen bleibet gleichwol die augenſcheinliche Rach Gottes auch nicht auß/ ſondern warnet vnd ſtraffet allhier auch zeitlich/ alſo/ daß man hier vnd dort ſolcher neidiſchen vnd hochmuͤtigen Spoͤtter/ vnd Veraͤchter der Kunſt vnd Warheit/ ligen vnd zappeln findet.
Darumb/ der noch ſteht/ der ſehe zu/ daß er nicht falle/ dann Gott iſt gerecht/ vnd erhebet die Niedrigen/ vnd ſtuͤrtzt die Hochmuͤtigen.
Die Signatur der Kraͤuter nun betreffend/ durch welche vns Gott deroſelben verborgene Kraͤfften zu erkennen gibt/ waͤre viel zu ſagen/ vnd zu wuͤnſchen/ daß ſolche Erkantnuͤß bey allen denen/ ſo mit der Medicin vmbgehen/ vnd ſich davon ernehren/ in acht genommen wuͤrde/ ſo doͤrffte man ſeinen Kopff durch ſo vieler außlaͤndiſchen vnd inlaͤndiſchen Scribenten Buͤcher/ da der eine dieſes/ vnd der ander das contrarium ſetzet/ nicht verwirren/ vnd allzeit im Zweiffel leben muͤſſen/ vnd nicht wiſſen/ welchem Theil man beyfallen/ oder Glauben zuſtellen ſoll/ ſondern wuͤrde auß der Signatur die Gewiß- vnd Warheit leichtlich finden/ vnd von dem Jrꝛthumb vnterſcheiden/ vnd in allem Gebrauch ſicherer gehen vnd beſtehen koͤnnen/ ja mit der Zeit/ durch die Zulaſſung Gottes/ in einen viel beſſern Stand kommen.
Vnd wird allhie erinnert/ daß die Signatur der Kraͤuter ihre Kraͤfften einem Medico zeigen/ vnd nicht die Buͤcher allein/ welche mehr auff Jrꝛwege/ als zur ſichern Warheit fuͤhren.
Vnd ſolte allhier die Signatur der Vegetabilien ſich gar wol ſchicken beyzuſetzen: weilen ich aber ein beſonder Buͤchlein davon geſchrieben/ vnd (geliebts Gott) bald herauß zu geben geſinnet bin/ ſo kan ſich der großguͤnſtige Leſer ſo lang gedulten/ vnd ſelbige erwarten; wird Wunder/ vnd noch zur Zeit vnbekante Dinge darin finden.
Anff daß aber allhie in dem Erſten Theil nur ein wenig Nachricht gegeben werde/ wie den Kranckheiten durch obbeſchriebene Eſſentias zu begegnen/ ſo habe ich nicht vnterlaſſen koͤnnen/ ein wenig Andeutung zu geben/ gegen die vornembſte vnd bekanteſte Kranckheiten/ etliche ſpecifica zu benennen/ welche mir durch die Experientz vnd ſicherſte Erfahrung bekant worden ſeyn: nemlich in Podagra den Helleborum, vnd ſonderlich den Helleboraſtrum, als ein Geſchlecht deß Hallebori, Nicotianam der Deutſchen/ vnd Tabacum der Weſt-Jndiſchen/ iſt ein ſonderliches Specificum vnd in allen podagriſchen Schmertzen groſſe Linderung vnd Huͤlffe.
Wie vnd auff was Weiſe der Helleborus vnd Nicotiana in ſolcher Kranckheit zu gebrauchen/ wird ein Medicus ſelber wiſſen/ vnd verſtehen.
Jn calculo die Eſſentiam Seminis fraxini, welche uͤber alle ſteinbrechende oder treibende Medicamenten den Preis biß dato erhalten/ dann gar viel dadurch/ ſo viel Jahr kranck gelegen/ ſeynd errettet/ vnd vollkoͤmlich reſtituirt worden/ alſo/ daß man nach ihrem Tod/ in der Anatomia noch in Renibus noch in Veſica das geringſte nicht gefunden/ da doch zuvorn/ ehe ſie dieſe Medicin gebrauchet/ taͤglich ein Calculus von ihnen gangen/ vnd groſſe Schmertzen erlitten haben.
Dieſes ſpecificum hat man auß dem Saamen deß Eſchenbaums gemacht/ welcher gegen den Herbſt zeitig iſt/ zuvor gemahlen/ vnd perveſicam mit Waſſer deſtillirt, das Oel von dem Waſſer ſepariret/ mit Zucker zu morſellis gemacht/ vnd taͤglich davon genoſſen: gibt aber ein Sack/ ſo groß ein Mann tragen kan/ kaum ein oder zwey unciasolei, davon ein Vntz Olei 2. Pfund Zucker zum Gebrauch ſtarck genug machen kan: dann wann mehr hinein komt/ ſo wird der Zucker gar zu vnlieblich/ dann das Oleum ex ſemine fraxini ſehr vnlieblich vnd walgeriſch iſt/ alſo daß es leichtlich einen vomitum macht/ wann man zuviel auff einmal gebrauchet; ſonſten thut es Wunder in dergleichen Faͤllen:
Wann man aber auß dem Reſt/ davon das Oleum gezogen iſt/ durch Huͤlffe eines fermenti einen Spiritum deſtillirt vnd mit demſelben/ wann er concentrirt iſt/ das fixe Sal auß der Aſchen deß Holtzes extrahirt vnd das Oleum mit conjungirt, ſo hat man eine vollkoͤmliche Medicin vnd allerbeſte Specificum in Calculo.
(Weil dieſer Erſte Theil nur allein von den Vegetabilien handelt/ ſo ſchicket es ſich nicht Animaliſche oder Mineraliſche Medicamenten vnter zu miſchen/ ſondern wird im Andern Theil etwas von Animalien angezeigt/ das den Calculum vnd Podagriſche humores gewaltig auß fuͤhret/ alſo/ daß ſolcher Vrin deß Patienten/ nach Gebrauch ſelber Medicin, wann er auf einem Feuer warm gemacht wird/ ſich coaguliret/ als ein Kaͤß von Kuͤhmilch/ welches einem natuͤrlichen Kalch/ von Stein gebrant/ gleich iſt; vnter den Mineralien iſt auch eins/ welches den Calculum vnd Podagriſche humores kraͤfftig treibt/ ſoll aber auch an ſeinem Ort/ nemlich in dem dritten Theil/ davon geſagt werden)
Jn allen innerlichen Gebrechen/ der Leber/ Lungen vnd Miltzes/ wie auch allen geſtockten vnd geronnen Blut/ durch ſchlagen/ fallen/ oder anders entſtanden/ hat den Preis die Eſſentia hypericonis, welche alle Schmertzen vertreibt/ das geronnen Blut reſolviret/ vnd den ſchadhafften Ort heilet/ wanns nicht gar zu weit kommen iſt.
Jn Mutter-Kranckheiten der Weiber/ wann ſelbe verkaltet/ verruckt/ vnd auß ihrer Stell/ oder ſonſten ſchadhafft iſt/ welches den Weibern viel ſchwere vnd langwuͤrige Kranckheiten verurſachet/ iſt die Eſs.
Nicotianæ, Tabaci vnd Hyoſciami, in ein Schwaͤmmlein durch ein Inſtrumentum uterinum appliciret/ ein gewiſſes ruhe-remedium, bringet ſelbe wieder zur rechten Stelle vnd Ruhe/ vnd heilet ihre Maͤngel vnd Gebrechen.
Bey allen ſchwachen/ abgematteten vnd krafftloſen Menſchen thut eine vera Eſſentia roſarum, & Cinamomi Wunder/ offtermals davon eingenommen/ ſtaͤrcket das Hertz vnd Hirn/ uͤber alle Medicamenten.
Es muß aber eine ſolche Eſſentia alſo bereitet/ vnd in die Enge concentriret ſeyn/ daß ein oder zwey Tropffen/ wann ſolche ein Menſch auff die Zungen nimt/ oder nur vnter die Naſen ſtreicht/ der gantze Leib Huͤlff vnd Krafft davon erlanget/ vnd die Vmbſtaͤnder deß lieblichen Geruchs ſich nicht gnugſam verwundern koͤnnen. NB.
Wann man eine ſolche Eſſentiam machen wil/ ſo muß man das Oleum verum Roſarum zuvor haben/ welches auß den Knoͤpffen ſamt den Blaͤttern/ daran die gelbe Bluͤmlein noch ſeyn/ vnd nicht von dem Ligno radio deſtilliret worden/ vnd nur bloß mit Waſſer uͤbergetrieben/ vnd nicht eher fermentiren laſſen/ biß das oleum darvon iſt/ alsdann mit jungem Jaͤſt/ angeſetzet jaͤhren laſſen vnd den Spiritum auch daraus getrieben: ohne dieſen Weg man nicht viel erlanget/ die Vrſach iſt dieſe: Weileu nach der fermentation das Oleum, als das beſte vnd das kraͤfftigſte/ ſich mit dem Spiritu vermiſchet/ vereiniget/ vnd in die Weite zertheilet wird/ vnd hernach nicht wol wieder/ als mit groſſer Muͤhe zu concentriren iſt.
Was iſts noͤtig/ ein mehrers zu ſagen/ von Krafft vnd Tugenden der vegetabiliſchen Eſſentien/ weilen der Kraͤuter Natur vnd ihre Kraͤfften vorhin genugſam bekant:
Dieſes aber muß ich bekennen/ daß ich all mein Lebtag nichts lieblichers/ annehmlichers/ noch kraͤfftigers von Kraͤutern gemacht geſehen/ als auff dieſe meine vorgeſchriebene Weiſe wolbereite Eſſent.
Man kan ſich nicht genug oder ſatt daran riechen/ wann ſie von wolriechenden Kraͤutern bereit ſeyn/ als Roſen/ Violen/ Negelein/ Meliſſa, Camomillen, Poley vnd andern mehr.
Es koͤnnen auch auß den wolriechenden Gummis dergleichen Eſs. bereitet werden/ wann derſelben oleum per Spiritum ſalis uͤbergetrieben wird/ damit ſie vor dem brentzeln bewahret/ vnd lieblich werden/ doch daß man einen wolriechenden Spiritum alcoliſatum eines Krauts (welcher Geruch ſich mit dieſem vergleiche/) darzu gebrauche/ weilen die Gum. keinen Spiritum geben/ inſonderheit Aſſa dulcis oder Genzoin, Storax, Maſtix, Camphor ſuccinum, vnd dergleichen mehr.
Es kan auch der Zibet/ Biſem/ vnd Ambra per ſpiritum alcoliſatum in ſchoͤne helle/ vnd klare Eſs. gebracht werden/ welche viel lieblicher ſeyn/ als der gemeine Biſem/ Ambra oder Zibet/ dann das Salvolatile bey dem Spiritu, macht das corpus fluͤchtig vnd geiſtlich/ alſo daß ein groſſes Gemach voll liebliches Geruchs erfuͤllet wird/ wann ein Glaͤßlein ſolcher zugerichteten Eſſent. nur darin auffgethan wird: davon ein mehrers in dem andern folgenden Theil/ da gelehret wird/ wie auß vnſern Thieren in Deutſchland/ dem Zibet gleich ein lieblicher Geruch kan gezogen werden.
Was ſoll ich weiters ſagen?
Vermeine den Sachen genug gethan zu haben.
Wer dieſes nicht verſtehet/ der wird auch weniger verſtehen/ wann ſubtilere Ding beſchrieben wuͤrden/ wie ich dann ſolches wol thun/ vnd einen viel naͤhern Weg/ ſolche Eſſent. zubereiten/ zeigen koͤnte; iſt aber bey der vndanckbaren Welt dieſes zuviel: diejenige/ ſo dieſes tadeln wollen/ geben zuvor etwas beſſers heraus/ welches ſie aber wol laſſen werden/ dann derjenige/ ſo etwas weiß/ iſt auch ſo verſtaͤndig/ daß er eines andern Muͤhe vnd Fleiß nicht verachten ſoll.
Wird alſo die Warheit wol Warheit bleiben/ wie ſehr ſie auch angetaſtet wird.
Gleich wie nun allhier gehoͤret/ daß auß den lieblichen vnd wolriechenden vegetabilibus gute vnd kraͤfftige Eſſent. koͤnnen bereitet werden: Alſo vnd gleicher Weiſe kan es auch geſchehen mit uͤbelriechenden Vegetab.
vnd Animal. welche bißweilen auch ihren Nutzen geben/ als in ſuffocatione matricis, da man insgemein die alleruͤbelriechenſte Dinge den Weibern vnter die Naſen haͤlt/ durch den ſtarcken Geruch die Auffſteigung der Mutter zu legen/ oder zu wehren/ welches auch bißweilen gut thut/ als da iſt aſſa fœtidia, caſtoreum, angezuͤndte wuͤllen Tuch/ Federn vnd dergleichen/ welche einen ſehr uͤbeln Geruch von ſich geben.
So nun ein vnbereit Corpus, darin der Geruch weit zertheilt/ eine merckliche operation thut/ was wuͤrde dann thun/ wann man ſolcher uͤbelriechenden Dinge oleum, mit einem wolriechenden Spiritu volatile alcoliſato conjungirte? nicht nur 10. ſondern 20. oder 30. mal ſo viel/ als das vnbereitete Corpus.
Vnter allen ſtinckenden vnd uͤbelriechenden Dingen/ welche doch der Natur nicht ſchaͤdlich ſeyn/ habe ich dieſe befunden/ nemlich/ das ſchwartze oleum tartari ſo per deſtillationem uͤbergehet: Item, dasjenige/ ſo auß den Bockshoͤrnern/ Schweinsklauen/ Vogelfedern/ vnd allen Haaren der Thiere deſtillirt worden/ welche uͤberauß uͤbel-riechen/ vnd doch dem Menſchen keinen Schaden thun/ gleich wie ſolche ſtinckende Ding/ ſo von Faͤulnuͤß entſtanden/ als da ſind todte Thiere/ Fiſch/ faule Eyer vnd dergleichen/ welcher Geſtanck dem Spiritui vitali gantz zugegen/ vnd denſelben zuvertilgen ſuchet/ darvor man ſich huͤten muß/ ſo viel muͤglich/ dann Hertz/ Hirn/ vnd gantzer Leib wird dardurch angeſteckt vnd geſchwaͤcht.
Was aber die Vrſach ſey/ daß die ſtarckriechende Olea auß den Hoͤrnern/ Haaren/ vnd Klauen der Thiere/ ſolches nicht auch thun/ ſoll in dem folgenden Andern Theil geſagt werden/ da von Thieren/ vnd was darvon zur Medicin kan gebraucht werden/ gehandelt wird.
Will hiemit den Erſten Theil meiner Pharmacopææ Spagyr. beſchlieſſen/ vnd darbey gutmeinend erinnert haben/ daß man zuſehe/ wann man dieſer meiner allhier beſchriebenen Eſſentien gebrauchen will/ von weme ſolche zugerichtet ſeyn/ vnd nicht einem jedwedern/ ſo kaum einmal oder zwey ein Feuer ſehe anmachen/ ſich doch vnter ſtehet Medicamenten zu machen/ vnd andern zu geben/ vertrauen ſoll/ dann ein groſſer Betrug mit vnterlauffen wird.
Dann etliche vmbs eigenen Nutzens willen ſo viel Muͤhe vnd Koſten nicht auffwenden werden/ die Eſs. auß guten vnd friſchen Kraͤutern zu bereiten/ ſondern zuſammen raffeln/ wie ſie nur etwas machen/ ſo deß Krauts Geruch vnd Geſchmack hat.
Vnd wann gleich ſolche Eſs. auß den beſten Vegetabilibus bereitet wuͤrden/ vnd man auß Eigennutz die Bruͤe zu lang machet/ welches gar wol geſchehen kan/ wann man zu einem Theil Olei 5. 8. 10. oder 12. Theilen Spir. nehme/ welchen man leichtlicher zeugen kan/ als das Oleum (da doch nach meiner Lehr nur 2. oder 3. theil darzu ſolten genommen werden) ſo kan man leichtlich erachten/ daß ſolche Eſs. auch ſo viel deſto geringer an Kraͤfften ſeyn wuͤrden/ dann die groͤſte Krafft das Oleum hat/ welches durch den Spir. alcoliſatum volatiliſch vnd penetrirlich gemacht vnd eingefuͤhrt wird.
Auch kan dieſer Mißbrauch mit vnterlauffen/ wann etwan einer oder der ander ſo viel Muͤhe nicht haben wolte/ ſeine Olea ſelber zubereiten/ ſondern ſolche vmb deß Gewinnes halben bey den Materialiſten/ (welche bißweilen viel Jahr geſtanden/ da der reineſte Theil darvon exhaliret vnd verrochen/ das uͤbrige zaͤh vnd rantzigt worden/) nehmen wuͤrden/ davon nichts guts werden kan/ wie jederman leichtlich begreiffen wird.
Maſſen man ja keine friſche olea haben koͤnte/ vnd auch keine Gelegenheit haͤtte/ ſolche ſelber zu machen/ ſo kan man Olea nehmen/ wann ſie ſchon alt vnd zaͤh ſeyn/ vnd ſelbige mit Spiritu ſalis per retortam deſtilliren/ oder rectificiren/ ſo gehen ſie klar uͤber/ vnd laſſen ſich mit dem Spiritu alcoliſato ſolviren/ welches die alte Olea nicht thun.
Darumb ich dieſe Erinnerung habe hieher ſetzen muͤſſen/ auff daß nicht allein der jenige/ ſo eine gute medicin vermeint zu haben/ in Ermanglung deß Effects die Schuld auff mich werffen/ vnd die Eſſentia dardurch in Verachtung kommen moͤchte:
wie dann ſolches allbereit bey andern meinen Medicamentis geſchehen/ vnd noch taͤglich geſchicht/ daß ihrer viel an vnterſchiedlichen Orten ſich faͤlſchlich dafuͤr außgeben/ als waͤren ihnen meine Secreten offenbaret/ welches doch lauter falſch vnd teuffliſcher Betrug/ geben anderen ihre vntuͤchtige Medicamenten fuͤr die meinigen/ vnd ſonderlich meine Panaceam vnd Tincturam Antimonii, welche doch gantz keine Gemeinſchafft mit der meinigen haben; doͤrffen ſich noch darzu außgeben/ als wann ſolche Medicamenten durch mein menſtruum univerſale (welches ſie doch nicht kennen/ noch zugebrauchen wiſſen) bereitet waͤren.
Weilen dieſes menſtrui gedacht/ muß ich ein wenig davon melden/ was damit verſtanden werde/ weil ſo vielerley judicia daruͤber gefaͤllet:
Es vermeinet der mehren Theil/ es muͤſſe der Alkaheſt ein ſubtil Waſſer ſeyn/ entweder durch Inſtrumenten auß der Lufft gezogen/ oder ſonſten durch kuͤnſtliche deſtillation bereitet werden; welches ein Jrꝛthumb iſt: daß aber nicht kraͤfftige Waſſer auß der Lufft/ ja gar auß der heiſſeſten Sonnenhitz moͤgen gezogen werden/ verneine ich nicht/ dann ich ſelber dergleichen bereitet habe.
Dieſes naſſe vnd truckene Menſtruum, welches ich Alkaheſt genennet/ betreffende/ ſo iſt daſſelbige nur ein Erdſaltz welches ſo wol in forma liquida als ſicca zu gebrauchen/ vnd auch ſein Name ſich offenbaret/ was es ſeye/ wann man nur das Wort recht anſihet/ vnd lieſet/ als nemlichen/ Alkali vnd eſt, dann Alkaheſt iſt von zweyen Woͤrtern/ als Alkali vnd eſt, zuſam̃en geſetzet/ das l. vnd i. mit einem Zwergſtrichlein zuſammen gezogen/ darauß ein h. worden iſt/ vnd geleſen wird/ alkaheſt; ſo aber das Zwergſtrichlein davon bleibt/ ſo lieſet man alcali eſt.
Da kan nun ein jedweder ſehen/ daß ich ſelbigem menſtruo ſolchen Namen nicht vergeblich gebē/ ſondern das ſubjectum oͤffentlich genennet habe.
Solte derohalben mancher nicht ſo geſchwind aufffahren/ ein blindes Vrtheil uͤber etwas zu faͤllen/ davon er keine Erkaͤntnuͤß hat/ ſondern vielmehr gedencken/ wer weiß ob ichs auch verſtehe/ ich moͤchte das Maul zu weit auffthun/ welches mir leichtlich zu Spott geſtopfet wuͤrde/ welches allhier geſchicht.
Dann mancher viel blerrens davon gehabt/ als wann ich vnbillicher Weiſe dieſem menſtruo einen ſolchen beruͤhmten Namen geben haͤtte/ da es doch nur von einem Saltz herkaͤme:
Ein Alcaheſt aber ein ſubtil Waſſer ſeyn muͤſte: welches allbereit allhier bewieſen/ daß ich ihme keinen frembden/ ſondern ſeinen eigenen Namen geben habe.
Dieſes habe ich vmb der Streitenden willen/ (auff daß ſie ſich wegen deß Namens Alcaheſt nicht laͤnger mit Kopffbrechen bemuͤhen doͤrffen) anzeigen muͤſſen.
Wie er aber zu obbeſchriebenen Secreten/ welche in dem Miraculo Mundi begriffen/ zugebrauchen/ gehoͤret hieher nicht/ iſt genug/ daß ich dem guͤnſtigen Leſer auffs neue noch einmal verſichere/ daß alles/ ſo darin vermeldet/ vnfehlbarlich durch dieſes einige Subjectum (nemlich das Erdenſaltz) koͤnne vnd moͤge verrichtet werden/ vnd derohalben ſelbiges Tractaͤtlein billich vnd rechtmaͤſſig ein Miraculum Mundi genennet vnd intitulirt worden.
Wil hiemit ſchließlichen nochmalen erinnert haben/ wann etwan einer oder der ander dieſe Eſs. zu gebrauchen willens/ vnd ihme etwan dieſelbe uͤbel zugericht/ vnter handen kaͤme/ er dann nicht die Schuld auff mich/ als wann ich vntaugliche Dinge beſchrieben/ ſondern viel mehr auff denjenigen/ welcher ſolche uͤbel bereitet/ legen wolle.
Es iſt aber kein Zweiffel/ es werden ihnen hohe vnd niedere Standsperſonen mit der Zeit angelegen ſeyn laſſen/ ſolche Eſſent. bereiten zu laſſen/ vnd nicht allein wegen einer lieblichen vnd kraͤfftigen Medicin, ſondern auch wegen ihres hertzſtaͤrckenden durchdringenden vnd uͤberauß annemlichen Geruchs/ dardurch nicht allein die grobe vnd kalte Lufft in den Gemaͤchern/ da man ſich auffhaͤlt/ damit zu temperirn/ vnd der Natur annemlich vnd vortraͤglich zu machen; ſondern auch bey in- vnd aͤuſſerlichen Faͤllen vnd Kranckheiten/ nach derſelben Erforderung/ gluͤcklich vnd ſicherlich zugebrauchen/ darauff verlaſſen koͤnnen.
Wird alſo hinfuͤrter ein jedweder ſelber ſuchen/ wie er am fuͤglichſten darzu gelangen moͤge.
Die Bereitung iſt leicht/ vnd wol zu thun/ wann nur Fleiß darbey angewendet wird/ kan man in kurtzem von allen den Vegetabilibus vnd Aromatibus, ſo in den Apotheken gebraͤuchlich/ eine gute quantitaͤt ſolcher Eſſentien zeugen.
Derjenige aber/ ſo Gelegenheit hat/ ſolche ſelber zu præpariren/ derſelbe weiß was er hat/ vnd darff ſich darauff verlaſſen/ es wird ein ſehr groſſer Vnterſcheid darunter gefunden werden/ der eine wird dieſelbe gut/ ein anderer aber ſchlecht machen: welchen Vnterſcheid aber man leichtlich mercken kan an der Krafft vnd an dem lieblichen vnd ſtarcken Geruch.
Dann/ wann die Eſs. wol nach obbeſchriebenem Gewicht vnd Portion bereitet/ ſo muß ſie nothwendig uͤberauß ſubtil/ lieblich/ kraͤfftig/ vnd ſtarck von Geruch vnd Geſchmack ſeyn; wann ſie alſo nicht iſt/ ſo mangelt das Oleum, welches daran iſt geſpart worden/ vnd kan fuͤr eine wolbereitete Eſſentia nicht beſtehen. NB.
Dieſes muß man aber alſo verſtehen/ wegen deß ſtarcken Geruchs vnd Geſchmacks/ den ſie haben ſollen/ wann dieſelbe von wolriechenden Vegetabilibus, als Roſen/ Majoran/ Roßmarin/ Violen/ Camomillen, &c. gemacht ſeyn/ ſie billich kraͤfftig vnd ſtarckriechend ſeyn ſolten:
Wann aber ſolche Eſſent. auß ſolchen Vegetab. bereitet ſeyn/ welche keinen ſonderbaren Geruch haben/ ſo koͤnnen auch die Eſſent. ſo darvon bereitet/ keinen andern Geruch haben/ als das Vegetabile zuvor gehabt/ wann ſie ſonſten ihre ſchnelle Krafft genugſam beweiſen:
Als zum Exempel/ die Eſſent. vini, welche vor allen andern confortantiis leichtlich den Vorzug haben kan/ vnd doch keinen ſonderbaren Geruch hat/ bey nahe/ als wann im Fruͤling der Weinſtock bluͤhet/ derhalben ſeine Krafft erweiſet/ wann ſie in den Leib genommen wird/ vnd nicht durch den Geruch/ wie dann auch der Wein ſeine Krafft nicht durch den Geruch/ ſondern durch ſeinen Gebrauch/ wann er in den Leib genommen wird/ erzeiget.
Allhier diente wol ein Bericht/ wie dieſe Eſſent. zu erlangen/ dann ſolche nicht/ wie insgemein von den Vegetabilibus geſagt/ weilen deß Weins liebliches Oleum (ohne welches doch keine Eſſent. ſeyn kan) ſchwer zu erlangen.
Will derhalben auch ſelbige zubereiten bekant machen/ aber nur allein den Schwachen vnd krafftloſen Alten/ wie auch den armen Krancken zu Gefallen/ vnd nicht den naſenweiſen Spoͤttern/ welche es nicht werth ſeyn/ vnd ich auch wol weiß/ daß mancher auß Ehrgeitz/ wann er dieſes Buͤchlein geleſen/ ſagen wird/ das iſt mir nichts neues/ das habe ich vor vielen Jahren gewuſt/ Glauber hats nicht von ſich ſelber/ ſondern von andern/ oder auß einem alten Buch geſucht: vnd ſolches thut er nur darumb/ Mich vnd meine Schrifften/ auß Haß vnd Neid/ dadurch zu verkleinern.
Solchen neidiſchen Menſchen gebe ich zur Antwort/ daß mir vnwiſſend/ ob jemand dieſes oder jenes Secretum, deſſen ich in meinen Schrifften gedacht/ vor dieſem gehabt/ oder jetzunder noch habe/ kan gar wol ſeyn/ daß dergleichen Secreten vor viel hundert Jahren auch geweſen/ vnd noch bey einigen jetzunder (mir vnwiſſend) geuͤbet werden/ hindert mich nichts.
Daß ich aber dieſer/ ſo in dem Miraculo Mundi oder in andern meinen außgegangenen Tractaͤtlein gedachten Secreten ein einiges/ viel weniger etliche oder alle (nach meiner Mißgoͤnner falſchen außgeben) entweder von andern/ oder auß alten Buͤchern ſolte genommen haben/ das iſt/ ſage ich/ eine offenbare Luͤgen/ ſondern habe dieſelbe durch vielfaͤltiges probiren vnd ſuchen/ mit groſſem Koſten/ Muͤhe/ vnd Arbeit/ auß Gnaden Gottes experimentirt vnd erlanget; welches mir von vielen mißgoͤnnet wird/ vnd darinn hinterwerts ſolche Luͤgen auff mich außgieſſen/ welches in kurtzem (geliebts Gott) ſoll erwieſen werden.
Geſetzet/ ich haͤtte alles dasjenige/ ſo ich beſchrieben/ von andern/ oder auß alten Buͤchern/ was wuͤrde oder koͤnte ſolches andern mehr nutzen oder helffen/ als wanns mein eigen waͤre?
Jſt es nicht eben ſo viel/ wann etwas gutes beſchrieben wird/ wer es thue/ oder von weme es herkomme/ wann es nur da iſt/ vnd andere Nutzen davon haben moͤgen.
Vmb ſolcher Mißgunſt vnd Nachreden willen/ welche ich von boͤſen Menſchen leiden vnd vertragen muß/ laſſe ich viel gutes in der Feder/ welches ſonſten dem gemeinen Beſten heraus zu geben ich willens geweſt.
Kan dieſes nicht begriffen oder geglaubt werden/ was in dem Miraculo Mundi gedacht/ (welches doch ſo hohe vnd wichtige Dinge nicht ſeyn/ wie ihnen die Vnerfahrnen einbilden/) was wuͤrde man dann glaͤuben/ wann von groͤſſern Dingen ſolte geſchrieben werden?
Darumb beſſer/ nach der Alten Spruch:
Die Secreten bey Secreten/ vnd Narren bey Narren bleiben laſſen.
Folget der Proceß auß dem Wein ſein Oel zu præpariren/ vnd durch ſein eigen Sal fixum vnd volatile in eine gute hertzſtaͤckende/ liebliche Eſſent. zu bringen.
Niemand wird laͤugnen koͤnnen/ daß bißhero noch bey jederman/ ſo mit der Deſtillation deß Weins vmbgangen/ eines Olei gedacht ſey/ auſſer dieſen/ welche geſchrieben/ daß des Weines Oleum in dem Tartaro oder Hefen muͤſſe geſucht werden.
Wie dann bey allen Chymicis ein vhraltes Wiſſen iſt/ ein ſchwartz Oleum, ſo wol auß der trucknen Hefen/ als Weinſtein/ zu deſtilliren/ welches aber einen ſolchen vnlieblichen Geruch durch dieſe Weiſe zuerlangen bekom̃t/ daß mans auch derentwegen (ob es ſchon voller guten Kraͤfften/) weder innerlich noch aͤuſſerlich gebrauchen darff:
Vnd weiß ich auch kein uͤbelriechenders Oleum vnter allen/ als allein dieſes auß dem Tartaro, damit man auch Menſchen vnd Vieh verjagen koͤnte/ weilen ſein Geruch/ den es von ſich gibt/ gantz vnertraͤglich.
Dieſes aber/ davon allhier gedacht wird/ gantz lieblich vnd annehmlich/ hell vnd klar/ vnd geſchicht alſo:
Jm Herbſt/ wann die Trauben gepreſſt werden/ muß man zuſehen/ daß keine ſonderbare Vnreinigkeit von Treſtern oder ſonſten in den Moſt komme/ ſolchen in ein Faß gaͤhren laſſen/ ſo lang/ biß der Moſt weiß wird/ vnd die meiſte feces ſich geſetzet haben: als dann ſoll man davon anfangen zu deſtilliren/ vnd auß einer kuͤpffernen verzienten Veſica oder Deſtillir zeug den Spiritum abziehen/ welches nicht viel ſeyn wird:
Wann dann kein Spiritus mehr gehet/ ſo nimb den Hut von dem Keſſel/ vnd gieß die remanenz in reine Glaͤſer/ laß etliche Tag ſtehen/ ſo wird ſich oben darauff ein weiſſes Oleum ſetzen/ thut bißweilen auch zu Boden fallen/ welches man von dem Moſt ſcheiden/ vnd zu ob gedachter Eſs. gebrauchen ſoll.
Der Moſt/ davon das Oleum vnd Spiritus geſcheiden/ kan zum andern Moſt gethan werden/ gaͤhrt wieder auffs neue/ vnd gibt wieder Wein.
So du aber nicht darmit weiſt vmbzugehen/ ſo mache Eſſig davon.
Dieſes iſt nun der nechſte vnd leichteſte Weg/ ein liebliches Oleum Vini zu erlangen/ gibt aber nicht ſehr viel.
Vnd obwolen mir noch ein anderer Weg/ ſolches Oel auſſer der Herbſt-Zeit zu erlangen/ auch bekant/ ſo befinde ich doch vnnoͤhtig/ alles auff einmal vnter die Fuͤſſe zu werffen:
Wird mancher genug zu thun haben/ daß er dieſes macht/ welches doch allhier deutlich beſchrieben iſt.
Vnd iſt wol in acht zu nehmen/ daß man zu dieſer Arbeit die rechte Zeit zu deſtilliren in acht nehme/ nemlichen/ wann oben der Moſt ſo weit verjohren/ daß er noch halb ſuͤß iſt/ vnd zaͤngert: geſchicht es nicht/ ſo iſt die Schuld nicht mein/ weilen ich alles vmbſtaͤndig gedacht.
Faͤngeſt du zu fruͤh oder bald an zu deſtilliren/ vnd der Moſt noch nicht entlaſſen iſt/ ſo gibt er kein Oel von ſich.
Warteſt du zu lange/ ſo faͤllt das Oleum mit den Hefen zu boden/ vnd erlangeſt wider keins: darumb du alles zu rechter Zeit thun ſolt.
Wie nun dieſes Oleum durch ſeinen eignen Spiritum, Sal fixum vnd volatile zu einer Eſſentia zu bringen/ iſt allbereit oben geſetzt.
Worzu dieſelbe dienen/ darff keines Beſchreibens/ dann jederman bekant iſt/ was fuͤr ein lebendigmachende vnd hertzſtaͤrckende Krafft in dem Wein ſtecke/ darin doch nicht viel Oleum iſt/ welches der beſte Theil der Vegetabilien, wie oben geſetzt/ vnd darzu mit einer groſſen Quantitaͤt vngeſchmackten Waſſer/ vnd Tartaro crudo noch vereiniget/ die Eſſentia aber deſſen cruditaͤten/ nemlich deß Waſſers vnd Tartari ſie befreyet/ ſondern nach rechter proportion auß den reinſten 3. Theilen/ oder tribus principiis, als Salis Sulphuris & Mercurii, zuſammen geſetzet/ vnd billich Quinta Eſſentia, oder Anima Vini mag genennet werden.
Der nun ſolche hat/ wird ſehen/ wozu ſie ihme diene/ vnd zu brauchen ſey.
Dieſes halte ich dafuͤr/ daß dieſelbe ſehr gut gegen Gifft ſeyn muͤſſe:
Dann weilen die Alten geſchrieben/ daß keine Schlang/ oder ander gifftige Thier/ ſich in den Weinbergen auffhalte/ wann der Weinſtock bluͤet/ vnd das Oleum oder Eſſentia Vini ſolches Geruchs theilhafftig/ auch ſelbe nicht uͤbel in gifftigen Seuchen zu gebrauchen ſeyn ſolte.
Dieſes ſoll bey den Eſſentiis in acht genommen werden/ daß man ſelbige mit doppelten Blaſen/ (vnd nicht mit Wachs/ welches davon ſchmeltzet) bewahre/ daß der Spiritus volatilis nicht verrieche oder exhalire; wann ſolches geſchehe/ wuͤrde ſich das Oleum wieder von dem ſchwachen Spir. ſcheiden/ vnd die Eſſent. verderben.
Vnd weilen ich mir vorgenommen/ der Vegetabiliſchen Eſſent.
Bereitungen/ vnd nicht von derſelben weitlaͤufftigem Gebrauch zu handeln/ ſoll es auff dieſes mal auch darbey verbleiben/ vnd einem jedwedern ſeine Meinung gelaſſen werden.
Wann es aber dißmals meine Zeit haͤtte leiden wollen/ wolte ich gleichwol von etlichen ſpecificis Meldung gethan haden/ kan aber auff ein ander mal geſchehen.
Das ſage ich zur Nachricht/ daß ſehr viel in dem Wein verborgen ſtecket/ vnd doch wenigen bekant iſt: Wann mans erzehlen ſolte/ ſich jederman daruͤber verwundern wuͤrde: Gehoͤret aber hieher nicht/ ſondern in das Opus vegetabile, welches (wanns Gott zulaͤſſet) auch bald folgen wird.
Noch eines hieher zu ſetzen/ ich nicht vnterlaſſen kan/ weilen der Weine gedacht/ darzudie Eſſent. herbarum auch ſehr nuͤtzlich ſeyn/ wann man ſelbige im Vorrath in den Apotheken allzeit finden kan/ nemblichen 1. 2. 3. oder mehr Tropffen/ nachdeme man die Weine ſtarck haben will/ von guten Eſſeutiis in eine Kanne Wein gethan/ vmbgeſchuͤttelt/ daß der Wein die Eſſentiam annimbt/ ſo bekom̃t man alſobald einen lieblichen klaren Wein/ nach Art vnd Natur der Eſſentiæ, die darein gethan iſt: vnd kan man alſobald auß einem Faß vnterſchiedliche Weine laſſen/ zur recreation vnd contentement einer Jaͤſte/ welches viel beſſer iſt/ als ſolches durch die bekanten Extracten zu thun davon die Weine truͤb vnd vnklar werden/ auff dieſe Weiſe aber hell vnd klar verbleiben.
Darff man alſo nicht vielerley Weine in vielen Faͤſſern im Keller halten/ da der eine nach dem andern leichtlich abfaͤllt/ wann die Faͤſſer nicht allzeit voll gehalten werden/ ſondern hat genug an einem Faß/ darauß er vielerley Art Weine nehmen kan/ nach ſeinem belieben: welches ein ſehr nuͤtzliches Secretum iſt fuͤr groſſe Herꝛn vnd andere/ welche viel Weine verſpeiſen muͤſſen.
Es gebrauchte mancher offt gerne Morgens einen Trunck Kraͤuterwein/ zu bewahrung fuͤr boͤſer Lufft/ oder ſtaͤrckung eines ſchwachen Magens/ wann er ſolchen haben koͤnte; ſoll er ſelbigen genieſſen/ wie er insgemein von vielen Neigen vnd halb verdorbenen Weinen gemacht/ ſo iſt keine Krafft darin/ vnd verderbet mehr darmit/ als er gut macht: Wann er aber die Eſſentias herbarum hat/ kan er ſolche in einen guten ſtarcken Wein thun/ vnd einen Kraͤuterwein darmit machen/ ſo weiß er was er hat/ vnd iſt verſichert/ daß er einen geſunden Wein/ vnd nicht von vielen halbverdorbenen Neigen vnd Tropffweinen/ ſo man insgemein uͤber die Kraͤuter pflegt zu gieſſen/ vnd bittere Weine auß zu machen/ davon offtermals Grimmen vnd andere Vngelegenheiten entſtehen/ in ſeinen Leib gieſſet.
Dieſer aber/ welcher von einem guten vnd ſtarcken Wein/ vnd wolbereiteter Eſſertia gemacht/ fuͤr einen geſunden Bitter- oder Kraͤuter-wein beſtehen kan.
Will alſo hiemit den Erſten Theil meiner Pharmacopææ Spagyricæ beſchloſſen/ vnd den guthertzigen Leſer gebetten haben/ meine Muͤhe/ Fleiß vnd Wolmeinung in gutem zu verſtehen/ vnd auffzunehmen.
Jn den zweyen angehoͤrigen Theilen ſoll (geliebts Gott) noch ein mehrers von guten Medicamentis tractirt werden.
Ende deß Erſten Theils.
Bericht an den Leſer.
WEiters vnd zum Beſchluß/ habe ich hierbey maͤnniglich zuberichten/ nicht vnterlaſſen ſollen/ wie daß ich zwar geſinnet/ mit neehſtem nicht allein das Miraculum Mundi (daran ſich bißhero viel geſtoſſen/ vnd fuͤr vnmoͤglich gehalten) zu expliciren/ vnd vorzumachen:
ſondern auch ſonſten noch mehr andere Secreten herauß zu geben: Allein derenthalben/ auff daß man mich jetzunder/ vnd auch ins kuͤnfftige mit fragen vnd ſchreiben zu bemuͤhen/ keine Vrſach habe/ dann ich gaͤntzlich beſchloſſen/ ſo wol die Medicinam, als Alchimiam einsmals zu valediciren/ vnd die uͤbrige kleine Zeit/ ſo mir Gott zu leben noch vergoͤnnen moͤchte/ zur Ehre GOttes/ vollends in Ruhe vnd Stille zuverſchlieſſen.
Wer Erkaͤntnuͤß in probieren oder ſchmeltzen der Ertzte ſuchet/ der kan meine vnd auch anderer jhre Schrifften leſen/ Medicamenten aber ſelber bereiten/ oder ſolche bey denen zu præpariren beſtellen/ denen ers vertrauet/ bey mir wird man nichts finden/ allein vmb deß Betrugs willen/ ſo einige gebrauchen/ welche andern in meinem Namen ſolche Medicamenten zuſtellen/ vnd durch ſolche Stuͤmplerey mir Vnruhe auffladen.
PHARMACOPÆÆ SPAGYRICÆ Ander Theil. De Vegetabilium, Animalium, & Mineralium præparatione per Solvens Univerſale.
Jn welchem klaͤrlich bewieſen vnd außfuͤhrlich beſchrieben wird/ daß das Nitrum das wahre Solvens Univerſale ſey/ vnd wie alle Vegetabilia, Animalia vnd Mineralia darmit ſolvirt, corrigirt, vnd jhre gifftige Art vnd ſchaͤdliche Eigenſchafft in heilſame Medicamenten/ gegen vieler ignoranten Meinung warhafftig tranſmutirt werden.
An den guͤnſtigen Leſer.
DIe Vrſach/ warumb dieſer Ander Theil de Vegetabilibus, Animalibus & Mineralibus, mein er Pharmacopææ Spagyricæ, nicht ehender herauß kommen/ kan der guͤnſtige Leſer leichtlich finden/ wann er betrachte/ was fuͤr Vnruhe ich bißhero von meinen außgegebenen Schriften erlitten/ vnd Vrſach genug gehabt/ weiters nichts mehr zu ſchreiben/ vnd mir ſelber mehr Muͤhe vnd Arbeit/ andern zu Nutzen/ vnd mir zu Schaden/ anzuthun.
Dieweilen aber von allen Orten/ vnter den Liebhabern/ viel Nachfragens derentwegen geweſen/ vnd noch von vielen embſig darnach verlanget wird/ als habe ich vmb der Krancken willen/ ſolchen nicht laͤnger verhalten/ ſondern dem gemeinen Beſten/ vnd ſonderlich dem duͤrfftigen menſchlichen Geſchlecht zu lieb/ herauß geben wollen/ aber nicht weitlaͤufftig/ wie ichs zwar vorgehabt/ ſondern auffs allerkuͤrtzeſte es auch immer ſeyn koͤnnen/ vnd auch nicht mehrers oder weiters/ als was durch das Menſtrum oder Solvens Univerſale allein/ vnd ohne andere Huͤlff zu verrichten/ vnd ſolches darumb/ dieweilen allbereit viel Schnudelens uͤber mein Miraculum Mundi, von groben vnerfahrnen Menſchen ergangen/ vnd bald niemand begreiffen oder glaͤuben wollen/ daß das Vitrum ein ſolch edel Geſchoͤpff Gottes/ vnd das wahre Solvens Univerſale in jhme zu finden/ vnd obwolen ich allbereit in obgedachtem Miraculo Mundi, intitulirtem Tractaͤtlein/ alldar inbegriffene Puncten/ von Stuͤcken zu Stuͤcken expliciret/ vnd die Muͤglichkeit bewieſen; So hat es doch biß dato noch nicht viel gefruchtet/ ſondern den einen Weg als den andern viel Thomas-Bruͤder vnd Widerſetzer der Warheit/ ſich gegen mich zu legen vnterſtanden.
Obwolen nun ich mich daran nicht kehren/ ſondern einem jedwedern ſeine Meynung laſſen koͤnte/ vnd die vnuͤberwindliche Warheit/ ſich ſelbſten ſchuͤtzen laſſen/ ſo gibt mir doch Vrſach vnd Anlaß ſolches nicht darbey verbleiben zu laſſen/ ſondern klaͤrlicher als bißhero geſchehen/ davon zu ſchreiben/ die wahre vnd allen Menſchen nothwendige Medicin vnd Huͤlf der armen Krancken/ ſo damit wol vnd fuͤglich zu wegen zu bringen Vmb derentwillen allein/ vnd ſonſten keiner andern Vrſach halben/ ich dieſe Muͤhe auff mich genommen/ das waare Solvens Univerſale, vnd deſſen edlen Gebrauch in Medicina, etwas klaͤrers zubeſchreiben/ vnd jederman vor Augen zu legen/ wie grob vnd vnerfahren die jetzige boͤſe Welt im Licht der Natur/ vnd wie arg vnd falſch dieſelbe in der Finſternuͤß lebet/ vnd das Liecht auß zuloͤſchen ſich vnterſtehet; wil hoffen/ daß mancher ſeinen ſtutzigen Kopff verlaſſen/ vnd die Warheit zu vieler Krancken Nutzen vnd Troſt annehmen werde.
Daß dieſes geſchehen moͤge/ wolle das ewige Licht/ vnſer aller allmaͤchtigſte Gott vnd hoͤchſte Artzt/ der Seelen vnd deß Leibs/ ſeine Gnad/ Segen vnd Gedeyen darzu verleihen/ AMEN.
Was Animalia ſeyn/ vnd was darunter oder darmit ſoll verſtanden werden.
VNter dem Wort Animalien ſoll allhier verſtanden werden/ alles dasjenige/ ſo eines Lebens oder Bewegung theilhafftig iſt/ als Menſchen/ allerhand groſſe vnd kleine Thier/ auch Gewuͤrm in vnd auff der Erden/ auch die Fiſch im Waſſer/ Voͤgel in der Lufft/ vnd alles Geſchoͤpff/ ſo ſich reget/ beweget/ vnd ein ſichtiges Leben in ſich hat.
Vnter dieſen Animaliſchen Geſchoͤpffen/ ſoll wieder ein Vnterſcheid gemacht werden/ von denen welche Medicinaliſch/ vnd den andern ſo nicht Medicinaliſch ſeyn; Dann alle dieſe Animalia, ſo der Menſch zu ſeiner Nahrung gebrauchet/ vnd den Leib nutriren/ ſeynd nicht Medicinaliſch/ ſondern allein nutrirend/ vnd koͤnnen keine Medicamenten darauß bereitet werden/ dann obwolen von etlichen Thieren/ als Ochſen/ Schaafen/ Ziegen/ Boͤcken/ auch Huͤnern/ Voͤgeln vnd dergleichen ein gute Eſſentia durch Kunſt zu extrahiren muͤglich/ die ſchwache Leiber in Kranckheiten darmit zu laben oder zu ſtaͤrcken/ davon in meinem Kochbuͤchlein zu ſehen/ ſo gehoͤret doch eine ſolche Arbeit mehr in die Kuͤchen/ als in die Apotheken.
Alhier aber ſoll von nichts anders tractiret werden/ als von ſolchen Thieren/ welches an ſich ſelber nicht nutrirent; ſondern von Menſchen genoſſen gleichſam gifftig iſt/ vnd wann man es durch die waare Spagyriſche Kunſt vmbkehrt/ erſt zu einer guten Medicin wird/ vnd ſonſten ſchaͤdlich iſt vnd bleibet; als da ſeynd Schlangen/ Krotten/ Moltwuͤrme/ Scorpionen/ Spinnen/ vnd dergleichen gifftiges Gewuͤrm/ welches/ ſo ihme ſein Gifft benommen/ oder durch Kunſt vmbgekehret wird/ kraͤfftige vnd durchdringende Artzeneyen geben.
Es kan zwar eine Schlang/ Krott oder dergleichen gifftiges Thier/ nur mit gemeinem Waſſer/ darinnen es gekocht wird/ ſeinen Gifft verlieren/ vnd ohne Schaden genoſſen werden/ weilen deroſelben Gifft nicht in dem Fleiſch/ ſondern vielmehr im Geiſt beſtehet/ welcher im kochen hinweg gehet/ wie dann Exempel genug ſeyn/ daß an ſtatt Ahl/ bißweilen Schlangen gekocht/ vnd ohne Schaden geſſen worden ſeyn/ wie es dann nichts fremb des iſt in Jndien/ daß man die groſſe Schlangen kocht/ vnd wie ander Fleiſch verſpeiſet.
Es ſeynd aber hergegen wieder andere Thiere oder Vngezieffer/ als Mollen/ Scorpionen/ Tarantullæ vnd dergleichen/ welcher Gifft im Waſſerkochen nicht weg gehet/ ſondern allzeit Gifft verbleibet.
So man aber ſolchen gifftigen Wuͤrmen ein ſtaͤrcker Waſſer zuſetzt/ vnd darinn digerirt/ ſo kehrt ſich ihr Gifft vmb/ vnd wird gegen andere Gifft eine Medicin darauß/ wie hernach ſoll bewieſen werden; vnd iſt das gewiß/ daß Gott der Allmaͤchtige nicht ein einiges Wuͤrmlein vergeblich erſchaffen hat/ das nicht zu etwas gut waͤre/ wie klein vnd vnachtſam es auch von groben Menſchen anzuſehen/ dieweilen aber faſt alle ſolche kleine Wuͤrm vnd Geziefer gifftig/ vnd gar ſelten zur Medicin gebraucht werden/ auch ſchier niemand ihre verborgene Krafft/ an deroſelben von Gott gegebener Signatur erkennen oder erlernen koͤnnen/ ſo iſt ihr Gebrauch vnbekand geblieben/ vnd hat man auch ſehr wol gethan/ daß man ſolche (weilen man keine Correction ihre Gifft vmbzukehren/ vnd zu einer Medicin zu machen gewuſt) auß der Apotheken gelaſſen hat.
Gleichwol hat man nach/ vnd nach/ einige ſolcher gifftigen Wuͤrmen gut gefunden/ vnd zur Medicin gebraucht.
Als da ſeynd Scorpionen/ Meyenwuͤrm/ Cantharides vnd dergleichen/ die Scorpionen in Oel vertrenckt/ gegen Gifft gebraucht/ die Cantharides, Meyenwuͤrm vnd Regenwuͤrm/ Holtzwuͤrm (Milepedes genannt) den Vrin zu treiben/ aber mit Gefahr/ wegen ihrer bey ſich fuͤhrenden Gifft/ ſolches gewagt/ vnd zumoͤfftern gut befunden.
Haͤtte man aber ſelbige zuvorn zu corrigiren gewuſt/ vnd alsdann in ſolchen Kranckheitengebraucht/ wehre mehr Ehr ohne ienige Gefahr eingelegt worden.
Dieweilen aber niemand ſolcher Thier-Gifft in eine ſichere Medicin zu verwandlen gewuſt/ haben ſie ſolche bloß gedoͤrt/ vnd alſo Rauch in forma pulveris, den Krancken eingeben/ vnd dannoch (aber mit groſſer Gefahr deß Patienten) bißweilen wunderliche Curen darmit gethan/ wann man aber ſolcher Wuͤrmen Signatur wolbetrachtet/ vnd ihren Gebrauch zur Medicin darauß erlernet/ vnd hernach ſolche durch das Solvens Univerſale vmbkehrt/ vnd zu einer ſicheren Medicin verwandelt/ ſo erlangt man ſolche kraͤfftige Medicamenten/ gegen die allerſchwerſte vnd vnheilbar-gehaltene Kranckheiten/ dargegen die Vegetabilien gar nicht koͤnnen verglichen werden.
Dann man leichtlich glaͤuben kan/ daß die Animalia welche Gott mit einem Leben begabet hat/ viel kraͤfftiger ſeyn muͤſſen als die Vegetabilia.
Jn meinem Buͤchlein de Signatura Vegetabilium, Animalium & Mineralium, welches geliebts Gott bald herauß kommen ſoll/ wird man wunder Dinge finden/ vnd neben der Signatur auch ihre ſo wolbekandte als verborgene Kraͤfften angezeigt werden/ allhier aber nur die vornembſte Thier/ ſo in Medicina gebraucht werden/ vnd wie dieſelbige durch das Solvens Univerſale zu corrigiren/ vnd in gute vnd ſichere Medicamenten zu bringen/ ſoll angezeigt werden; deroſelben Gebrauch vnd Kraͤfften/ wird der guͤnſtige Leſer auß anderer Scribenten Buͤcher erlernen koͤnnen/ dann ob ich ſchon wunderbarliche Wuͤrckung/ in etlichen vnachtſamen Gewuͤrm gefunden/ vnd auch gern dem Nechſten zum Beſten beſchrieben haͤtte/ vnd auch gaͤntzlich vorgenom̃en gehabt/ ſolches allhier außfuͤhrlich zu thun/ ſo hat mich doch wieder davon gehalten/ die Liebe gegen meinem Nechſten/ welchen ich gar nicht in weitlaͤufftige Jrꝛwege fuͤhren mag/ dann was in allen Vegetabilien vnd Animalien particulariter zertheilt/ das findet man in einem einigen Mineral concentrirt, vnd vollkoͤm̃lich beyſammen/ alſo/ daß man gar nicht noͤtig hat/ vieler abſonderlichen Vegetabiliſchen/ Animaliſchen oder Mineraliſchen Medicamenten/ dahin ich den guͤnſtigen Leſer wilgewieſen haben.
Doch denjenigen auch genug zu thun/ welche nicht gern Mineraliſche Medicamenten gebrauchen/ vnd vor ſolchen ſich gleichſam als vor Gifft foͤrchten/ ſo ſoll allhier etlicher der vornembſten Medicinaliſchen Thier/ Krafft vnd Wuͤrckung entdecket werden.
Vnd erſtlich/ von dem groſſen Kefer-Schroͤter/ von vns Deutſchen/ von Lateiniſchen Scarabeus Cornutus genant/ vnd ſeiner Signatur, Krafft vnd Tugend in Medicina.
ES iſt einer von den groͤſten fliegenden Kaͤfern der mir bekant iſt/ wigt vngefehr ein oder zwey Loth auffs hoͤchſte/ von Farb/ Caſtanienbraun/ hat ſechs ſcharffe Fuͤß/ damit er ſich faͤſt anhangen vnd halten kan/ doppelte Fluͤgel uͤber einander/ die oberſten hart vnd glat/ gleich als wann ſie von Horn gemacht waͤren/ darunter noch ein paar duͤnne vnd durchſichtige/ wie ein auffgetrucknetes Magſamen-Blaͤtlein/ das Maͤnnlein ſo insgemein etwas groͤſſer als das Weiblein iſt/ hat zwey Hoͤrner/ mit vielen Zacken/ einem Hirſchhorn gantz an Geſtalt gleich/ glat vnd hart wie ein Horn/ doch inwendig holl/ ohne Marck/ damit kan er ſich wehren/ wann man ihn erzoͤrner auff einen Tiſch ſetzet/ vnd mit einem kleinen Ruͤhtlein zum oͤfftern ſchlaͤgt/ ſo laufft er nicht davon wie andere Thier/ ſondern geht mit aufgeſperten Gehoͤrn ſtarck auff ſeinen Feind dar/ gleich als wann er ſich an ihme rechen wolte oder koͤnte/ was man ihme darreicht das ergreifft er mit ſeinen Hoͤrnern/ vnd haͤlt es ſo ſtarck/ daß mans nicht wol wieder von ihme nehmen kan/ iſt es ſchwer/ ſo laͤſt ers ligen vnd geht davon/ iſt es leicht/ ſo traͤgt ers mit ſich hinweg/ vnd laͤſt es dann wieder fallen; das Weiblein hat ſo groſſe Hoͤrner nicht/ ſondern zwey kleine krumme/ welche es wie eine Zange/ auff vnd zuthun kan/ vnd ſehr ſtarck damit pfetzet/ wann man ihme etwas darreicht/ daß es mit den Hoͤrnern ergreiffet/ ſo laͤſt es nicht nach/ biß die Hoͤrner auff einander ſtehen/ wofern das Ding nicht zu hart iſt/ wann man einen ſolchen Kefer einem Hund oder Katzen an ein Ohr haͤnget/ ſo pfetzt er ſtracks durch/ vnd hencket ſich ſo ſtarck daran/ daß der Hund ſolches mit den Fuͤſſen nicht kan abkratzen/ ſondern nicht weiß wie ihme geſchehen iſt/ laͤufft vnd ſchreyet vmb Huͤlff/ ein ſolch boͤſes Thier dieſer Kefer iſt.
Er nehrt ſich nicht von Gras oder Blaͤttern von den Baͤumen/ gleich andern fliegenden Kefern/ ſondern allein von ſolchem Safft vnd vnd weichem Hartz/ der Sommers-zeit auß ſolchen Baͤumen fleuſt/ welche Fruͤchten mit Steinen tragen/ als da ſind Nußbaͤume/ Kirſchen/ Pflau men/ Pfirſing/ vnd dergleichen Stein-Fruͤcht tragende Baͤume/ daran man ſie findet/ ſaugen das außflieſſende Hartz/ vnd leben davon/ iſt ein rechtes Martialiſch Thier/ gleichſam von Natur geharniſcht/ vnd mit Gewehr verſehen/ die Hoͤrner brechen einige ab/ vnd tragen dieſelbe bey ſich fuͤr ſchaͤdlichen wilden Thieren ſich darmit zu befreyen/ iſt aber ein Superſtitioſiſche Waffen: ſonſten weiß ich vnd habs geſehen/ daß einige ſolche Hoͤrner/ wie auch die Fluͤgel davon gepuͤlvert eingenommen/ gegen innerliche Schmertzen vnd Stechen deß Leibs/ wie auch in viertaͤglichen Fiebern gut gefunden/ haͤnckens auch an den Hals gegen alle Fieber/ ich halte aber mehr davon/ wann ſie bereitet eingeben werden/ von dem uͤbrigen Theil deß Leibes habe ich nichts vernommen/ daß er jrgends zu waͤre gebraucht worden/ das aber weiß ich/ daß eine maͤchtige heilſame Krafft in ihme ſeyn muͤſſe/ weilen er nichts als von ſolchen Hartzen oder Reſinoſiſchen Saͤfften/ die auß den kernfruͤcht-tragenden Baͤumen flieſſen/ ſich nehret/ dahero ſein gantzer Leib balſamiſcher Natur iſt/ vnd wegen der Signatur ich vrtheile/ daß ſeine Kraft ſeyn muͤſſe/ alle innerliche vnd aͤuſſerliche Schaͤden von Stoſſen vnd Schlaͤgen/ Hauen/ Stechen/ Schieſſen/ vnd dergleichen herkommen/ wann zuvor nach meiner Art ſolches Thier in ſeine Eſſent. bereitet worden/ mit ſonderbahrer Verwunderung koͤnne gebraucht werden/ die Hoͤrner vnd oberzehlte harte Fluͤgel koͤnte man abſonderlich durch das Solvens Univerſale in ein Magiſterium zum innerlichen Gebrauch/ der Leib aber ſo wol innerlich als aͤuſſerlich zu gebrauchen bereitet/ vnd gegen alle Schmertzen gebrauchet werden/ ohne Zweiffel werden auch noch viel mehr verborgene Kraͤfften darin ſeyn/ welche mir vnd andern vnbekand.
Von dem Roß-Kefer.
ES ſeynd auch noch andere Kefer/ ſo in Medicina gebraucht werden/ als die ſchwaꝛtze Roß-Kefer/ ſo ſich bey Pferds-Koth gemeiniglich auffhalten/ auch einige ſo mehrentheils auff den Eichen-Baͤumen ſich nehren/ graufaͤrbig ſeyn/ die Huͤner ſolche gern eſſen vnd viel Eyer von legen/ die Roß-Kefer aber laſſen ſie ligen/ ob dieſe letztere Medicinaliſch/ iſt mir vnwiſſend/ doch ſeynd ſie alſo beſchaffen/ wann man einen zerquetſcht/ vnd bloß auff die Haut bindet/ Blaſen auffzieht/ wie auch gruͤne/ ſo mehrentheils auff den Roſen vnd Hollunder-Bluͤt gefunden/ vnd Gold-Kefer genennet werden/ ſolches auch thun/ vnd aͤuſſerlich wie auch innerlich ſolche Kraͤfften beweiſen/ gleich wie die Spaniſchen Muͤcken Cantharides vnd ihres gleichen/ den Vrin ſehr vehement treiben/ wann ſie aber durch die Kunſt vmbgekehrt/ vnd ihnen ihre Gifftigkeit benommen wird/ hernacher in Calculo, Podagra vnd anderen ſchweren Kranckheiten/ das ihrige ſicher vollbringen/ vnd viel gutes außrichten koͤnnen.
Die ſchwartzen Roß-Kefer ſeynd Martialiſch/ den Schroͤtern bald gleich/ die graue Saturniniſch/ die gruͤne Veneriſch/ die rohte kleine Solariſch/ wie ſie auch Gold- vnd Herꝛgotts-Voͤgeln in vnſer Deutſchen Sprach genennet werden/ auch ſich einige ruͤhmen/ gut Gold auff der Capellen darauß gebracht haben ſolten/ welches ich nicht glaͤuben kan/ daß aber ein Cordiale darinnen verborgen/ iſt wol zu glaͤuben/ doch daß zuvorn eine Correction hergehe/ ſonſten nicht gern gebrauchen wolte.
Vber dieſe erzehlte Sorten der Kefer iſt noch eine ander ſchwartze Art/ ſo im Maͤyen vnd Junio auff dem Gras kriechend gefunden werden/ koͤnnen nicht fliegen wie oberzehlte/ wiewol ſie auch kleine Fluͤgel haben/ kriechen ſehr langſam/ vnd wann man ſie in die Haͤnd nimbt/ einen ſtarckriechenden gelben Liquorem von ſich gehen laſſen/ dahero ſie Maͤy oder Schmaltz-wuͤrme/ in Latein Scarabei unctuoſi genennet werden/ ſeynd ſehr ſtarck wirckend/ vnd werden von vielen gebraucht gegen die allerſchwerſte Kranckheiten/ als Podagram, Calculum, Lepram, Morbum Gaflicum, & Hydropem, nur gepuͤlvert/ zu ein/ zwey/ drey oder mehr Granen eingeben/ treibt ſehr vehement per vomitum, Seceſſum vnd Urinam, alſo daß der Vrin/ welcher von den Podagricis vnd Calculoſis wie auch Leproſis kombt/ in einem Erden-Topff auff Kohlen gewaͤrmet/ ſich coagulirt, wie eine gerunnen Milch/ vnd endlich gleich einem Stein zeh vnd hart wird/ welches zu verwundern/ vnd weiß gar wol/ daß viel Podagrici damit reſtituirt ſeyn/ iſt aber ſehr gefaͤhrlich damit vmb zu gehen/ weilen ſie ſo vehement wuͤrcken.
Wann aber dieſelbe zuvorn durch das Sal Univerſale corrigirt werden/ ſelbige hernach gantz ſicherlich/ in obbeſchriebenen Kranckheiten zu gebrauchen ſeyn.
Jhre Signatur zeigt an/ daß ſie Saturniniſch ſeyn/ vnd neben obgedachten Kranckheiten/ alle boͤſe geſaltzene Feuchtigkeiten/ davon der Scorbutus, vnd offene fiſtulirte Schaͤden entſtehen/ außfuͤhren muͤſſen.
Es hat vor dieſem ein Medicus Wierus genant/ ein beſonder Tractaͤtlein gegen das lauffende Gicht/ oder fahren Arthritidem Vagam genant/ geſchrieben/ darinn er dieſen Wurm/ wie auch die Regen-wuͤrme ſehr recommendirt, vnd iſt nicht ohn/ bey allen bekanten Medicinaliſchen Wuͤrmen/ dieſer an Kraͤfften allen vorgehet/ es folgen aber dieſem Wurm nach die Cantharides, doch bey weitem nicht ſo gut/ als die Schmaltz-Kefer/ nach dieſen folgen die blaue Fliegen/ ſo man nirgens/ als auff todten Aſen ſitzende findet/ denen die Schmeisfliegen/ ſo ſich bey den Menſchen in Haͤuſern aufhalten/ herumb ſchnurren/ ſo lang ſuchen/ biß ſie rohes Fleiſch finden/ darauff ſie ihr Geſchmeis/ als kleine Eyer hencken; ſo in einem Tag zu Wuͤrmen werden/ glaͤub nicht/ daß ein lebendige Creatur einen ſolchen ſubtilen Geruch habe/ als eben dieſe Fliegen/ derohalben in verborgenen Kranckheiten das ihrige wol thun moͤchten/ doch wil ichs niemand rahten/ daß man folche vnbereit gebrauche/ dann ſo ein Menſch vngefehr an einem gekochten Fleiſch/ darauff ſie ihre Geſchmeis gelaſſen/ etwas in den Magen koͤm̃t/ die Natur ſolches nicht leiden kan/ ſondern alſobalden als ein Gifft per Vomitum, wieder von ſich außſtoͤſſt.
Halte dieſe Fliegen fuͤr Mercurialiſch.
Es ſeynd auch die Regen- oder Erdwuͤrme Medicinaliſch/ treiben den Vrin vnd Schweiß ſtarck/ auch machen ſie Sedes vnd Vomitus, alſo rauhe gebraucht/ wie bekant genug iſt/ ſo dieſelbe aber corrigirt, in ein liebliche Eſſentiam durch das Solvens Univerſ. gebracht wuͤrden/ glaͤube ich/ daß ſolche ein Specificum inſigne contra impotentiam ſeyn/ vnd den alten Reutern auff dem Sattel helffen ſolten/ welches ihre Signatur anzeigt/ kan ſich bald lang/ bald kurtz/ dick oder duͤn machen/ wann ſie wollen/ dergleichen ſonſten kein Thier thun kan/ auch weiß ich keines/ daß in ſeiner Vermiſchung mit dem Weiblein laͤnger anhaͤlt/ als eben dieſer Wurm/ dann ich zum oͤfftern in Fruͤhlings zeiten/ wann das Erdreich vom Froſt wieder auffgangen/ geſehen/ daß ſelbige in der Erden ſich nicht paaren/ ſondern auſſer der Erden/ wann nemblich die helffte von dem Wurm auß der Erden kriecht vnd der ander auch alſo/ ſie ſich auff einander legen/ vnd alſo zuſammen arbeiten/ daß ſie gleichſam ſich daruͤber erſchlagen laſſen/ ehe ſie ablaſſen/ vnd alsdann einjeder wieder zu ruckwerts in ſein Loch kriecht; wann die Huͤner deren viel eſſen/ ſie viel Eyer legen/ auch bißweilen zwey in einem Tag/ welches kein Korn thun kan/ iſt alſo der Erd-oder-Regenwurm einer Veneriſchen Art vnd Eigenſchafft.
Vber dieſe Wuͤrm finden ſich noch andere/ die noch Veneriſcher ſeyn/ nemblich kleine breite Thierigen/ mit ſechs Beinen ſchnellauffend/ haben zwar Fluͤgel/ brauchen ſie aber nicht/ ſondern lauffen an den Mauren vnd faulen Brettern/ bey den Pferds oder Schweins-ſtaͤllen haͤuffig bey ſammen/ hencken ihre Eyer an ein Holtz oder Mauer/ werden nur bey gutem Wetter geſehen/ bey Regen vnd Kaͤlte verkriechen ſie ſich/ bey warmen Wetter kommen ſie wieder/ vnd paaren ſich gantz vnordentlich/ wann das Maͤnnlein auffſitzt/ laufft das Weiblein damit fort/ koͤm̃t ein ſtaͤrckerer/ wird er abgeſtoſſen/ alſo geht es dieſem auch/ vertreibt einer den andern/ das wehret den gantzen Tag/ vnd ſiehet man ſie nichts eſſen:
Jch habe derſelben etliche zuſammen in ein Glas gethan/ daß ſie nicht auß kriechen koͤnnen/ haben ſich alſo gefangen gepaaret/ vnd hungers auff einander geſtorben/ ehe ſie einander verlaſſen haben/ ſie ſeynd klein/ vñ gehen derſelben wol hundert auf ein Loth haben rohte Fluͤgel mit ſchwartzen Flecken/ lauffen ſchnell/ habe nichts davon in Schrifften geſehen.
Jch aber ſolche den Hunden vnd Katzen eingeben habe/ vnd wunder Ding erfahren/ die Huͤner noch andere Voͤgel eſſen ſie nicht/ muͤſſen ihnen gar zu ſt arck ſeyn/ glaͤube daß was ſonderlichs darhinder ſtecken muͤſſe/ wer ſolche verſuchen wil/ kan es thun/ doch ohn corrigirt er ſie zu frieden laß/ iſt daß aller Veneriſchſte Geziefer/ vnter allen/ die mir bekant ſeyn/ es ſind ſonſten noch vielerhand Wuͤrme/ die in Medicina gebraucht werden/ als die Aſelli Eſelges/ nehren ſich von faulem Holtz/ wann man ſie antaſt/ rollen ſie ſich zuſam̃en in ein Kuͤglein/ werden in Calculo mehrentheils gebraucht; die Wandlaͤuſe/ die die Menſchen bey Nacht plagen/ das Blut außſaugen/ in altem fichten Holtz/ wie auch ſonderlichin alten Bethſtaͤtten ſich aufhalten/ an der Farb roht/ ſeynd zu ſcheuen/ weilen ſie ſo ſtarcken uͤblen Geruch von ſich geben.
Dergleichen iſt noch eine andere ſtinckende Art ſolcher Wuͤrmen/ die gruͤn vnd gar gifftig ſeyn/ auch uͤbler ſtincken als die rohte/ haben Fluͤgel/ ſeynd viermahl ſo groß als die Wandlaͤuſe/ nehren ſich vom Gras/ vnd leben den kalten Winter uͤber/ verkriechen ſich in holle Baͤum oder Kluͤffte der Mauren/ wann vngefehr ein Rind-Viehe vnter dem Gras ein ſolches Vngeziefer in Leib bekom̃t/ ſchwellen ſie davon auff/ vnd ſterben auch bißweilen davon/ das Vieh weiß ſich davor zu huͤten/ daß es ſolche nicht bald im Leib bekom̃t/ ſteckt was ſonderlichs in dieſem Geziefer/ es kan ſeinen Geſtanck verhalten/ vnd von ſich geben wann es wil/ welches ich gewiß probiert vnd erfahren habe/ ſeynd uͤberauß liſtig vnd betruͤglich/ davon ich ſeltzame Hiſtorien erzehlen koͤnte/ kan ſolche nicht beſſer vergleichen/ als allen argliſtigen/ huriſchen/ ſtinckenden/ vergiften/ beſtialiſchen Menſchen/ dafuͤr man ſich zu huͤten hat/ in dem Menſtruo Univerſali verlieren ſie ihren Geſtanck alſobalden/ habe aber ſolche nicht weiters verſucht.
Dieſer vnd dergleichen Vngeziefer/ werden vnzaͤhlich viel gefunden/ welche ohne Zweiffel nicht vergebens erſchaffen/ darunter immer das eine deß andern Feind iſt/ vnd ſolchen nach dem Leben ſtellt.
Vnter andern kenne ich einen kleinen Wurm/ welcher den Erden- oder Regen-wuͤrmen ihre Krafft vnd Saft außſaͤugt/ vnd fett darvon wird/ in allen Stuͤcken die Regen-Wuͤrme uͤbertreffende/ in Fruͤhlings zeiten iſt er ein mager Wuͤrmlein/ nicht ſo groß als ein Maͤhl-Wurm/ den Sommer uͤber meſtet er ſich von den Regen-Wuͤrmen/ vnd wird ſo fett/ daß er kaum kriechen kan/ kohlſchwartz/ mit vielen kurtzen Beinen/ eines Schreibfeder Kils dick/ vnd etwan eines Glieds am Finger lang/ in der Erden haͤngt er mit ſeinem ſcharffen Gebiß an den Regen-Wurm/ das beſte darauß zu ziehen/ welcher ſich ſeiner nicht erwehren kan/ ſondern vor Angſt vnd Schmertzen auß der Erden kreucht/ daran der Wurm hangen bleibt/ vnd keines wegs ſich davon bringen laͤfft/ ſo lang vnd viel/ biß daß er ſo voll iſt/ daß er ſelber davon faͤllt/ habe offt zugeſehen/ wie ſie ſich mit einander uͤberwerffen/ alſo daß bißweilen der kleine Wurm den andern in der zwerge von einander beiſt/ welches doch wieder zuſammen heilt/ wann er in die Erden kommen kan/ wie dann gemeiniglich die alten Regen-Wuͤrme an viel Orten gebiſſen vnd wieder zuſammen gewachſen gefunden werden/ ſo von dieſem Wurm geſchehen iſt/ dann ich ſonſten keinen Feind auſſer den Moltwurff in der Erden weiß/ als eben dieſen Martialiſchen ſchwartzen/ wann er mit dem einen fertig iſt/ er ſich an einen andern macht/ vnd nur das beſte darauß zieht/ daß uͤbrige ligen laͤſſt; iſt voller Kraͤfften/ vnd uͤbertrifft andere Wuͤrmen an Tugenden/ wann er wol zuvorn bereit wird.
Von den Spinnen wird viel geſagt/ daß ſie gifftig ſeyn ſollen/ habs aber nicht befunden/ bey denen/ welche in einem Jahr wachſen vnd wieder vergehen/ als da ſeyn dieſe/ ſo auff den Baͤumen/ Hecken vnd Stauden ein Netz auffſpannen/ die Fliegen damit zu fangen/ Kreutz-Spinnen genandt/ weilen ſie ein Kreutz auff dem Suͤcken tragen/ ziehen alle Monat den alten Balch ab/ welches auch dieſe thun/ ſo in den Loͤchern oder Winckeln in den Haͤuſern ihre Weben auffſpannen/ koͤnnen ohne Eſſen vnd Trincken drey Monat leben/ ehe ſie ſterben/ dieſe ſeynd zwar etwas boͤſer als die vorige/ doch ſo gifftig nicht/ als man ſie haͤlt; die vieler- Art gruͤnen/ ſo von Laub vnd Gras leben/ ſeynd gar nicht gifftig/ eine einige Art darunter/ welche ſich allein in kalten vnd finſtern Orten/ als Kellern vnd feuchten Gewoͤlbern auffhalten/ vnd von den Aſellis oder Eſelen ſich nehren/ ſchwartz vnd rauch wie ein Sammet anzuſehen/ langſam daher gehen/ ſeynd ſehr gifftig/ als ein Koͤnig aller Spinnen zu halten/ beiſſen die andern Spinnen todt/ vnd freſſens auff/ wann ſie ſelbe erwiſchen koͤnnen.
Wann ſonſten die eine Spinn in der andern Neſt wirfft/ ſo treibt die ſtaͤrckſte die ſchwaͤchſte auß/ dieſer ſchwartzen aber ſtehet keine Spinn/ fliehen alle von ihr/ vnd friſſt ſie keine Amſel oder ander Gewuͤrm-freſſender Vogel/ ſeynd ſehr gifftig/ werden alt/ vnd leben viel Jahr in Kellern/ weilen ſie vor Froſt bleiben koͤnnen/ werffen ihre Balch nicht ab wie die andern.
Es ſeynd auch dieſe gifftig/ welche in den Stuben Winters zeit ihre Nahrung von den Fliegen/ oder auffs wenigſt von ſuͤſſen Duͤnſt oder Geruch deß Honigs/ Zuckers oder dergleichen leben vnd alt werden/ werden allzumal wenig in Medicina gebraucht/ welche man auch wol entbehren kan/ weilen man andere vnd beſſere Medicamenten ohne dieſes abſcheuliche Geziefer haben kan; das beſte daß ich von ihnen geſehen/ iſt geweſen die krancke Huͤner darmit zu purgieren/ daß dieſelbe hernach bald zunehmen vnd feiſt werden.
Die Ameiſen/ welche ſich von den Saͤfften oder Hartz der Baͤumen nehren/ ſeynd auch im Gebrauch/ thun aber wenig Miracul.
Die Haͤuſchrecken/ Grillen vnd dergleichen Geziefer/ ob dieſelbe gleich eine verborgene Krafft mit ſich fuͤhren/ werden ſie doch nit geacht/ weilen ein einig Mineral mehr thun kan/ als alle groſſe vnd kleine Thiere/ ſampt allem Gewuͤrm vnd Vngeziefer/ derohalben billich nicht gros geacht werden.
Von den groſſen Thieren pflegt man auch etwas zu der Medicin außzunehmen/ als von den Woͤlffen den Magen vnd Daͤrme/ wie auch ihre Zaͤhn/ von den Fuͤchſen ihre Lungen/ von etlichen ihre Gallen/ Haar/ Haut/ Koth/ Hoͤrner/ ꝛc. darmit aber bißhero wenig außgerichtet iſt/ darumb/ weilen ſolche Dinge von ſolchen Thieren genommen/ die kein Gifft haben/ vnd von den Menſchen zur Speiß ohne Schaden koͤnnen genoſſen werden; ſo man aber alterirenden oder gleichſam gifftigen Thieren ihre Zaͤhn/ Beiner/ Hoͤrner vnd Knochen vmbkehren vnd zu bequemen vnd ſicheren Medicamenten zu bringen weiß/ alsdann iſt etwas darmit außzurichten/ vnd ſonſten nicht; als vnter die erſten werden gerechnet die Zaͤhn von Hunden/ Woͤlffen/ Baͤren/ Loͤwen vnd dergleichen Raub-Thieren; die Knochen vnd Hoͤrner vom Elend/ Ziegen/ Boͤcken/ Gemſen/ Hirſchen/ Elephanten vnd dergleichen/ auch die Haar von Menſchen vnd allen Thieren.
Vnter die zweyte werden gezehlet die Beiner vnd Baͤlge an den Ottern/ Schlangen/ Vipperen/ Krotten/ Molchen vnd andern gifftigen Thieren.
Vnter den dritten Grad werden gerechnet/ die Zaͤhn vom Seehund vnd Braunfiſch/ die Hoͤrner von Walroſſen vnd Hornfiſchen/ welche ins gemein Einhoͤrner genant werden/ vnd was dergleichen See-Monſtra mehr ſein moͤchten/ deren Fleiſch gifftig/ ihre Hoͤrner vnd Zaͤhn Medicinaliſch ſeyn muͤſſen/ wann ſie nem̃lich vmbgekehrt/ vnd zu einer bequemen Eſſentia gemacht werden.
Es iſt ſonſten in allen Thiere Koth/ eine beſondere Krafft vnd Medicin, auch iſt aller Thier Sal volatile nicht zu verachten/ vnd ſonderlich deren/ die gifftig ſeyn/ auch ihr Sal fixum in vielen Kranckheiten kraͤfftig genug/ davon aber dißmal mein Intent nicht iſt zu handlen/ ſondern nur anzuzeigen/ wie daß alle Thier durch das Menſtruum Univerſale zu ſolviren/ vnd auß Gifft eine Medicin zu machen muͤglich/ ihre Kraͤfften ſeynd vorhin bekant genug/ mangelt allein an guter Bereitung/ welche ich allhier an Tag zu geben vorgenommen.
Es weiſſt ſich ſelber/ je gifftiger das Fleiſch von den Thieren/ je beſſer vnd kraͤfftiger gegen Gifft deroſelben Zaͤhn/ Hoͤrner/ Haut/ Haar vnd Klawen ſeyn/ welches vns zu glaͤuben die Experientz gelehrt hat/ vnd wer von dergleichen gifftigen Thieren mehrers Nachrichtung begehrt zu haben/ der leſe mein Buͤchlein DeSignatura rerum, ſo wird er viel ſchoͤne nuͤtzliche nachdenckliche Dinge finden.
Folget nun die Bereitung vnd Verwandlung aller gifftigen Thier vnd Gewuͤrm/ in ſichere vnd kraͤfftige Medicamenten.
DIe Bereitung nun betreffend/ ſo beſtehet dieſelbe nicht in ſolcher Form vnd Art/ gleich wie bißhero die Thier/ vnd was denſelben anhaͤngig/ bey dem Medicinaliſchen Gebrauch veruͤbet worden/ als da iſt Pulveriſiren/ oder in Balneo deſtilliren/ in Spiritus, Waſſer vnd Oelen/ oder Calcinirung/ oder Verbrennung zu einer Aſchen/ davon das Sal fixum gezogen/ oder Sublimirung in ein Sal volatile, vnd was dergleichen Bereitungen der Thieren bißhero im Gebrauch geweſen/ welche ich zwar gar nicht verachte/ vnd dieſelbe an ſich ſelbſten auch gut ſeyn/ weilen ich aber einen naͤhern vnd beſſern Weg gefunden/ ſolches zu verrichten/ habe ichs dem nothleidenden menſchlichen Geſchlecht zum beſten/ Huͤlff vnd Troſt der Kranck en/ nicht laͤnger verhalten wollen.
Auff daß aber der guͤnſtige Leſer auch ſehen vnd ſpuͤhren moͤge/ was zwiſchen meiner vnd der alten Bereitung fuͤr ein Vnterſcheid; Wil ich ſolches kuͤrtzlich anzeigen vnd beweiſen.
Biß auff dieſe gegenwaͤrtige Zeit zu/ habe ich von keiner andern præparation gehoͤrt oder geleſen/ als folgende:
Entweder man hat die Thier oder ihre Theilen davon/ in der Lufft getrucknet/ pulveriſiret/ vnd alſo in forma pulveris mit bequemen Vehiculis eingeben/ oder man hat mit zuthun Honig oder Zuckers/ das Pulver in Form eines Electuari gebracht/ oder man hat die Thier noch friſch in Oel digerirt, exprimirt, vnd in Balſama bereitet/ ſo wol innerlich als aͤuſſerlich zu gebrauchen/ nach deme mans gut vnd noͤtig geſunden/ auch hat man ſelbige balſamirt, vnd exſiccirt, vnd zu ſeinen Gebrauch behalten/ etliche haben die Thier friſch in Balneo zu einem Waſſer deſtillirt, die Remanentia zu Aſchen verbraͤnd/ das Sal fixum durch das uͤbergeſtiegen Waſſer extrahirt/ etliche haben die Thier trucken oder naß per retortam deſtillirt, vnd einen ſtinckenden Spiritum, Oleum, vnd ein Sal Volatile uͤbergetrieben/ die Theilen von einander geſchieden/ rectificirt/ vnd zum Gebrauch bewahret/ etliche haben die gifftige Thier in ein Baum-Oel/ oder auch wol Aromatiſchen Vegetabiliſchen deſtillirten oder exprimirten Oleo erſterben laſſen/ vnd hernach das Oleum ſo wol in-als aͤuſſerlich gebraucht/ wie bey den Scorpionen zu ſehen/ dieſe vnd dergleichen Bereitungen der Animalien ſeynd bishero in der Medicin gebraͤuchlich geweſen/ vnd theils gut befunden worden/ dieweilen ich aber geſehen/ daß in ſolchen Bereitungen die Animalia theils noch ſehr crud vnd gifftig/ wann ſelbige nur bloß gedoͤrt/ gepulvert vnd adminiſtrirt werden/ ohne Gefahr nicht wol zu gebrauchen/ weilen dieſelbe gar zu vehement angreiffen/ wann ein geringer Exces bey der Adminiſtration gethan wird/ vnd ſeynd auch ſolche pulveriſirte Thier/ weilen ſelbige nicht allein vnlieblich am Geſchmack/ ſondern auch gar leicht/ papicht vnd walgeriſch/ uͤbel ein zunehmen/ die deſtillirte Thier aber ſo wol derſelben Spiritus Oleum vnd Waſſer gemeiniglich ſehr nach dem Brand riechen/ vnd der Natur auch ſehr zu gegen ſeyn.
Das Sal Volatile wie auch Fixum, darin auch der Thier meiſte Krafft beſtehet/ noch am fuͤglichſten zu genieſſen ſeynd/ das Oleum vnd Spirit. aber wegen ſeines Geſtancks/ gar nicht innerlich zu gebrauchen iſt/ weilen nun dann zum oͤfftern/ in einer ſolchen deſtillation die beſte Kraͤfften verbrand vnd verderbt werden/ alſo daß das deſtillatum offt weniger nutzet/ als das rohe Thier an ſich ſelbſten/ ſo kan eine ſolche bereitung auch nicht fuͤr die beſte beſtehen/ oder gelten/ derohalben nach einer andeꝛn vnd beſſern ſol vnd muß getꝛachtet werden/ nemlich nach einer ſolchen/ durch welche ein jedes Thier oder Theil deſſelbigen/ nach Gelegenheit der Sach/ ohne einige ſeparation in gantzer ſubſtantz durch ein ſolvirend vnd corrigirend Waſſer auffgeloͤſſt/ vmbgekehrt/ vnd das Gifft zu einer Medicin kan bereitet werden/ Welches Waſſer aber dardurch die Thier ſolvirt, corrigirt, vnd auß Gifft ein Medicin gemacht wird/ alſo ſol vnd muß beſchaffen ſeyn/ daß es nach ſeinem Gebrauch fuͤglich wieder von den corrigirten vnd zu bereiten Thier mag geſchieden werden/ auff daß das corrigirte vnd gereinigte Thier entweder alſo per ſe, oder aber mit bequemen vehiculis dem Duͤrfftigen kan beygebracht werden/ wie ſolches durch ein Exempel bald klaͤrlicher ſol bedeutet werden.
Folget nun das Menſtruum Univerſale, wodurch alle Vegetabilien/ Animalien vnd Mineralien Solvirt, corrigirt, vnd in die reinſte vnd ſicherſte Medicamenten gebracht werden.
JN meinem Miraculo Mundi, habe ich das Nitrum fuͤr das wahre Solvens Univerſale zu ſeyn gelehret/ vnd darbey berichtet/ daß ſolches ſeine operation in dreyerley Geſtalten verrichte:
Erſtlich wie es an ſich ſelber iſt/ zum Andern wann es in einen fixen vnd feurigen liquorem gebracht/ zum Dritten/ wann es durch das Feuer in einen Spiritum acidum iſt deſtillirt worden/ durch welche drey Geſtalten alles ſo in rerum natura iſt/ kan ſolvirt, corrigirt vñ in ein beſſer vnd reiner Weſen verwandelt werden/ wie ſolches nun hergehe/ ſoll allhier klaͤrlich gelehrt vnd angezeigt werden/ alſo daß alle diejenige/ welche bißhero mein Miraculum Mundi entweder durch grobe Vnwiſſenheit oder vorwitzigen Hochmuth/ oder gar teuffeliſchen Haß vnd Neid/ wie Farner gethan/ verachtet/ verworffen/ vnd fuͤr vnmuͤglichkeit außgeruffen/ Schamroth ſtehen/ vnd bekennen muͤſſen/ daß ſie entweder auß Vnerfahrenheit/ Hochmuth vnd Neid/ gegen das helle Tages Liecht geſtritten/ vnd ſolches vertilgen/ außloͤſchen oder verfinſtern wollen.
Obwol ich nun allbereit in meinem Miraculo Mundi vnd deſſen Explication, wie auch erſter Apologia gegen den gottloſen Farner, von Bereitung vnd Gebrauch deß Menſtrui Univerſalis geſchrieben/ ſo bilden ihnen doch viele ein/ als wann es noch gar zu dunckel waͤre/ vnd man nicht wol ohne fernere Erlaͤuterung damit zu recht kommen koͤnte/ denen nun den Brey zu kaͤuen/ vnd ins Maul zu ſtreichen/ auff daß ſie gar keine Muͤhe vnd weiters Nach dencken darmit haben moͤchten/ ich allhier vor mich genommen hab:
Wil alſo hiemit im Namen Gottes vnd deſſen hoͤchſten Ehren/ wie auch dem gantzen menſchlichen Geſchlecht zu nutzen/ einen Anfang machen/ vnd vollkoͤm̃lich beweiſen/ daß durch das Nitrum, in obgedachten dreyen Geſtalten/ alles vnd nichts außgenommen/ ſo in Rerum Natura zu finden ſeyn moͤchte/ warhafftig zu Solviren, Alteriren vnd Melioriren muͤglich.
Biete hiemit allen Spoͤttern vnd Feinden der Warheit einen Kampff an/ ſo dieſelbe ein anders Solvens Univerſale (als dieſes ex Nitro) bey zu bringen wiſſen/ ſie es dann thun/ oder ſo ſie es nicht vermoͤgen/ alsdann dieſes dafuͤr gelten vnd vnangefochten laſſen wolten.
Steht einem jedwedern frey/ wann er etwas beſſers weiß/ ſolches zu den gemeinen Beſten herauß zu geben/ ſo er aber nichts beſſers vor zu bringen weiß noch kan/ ſo laͤſt er billich die Warheit ſeinen Meiſter ſeyn vnd bleiben/ ſolte mir ſehr lieb ſeyn/ wann jemand ein beſſers Solvons Univerſale herfuͤr braͤchte/ wolte meine begangene Fehler in dieſer Materi gern bekennen/ vnd meine eigene Schrifften ſelber refutiren/ foͤrchte mich aber gar nicht/ daß einer darmit herfuͤr kommen werde/ wann er kom̃t/ ſo wollen wir ihn ſehen vnd hoͤren/ auch wieder guten Beſcheid darauff ertheilen.
Vnterdeſſen aber Gott zu Ehren/ vnd zu Liebe deß Nechſten in Bereitung guter Medicamenten/ allhier fortfahren/ die Verbeſſerung der Metallen, aber durch vielgedachtes Nitrum zu wegen zu bringen/ wird in dem andern/ dritten vnd vierdten Theil deß Vaterlands Wolfahrt außfuͤhrlich beſchrieben vnd dargethan/ vnd allhier von nichts anders/ als von Medicinalibus zu handlen ich vorgenommen habe.
Wie nun das Nitrum zu einem fixen feurichen Liquore, vnd auch zu einem fluͤchtigen ſauren vnd feurigen Spiritu bereitet/ iſt zwar allbereit an andern Orten meiner Schrifften geſchehen/ vnd waͤre nicht noͤtig/ ſolches allhier zu wiederholen/ dieweilen aber dem Kunſtliebenden beſſer damit gedienet wird/ wann er beyde Bereitungen beyſammen hat/ als habe ichs fuͤr nothwendig geacht/ ſelbige zur Notturfft hieher zu ſetzen.
Proceſſus wie der Salpeter zu einem feurigen Liquore bereitet wird.
℞. 1. ℔. Reinen vnd gelaͤuterten Salpeter/ ſetze denſelben in einen ſtarcken vnd wolgebranten Tiegel/ verdeckt in ein Windoͤffelein/ ſo lang biß das Nitrum gefloſſen/ vnd gluͤend worden iſt/ darauff wirff ein wenig Kohlengeſtuͤb/ vnd laß es auf dem Salpeter verbrennen/ dann wirf mehr darauf/ laß ſolches auch verbrennen/ vnd ſolches aufwerffen deß Kohlengeſtuͤbs auf den geſtoſſenen Salpeter/ ſol ſo offt geſchehen/ biß daß die Kohlē nicht mehr auff dem Salpeter brennen wollen/ vnd der Salpeter gruͤn vnd blaw worden iſt/ ſelbigen gieſſe auß dem Tiegel in einen reinen Moͤrſel oder kuͤpffernen Becken/ laß erkalten/ ſo findeſtu ein Saltz auff der Zungen gantz feurig/ einem Salia Tartari gleich/ ſolches ſetze zerſtoſſen in glaͤſern Schalen in einen feuchten vnd kuͤhlen Keller/ ſo wird dieſes Saltz in wenig Tagen oder Stunden/ in ernen klaren vnd feurigen Liquorem flieſſen/ welchen du Filtriren/ vnd zum Gebrauch verwahren kanſt.
Folget nun ſein Gebrauch in Bereitung der Animaliſchen/ oder auch Vegetabiliſchen Medicamenten.
WEilen allbereit der Gebrauch dieſes Menſtrui in meiner erſten Apologia gegen Farnern beſchrieben/ vnd auch der Erſte Theil dieſer meiner Pharmacopææ Spagyricæ darinnen der Kraͤuter Eſſentias zu bereiten gelehrt worden/ im Druck iſt/ allhier in dieſem Tractaͤtlein aber/ nur der Animaliſchen Medicamenten zu gedencken vorhabens/ alſo werde ich allhier einen Proceſs ſetzen/ wie ſo wol die Vegetabilien als Animalien verbeſſert/ vnd in ihre ſichere Medicamenten bereitet/ dieſes ſol allhier in acht genommen werden/ daß mir in Verbeſſerung der ſtarckwirckenden/ vnd gleichſam giftigen Kraͤutern vnd Thieren diſes Menſtruum zu gebrauchen/ ſelbige damit zu corrigiren/ vnd ihnen ihre Vnart damit zu benehmen angeordnet iſt/ dann die Kuͤchen-Kraͤuter/ welche an ſich ſelber gut vnd ſicher zu gebrauchen ſeyn/ doͤrffen einer ſolchen correction gantz nicht/ ſondern ſeynd an ſich ſelber gut vnd ſicher zu gebrauchen/ es waͤre dann/ daß man per Spir.
Vini einen Extractum darauß machen/ oder dieſelbe deſtilliren/ vnd auß ihnen einen Spiritum ardentem vnd Oleum, wie auch Sal Fixum bereiten/ vnd wieder nach der Kunſt conjungiren/ vnd in liebliche Eſſentias bringen wolte/ welche Arbeit allbereit in dem Erſten Theil meiner Pharmacopææ Spagyricæ außfuͤhrlich beſchrieben worden/ allhier aber nur tract irt wird/ wie die Vegetabilia, Animalia vnd Mineralia, allein durch Huͤlfſe deß Salpeters/ in liebliche Medicamenten zu bereiten ſeyn/ an andern Orten meiner Schrifften werden dieſelbe auch ohne dieſes Solvens Univerſale, durch andere Weg zu bereiten/ vielfaͤltig gelehret/ dahin ich den guͤnſtigen Leſer wil gewieſen haben/ vnd allhie fortfahren/ vnd die Bereitung durch erwehntes feurige Solvens, ohne anderen additionen oder Huͤlffe/ zu verrichten lehren.
Proceſſus, wie die Animalia oder Vegetabilia durch den feurigen Liquorem Nitri fixi, zu ſolviren corrigiren/ vnd in heylſame Medicamenten gebracht werden.
℞.
Welches Thier oder Kraut du wilt/ iſt es friſch/ ſo hacke es klein/ iſt es duͤrꝛ/ ſo pulveriſire es/ vnd uͤbergieſſe daſſelbe in einem ſtarcken Glas-kolben/ mit dem Liquore Nitri fixi, alſo/ daß derſelbe das Thier oder Kraut wol befeuchte vnd allenthalben bedecke/ ſetze des Glas in ein Balneum, vnd digerir das gifftige Kraut oder Thier ein Tag vnd Nacht zuſammen/ ſo wird der Liq. Nitri in waͤhrender Zeit das gifftige Thier oder Kraut zeitigen/ vmbkehren/ vnd die Gifft zu einer medicin machen/ laß erkalten/ nimb das Glas auß dem Balneo, vnd gieſſe das corrigirte Kraut oder Thier mit dem Liq.
Nitri fixi auß dem Kolben in ein ander Glas mit einem langen Hals/ gieſſe deß beſten dephlegmirten Spirit.
Ardent.
Vini vel frumenti darauff/ alſo/ daß derſelbe zwey zwergs Finger daruͤber ſtehe/ NB. dann ſo wol der Liquor Nitri, als Spiritus Ardens, ſoll Dephlegmirt ſeyn/ auff daß ſich der Spiritus Ardens nicht mit dem Liq. fixo conjungiren koͤnne/ ſondern daruͤber ſtehen bleiben muͤſſe/ dann ſo bey beyden viel Waſſer waͤre/ wuͤrde ſich der Spiritus Ardens mit dem Liq. vereinigen/ vnd das Werck verdorben ſeyn/ welches wol in acht zu nehmen.
Dieweilen nun der Spiritus Ardens ſich mit dem Liquore nicht vermiſchen kan/ ſo ziecht er in der warmen Degeſtion allein die wahre corrigirte Eſſentiam deß Krauts oder Thiers zu ſich/ vnd laͤſſt den Liq. Vixum mit den vnachtſamen Huͤlſen deß Krauts oder Thiers zuruͤck/ wann das geſchehen/ vnd der Spiritus Ardens nicht mehr extrahiren kan/ vnd voller Eſſents iſt/ ſo gieſſe ihn ab/ vnd wieder einen friſchen darauff/ laß ihn auch extrahiren/ dieſes thue ſo offt es noͤhtig ſeyn moͤchte/ vnd alle Eſſentia auß dem Liq. gezogen iſt/ dieſe colligirte abgegoſſene Spiritus, darinn die vmbgekehrte Gifft deß Krauts oder Thiers iſt/ gieſſe zuſammen in einen Kolben/ vnd extrahire fein lind in einem Balneo den Spiritum Ardentem davon/ biß daß nur ein dicker braun-rohter Liquor. zuruͤck bleibe. NB.
Man kan auch wol nur den beſten Spir.
Ardentem von dem Extracto in Balneo ſepariren/ vnd zu fernerem Gebrauch bewahren/ vnd hernach den uͤbrigen ſchwachen Spiritum ſam̃t dem Extracto auß dem Balneo nehmen/ vnd in glaͤſern Schalen uͤber einem Balneo Vaporoſo ad conſiſtentiam mellis abdunſten laſſen/ ſo darff man ſich nicht beſorgen/ daß das Balneum zu heiß werde/ vnd etwan die Eſſentia in dem Kolben verbrennen moͤchte/ welches wol in acht zu nehmen/ ſo aber in glaͤſern Schalen uͤber einem Balneo Vap. gar nicht geſchehen kan; wann nun die Eſſent. ſo weit gebracht iſt/ ſo ſol man von dem zu erſt uͤbergeſtiegenen Spiritu Ardente wider in einem Koͤlblein etwas darauff gieſſen/ wol vntereinander ſchwencken vnd ſchuͤttelen/ ſo ziecht der ſtarcke Spiritus Ardens alſobalden wiederumb das reinſte Theil auß der Eſs. vnd laͤſſt etwas wenigs feces ſam̃t etwas Nitri-fixi, ſo in der erſten Extraction der Spiritus Ardens an ſich gezogen/ zuruͤck ligen/ davon man alſo bald den Spiritum Ardentem mit der Eſſent.
abgieſſen ſol/ auff daß derſelbe/ wann er laͤnger darauff ſtehen bliebe/ nicht auch das Saltz endlich zu ſich nehme/ vnd alſo die Eſſent. dardurch vnlieblich werden moͤchte/ ſo man aber die Eſſentiam noch reiner vnd kraͤfftiger haben wil/ kan man ſolche zu dreymal extrahiren/ wird allzeit etwas Saltz ligen laſſen vnd lieblicher werden: wann man fleiſſig dieſes obſervirt, ſo bleibt gemeiniglich noch etwas Salis fixi bey der Eſs. vnd macht dieſelbe vnl eblich zu nehmen/ darumb wol achtung auff dieſe Erinnerung zu geben/ vnd fleiſſig alle Arbeit verrichten/ wann er etwas guts erlangen wil.
Dieſes iſt nun der gruͤndliche Bericht/ wie auß den aller gifftigſten Kraͤutern vnd Thieren die kraͤfftigſte Medicamenten bereitet werden.
Weiters ſol dieſes noch in acht genommen werden/ nemblichen/ wann durch den Spiritum Ardentem, die Eſs. auß den alcaliſirten Thier oder Kraut gezogen/ ſo ſol man den Reſt in einem Erden verglaſirten Tiegel auff die truckne kochen/ vnd das truckne in einem Glut-feuer außgluͤhen/ ſo geht alles vnreine durch das Feuer hinweg/ vnd bleibt das Nitrum fixum allein ligen/ welches man in einen feuchten Keller legen/ vnd wieder zu einem Liquore flieſſen laſſen kan/ iſt wieder ſo gut/ als es zuvorn geweſen/ vnd kan alſo zum oͤfftern/ wie auch der abſtrahirte Spir.
Ardens, zu dergleichen Arbeit gebraucht werden.
Vnd obwol dieſer Modus per Nitrum fixum, ſo wol die gifftige Mineralia vnd Vegetabilia vmbkehrt/ vnd deren Gifft zu einer Medicin macht/ ſo dient er doch beſſer zu den ſulphuriſchen Vegetabilien, Animalien vnd Mineral en/ als Mercurialiſchen; hergegen der Spiritus Acidus Citri, ob er ſchon die ſulphuriſche Vegetabilien Animalien vnd Mineralien auch ſolvirt, corrigirt vnd vmbkehrt/ er dann noch beſſer bey den Mercurialiſchen zu gebrauchen/ vnd ſonderlich bey den Mineralien ſolches in acht zu nehmen iſt/ darbey die wunderbare Eigenſchafft vnd veraͤnderente Krafft deß Feuers zu erlernen; dann das Nitrum, wie es an ſich ſelber iſt/ vnd mit den verbrennlichen Vegetabilibus vnd Animalibus vermiſchet vnd angezuͤndt wird/ alles brennt/ vnd mit der Flam̃ wegtreibet/ daß nichts uͤbrig als das Sal fixum zuruͤck bleibt/ vnd gar nicht bey dieſen Vegetabilien vnd Animalien dienet/ etwas gutes darauß zu machen; bey den gifftigen Mineralien aber thut es das ſeinige deſto beſſer/ vnd mehr als dem Nitro fixo, oder Spiritu volatili, corroſivo, accido zu thun muͤglich iſt/ wie hernach bey den Mineralien ſol bewieſen werden.
Dieſes habe ich zu erinneren noͤhtig befunden/ auff daß der Kunſtliebende ſehen moͤge/ die vnterſchiedliche Wirckung deß Nitri, daß Nitrum wie es an ſich ſelber iſt/ thut ſeine operation mit der Flam̃ bey den gifftigen Mineralien/ vnd macht dieſelbe innerhalb wenig Stunden Medicinaliſch vnd ſicher zu gebrauchen.
So aber daſſelbe in einen Fixum Liquorem gebracht wird/ ſo ſolvirt er alle ſulphuriſche Vegetabilien/ Animalien vnd Mineralien/ welches dem gemeinen Salpeter/ noch ſeinem Spiritu jacido corroſivo vnmuͤglich zu thun iſt/ vnd gleich wie nun dieſer Fixe Liquor Nitri, die Sulphuriſche Mineraliſche Subjecta gantz vnd gar aufſolvirt, vnd nichts davon als die Huͤlſen oder feces ligen laͤſſt/ alſo ſolvirt ein Spiritus Nitri acidus alle Mercurialiſche ſubjecta, vnd laͤſſt nichts davon ligen/ doch dieſes alſo zu verſtehen/ daß ein jedwede Natur ſeines gleichen liebet/ vnd ſich gern damit vereinigt/ ſonderlich wann die Naturen rein vnd ſauber/ vnd mit andern nicht vermiſchet ſeyn.
Es noch beſſer zu verſtehen zu geben/ ſo iſt kein Kraut/ Thier/ oder Mineral, es beſtehet in ſeinen tribus principiis, ſcilicet: ſale, Sulphure & Mercurio, aber ſehr vngleich/ dann bey dem einem prædominirt das Saltz/ bey dem andern der Sulphur, bey dem dritten der ☿.
Wañ nun bey ſolchen in tribus principiis beſtehenden ſubjectis, die Vngelegenheit nicht gar zu groß iſt/ vnd keines Principium zu ſehr prædominirt, ſo ſolvirt ſo wol der Spiritus Acidus, als Sal Fixum Nitri dieſelbe auff/ wie zu ſehen bey dem mehrern Theil Vegetabilien/ Animalien vnd Mineralien/ wann ſie in ihren Principiis temperirt ſeyn/ ſo wol von dem Liq. fixo, als Spir. volatili acido ſich ſolviren vnd corrigiren laſſen/ als zum Exempel/ ich nim̃ ein Kraut/ es ſey der Napellus, Mandragora, oder Opium vnter den Thieren/ eine Spiñ/ Seorpion/ oder Goldkefer/ procedire darmit wie oben gelehrt cum Nitro fixo, ſo werden ſie ſich darinn gantz ſolviren/ verbeſſeren/ vnd zu ſichern Medicinen verwandlen laſſen/ dann ihre principia ſeynd gleichmaͤſſig:
Vnd ſo ich obgedachte Vegetabilia vnd Animalia mit einem Spiritu acido Nitri uͤbergieſſe/ werden ſich dieſelbe auch darin ſolviren/ alteriren/ vnd zur Verbeſſerung bringen laſſen/ da doch beyde/ nem̃lich der Liquor fixus, vnd Spir.
Acidus in ihrer Natur/ (obwolen ſie auß einer Wurtzel entſtanden/) gantz vngleich vnd einander feind vnd zu gegen ſeyn/ vnd ſolches darumb/ dieweilen ſo wol der Liquor fixus als Spiritus Acidus noch etwas parteiſch vnd gleich ſam nicht gaͤntzlich abſolut in einer Natur herſchet/ wie dann dieſelbe beyde auß einem/ nem̃lich gemeinen Salpeter/ in zwey wiederwertige Theilen/ vnd in ſolche gegen einander ſtreittende Feinde durchs Feuer gebracht worden/ vnd wann dieſelbe beyde wieder zuſammen gebracht/ vnd ſolche ihre durchs Feuer empfangene Feindſchafft an einander veruͤbet/ vnd der eine Theil den andern uͤberwunden vnd getoͤdtet hat/ ſo iſt weder ein feuriger Liquor noch Spir.
Acidus bey ihren todten Leibern mehr zu ſpuͤhren/ ſondern daſſelbige wieder darauß worden/ was beyde zuvoren geweſen/ vnd worauß ſie entſtanden/ nem̃lich ein gemeiner Salpeter.
Sagen derohalben die Philoſophi gar wol/ fac fixum volatile, & Volatile fixum.
Auch ſagt Hermes, Draco noſter non moritur niſi cum frater & ſorore.
Von dieſer Materi waͤr viel zu ſagen/ gehoͤrt aber hieher nicht; ſondern in den vierdten Theil deß Vaterlands Wohlfahrt/ darin von der concentration deß ☉ vnd ☽ in tincturen gehandelt wird.
So aber eines von den principiis zu ſehr prædominirt, es ſey gleich der Sulphur oder ☿ (das Saltz hindert nichts) ſo koͤnnen beyde Solventia ſolches ſubjectum nicht ſolviren/ ſondern allein dieſes/ deſſen Apropriatum es iſt.
Als zum Exempel.
Der Saame eines Krauts/ obwolen auch ein mercurialiſch Saltz darbey iſt/ ſo prædominirt doch darinn der Sulphur, vnd laͤſſt ſich derohalben lieber durch liquorem Fixum, als Spiritum corroſivum ſolviren/ ſo aber das Oleum per expreſſionem vel deſtillationem auß dem Saamen gezogen/ vnd das Sal Mercuriale davon geſchieden iſt/ ſo hat der Liquor deſto mehr Krafft in ſein gleiches zu wuͤrcken/ vnd ſolches gantz vnd gar ohne hinderlaſſung einiger Theilen auff zu ſolviren; hergegen aber/ weilen dem Spiritu acido ſein ingres, nemblich das mercurialiſche Saltz bey dem Oleo benommen/ hat er gar keine Macht mehr darein zu greiffen/ noch daſſelbige zu ſolviren/ da er doch auß eben dieſem ſubjecto herkommen/ als ſein Bruder der Liquor Fixus, vnd doch daß nicht thun kan/ was der Bruder thut; deßgleichen auch der Schweſter zu thun vnmuͤglich iſt/ was der Bruder wol thun kan; wann ſich aber dieſe beyde/ nemblich Bruͤder vnd Schweſter vermiſchen/ ſo gebaͤhren ſie wieder ihrer Eltern gleich/ Hermaphroditiſche Kinder/ davon ſie zuvorn auch herkommen ſeyn/ nemblich ein ſimplex Nitrum, darauß wieder dergleichen Manns vnd Weibs-geburten entſtehen/ vnd ſolches infinitum, die eine Geburt ſich in die andere verwandelt/ vermehret vnd verbeſſert.
Wann man ihnen ihr rechtes Ehebett zu geben weiß/ vnd more Philoſophico darmit procediret; deßgleichen auch mit einem Animaliſchen/ wie auch Mineraliſchen Sulphure zu verſtehen iſt/ wann nemlich der Sulph. ohne Sal vnd ☿ iſt/ der Spir.
Acidus ſolches nicht ſolvirt/ aber der Liq. fixus ſulphureus, ſolches gern thut/ wie dann der Liquor fixus einen gemeinen mineraliſchen Sulphur, gantz vnd gar auff ſolvirt/ vnd ein Spir.
Acidus denſelben gantz vnd gar ligen laͤſſt/ ſo aber ein ſubjectum, beyder Naturen/ nemlich ſulphuriſcher vnd mercurialiſcher theilhafftig iſt/ kan es auch von beyden Naturen/ nemlich Liq. fixo, vnd Spir.
Acido, ſolvirt werden/ vnd ſolches ſo wol bey den Vegetabilien/ Animalien/ als Mineralien/ muͤſſen alſo die extrema, der Anfang vnd das Ende/ das Primum Ens, oder ultimum eſſe, das fluͤchtigſte vnd verbrenlichſte/ vnd fixeſte vnd beſtaͤndigſte gegen einander gehalten werden: Den gemeinen/ wie auch bey allen Ertzen vnd metalliſchen Mineralien/ anhangenden ſulphur comburens wollen wir fuͤr den Anfang nehmen/ vnd das feine ☉ fuͤr das Ende der Sulphur crudum ſich mit dem Liq. fixo gantz vnd gar auff ſolviren/ das zeitige Gold aber ſich davon gar nicht antaſten laͤſſt/ der Spir.
Acidus aber das ☉ ſolvirt/ vnd den Sulphur gantz ligen laͤſſt/ die mittel ſubjecta aber/ welche beyder Naturen theilhafftig/ als da ſind ♄. ♃. ♂. ♀. ☿. ☽. ſich auch von beyden Naturen ſolviren laſſen/ alſo wol von dem Liq. fixo als Spiritu Acido, aber doch je naͤher das ſubjectum von dem Sulph. participirt, je lieber der Liq. fixus ſolches auf ſolvirt/ als vnter den Mineralien den Antimon.
Auripigmentum Sulphur commune, Arſenicum rubrum, &c. bey den Metailen den ♂. ♀. ♃. ♄. ſchwerlich/ ☽ noch ſchwerlicher/ ☿ am allerſchwerſten/ ☉ als das letztere vnd allerbeſte gar nicht.
Welches weilen es von Sulphure ſuperfluo & extranco comburenti gantz vnd gar von Natur gereinigt/ befreyet/ vnd die reinſte Mercurialiſche ſubſtantz von Natur gewaſchen vnd gezeitiget worden.
Hergegen ſolvirt auch der Spir.
Acidus, wann er ſtarck genug das oberſte Metal biß zu dem vnterſten Mineral zu/ vnd das allerunterſte/ nemlich den Sulphur laͤſſt er ligen/ aber doch immer das eine Metal lieber als das andere/ nachdeme es ihme in ſeiner Natur verwand vnd zugethan iſt; kan alſo ein jedweder Chymicus, allein durch die ſolution dieſer beyden ſolvention erfahren/ weſſen Natur vnd Eigenſchafften ein jedweder Metal vnd Mineral iſt. (NB.
Durch dieſes Mittel habe ich erfahren/ welche Metallen vnd Mineralien dem ☉ am nechſten ſeyn/ geht ihm viel ſicherer/ als das Leſen auß den Buͤchern/ wuͤrde ihm auch nicht ſchaden/ wann er die Signatur der Mineralien vnd Metallen verſtuͤnde/ vnd ihre Naturen vnd Eigenſchafften darauß zu erlernen wuͤſte/ davon aber die Gelegenheit zu tractiren jetzt nicht gibt/ ſondern in dem Andern Theil deß Vaterlands Wolfahrt/ da von concentrirung der Mineralien in Metallen gehandelt/ ſolches außfuͤhrlich beſchrieben wird/ vnterdeſſen bald vnten bey den metalliſchen Medicamenten auch etwas ſol geſagt werden.
Auff daß ich aber nicht laͤnger mit diſcuriren von vnterſcheid der Metallen mich auffhalte/ ſondern weiters fortfahre/ vnd auch beſchreibe/ wie die ſo wol Vegetab. als Animaliſche gifftige ſubjecta mit dem Spir.
Acido nitri ſolvirt/ gereinigt/ gezeitigt/ vnd in ſichere Medicamenten verwandelt vnd vmbgekehrt werden/ weiſet dieſer folgende Proceſs.
℞.
Nucesvomicas, oder Krawen-Englein/ der gifftigen geſprechelten Krotten- Schwein/ etliche Scorpionen/ Cantharides, oder dergleichen gifftige Vegetabiliſche oder Animaliſche Geſchlechte; ſchneide die Vegetabilia zu ſtuͤcken/ die Animalia aber thue gantz/ vnd lebendig hinein/ auff daß dieſelbe in dem ſie ſterben/ zuvorn ihr Gifft vermehren/ vnd darnach deſto groͤſſere vnd kraͤftigere Medicamenten geben Zum Exempel/ thue ein oder zwo Vntzen Spir.
Nitri rectificati in ein Glas mit einem engen Hals/ daß mans zuſtopffen kan/ vnd thue deine Vegetabilia darein zu ſolviren/ wann ſolche zu 🜄 worden ſeyn/ thue mehr hinein/ laß auch zu 🜄 werden/ vnd alsdann wieder Veg. hernach gethan/ ſo lang vnd viel biß der Spir. nicht mehr ſolviren kan/ vnd dicklicht worden iſt.
Alſo kanſtu auch mit den Animalien thun/ wann ſie todt ſeyn/ ſo ſie aber noch lebendig ſeyn/ ſo thue ein theil 🜄 zu dem Spiritu in das Glas/ ehe du deine Wuͤrm hinein thuſt/ den Spir. damit zu brechen/ daß er ſo gar ſtarck nicht mehr ſey; vnd wann die Wuͤrm lebendig hinein gethan werden/ deſto laͤnger leben/ vnd nicht alſobalden ſterben/ ſondern ſich ſelber vergifften muͤſſen; dann ſo man ſie in einem ſtarcken Spir. wirfft/ ſeynd ſie in einem huy todt/ vnd wiſſen nicht wie ihnen geſchicht/ ſo aber der Spiritus ſo ſtarek nicht iſt/ leben ſie noch eine weil darin/ vnd wann ſie ſehen daß ſie ſterben muͤſſen/ erzuͤrnen ſie ſich/ vnd ſtechen oder beiſſen ſich ſelber gifftiger weiß zu todt/ vnd wird ihre Gifft deſto groͤſſer/ davon dann auch eine groͤſſere Medicin werden kan.
Wann nun dieſe ſolvirt/ ſo thue nach vnd nach mehr zu/ ſo lang vnd viel biß das Waſſer nicht mehr ſolviren kan/ vnd dick worden iſt/ alsdann laß den Liquorem durch ein zart Tuͤchlein lauffen in ein Glas/ vnd gieſſe allgemach von dem Liquore fixo nitri nach vnd nach/ immer ein wenig nach dem andern zu der ſolutione Veget.
vel Animalium, ſo toͤdtet der Liq. fixus den Spir.
Acidum, vnd verlieren beyde ihre Staͤrcke/ vnd werden auß beyden wieder ein Salpeter/ vnd laſſen das corrigirte Vegetabile oder Animale in forma pulveris fallen/ wann das geſchehen/ ſo gieſſe mehr ſuͤß 🜄 darzu/ auff daß ſich der Salpeter wol auff ſolviren koͤnne/ alsdann man alles zuſammen in ein rein zart Tuͤchlein/ ſo uͤber einem glaͤſern Truͤchter ligen ſol/ außgieſſen muß/ ſo laufft der Salpeter welcher zuvorn theils Spir.
Acidus, theils Liq. fixus nitri geweſen/ vnd durch die Zuſammengieſſung zu einem Nitro worden iſt/ mit dem 🜄 ſolvirt durch das Tuͤchlein: die Veg. oder Animalia aber/ bleiben zuruͤck in dem Tuͤchlein/ auff welche man zum oͤfftern ſuͤß 🜄 gieſſen/ vnd dardurch lauffen laſſen kan/ biß ſie genugſam abgeſuͤſſt ſeyn/ als dann man ſelbige mit dem Tuͤchlein auff ein vielfaches doppelgefalten Maculatur-Pappier zu trucknen hinlegt/ ſo wird das Pappier alle Feuchtigkeit an ſich ziehen/ vnd das Animal oder Vegetabile, wol corrigirt, in Form eines zarten Pulvers ligen bleiben/ welches dann zu medicinaliſchen Gebrauch kan verwahrt/ entweder alſo per ſe in forma pulveris, oder in Pillen formirt/ gebraucht werden/ kan dasjenige gantz ſicher vnd kraͤfftig verrichten/ was ſonſten das Veg. oder Animale, vnbereit/ vnſicher vnd gefaͤhrlich gethan haͤtte.
Man kan auch auff eine andere Weiſe die Animalien vnd Vegetab. durch den Spiritum Acidum vel Sal fixum nitri, in gute Medicamenten bringen/ nemlich alſo:
Man ſolvirt diejenigen Subjecta, ſo ſich mit dem Liq. fixo nicht wollen ſolviren laſſen in Spiritu Acido, vnd præcipitirt das Solutum cum Nitro fixo, oder man ſolvirt das Subjectum cum Nitro fixo, vnd præcipitirt ſolches per Spiritum Acidum, vnd wann alles wol præcipitirt vnd das Solvens genugſam getoͤdtet/ vnd das Solutum præcipitirt worden/ alsdann man etwas mehrers Liquoris Nitri fixi zugieſſt/ alſo daß das Nitrum fixum, das Acidum weit uͤbertreffe/ alsdann zieht man das Phlegma davon in Balneo Vaporofo, ſo bleibt ein Liquor, auff welchen man einen Spiritum Ardentem nach genugſamen Gewicht gieſſet/ digerirt, extrahirt, ſo greifft der Spiritus Ardens nichts anders an/ vnd nimt nicht mehrers zu ſich/ als allein die Eſſentiam deſſen Krauts oder Thiers/ ſo darmit digerirt worden iſt/ vnd laͤſſt die ſolventia vnangetaſt zu ruͤck ligen/ welche Eſſentia nicht geringer an Tugend vnd Kraͤfften als vorige beſchriebene/ auch befunden worden.
Dieſes ſey dißmals genug von der Vegetabiliſchen Medicamentorum Bereitung geſchrieben/ wollen in Gottes Namen auch die Mineraliſche vnd Metalliſche vnter Haͤnden nehmen/ vnd ſehen/ was Gott der Allmaͤchtige darinn gutes beſchehren werde.
Der Metalliſchen Medicamentorum Bereitung durch das Solvens Univerſale betreffende/ hat ſelbe bey nahe mit den vorigen Vegetabiliſchen vnd Animaliſchen gleiche Verwandnuͤß/ auſſer dieſem daß die meiſte Mineralien vnd Metallen bloß mit dem Nitro purgato ſolvirt/ corrigirt, in ſichere Medicamenten koͤnnen verwandelt werden/ wie dieſer modus angezeigt.
℞.
Antimonii pulveriſati, Nitri purgati ana, miſche beyde vnter einander/ vnd verpuffe ſie in einem verdeckten Tiegel/ auff daß die Maſſa nicht außſpruͤtze/ gieſſe es nach der Verzinterung auß/ pulveriſir die Maſſam, vnd edulcorire das Nitrum wieder davon/ truckne das Antimonium welches ſeine Schwaͤrtze verlohren/ vnd weißlicht worden iſt/ miſche wieder gleichſchwer Nitri darunter/ verzuͤndere es wieder/ ſuͤſſe es wieder ab/ vnd repetir dieſe Arbeit zu dreymalen/ ſo verlieret das Antimonium ſeine Schwaͤrtze vnd Gifft/ vnd wird weiß/ welches in allen Kranckheiten da ſchwitzens vonnoͤhten iſt/ ſicherlich kan gebraucht werden/ von zwey/ drey/ vier/ biß ſechs Gran eingenommen. NB. ſo man aber an ſtatt eines Antimonii crude, ſeinen regulum der per ſe gemacht worden/ nimt/ ſo erlanget man das erſte mal ein weiſſes Diaphoreticum in gleicher Doſi mit dem vorigen zu gebrauchen.
Auff dieſe Weiß kan auch das gifftige Arſenicum, Auripigmentum, vnd ihres gleichen/ von aller Gifft purgirt/ vnd in ſichere ſchweißtreibende Gift-Pulver gebracht werden.
Dieweilen aber ſolche Bereitung nicht jedermans Thun iſt/ vnd der Vnwiſſende leichtlich ihme vnd andern dardurch Schaden zufuͤgen moͤchte/ alſo rahte ich/ daß man deren muͤſſig gehe/ vnd bey dem Antimonio verbleibe/ vnd ſelbigen wol figire, ſo wird er ſicherer damit gehen/ wird allhier nur bewieſen vnd angezeigt/ daß auch die aller gifftigſten Subjecta, allein durch das Nitrum zu corrigiren, vnd in ſichere Medicamenten zu bringen muͤglich/ ſo man aber noch beſſer vnd ſicherer damit vmbgehen wil/ ſo procedire man alſo:
Man ſolvire obgedachtes durchs Nitrum figirte Antimonium Diaphoreticum in einem ſtarcken Aqua Forti, gantz klar vnd hell auff vnd præcipitire hernach ſolche Solution mit dem Liq. Nitri fixi, ſo faͤllt ein ſchneeweiſſes zartes Pulver zu Boden/ gieſſe die Naͤſſe davon/ laß abduͤnſten vnd ſchieſſen/ ſo haſtu deinen Salpeter wieder/ das Pulver ſuͤſſe mit Waſſer rein ab/ vnd truckne ſolches/ ſo haſtu eine ſichere Medicin in allen Kranckheiten da Schwitzen vonnoͤhten iſt/ vnd mit Warheit Bezoarticum Minerale genant werden mag/ Doſis agran 1. 2. 3. 4. 5. 6. 7. 8. biß in 12. nach Gelegenheit der Kranckheit vnd Perſon/ davon in meinen andern Schriften weitlaͤufftiger tractirt worden/ vnd vnnoͤhtig allhier ſolches zu wiederholen.
Auff dieſe dreyerley Weiß durchs Nitrum crudum, fixum, vnd Acidum, koͤnnen alle Metallen, Mineralien, Lapides, vnd was in der Welt iſt/ ſolvirt/ corrigirt, vnd in ſichere Medicamenten gebracht werden.
Mit dem Spiritu Acido Nitri kanſtu alle Metallen ſolviren/ außgenommen das ☉ ſo du aber ein wenig Salmiac darzu thuſt/ oder den Spir.
Nitri uͤber gemein Kochſaltz rectificirſt, alsdann greifft er das ☉ auch an/ vnd ſolvirt es.
Auch koͤnnen alle Mineralien damit auffgeloͤſt werden/ auſſer dem gemeinen Schwefel/ vnd wann ſie auffgeloͤſſt ſeyn/ kan man ſolche mit dem Liquore Nitri, præcipitiren/ edulcoriren/ vnd zu der Medicin gebrauchen/ werden nach eines jedwedern Metals oder Minerals Art vnd Eigenſchaften zarte Pulver darauß/ von ☉ ein gelbes ☉ fulminans genand/ von ☽ ein graues/ von ♀ ein gruͤnes/ von ♂ ein rohtes von ♄ vnd ♃ weiſſe/ vom Antimonio, wißmuth/ Zinck/ auch weiß von Galmey/ Tutia/ Kobolt graulicht/ ꝛc. den gemeinen Sulphur, wie auch alle edel vnd vnedel Steine greifft er gar nicht an/ ſondern ſein Bruder der Liq. Nitri fixi, ſolches deſto lieber/ alſo/ was die Schweſter nicht kan/ das vermag der Bruder/ vnd was der Bruder nicht vermag/ kan die Schweſter/ vnd was beyde nicht koͤnnen/ das kan ihr Vatter oder Mutter das Nitrum crudum, alſo/ daß dieſem ſubjecto zu thun gar nichts vnmuͤglich iſt.
Auff daß ich nun vollkoͤmlich beweiſe/ daß durch das Nitrum alles ſo in der Welt iſt/ koͤnne auff ſolvirt werden/ ſo fahre ich fort/ vnd zeige an wie diejenige ſubjecta ſo nicht per Spir.
Acidum zu ſolviren/ per Nitrum fixum gleichwol zu verrichten/ vnd erſtlich von dem gemeinen Sulphur.
℞. 1. Theil Sulphuris pulveriſati, vnd 2. Theil Nitri fixi, thue beyde zuſammen in ein Kolben-Glas/ darzu zweymal ſo ſchwer/ als beyde gemein 🜄 koche es in Arena vngefehr ein Stund zuſammen/ ſo wird der Liq. Nitri fixi, den Sulphur auff ſolviren vnd eine rohte ſolution geben/ welche ſo ſie filtrirt iſt/ mit dem contrario Spiritu acido kan præcipitirt werden/ gibt nach der Abſuͤſſung ein weiß vnd zart Pulver in allen Lungen Kranckheiten gut.
Nun ſeynd noch uͤbrig die Kißling/ Sand/ Criſtallen/ vnd allerhand edel vnd vnedel Geſtein/ welche ein Spir.
Acidus nicht ſolvirt/ derohalben mit dem Nitro fixo koͤnnen/ ſollen/ vnd muͤſſen ſolvirt werden/ welches alſo geſchicht; gluͤhe den Kißling/ Criſtall/ Marmor oder einen andern Stein/ welcher im Feuer zum Glas ſchmeltzet/ wol auß/ vnd leſche denſelben in kaltem Waſſer/ vnd truckne ihn wieder/ ſo laͤſſt er ſich gern pulveren; dieſes pulveriſirten Steins nim̃ ein Theil/ vnd drey oder vier Theil Nitri fixi, miſche ſolche vntereinander/ vnd thue es in einen Schmeltz-Tiegel/ laß im Wind-Ofen verdeckt wol zuſammen flieſſen/ alſo daß ein durchſichtig hell Glas darauß werde/ gieſſe es auß/ pulveriſirs vnd ſetz daſſelbe in glaͤſerne Schaalen/ in einē feuchten Keller; ſo zerflieſt der Stein in einen Liquorem, oder man gieſſe nur ein gemein 🜄 darauff/ ſo ſolvirt ſich der Stein auch in ein klar 🜂 welches/ wann man einen Spir.
Nitri acidum darauff gieſſt/ vnd das Nitrum fixum damit getoͤdtet wird/ ſo laͤſſt es den ſolvirten Stein in Form eines zarten Pulvers fallen/ welches man zum oͤfftern mit ſuͤſſem 🜄 abkochen/ vnd darnach trucknen ſol/ ſo hat man ein Magiſterium deſſen Steins ſo man begehrt. NB.
Es koͤnnen dieſe Steine auch wol nur in einem ſtarcken Glas mit dem Liquore Nitri fixi uͤbergoſſen/ vnd im Sand digerirt vnd ſolvirt werden/ gehet aber etwas langſamer zu/ als der truckene Weg durchs ſchmeltzen/ auch halten die Glaͤſer ſolchen Liq. nicht lang/ ſondern werden auch damit auffſolvirt.
Dieſe Magiſteria oder bereitete Lapides ſeynd nuͤtzlich zu gebrauchen/ in Calculo, ſelbigen ſo wol auß der Blaſen als Nieren zu treiben/ wann er nicht allbereit gar zu hart worden iſt.
So man aber dieſe Medicin noch beſſer haben wil/ ſo thue man ihme alſo:
Man nehme den Liquorem ſilicum vel Criſtallorum, wie er nach der Schmeltzung im Keller zerfloſſen iſt/ vnd gieſſe einen wol dephlegmirten Spir.
Vini darauff/ in einer Phiol mit einem langen Hals/ doch das deß Spir.
Vini zweymal ſo viel ſey als deß Liquoris, vnd der Bauch von der Phiol nur halb voll ſey/ gib es alsdann jemanden/ welcher das Glas mit dem Liquore vnd Spir.
Vini fuͤr vnd fuͤr vnter einander ſchwencke/ alſo daß der Spir.
Vini an allen Orten deß Liquoris kommen/ vnd das Nitrum fixum ſolviren/ vnd alſo den Liquorem ſuͤß machen koͤnne: NB.
Dieſe Bewegung iſt nothwendig/ dann der Spir.
Vini ſonſten nur eben auff dem Liquore ſtehen bleibt/ vnd das Nitrum fixum nicht außziehen kan/ vnd wann der erſte Spir.
Vini ſcharff genug worden/ ſo gieß einen andern darauff/ vnd procedire wie mit den erſten/ ſo offt vnd viel/ biß der Liquor lapidum ſuͤß worden iſt/ NB. der Spir.
Vini ſol gar wol dephlegmirt ſeyn/ wann ſolches nicht waͤre/ vnd noch 🜄 dabey ſeyn ſolte/ ſo wuͤrde das 🜄 den Liquorem præcipitiren vnd zu einem Pulver machen/ ſo man aber wol damit procedirt/ wird man eine außerleſene Medicin contra calculum microcoſmi erlangen. NB. nach Abſuͤſſung deß Liquoris, ſol man einen Spir.
Vini daruͤber gieſſen/ ſo bleibt der Liquor allzeit fluͤſſig/ ſo mans aber nicht thut/ wird er in wenig Tagen zu einem Stein in dem Glas/ wann man ſelben gebrauchen wil/ ſo haͤlt man den Daumen fuͤr deß Glaſes Mund/ ſo weicht der Spir. vnd der ſchwere Liquor gehet zu dem Daumen/ welchen man ein wenig auffthut/ vnd ſo viel außlauffen laͤſſt/ als man noͤhtig hat.
Dieſe Præparation, habe ich mit Fleiß hieher ſetzen wollen/ auff daß man deſto weniger darin fehlen moͤchte/ dann dieſe Arbeit einen geuͤbten Laboranten/ vnd keinen ſtuͤmpleriſchen Farnern erfodert/ vnd findet ſich in der Experientz/ daß des Sandes/ Kißlings/ Criſtalls/ oder dergleichen Steinen/ Liquor, oder Magiſterium, einerley Wuͤrckung beweiſe/ es kan ihme doch ein jedwederer nach ſeiner Meinung nehmen/ was ihnen gefaͤllig/ ich recommendire die gemeine weiſſe Kißling/ ſo in den Baͤchen im Sand zu finden:
Dieſes Magiſt. ſilicum, iſt dem ſchwachen Magen auch ſehr gut/ vnd kan gar nichts damit verderbt werden/ in welcher Kranckheit es gebraucht werde.
Doſis von den pulvere von gran.
48. 12. 20. in 30. deß Liquoris guttá 1. 2. 3. 4. in 10. dieſer Liquor wo er hinkom̃t/ es ſey auff was Materi ſie wolle/ in der truckene zu einem natuͤrlichen durchſichtigen Stein wird/ ins Menſchen Leib aber er ſeines gleichen zu ſich zieht/ vnd mit außfuͤhret/ es ſtecken ſonſten noch gar viel guter Secreten hinder dieſem Liquore, ſo bey meinen andern Schrifften zu finden/ vnd hieher nicht gehoͤren.
Weiters ſo finden ſich auch Steine/ welche weder von dem Liquor Nitri fixi, noch von dem Spir.
Nitri corroſivo auffgeloͤſſt koͤnnen werden/ dieſe nun auch zu bezwingen/ muß man alſo fortfahren/ man pulveriſirt ſolchen Stein/ der ſich weder mit dem Liquore Nitri fixi, oder Spir.
Acido wil ſolviren laſſen/ vnd miſchet dreymal ſo ſchwer wolgelaͤuterten vnd getruckneten Salpeter darunter/ thut dieſe Mixtur in einen Tiegel/ doch daß derſelbe nur die Helfte voll ſey/ vnd faſſet mit einer Zangen eine laͤnglichte gluͤhende Kohlen/ vnd ſtecke ſolche in den Tiegel zu der mixtur, vnd haͤlt ſolche mit der Zangen darunter/ auff daß ſie von der Flam̃ nicht herauß geſtoſſen werde/ ſo entzuͤnd ſich das Nitrum mit dem Stein durch Huͤlff der Kohlen/ vnd gibt ein ſolches ſchnelles vnd vehementes Feuer/ dardurch der Stein penetrirt vnd ſolvirt wird/ daß er ſich mit gemeinem Waſſer hernach auffloͤſen laͤſſt/ wann ſolches geſcheyen/ muß man die Solution filtriren, vnd mit Spir.
Acido præcipitiren/ ſo faͤllt der Stein in Form eines zarten Pulvers zu boden/ welches man außſuͤſſen/ drucknen/ vnd zu dem Gebrauch bewahren ſol.
Alſo haben wir nun alle Metallen, alle Lapides, Vegetabilia vnd Animalia ſolvirt/ vnd in ihre Medicamenten gebracht/ vnd ſo noch etwas anders in rerum natura auſſer deſſen ſubjectis zu finden waͤre/ wolte ich gar wol dieſelbige mit dieſem meinem Menſtruo Univerſali allhier zu ſolviren auch gelehrt haben/ dieweilen ich aber auſſer den Vegetabilien/ Animalien vnd Mineralien/ wie auch allerhand Steine/ ja das Glas ſelbſten/ nichts anders finde noch finden kan/ ſo bleibt es billig ein ſolvens vnd Menſtruum Univerſale, trutz aller Spoͤtter/ Ignoranten vnd Feinden der Warheit beſtaͤndig/ vnuͤberwindlich/ vnd vnvergleichlich/ ſo lang die Welt ſtehet.
Was in verbeſſerung der Metallen damit außzurichten/ gibt der 2. 3. vnd 4. Theil deß Vaterlands Wohlfahrts/ darinnen de Concentratione Mineralium & Metallorum gehandelt wird/ an deß Tages Licht/ vnd was ſonſten fuͤr uͤberauß groſſe Geheimnuͤſſen in der wahren Hermet.
Philoſophia, himliſchen vnd jrꝛdiſchen Geſchoͤpffen in dieſem ſubjecto Mirabili verborgen/ wird der guͤnſtige Leſer in meinem de Natura Dei & Concentratione Elementorum intitulirten Tractaͤtlein (darin ſich der Liebhaber goͤttlicher vnd jrꝛdiſcher Wunderwercken erluſtigen kan/ außfuͤhrlich beſchrieben finden.
Nunmehr iſt allbereit bewieſen vnd dargethan/ daß das Nitrum ein Solvens vnd Menſtruum Univerſale ſey/ weilen nichts in rerum Natura zu ſinden/ welches durch daſſelbe nicht ſolte koͤnnen ſolvirt werden/ vnd weilen dann ſonſten kein anders iſt/ noch muͤglich ein ſolches zu finden/ ſo verbleibt es billich dasjenige/ ſo es in der That iſt/ vnd von mir vnd allen erfahrnen Philoſophis vnd Chymicis dafuͤr gehalten wird.
Daß aber mancher vielleicht ſagen moͤchte/ er koͤnte auß obangezeigtem Beweiß/ noch nicht genugſame ſatisfaction erlangen/ daß dieſes Solvens auch zu dem wahren Philoſophiſchen Werck dienſtlichwaͤre/ deme werde ich nicht antworten/ vnd mich gegen die Außforſchler zu bloß geben/ wie Arnoldus dem Lullio gethan/ ſondern billich Secreta Secreten bleiben laſſen/ iſt genug allbereit geſchehen/ vnd geſchicht auch noch ein mehrers in ermeldten Tractaͤtlein de Concentratione Cœli & Terræ, wer das nicht verſteht/ vnd ſolches noch darzu verachtet/ mag ſich vnter die Adeptos vnd Filios Hermetis nicht zehlen/ ſondern billich bey der Farneriſchen Geſellſchafft/ vnd aller Stuͤmpler Saͤukuͤbel verbleiben.
Folget nun der Gebrauch/ Krafft vnd Wuͤrckung/ deren oben angezogenen Vegetabiliſchen/ Animaliſchen vnd Mineraliſchen Medicamenten.
DIe Vegetabiliſche betreffend/ ſo ſeynd derſelben nicht viel/ die deß corrigirens durch das Solvens Univerſale bedoͤrffen/ dann was vor ſich ſelber geſund vnd gut iſt/ bedarff keiner Artzney; dann Rosmarin/ Majoran/ Salbey/ Timian vnd ihres gleichen/ doͤrffen keiner correction, vnd koͤnnen wie in dem Erſten Theil gelehret/ in ihre liebliche Eſſentias bereitet werden/ diejenige aber/ welche ſtarck operiren/ vnd gefaͤhrlich zu gebrauchen/ als da ſeyn Hyoſcyamus, Cicuta, Mandragora, Opium, Tabacum, Napellus, Cocculli de Lavande, Nuces Vomicæ, &c.
Dieſe bedoͤrffen einer guten correctur, oder ſie ſeynd vnſicher zu gebrauchen.
So ſie aber wie oben gelehrt/ durch das feurige menſtruum ſolvirt vnd corrigirt ſeyn/ darff man ſolche gar wol vnd ſicher in Leib nehmen/ thun Wunderdinge in Medicina, was zuvorn gifftig geweſen/ iſt hernacher ein Antidotum oder medicin gegen die Giffte; als zum Exempel/ der Hyoſcyamus, Mandragora vnd Opium, ſeynd an ſich ſelber ſtupefactiva, ſuprimiren vnd vnterdrucken den Spir.
Vitalem, vnd inficiren das Humidum Radicale, machen ſchlaͤfferig vnd todt/ ſo dieſelbe aber durch das feurige Waſſer corrigirt, vnd ihnen ihre Gifft benommen/ ſo ſeynd ſie nicht mehr ſchaͤdlich/ ſondern legen alle innerliche vnd aͤuſſerliche Schmertzen/ vnd ſtillen die erzoͤrnten vnd auß ihrer Ruhe gebrachten Spir.
Vitales, bringen alles ſo jrꝛ vnd vnruhig iſt/ wieder zu recht/ vnd an behoͤrliche Stelle/ machen einen ſanfften vnd vnſchaͤdlichen Schlaf/ treiben die gifftige Humores, durch den Schweiß auß dem Leib/ vnd ſtellen alles wieder in einen ruhigen Stand/ vnd gute Ordnung/ dardurch viel groſſe Kranckheiten vertrieben werden.
Die Cicuta, der Napellus, Cocculli de Lavande, vnd Nuces Vomicæ, machen nicht allein einen toͤdtlichen vnd gifftigen Schlaf/ ſondern auch ſtarcke Vomitus, vnd reiſſen in dem Leib mit benehmung alles Verſtands/ Siñ und Witz deß Menſchen/ vnd endlich/ wo deren zu viel in Leib kom̃t/ vnd durch das vomiren nicht bald wieder darauß geholffen wird/ den Tod einfuͤhren/ ſo ſie aber corrigirt, ihre Gifft vmbgekehrt/ vnd in eine Medicin verwandelt werden/ machen ſie hernach nicht allein keine ſolche ſchreckliche ſchmertzhaffte vnd toͤdtliche Symptomata, ſondern penetriren den gantzen Leib/ vnſchaͤdlich vnd vnempfindlicher Weiß/ vnd benehmen alle Obſtructiones, treiben alles Boͤſe durch den Schweiß vnd Vrin/ wie auch per Sedes auß dem Leib/ reinigen die Viſcera, von vnreinen Humoribus, dadurch verborgene Kranckheiten gluͤcklich vertrieben werden/ haben ſie vorhin das Haupt beſchwehrt/ doll vnd vnſinnig gemacht/ ſo reinigen vnd purgieren ſie jetzunder/ daſſelbige von ſchweren vnd ſchaͤdlichen Duͤnſten/ ſtaͤrcken das Hirn/ vnd machen ein gut Ingenium oder Gedaͤchtnuͤß/ alſo daß ſie allzeit dasjenige was ſie vor der correction verderbt/ jetzunder gut machen/ doch daß man dieſelbe/ den einen als den andern Weg/ vorſichtiglich gebrauche vnd wolzuſehe/ wie man damit vmbgehe/ auff daß der Sachen ja nicht zu viel gethan werde/ dann mit ſolchen durchdringenden Artzneyen nicht zu ſchertzen iſt.
Die allerſtaͤrckſte purgirende Vegetabilien, als Eſula, Cataputia, Staphiſagriã, Gummi, Gutra vnd dergleichen/ wann ſie in dieſem Menſtruo ſolvirt/ vnd præcipitiret/ dieſelbe ihre vehemente, vnd gleichſam gifftige Natur verlieren/ vnd in linde vnd ſichere purgantia corrigirt werden. NB.
Dieſes ſol man in acht nehmen bey dieſer Solution, weilen das Semen Eſulæ, Cataputiæ, Staphiſagriæ, wie auch das Gummi Gutta, vnd Scamoncum, einer fetten Reſinoſiſcher Natur vnd Eigenſchafft iſt/ derohalben mit dem Spir.
Nitri acido nicht/ ſondern mit dem Liquore Nitri fixi, aber noch beſſer mit einem Spir.
Vini, welcher durch das Nitrum fixum acuirt vnd alcoliſirt iſt/ ſolvirt/ vnd mit dem Spir.
Acido præcipitirt werden ſol.
Deßgleichen koͤnnen auch mit einem ſolchen alcoliſirten Spir.
Vini alle Gummi ſo fetter Natur ſeyn/ diemagere aber durch den Spir.
Acidum ſolvirt/ vnd mit dem Contrario præcipitirt werden.
Auch koͤnnen alle bittere Saͤffte/ als Aloæ, Myrrha, vnd ihres gleichen/ damit ſolvirt corrigirt/ auch lieblicher vnd annehmlicher dadurch gemacht werden.
Auch kan man alle ſtarckriechende Gummi/ als da iſt Aſſafætidia, vnd dergleichen ſtinckende Animaliſche oder Vegetabiliſche Dinge/ damit corrigiren/ ihnen ihrem ſtinckenden vnd wiedrigen Geruch benehmen/ vnd annehmlicher dadurch machen; alſo daß man auch etliche ſtinckende Dinge alſo vmbkehren kan/ daß derſelben Geſtanck in einen lieblichen Geruch verwandelt wird.
Ob wolen von ſolcher Arbeit vor viel Jahren/ in dem Erſten Theil Furnorum bey dem Spir.
Salis zu thun/ geſchrieben/ ſo werde ichs doch nicht dabey verbleiben laſſen/ ſondern in dem folgenden Dritten Theil Pharmacopææ Spagyricæ noch mehr vnd beſſere Compendia ſolches zu thun beſchreiben.
Dahin ich den Liebhaber guter lieblichen/ vnd kraͤfftigen Medicamenten wil gewieſen haben.
Bey den Animalien bedarff das Rindfleiſch/ Hammel/ Schweinen/ Huͤner/ Gaͤnſen/ oder anderer nutzbahren Kuͤchen-Thier/ Fiſch- vnd Voͤgel-Fleiſch/ keiner ſonderbahren correction, als daß man die Jaͤhrige vnd Alte mit Waſſer/ Saltz/ Gewuͤrtz/ Wein oder Eſſig wol abkoche oder ſtove/ die Jungen aber am Spies brate/ ſo ſchaden ſie geſunden Leuten gar nichts/ wann ſie es eſſen moͤgen/ vnd einen guten Trunck Wein oder Bier darzu thun/ darmit auß der Kehl in den Magen zu ſpuͤlen/ das gifftige Gewuͤrm vnd Vngeziefer aber/ wann mans ja zu der Medicin gebrauchen wil/ vnd daſſelbe bißweilen auch mehr thut als die Vegetabilien, wie die Erfahrung bezeuget/ ſol man billich ohne vorhergehende correction nicht gebrauchen/ ich meine aber keine Kuͤchen-correction, welche mit Wein/ Zucker vnd Gewuͤrtz geſchicht/ ſondern eine ſolche/ da alles beyſammen bleibt/ vnd durch das feurige Menſtruum corrigirt vnd verbeſſert wird/ ohne einige zuthun frembder Dingen/ wie oben klaͤrlich gelehrt worden.
Alſo dann man ſelbige nicht allein ſicherlich/ ſondern mit groſſer Huͤlff vnd Troſt vieler Krancken/ in morbis deſperatis, ruͤhmlich gebrauchen vnd Huͤlff leiſten kan.
Es iſt offenbar vnd bekand genug/ was bißweilen nur die Regen-wuͤrme/ Kaͤfer/ Cantharides, Aſelli oder Eſeln vnd dergleichen Vrin treibende Thierlein/ nur alſo rohe getrucknet/ gepuͤlvert eingeben/ verrichten.
Wann man nun die Regen wuͤrm ſucht/ vnd deren viel begehrt/ ſo ſticht man mit einem Stab in die Erden/ vnd bewegt dieſelbe damit/ wanns die Wuͤrme fuͤhlen/ ſo vermeinen ſie daß der Moltwurff ſie freſſen wolle/ vnd kriechen mit Hunderten auß der Erden/ vnd laſſen ſich greiffen/ ſo man aber einen Ekel vor den Wuͤrmen haͤtte/ ſo darff man nur die jenige Erden nehmen/ welche die Wuͤrme wann es ein Regenlein gethan/ Fruͤhlings Zeit auff die Erden außſpeien/ in viel kleine Haͤufflein/ als wann ſie gleichſam ſagen wolten/ nim̃ dieſes vnd laß vns leben/ vnd extrahire darauß die Eſſentiam, wird dir immer ſo viel thun/ als wann du vns ſelber nim̃eſt. NB.
Dieſe Erden ſuchen die Ambſeln/ bringens ihren Jungen in die Neſter/ wann nichts gutes darin waͤre/ wuͤrden ſie ja lieber ihren Jungen Gewuͤrm ſuchen vnd bringen.
Gott vnd die Natur thun nichts vergeblichs:
Wann ein Hund viel Beiner geſſen hat/ ſo ſucht er einen ſaubern Ort/ da er ſeinen Koth aufflegt/ entweder auff einen glatten Stein/ oder ins Gras/ als wolt er ſagen/ dieſes geb ich dir zur Danckſagung/ daß du mir Eſſen geben haſt/ verwahrs vnd brauchs ſo gut du weiſt. NB.
Die groͤſte Krafft der Thier beſtehet in ihren Excrementis, das muß man wiſſen/ vnd nicht im Fleiſch/ nach den Excrementen in den ſuperfluis naturæ, als bey Menſchen in den Zaͤhn/ Haar vnd Naͤgeln; bey den Thieren in ihren Haaren/ Zaͤhn/ Klauen vnd Hoͤrnern; bey den Fiſchen in ihren Schuppen/ Zaͤhn vnd Hoͤrnern; bey dem Gefluͤgel in den Klauen vnd Federn ꝛc.
Wie viel ſeynd durch die auffgetrucknete Meyen oder Schmaltz-wuͤrme/ am Podagra vnd calculo curirt worden.
Hat doch Doct.
Wierus ein beſonder Tractaͤtlein von den lauffenden Fahren/ Gicht/ vnd Gliederſchmertzen/ wie auch inwendigen verborgenen Schnurbauch vnd dergleichen ſchweren langwirigen vnheilbar geachten Kranckheiten geſchrieben/ vnd dieſelbe durch Huͤlff der Regen-wuͤrm/ Meyen oder Schmaltz-Kefer/ zu vertreiben gelehrt/ iſt auch nicht ohn/ daß durch ſolches vnachtſames Gewuͤrm/ bißweilen mehr guts verrichtet wird/ als mit den allertheurſten/ vnd grosgeachteſten Vegetabiliſchen compoſitionibus, vnd ſolches nur alſo rauch vnd vncorrigirt/ ſo man aber die Regen-wuͤrme/ vnd ſonderlich ihre Feinde die ſchwartze glatte vielfuͤſſige/ welche ihnen den Regen-wuͤrmen ihren Safft vnd Krafft auß ſaugen/ wie auch die breite roht- vnd ſchwartz Geſpreckelte Veneriſche Wuͤrmlein/ davon oben Meldung gethan/ mit dem feurigen menſtruo corrigirte/ wuͤrden nicht allein ſicherlich den Vrin vnd calculum vnſchaͤdlich fort treiben/ ſondern dabey die Natur der Maͤnner kraͤfftig ſtaͤrcken/ vnd den alten Reutern zu Pferd helffen.
Die corrigirten Cantharides vnd gruͤne Kefer vnd Fliegen/ welche alle Veneriſch/ vnd auch ſo wol Urinam als Calculum treiben/ ſondern auch in Podagra, Arthritite vaga, vnd andern ſchweren eingewurtzelten Kranckheiten Wunder thun:
Aber die ſchwartze langſam kriechende Meyen oder Schmaltz-Kefer am kraͤfftigſten/ deren man auch im Majo vnd Junio genugſam bekommen kan/ vnd beruhet allein darauff/ daß dieſelbige wol mit dem Alkaheſt corrigirt vnd bereitet ſeyn/ ehe man dieſelbige gebrauche.
Die groſſe gehoͤrnete Kefer (Schroͤter genand) welche ſich von den Saͤfften vnd Hartzen der Nuͤß/ Kirſchen vnd Pflaumen Baͤumen ernehren/ vnd durchauß balſamiſch ſeyn/ recommendire ich/ innerlich vnd aͤuſſerlich zu gebrauchen/ wann ſie corrigirtſeyn/ in Reiſſen/ Stechen/ vnd groſſen Schmertzen/ der innerlichen vnd aͤuſſerlichen Glieder.
Die Ameiſen geben auch einen heilſamen vnd ſehr kraͤfftigen Balſam/ gegen innerliche vnd aͤuſſerliche Schmertzen vnd Schaͤden/ ſonderlich diejenigen/ welche in den Tannen- oder fichten Hoͤltzern vnd Waͤldern/ ſo von dem Hartz der auß den Baͤumen rinnt/ ſich nehren vnd auffhalten/ dieſe Ameiſen davon ich allhier Meldung thue/ eſſen kein Laub noch Gras/ wie ſonſten andere thun/ ſondern tragen ihnen im Sommer groſſe Hauffen voll kleine Troͤpfflein oder Koͤrner hart geworden Terpentin/ auff den Winter zu ihrer Nahrung ein/ welches die Jnwohner deren Waͤlder auch wiſſen/ vnd ſelbige ſuchen vnd wegnehmen/ in die Staͤdte den Apothekern fuͤr Maſtix verkauffen/ welcher auch an Krafft/ Tugend/ Geſtalt vnd Geruch demjenigen Maſtix ſo auß Jndia zu vns koͤm̃t/ gantz gleich iſt/ vnd vielleicht wir jenes nicht noͤhtig haͤtten/ wann wir dieſen kaͤnten/ ſuchten vnd zugebrauchen wuͤſten.
Dieſer vnd dergleichen Gewuͤrm/ findet man mancherley/ ſo zu der Medicin gar wolkoͤnten gebraucht werden/ weilen aber ſolche ſo haͤuffig nicht wie die Vegetabilia vnd Mineralia zu bekommen/ ſo bleibt ihr Gebrauch zuruͤck/ werden derſelben ſehr wenig geſucht/ wie es dann auch nicht noͤhtig/ etwas in der ferne zu ſuchen/ daß haͤuffig vor Augen ligt/ was ich allhier geſchrieben/ iſt mehrentheils geſchehen/ damit zu beweiſen/ daß das Solvens Univerſale auch Macht habe/ alle gifftige Vegetabilien vnd Animalien zu corrigiren/ ihnen ihre Gifft zu einer Medicin zu verwandlen/ welches ich dem Menſtruo zu Ehr vnd Ruhm beſchreiben muͤſſen.
Daß es ſolches bey den gifftigen Mineralien thue/ iſt bereit genugſam bekand/ vnd von andern gelehrt vnd beſchrieben worden/ wie bey dem Antimon. zu ſehen/ wann er zu zwey oder dreymalen mit dem gemeinen Nitro verpufft wird/ er alle ſeine ſchwartze Farb/ vnd gifftige Natur verleuret/ vnd zu einem weiſſen ſchweistreibenden medicinaliſchen Pulver wird/ vnd dieſes nicht allein bey dem Antimonio, ſondern es kan auch das allergifftigſte Arſenicum vnd Auripigmentum in wenig Stunden dahin gebracht werden/ daß er hernacher ohne Schaden vnd Gefahr in den Leib zu nehmen/ doch vnnoͤhtig/ daß man ſolche gifftige ſubjecta, weilen man andere hat/ gebrauche/ ſondern genug/ daß man die Muͤglichkeit dabey erfaͤhret/ daß das Nitrum ein jedweder Vegetabiliſch/ Animaliſch/ oder Mineraliſch gifftiges ſubjectum, durchauß zu verbeſſern/ die Gifft in eine Medicin zu verwandlen macht habe.
Vnd weilen dann die Animalien vnd Vegetabilien in Kraͤfften vorgehen/ vnd doch bey weitem ſo kraͤfftig nicht ſeyn als die Mineralia, ſo erwehlet man billich zur Medicin die kraͤfftigſten/ anmuͤhtigſten/ vnd ſicherſten Mineralien/ darinnen alle Kraͤuter vnd Thier- Kraͤfften vollkoͤm̃lich beyſammen zu finden/ vnd concentrirt ſeyn; doch die Vegetabilien vnd Animalien in ihrem Werth vngeacht ſeyn vnd bleiben ſollen; Auff daß ich aber meinen Nechſten recht diene/ vnd den Vnterſcheid zwiſchen den Vegetabilien vnd Animalien darthue/ iſt noͤhtig etwas weitlaͤufftiger davon zu reden/ vnd ſol dieſes wol in acht genommen werden/ daß eben alſo die Mineralien wie auch die Animalien vnd Vegetabilien, je zeitiger dieſelbe ſeyn/ oder jemehr ſie an die Sonne kommen/ vnd ſich darin aufhalten/ je ſicherer vnd vnſchaͤdlicher ſolche in den Leib zu nehmen ſeyn.
Alle Kraͤuter/ Gewuͤrm vnd Thier/ ſo gern in warmer Lufft wachſen/ vnd ſich darin auffhalten/ nicht ſo gifftig ſeyn/ wie diejenigen ſo in finſtern ſchattigen Oertern wachſen vnd zu finden ſeyn; dann der Napellus, Mandragora, Cicuta vnd ihres gleichen/ nimmer oder gar ſelten anders/ als in finſtern ſchattigen Oertern gefunden werden/ wie auch die allergifftigſte Thier vnd Gewuͤrm/ ſich in den finſtern kalten Loͤchern der Erden auffhalten/ vnd weilen ſie keine warme Lufft genieſſen/ vnd alſo gifftig verbleiben/ nothwendig dem menſchlichen Geſchlecht ſchaͤdlich ſeyn muͤſſen.
Wann ſolche aber mit dem fenriſchen Liq.
Nitri fixi digerirt werden/ ſelbige ihre Gifft verliehren/ vnd zu einer Medicin werden/ beſtehet alſo eine jedwedere Zeitigung in der Waͤrme/ vnd alles Gifft vnd vnzeitige in der Kaͤlte/ wie an dem Wein-vnd Baum-Fruͤchten zu ſehen/ wann ſie gute Sonn gehabt/ ſelbige geſund zu genieſſen ſeyn/ im wiedrigen/ wann ſie noch vnzeitig/ dem Magen ſchaͤdlich ſeyn.
Vnd was allhier von den vnzeitigen Vegetabilibus vnd Animalibus geſagt/ ſol auch von den vnzeitigen Mineralibus vnd Metallis verſtanden werden.
Je vnzeitiger dieſelben/ je ſchaͤdlicher vnd bequemer zur Medicin ſolche zu gebrauchen vnd ſteigen die Metallen von Grad zu Graden auff/ in ihrer Vnvollkommenheit zu der Vollkommenheit/ gleich wie ein jung Kind zu vollkommenem Alter.
Wie nun bey einem alten verſtaͤndigen Mann ein viel mehrers zu finden iſt/ als bey einem kleinen Kind/ alſo auch mit den metallen es eine Beſchaffenheit hat; dieweilen dann die ſicherſte/ lieblichſte vnd kraͤfftigſte Medicamenten vnd Mineralien vnd metallen zu ſuchen/ alſo finde ich noͤhtig derſelben Grad vnd dignitaͤt ein wenig zu entdecken/ vnd eine Scalam oder Leiter/ darauff die metallen ſtehen/ vnd auß deren Signatur ihre perfection erkand werden moͤge/ an zu weiſen.
Jch vergleiche das metalliſche Gewaͤchs einem Baum/ vnd die Wurtzel dem Saturno, den Stam̃ dem Marti, die graue Rinden vmb den Stam̃ den Jovi, den klaren Safft zwiſchen dem Stam̃ vnd Rinden dem Mercurio, die gruͤne Blaͤtter der Veneri, die Bluͤht der Lunæ, die zeitige vnd zu der perfection gebrachte Frucht dem Soli.
Zu wiſſen/ daß die alte Naturkuͤndiger die ſieben vornemſte Metallen/ den ſieben Planeten verglichen/ welches dann ſehr wol accordirt/ vnd ſich auch vergleichen mit denſelben/ vnd die Chymici auch das Bley dem Saturno, das Zinn dem Jovi, das Eyſen dem Marti, das Kupffer der Veneri, das Queckſilber dem Mercurio, das fein Silber der Lunæ, das Gold dem Soli zueignen/ vnd gleich wie die Planeten in ihrer Herꝛlichkeit einander uͤbertreffen/ alſo auch die Metallen/ welches ihre Signatur klaͤrlich anzeigt/ vnd vns lehret ſolche zu vnterſcheiden.
Vnd iſt zu wiſſen daß die alten Philoſophi, wann ſie etwas perfectes haben andeuten wollen/ ſie einen runden Circkel gemacht/ vnd je unperfecter je weniger runde ſie ihme geben/ dem ☉ haben ſie einen runden Circkel geben/ vnd in der Mitte ein Puͤnctlein geſetzt/ der Circkel bedent die perfection, vnd der Mittel-Punct/ den Vrſprung der perfection, die ☽ haben ſie mit zween halben Cirekeln gemahlet/ bedeut ſeine kaum halbe perfection, vnd ſo fortan/ mit den andern metalliſchen Signaturen zu verſtehen/ haben die metalliſche Zeichen viel vnd groß Rundes bey ſich/ deſto naͤher ſie bey der perfection ſeyn/ vnd im Gegentheil ſolches zu verſtehen iſt.
Die Sonn iſt vnter allen Sternen der edelſte/ vnd wircket auch das edelſte Metall, nemlich das Gold/ vnd ſo fortan bey den andern metallen, vnd je perfecter die metallen ſeyn/ je beſſere Medicamenten darauß zu machen ſeyn; der ♄ taug nicht viel in den Leib/ als in Peſt vnd andern hitzigen Kranckheiten; aͤuſſerlich trucknet er die naſſe Schaͤden/ vnd heilet die hitze vnd was davon herkom̃t.
Der Jupiter iſt ein wenig waͤrmer als der ♄ doch ſehr trucken dabey/ ♂ iſt heiß vnd trucken/ ♀ feucht vnd warm/ ☿ noch waͤrmer vnd feuchter/ ☽ mittelmaͤſſig feucht vnd kalt/ ☉ temperirt warm vnd trucken/ wann nun etwas gutes auß dem ☉ gemacht wird/ ſo ſtaͤrcket er das Hertz/ als das edelſte Glied deß Menſchen/ die ☽ das Hirn/ ☿ wird der Leber zugeeignet/ ♃ der Lungen/ ♂ der Gall/ ♄ der Miltz/ ♀ den Nieren.
Dieſes haben die Alten Philoſophi Medici alſo außgetheilt/ welches ich auch nicht vmbſtoſſen wil/ obwolen ich noch einen Vnterſcheid bey etlichen machen wolte/ kan aber ſo lang verbleiben/ biß Eilas Artiſta kommet/ vnd vns Jrrenden auß dem Traum helffen wird.
Vnter den Mineralien iſt das Edelſte das Antimonium, ein wahres primum Ens Auri, darinnen aller Vegetabilium, Animalium vnd mineralium virtutes verſam̃let vnd concentrirt ſeyn/ welches ſeine Signatur bezeuget/ dann die Philoſophi daſſelbe mit einer runden Kugel darauf ein Creutz ſtehet/ gleich wie man die Welt abmahlet/ gezeichnet haben/ ohne Zweiffel darumb/ weilen die Welt kein beſſer ſubjectum zur medicin herfuͤr bracht/ welches auch alle wahre Philoſophi Chymici bekennen/ davon man ihre Schrifften leſen kan/ vnd inſonderheit Baſilium Valentinum, welcher einen Triumph-Wagen dem Antimonio zu Ehren beſchrieben hat; ſagt auch jener Philoſophus, daß gemeine ☉ vnd ☽ thut es nicht/ wanns nicht ihr primum Ens außricht/ daß das ♁ das wahre primum Ens Auri ſey/ bozeugen nicht allein alle Philoſophi, ſondern auch die taͤgliche Erfahrung; dann ſelten Antimonium anderswo gefunden wird/ als bey den beſten ☉ Gruben/ dazu keines/ ſo nicht etwas ☉ doch daß eine mehr als das ander/ bricht zum oͤfftern daß ♁ zwiſchen den ☉ Gaͤngen/ vnd iſt das ♁ gleichſam fuͤr ein vnzeitig ☉ zu rechnen/ wie ich dann ein ſtuͤck ☉ Ertz geſehen/ ſo in Vugarn gebrochen/ von viel Pfunden/ daß auff der einen Seyten gediegen ☉ mit Quartz vormiſcht geweſen/ auff der andern Seyten ein ſchwartzes Antimonii Ertz.
Es bricht auch bey Gold-Granach auff dem Fichtelberg/ da vor dieſem viel ☉ gebaut worden/ nun aber nur Antimonium zwiſchen harten Felſen/ welche mit einem ☉ kieß eingeſprengt ſeyn/ die davon geſchieden/ vnd bereitet/ eine uͤberauß gute Medicin geben/ davon hernach ſol geſchrieben werden/ vnd wann vns die taͤgliche Erfahrung ſolches nicht bewieſe/ ſo beweiſſt es doch die wahre Alchimia, daß nem̃lich auß dem Antimonio Crudo durch die Kunſt gut ☉ kan gezogen werden.
Vnd nicht allein dieſes bey dem Antimonio, daß es zu der perfection deß Goldes kan gezeitiget werden/ ſondern auch das ☉ durch Kunſt wieder zuruͤck zu bringen (wann ihme nem̃lich ſein Anima entzogen) daß es kein ☉ mehr iſt/ ſondern von einem regulo Antimonii; an Geſtalt/ Fluͤchtigkeit/ Art vnd Weſen/ gar nicht zu vnterſcheiden iſt.
Obwolen nun Tauſend vnd noch zehen Tanſend dagegen ſtreiten ſolten/ ſo laß ich mich doch nicht jrꝛ machen/ dann was die Augen ſehen/ muß das Hertz bekennen/ diejenige welche dieſem zugegen ſeyn/ haben keine andere Fundamenta, als von dem Leſen vnd hoͤren ſagen/ welches aber mit der vnfehlbaren Experientz gar nicht zu vergleichen iſt; ich verbleibe dabey/ vnd wil es beweiſen mit der That/ daß kein ſubjectum in rerum Natura zu finden/ ſo in Medicina dem Antimonio ſolte in Warheit vorgezogen werden.
Wann es wol in ſeine Eſſent. gebracht wird/ wie es an ſich ſelber iſt/ bekenne ich daß es lauter Gifft ſey/ vnd gefaͤhrlich zu gebrauchen/ wiewol etliche das gemeine Vitrum, vnd andere præparationes zur Medicin gebrauchen/ ſo ſie ſchaden damit thun/ nicht das ♁ ſondern ſie ſelber ſchuldig an ſeyn.
Jch habe in meinem Miraculo Mundi, wie auch Erſten Theil Pharmacopææ Spagyricæ einer Medicin, auß dem Antimonio zu bereiten/ gedacht/ vnd Panaceam genennt/ welches vielen nicht in den Kopff gewolt/ daß auß einem ſolchen veraͤchtlichen ſubjecto, eine ſo herꝛliche Medicin ſolte koͤnnen gemacht werden/ daß ſie des hohen Namens Panaceæ wuͤrdig ſeyn koͤnte/ ſonderlich weilen einige Stuͤmpler an ſtatt ſolcher Panaceæ grobes Antimonium, andern fuͤr meine Medicin, als wann ſie ſolche von mir haͤtten/ diebiſcher Weiß verkaufft/ andere damit betrogen/ vnd meine wahre Medicin bey vielen verdaͤchtig dadurch gemacht haben.
Darunter der vntrewe Farner mit ſeinem Anhang der vornem̃ſte iſt/ vnd billig ein ſcandalum vnd Schandfleck mag genennet werden.
Jch koͤnte es wol geſchehen laſſen/ daß jederman das Antimonium haſſete vnd verachtete/ dieweilen ich aber allbereit daſſelbe gelobet/ vnd ſeine Tugenden beſchrieben/ vnd auch die Liebe deß Nechſten daran haͤngt/ kan ich nicht vnterlaſſen/ ſondern muß ſein Lob noch weiters außbreiten/ vnd mit der That beweiſen/ daß eine ſolche Medicin auß ihme zu bereiten/ gleich wie ich von geſchriben/ vnd ein jedwederer welcher nur vnparteiſch von der Sach vrtheilen wil/ bekennen muß/ daß keine beſſere/ kraͤfftigere/ vnſchaͤdlichere/ (wann ſelbige wol præparirt vnd adminiſtrirt wird) auch wolfeilere medicin fuͤr Reich vnd Arme/ zu erlangen.
Auff daß aber der Liebhaber guter Medicin gleichwol auch ſehe/ daß ich nicht allein in dem Antimonio laborirt, ſondern mir andere ſubjecta auch bekand ſeyn/ ſo wil ich neben dem Antimon. noch einige doch wenige gute Stuͤck auch beyfuͤgen/ vnd ihre præparation ſam̃t Gebrauch vnd Wuͤrckung beſchreiben/ auch ſelbige præpariren, vnd dem menſchlichen Geſchlecht zu Liebe/ vnd den verlaſſenen Krancken zum beſten verfertigen/ vnd vnter die Nothduͤrfftigen außtheilen laſſen/ damit wird mein Gewiſſen befreyet/ vnd kan alſo nicht bezuͤchtiget werden/ als wann ich mein Pfund vergraben/ vnd auß Geitz oder Neid dem Nechſten hinderhalten haͤtte.
Hat jemand anders etwas gutes/ ſo gebe/ ers auch herauß/ vnd diene ſeinem Nechſten/ vnd beweiſe Barmhertzigkeit an ihme/ ſo er aber nichts hat/ noch beſſers weiß/ ſo verachte er auch dieſes nicht/ ſo er nicht kennt/ vnd nehme den Armen Krancken das nicht/ was er ihnen nicht geben kan/ ſo thut er wie ein frommer Mann.
Diejenigen Medicamenten nun betreffend/ davon allhier ſol gehandelt werden/ ſo beſtehen dieſelbige in wenig Stuͤcken/ welche aber gut ſeyn/ vnd man ſich nechſt Gott darauff zu verlaſſen hat.
Die Panaceam vulgarem ex Antimonio betreffende/ ſo habe ich vor dieſem davon geſchrieben/ vnd ſelbe zu machen gelehrt/ weilen aber die deſcription ſolcher Bereitung in verſchiedenen Tractaͤtlein geſchehen/ vnd nicht ein jedwederer ſelbige beyſammen hat/ vnd auch etwas obſcur, alſo ſehe ichs fuͤr gut an/ ſelbige zu wiederholen/ vnd in dieſes Tractaͤtlein zu ſetzen.
Die Bereitung beſtehet mehrentheils in der Calcination ſo durch das Nitrum geſchicht/ dadurch dem Antimonio ſein Gifft vnd vnzeitiges Weſen corrigirt vnd vmbgekehrt wird/ hernacher cum Spiritu Vini das reinere Theil darauß gezogen/ den Spir.
Vini wieder davon abſtrahirt, ſo faͤlt ein zartes braun Pulver/ welches dieſes verrichten kan/ ſo ihme allhier zugeſchrieben wird.
Vnd kan dieſes Pulver entweder alſo per ſe nuͤchtern Morgens mit Wein/ Bier/ warmer Bruͤhe/ weichem Ey/ oder gebraten Apffel eingenommen/ etliche Stund darauff gefaſtet/ vnd ſeine operation verrichten laſſen.
Die Doſis iſt von ¼. ½. 1. 2. 3. biß 4. Gran auffs hoͤchſte/ nach Gelegenheit deß Patienten/ wie auch der Kranckheit/ auff einmal gebraucht/ vnd kan der guͤnſttge Leſer weiters davon leſen/ was in dem Erſten Theil dieſer Pharmacopææ Spagyricæ beſchrieben/ wie auch in meinem Miraculo Mundi.
So zur Nachricht vnd Dienſte deß Patienten/ ich mit hieher ſetzen laſſen.
Vom Gebrauch dieſer Medicin ins gemein.
DIeſe allgemeine Medicin kan ich allen natuͤrlichen Kranckheiten/ ſo wol bey den neugebornen kleinen Kindern/ vnd abgelebten ſchwachen Alten/ als ſtarcken Perſonen/ gluͤcklich vnd ſicherlich ohne alle Gefahr gebrauchet werden/ vnd gar in einer kleinen Doſi, alſo daſſelbe niemand zu nehmen entgegen (wie insgemein gebraͤuchlich gantze groſſe Becher voll auff einmal) ſondern von 1. 2. 3. biß auffs hoͤchſte 4. granen ſchwer/ vnd auch womit man ſelber wil/ entweder mit einem Leffel voll warmer Bruͤhe/ Wein/ Bier/ Waſſer/ oder Milch/ nach Gelegenheit deß Patienten/ wie es ihme am beſten beyzubringen iſt.
Operiret oder vollbringet ſeine Wuͤrckung auff vnterſchiedliche Weiß/ wie mans ſelber haben wil/ vnd der Patient es noͤhtig/ oder die Kranckheit erfordert:
Dann wann man bey der rechten allhier vorgeſchriebenen Doſi verbleibt/ ſo operiret dieſelbe gantz vnſichtbar/ ſtaͤrcket vnd reiniget das humidum radicale, treibt alles boͤſe wunderbarlicher Weiß allgemach auß dem Leib/ taͤglich oder uͤber 2. oder 3. Tagen/ nur einmal genommen/ nachdeme es jedwedes Gelegenheit zulaſſen kan; bewahret den Menſchen vor allen boͤſen Zufaͤllen vnd Kranckheiten/ vnd laͤſſt im geringſten keine Gifft oder gifftige Lufft bey ihme einſchleichen/ wofern aber die Doſis groͤſſer genommen wuͤrde/ operiret ſie auch ſichtbarlich entweder durch den Schweiß/ Vrin/ vnd Speichel/ oder aber bißweilen auch uͤberſich vnd vnterſich/ nachdeme man ſelber wil/ vnd mit der Doſi auff oder abſteiget/ vnd die Kranckheit auch ſolches erfordert vnd haben wil:
Dann viel/ ja der mehrentheil Kranckheiten koͤnnen damit curirt werden/ in gar geringem Doſi, vnd ohne ſichtbare operation, etliche aber als tieff eingewurtzelte/ erfordern darneben auch eine ſichtbare Wuͤrckung/ wann ſie nemlichen durch eine geringe Doſim (welche vnſichtbar wircket) nicht gaͤntzlich zu vertreiben ſeyn.
Derentwegen ein jedweder welcher dieſe Medicin zurichtet vnd andern adminiſtriret dieſes in acht zu nehmen hat/ auff daß er den Sachen recht vnd nicht zu viel oder zu wenig thue/ vnd er Ehr vnd Lob davon tragen moͤge.
Auff daß man aber ſich beſſer darein finden koͤnne/ ſo wil ich etwas vmbſtaͤndlicher/ bey etlichen der ſchwereſten Kranckheiten/ ſeinen Gebrauch/ gleich wie ich denſelben vielmal gut gefunden/ den Krancken zum beſten/ vnd man deſto weniger fehlen moͤge/ entdecken.
In Peſte oder andern hitzigen anſteckenden Fiebern præſervirt dieſe Medicin den Menſchen (nechſt der Huͤlff Gottes) taͤglich nur ½. gran bey jungen Kindern/ bey mittelmaͤſſigen Alter ein gantz gran, bey ſtarcken vnd vollwachſenen/ zu 2. biß in 3. granen, wofern aber jemand die Kranckheit allbereit am Hals haͤtte/ ſo ſol er nach Gelegenheit deß Alters die Doſim dupliren oder tripliren/ vnd ſich warm zudecken/ vnd wol darauff ſchwitzen/ wird er die Kranckheit auff einmal nicht los/ kan er folgenden erſten oder andern Tag ſolche wieder gebrauchen/ oder ſo lang biß er davon liberiret iſt.
Dieſer Modus zu præſerviren vnd curiren/ ſol nicht allein in Peſte/ ſondern bey allen anſteckenden/ mit Froſt oder Hitze ankommenden Kranckheiten/ (wie auch bey allen gemeinen 1. 2. 3. oder viertaͤglichen Fiebern) obſerviret werden/ ſo darff man keiner andern Medicamenten darneben/ dieſe iſt maͤchtig genug nechſt einem eifferigen Gebaͤt/ dieſer allerſchroͤcklichſten vnd abſcheulichſten Kranckheit/ der Peſt/ Seitenſtechen vnd andern gemeinen Fiebern/ mit der Huͤlffe Gottes zu begegnen/ vnd kan ihr keine (wie gut ſie ſonſten auch ſeyn moͤchten) vorgezogen werden.
Jn Epilcpſia bey den kleinen neugebornen Kindern/ deren eine groſſe Anzahl daran Huͤlfflos hinweg ſterben/ iſt dieſe Panacea ein offtbewehrtes vnd aller gewiſſeſtes remedium, nur nach der Geburt ⅛. oder ¼. eines grans, mit ein wenig Milch oder warmer vngeſaltzener Butter eingeſtrichen/ den 3. Tag wieder ⅛. gran, vnd uͤber 8. Tagen wieder ⅛. ſo ſeynd ſie hernach davon befreyet.
Wofern aber ja uͤber etliche Tage/ Wochen/ oder Monaten/ ſich ein paroxyſmus wieder ſolte mercken laſſen/ kan die Doſis etwas ſtaͤrcker (wañ es das Kind noͤhtig hat) wiederholet werden/ ſo offt vnd viel/ biß es auſſen bleibt.
Dieſe Medicin ſolten ihnen alle Muͤtter hoch laſſen befohlen ſeyn/ dann manches Kind ſo ſonſten friſch vnd geſund iſt/ an dieſer Kranckheit Huͤlfflos hinweg ſtirbt/ vnd iſt ein groſſer Mißbrauch etlicher Medicorum, welche bey ſolchen Faͤllen/ den kleinen Kindern groſſe Glaͤſer voll Krafftloſes Perlen-Waſſer/ Bezoar-Stein mit Pæonien-Waſſer oder Pulver/ ſam̃t andern vnnuͤtzlichen Dingen einſchuͤtten.
Bey den Alten aber ſol die Doſis alle Tag von 1. 2. biß 3. gran. gebraucht werden/ wann ſie dem Gebrauch abwarten koͤnnen/ wo nicht/ uͤber den 2. oder 4. Tag auffs wenigſte einmal/ ſo lange damit continuiren/ biß die Kranckheit ſich nicht mehr ſpuͤhren laͤſſt/ vnd ſonſten nichts darneben gebrauchen/ ſondern allein den Tag/ da ſie genommen/ ſich vor kalter Lufft bewahren/ vnd drey oder vier Stunden auffs wenigſte darauff faſten.
Jn Lepra vnd all andern abſcheulichen Kraͤtzen/ wie ſie auch moͤchten genennet werden/ iſt kein beſſer remedium zu finden/ dieſelbe ohne Muͤhe/ vnd leichtlich vom Grund außzutreiben/ als allein durch dieſe Medicin, vnd wird nimmer fehlen/ wofern der Patient nur ſo ſtarck iſt/ daß er dieſelbige gebrauchen/ vnd die Cur außſtehen kan.
Jn der abſcheulichen vnd vergifften Huren-Kranckheit (Morbus Gallicus genant) kan nichts ſicherers vnd gewiſſers gebraucht werden/ nur allein die Doſin ſo weit verſtaͤrcket/ biß daß es nicht allein einen ſtarckē Schweiß/ ſondern auch vomitus vnd ſedes errege/ immer ein Tag vmb den andern davon gebrauchet/ vnd damit angehalten/ ſo lang vnd viel/ biß der Krancke wieder geſund worden/ welches innerhalb 8. oder 14. Tagen geſchehen kan.
Jn der Waſſerſucht ſol der Patient taͤglich eine Doſim davon gebrauchen/ vnd etliche Stunden darauff faſten/ wie bey andern Kranckheiten auch noͤtig/ aber nicht ſtarck/ ſondern von einem gran auffſteigen/ ſo lang biß die Medicin gleichſam einen Vnwillen/ aber doch keine vomitus verurſache/ alsdann weiß man wie hoch die Doſis dem Patienten diene/ vnd er ſolche vertragen koͤnne/ vnd dann hernach wieder ein gran, oder nach Nothdurfft zwey weniger eingeben/ vnd ſo lang damit fortfahren/ biß das Waſſer bey ihme alles durch den Schweiß/ Stuhl/ vnd Vrin außgangen/ vnd der Krancke ſeine vorige Geſundheit wieder erlangt habe; vnd darff niemand zweiffeln/ daß nicht dieſer Morbus gluͤcklich allein durch dieſe meine panaceam, (wofern es nicht gar zu weit mit dem Patienten gekommen) ſolte koͤnnen curirt werden.
Jn Podagra welche Kranckheit ſonſten neben dem Außſatz vnd Waſſerſucht von den gemeinen Medicis vor vnheilbar gehalten wird/ thut dieſe Medicin gros Wunder vnd in kurtzen Zeiten mehr als man ihr zugetrauet haͤtte/ wann nur recht damit procediret wird/ dann ſie zieht in kurtzer Zeit den Affluxum zuruͤck/ vnd fuͤhret denſelben vnſichtbarlich auß dem Leib/ alſo daß allgemach von Tag zu Tag die Schmertzen nachlaſſen/ die Geſchwulſt ſich mindert/ vnd der paroxyſmus vertraͤglicher wird/ langſamer wieder kom̃t vnd endlich gar auſſen bleibt.
Mit der Doſi ſol man procediren/ wie oben bey der Waſſerſucht gelehret/ vnd von 1. grán. auffſteigen/ biß der Patient einen nauſeam davon bekom̃t/ alsdann wieder 1. oder 2. granen minder nehmen/ ſo lang vnd ſo viel/ alle Tag nuͤchtern gebraucht/ ſich in der Waͤrme gehalten/ vnd darauff 4. Stunden gefaſtet/ biß daß mans nicht mehr noͤhtig hat.
Allhier wird ſich mancher anſtoſſen/ vnd nicht glaͤuben koͤnnen/ daß es muͤglich/ eine ſolche (ſchier von allen Menſchen vnheilbar geachte Kranckheit) zu curiren/ deme kan ichs nicht verbergen.
Dann ich ſelber noch vor wenig Jahren/ ehe ich dieſer Medicin kraͤfftige Wirckung erfahren/ derſelben Meinung auch geweſen/ da hernach aber die Experientz mich ein beſſers gelehret/ ich nun auch anders von vrtheilen kan/ vnd ſage mit Warheit/ daß dieſe Kranckheit nicht vnheilbar/ ſondern mit einer guten Medicin (wofern dieſelbe nicht allzuweit eingeriſſen/ vnd der Patient vor Alter oder Schwachheit/ die Medicin zu gebrauchen nicht mehr vertragen kan)
(vnd auch ſonderlich Gott ſolches nicht verhindert) wo nicht radicitus, dannoch der groͤſſere Theil davon außzutreiben muͤglich.
Das aber mancher meinen moͤchte/ daß es gleich guͤlte/ wann er ſich dieſer Panacea gebrauchte/ ob er ſich alle Tag mit vielerley verbottenen vnd ſchaͤdlichen Speiſen anfuͤllete/ vnd einen guten Rauſch darzu trincke/ der gehet weit jrꝛ/ vnd kan ihm keine Medicin helffen/ wanns auch der Lapis Philoſophorum ſelbſten ſeyn ſolte/ dann was die Medicin vor Mittag gut machte/ das wuͤrde durch den Vberfluß vnd Exceſs im Eſſen vnd Trincken/ (davon gemeiniglich ſolche Kranckheiteu herkom̃en) den Nachmittag wieder verderbet.
Daß aber deren viel ſich bereden laſſen/ wann ſie ſich nur vom Weintrincken enthielten/ ſie alſo mit der Zeit davon ſolten befreyet werden/ iſt auch nichts.
Dann nicht allezeit das Wein trincken ſolche Kranckheit generiret/ wie dann genugſam beweißlich/ daß auch bißweilen ſolche arme Leut ſelbe bekommen/ welche niemalen Wein getruncken.
Derohalben dem Weintrincken die Schuld nicht allein muß zugelegt werden:
Eine jedwedere Vberfuͤllung/ ſie geſchehe gleich mit Wein oder Bier/ kan zwar Vrſach dazu geben/ vnd die Kranckheit vermehren/ aber nicht allein machen.
Es ſeynd mehr Vrſachen dardurch dieſer Morbus entſtehet/ vnd vnter andern der Zorn/ wann man ſich zum oͤfftern damit uͤbermannen laͤſſt/ auch die Geilheit oder uͤberfluͤſſiger Beyſchlaff/ (welcher gemeiniglich der Trunckenheit auff den Fuß nachfolget/) nicht der geringſten Vrſachen eine; dann dadurch die Natur ſehr geſchwaͤchet wird/ daß ſie die remanentz welche vom begangenen Exceſs, uͤberfluͤſſigen Eſſens vnd Trinckens verbleiben/ außzutreiben nicht maͤchtig/ ſondern derſelben zu bleiben/ vnd ſchwere Kranckheiten zu generiren gegen ihrem Willen/ vnd manglung natuͤrlicher Kraͤfften/ nach gefallen darin zu handlen/ ſtatt geben muß.
Dann/ wann vnd wo die Natur am ſchwaͤchſten iſt/ der Feind ſich am allereheſten eindringet/ vnd Schaden zuthun ſuchet/ wie das Sprichwort lautet.
Wo der Zaun am niedrigſten iſt/ wil ein jedwederer uͤberſteigen.
Alſo auch gemeiniglich in Gebaͤhrung dieſer Kranckheit zugehet/ wann nemlichen der Leib durch uͤberfluͤſſiges Eſſen vnd Trincken am allermeiſten beſchwaͤret vnd angefuͤllet/ vnd durch den allzuviel von dem ſtarcken Wein angetriebenen veruͤbten Beyſchlaff auffs hoͤchſte verſchwaͤchet/ die Natur nicht maͤchtig genug/ die reliquien außzutreiben/ ſondern zu groſſem Nachtheil vnd Schaden deß gantzen Leibs ihr einem fixam ſedem zu machen/ zuſehen muß.
Item ſo wiederſtehet dieſe Medicin ſehr kraͤfftig (vor all andern Medicamenten,) allen obſtructionibus, deß Miltzes vnd der Leber/ dadurch das Gebluͤt verderbet wird/ vnd ſchwaͤre Kranckheiten/ als Schuͤrmund/ lauffende Gicht/ Roſen oder ſchoͤne/ langwierige Schmertzen deß Haupts/ matte Glieder/ ſtinckender Athem/ bey den Weibern auffſteigen der Mutter/ vnd hinterbleibung ihrer Monatzeiten/ Hertzklopffen/ Ohnmacht/ Schwindel/ vnd was dergleichen ſehr viel vnbekandte Kranckheiten mehr ſeyn/ nach Gelegenheit deß Patienten vnd Kranckheit/ die Medicin offt oder wenigmal die Wochen gebraucht/ wird man Wunder damit ſehen.
Weiters ſo recommendire ich dieſe Medicin auffs hoͤchſte/ allen denen/ welche mit der Wundartzney vmbgehen/ als die groͤſſeſte Medicin, die ſie immer haben oder bekommen koͤnnen/ dann dieſelbe nicht allein taͤglich in kleiner Doſi innerlich gebrauchet/ alle friſche Fleiſch-Wunden ohne zuthun innerlichen Wundtraͤncken oder aͤuſſerlichen Aufflegung von vielen Stuͤcken zugerichteten Pflaſtern/ dann dieſe Medicin alle Zufaͤll hindert/ vnd von innen herauß genug allein heilet/ vnd zuwachſen macht/ doch dieſes von ſolchen Wunden zuverſtehen/ da kein Bein entzwey iſt/ dazu die Handgriff gehoͤren/ die Roͤhren wieder auff einander zurichten vnd zuſammen zuſchinteln.
Auch ſollen die tieffe Stich nach Gebrauch vnd Erforderung der Handgriffen gemeiſſelt werden/ ſonſten darff man aͤuſſerlich nichts weiters gebrauchen/ als taͤglich die Wunden mit eigenem Vrin vnd Saltzwaſſer gereiniget/ vnd mit einem reinen Tuch/ ſo darin genetzet/ zugebunden/ vnd vor kalter Lufft bewahret werden.
Wofern aber die Wunde gefaͤhrlich vnd allzugroß waͤre/ koͤnte man dieſelbe mit einem guten Wundbalſam vnd Pflaſter/ von Mineraliſchen floribus, Wachs/ Terpentin/ vnd Oel gemacht/ (deren ich in meinen andern Schrifften zumachen gelehrt/) darneben verbunden werden/ vnd iſt gantz vnnoͤhtig/ daß man ſo vielerley Oel/ Salben/ Pflaſter/ vnd ander Schmirwerck (wann man dieſe Medicin innerlich taͤglich geneuſt) zu einer friſchen Wunden gebrauche.
Jn offenen fiſtulirten faulen ſtinckenden Schaͤden/ thut dieſe Medicin das ihrige auch mit verwunderung/ vnd bedarff man aͤuſſerlich anders nichts gebrauchen/ als allein einen Mineraliſchen Balſam/ den Schadenrein zu halten/ vnd mit einem gemeinen Pflaſter von Wachs vnd Terpentin gemacht/ vor der Lufft bewahret/ die Medicin thut inwendig von Grund auß/ ſolche Schaͤden genugſam heilen vnd zuwachſen/ ohne zuthun aller anderer in- oder außwendiger Mittel/ vollkoͤm̃lich.
Nachdeme ich aber betrachtet/ daß dieſe allhier beſchriebene Medicin nicht einem jedwedern zu præpariren gegeben iſt/ vnd viel derſelben gern wolten/ theilhafftig ſeyn/ ſo habe ich vor gut angeſehen/ allhier dieſe Erinnerung oder Ermahnung zu thun/ daß derjenig welcher dieſe Medicin weiß vnd bereiten kan/ andern die es nicht koͤnnen/ auch auß Liebe wolte zukommen laſſen.
Aber nicht alſo (nach der boͤſen Welt Gebrauch) ſein eigenes darin zu ſuchen/ reich damit zu werden/ ſondern alſo/ daß er eben ſeine angewandte Koſten vnd Muͤhewaltung wieder davon haben moͤge.
Vnd weilen die Medicin ſo wol in forma pulve ris als in forma liquida (wann ſie ſolten verſchicket werden) nicht von jederman rechtmaͤſſig oder nach Gebuͤhr zu gebrauchen; indeme man in Abmeſſung der Tropffen oder Abwegung der Granen fehlen/ (vnd der Sach entweder zuviel oder zu wenig leichtlich thun koͤnte) ſo habe ich vor gut eracht/ daß dieſelbe vmb der bequemheit willen/ deſto weniger in der Adminiſtrirung zu fehlen/ in formam pillularum gebracht wuͤrde in ſolcher Manier/ daß eine Pillen fuͤr ein Gran zu rechnen/ 2. fuͤr 2. Gran/ vnd ſo fortan/ alſo daß der Patient keines weitern Abwegens bedarff/ ſondern nach Gelegenheit ſeiner Kranckheit vnd meiner Beſchreibung/ entweder 1. 2. 3. 4. mehr oder weniger auff einmal einnehmen darff.
Dieſes ſeynd nun die vornehmſten Tugenden dieſer meiner Panaceæ Antimonii, die andere welche ich vmb der Kuͤrtze willen zu ſchreiben allhier vnterlaſſen/ koͤnnen von einem jedwedern verſtaͤndigen Menſchen auß dieſen beſchriebenen Vmbſtaͤnden erkandt vnd verſtanden werden.
Jſt auch in dem Erſten Theil dieſes Tractaͤtleins ſelber auch gedacht.
Bezeuge derohalben nochmalen das alles dasjenige/ ſo ich dieſer Medicin zu geſchrieben vnd noch ein viel mehrers/ ſie vollkoͤm̃lich (wann ſie wol bereitet/ vnd mit Verſtand recht adminiſtriret wird) verrichten kan/ ſonderlich/ wann man das Gebaͤt vnd Anruffung zu Gott nicht dabey vergiſſet/ dann das Gebaͤt vnd vertrauen zu Gott ſegnet vnd verſtaͤcket eine jedwedere Medicin, welches der Gottloſe nicht glaͤubet noch hoͤren wil/ derentwegen einmal ſolches wird fuͤhlen muͤſſen.
Eine Artzney kan zwar wol durch zulaſſung Gottes ohne Gebaͤt den Krancken geſund machen/ (vnd das Brod ohne Danckſagung genoſſen/) den Hunger ſtillen/ wie es bey den vnvernuͤnfftigen Creaturen taͤglich geſchicht/ iſt aber eine viehiſche vnd nicht menſchliſche Weiſe/ die Gaben Gottes zu genieſſen.
Aber Chriſtlich/ zum vorderſten in Kranckheiten/ Gott vmb Huͤlff anruffen/ vnd darnach die Medicin gebrauchen/ ſo wird vnzweiffelhafftig ein gluͤcklicher ſucceſs darauff erfolgen.
Daß du aber dir einbilden moͤchteſt/ als wann durch dieſe Medicin eine jedwedere Kranckheit/ wie alt vnd eingewurtzelt ſie auch waͤre/ ohne Vnterſcheid vnfehlbar zu vertreiben ſey/ iſt nicht alſo zuverſtehen.
Dann allhier nur von ſolchen Kranckheiten geſagt wird/ denen noch durch natuͤrliche Mittel zu begegnen/ vnd Gott auch mit zu frieden iſt/ vnd zulaſſen wil daß ſie vertrieben werden.
Dann bißweilen ſeynd bey manchen Menſchen die innerliche Viſcera durch dicke humores alſo eingenommen vnd tartariſiret, daß es nicht muͤglich durch Medicamenten wie kraͤfftig vnd gut ſie auch ſeyn moͤchten/ ſelbe wieder zu recht zu bringen.
Bißweilen ſeynd Lungen vnd Leber allbereit ſchier gantz verfault/ ehe man am rechten Ort Huͤlff ſuchet/ wer kan andere wieder dafuͤr darſetzen?
Es wachſen die innerliche principal-Glieder/ wann ſie einmal verzehrt ſeyn/ nicht wieder/ wie den Krebſen vnd Spinnen die Fuͤß/ wann ſie ihnen abgebrochen.
Deßgleichen hat bißweilen auch Gott dem Menſchen eine Kranckheit auffgelegt/ die er nicht wil daß ſie ſol geheilet werden/ ſolche vnd dergleichen Kranckheiten ſeynd den Menſchen mit natuͤrlichen Mitteln vnmuͤglich zu curiren.
Gott aber ſeynd alle Ding muͤglich/ der in ſolchen verzweiffelten Kranckheiten allein helffen kan wann er wil/ vnd ſonſt keiner.
Dieſes nun ſeynd vnheilbare Kranckheiten/ welche mit meiner Panacea nicht zu curiren/ vnd nicht Quartana, Lepra, Podagra, Epilepſia, vnd Hydropiſis, wie ihnender mehrentheil einbildet/ vnd die Experientz hergegen das Contrarium bezeuget.
Vnd obwoln alle Kranckheitendes Menſchen von Jahr zu Jahr aͤrger vnd beſchwerlicher werden/ vnd ſich mit den Suͤnden haͤuffen vnd vermehren/ ſo hat doch der allergnaͤdigſte Gott hergegen auch dieſes gegeben/ daß auch je laͤnger je mehr kraͤfftigere natuͤrliche Mittel durch der Menſchen Fleiß vnd eingebung Gottes erfunden werden/ alſo daß es nim̃er fehlet/ wann Gott verwundet/ Er auch wieder heilen vnd ſeine Allmacht beweiſen kan.
Es waͤre zu wuͤnſchen/ daß doch einmal der vnnuͤtze Streit vnd eiteles diſputiren vnd Philoſophiren der Gelehrten auffgehoben/ vnd die wahre Erkaͤntnuͤß Gottes dargegen eingefuͤhret wuͤrde/ es ſolte viel eine andere Welt ſeyn.
Dann durch die wahre Erkaͤntnuͤß Gottes gehet den Menſchen ein ſonderbar Licht auff/ welcher ſo deſſelben mangelt/ ihme alles dunckel vnd finſter iſt/ ja alle Geheimnuͤſſen der Natur verborgen bleiben.
Die meiſte Sorg/ Muͤhe/ Arbeit vnd Fleiß der Menſchen iſt jetzunder allein/ ſeinen Nachſten haſſen/ verachten/ befechten vnd beſtreiten/ ja gantz vnd gar verfluchen/ vnd mit Leib vnd Seel in die Hoͤlle wuͤnſchen/ welches ja nicht ſeyn ſolte/ dann Gott nicht wil daß ein Menſch den andern verdamme/ ſondern ihme allein das Vrtheil/ vnd die Rach wil vorbehalten haben.
Wo die Liebe deß Nechſten mangelt/ iſt auch keine Seeligkeit zu hoffen/ die opinion werde gleich defendirt wie ſie wolle.
Was nuͤtzet ein Baum ohne gute Fruͤchte?
Mit vielem ſchwaͤtzen vnd zierlichen diſputiren/ laͤſſt ſich Gott nicht contentirn, Er ſucht vnd begehrt allein ein demuͤtlges gehorſames vnd reines Hertz/ auff daß ſein heiliger Geiſt darin wohne/ vnd vns zu aller Warheit leiten moͤge/ wo Er dieſes nicht findet/ Er auch nicht hinein koͤm̃t/ ſondern ein hoffaͤrtiges vnd zaͤnckiſches Hertz dem leidigen Satan/ als einem Vater der Luͤgen vnd Bewahrer der Finſternuͤß/ eigenthuͤmlich zu beſitzen einraͤumet.
Dahero dann ſo viel Vnruh/ Zanck vnd Verfolgung vnter den Menſchen in dieſer boͤſen Welt gebohren/ vnd die wahre Erkaͤntnuͤß Gottes vnd der Natur (davon ſchier nichts mehr uͤbrig) hergegen verlohren/ vnd die gantze Welt mehr durch das irrende Meynen/ als warhafftiges Wiſſen regiert wird.
Bleibt alſo wegen vieler Eitelkeit/ darmit ſich die Gelehrten ſchleppen/ vnd die edle Zeit verſchwenden/ die Natur mit ihren Heimlichkeiten zu groſſem Nachtheil der Menſchen verborgen vnd vnerforſcht.
Dieſes ſage ich iſt allein die Vrſach/ daß ſo wenig Erkaͤntnuͤß der Natur bey dieſen Zeiten vnter den Gelehrten iſt/ welches Gott einmal aͤndern/ vnd in einen beſſern Stand bringen wolle.
Dieſes ſey genug von der Vulgari Panacea Antimoniali, welcher Name Panacea etliche Neidiſche in die Augen ſticht/ gleich als wann dieſe Medicin eines ſolchen Namens nicht wuͤrdig waͤre/ weilen ſie auß einem veraͤchtlichen vnd darzu gifftigen ſubjecto bereitet/ vnd auch bißweilen/ wann man zu grob mit vmbgehet/ ſtarcke Vomitus macht/ welches keiner Panaceæ zu thun gehoͤre.
Dieſes zu beantworten/ ſo wil das Woͤrtlein Panacea ſo viel ſagen vnd bedeuten/ eine Artzney ſo in allen Kranckheiten mit Nutzen koͤnne vnd moͤge gebraucht werden/ welches die Panacea ex Antimonio auch thut/ die taͤgliche Erfahrung auch bezeuget/ daß ſie aber auß einem vnachtſamen/ vnd von vnwiſſenden ſubjecto bereitet/ mindert den Namen nicht/ wann die Medicin nur ſolches verrichtet/ was ihme zugeleget wird.
Was hat David den verachten Hirten- Jungen befoͤrdert/ daß er zu einem Koͤnig worden iſt/ nicht ſein geringer Name/ alſo auch bey dieſer Medicin zu verſtehen iſt.
Seine Krafft vnd Wuͤrckung gibt ihr dieſen Namen/ vnd nicht ſein herkommen/ auch hindert nicht/ daß ſie anfaͤnglich/ ehe ſie zur Medicin bereitet worden/ Gifft geweſen/ da jetzunder die Gifft durch Kunſt vnd Feuer/ in eine Medicin verwandelt worden iſt/ daß dieſelbe Vehement wircke/ vnd ſtarcke Vomitus mache/ wann man ſelbige zu ſtarck gibt/ iſt auch nicht der Medicin, ſondern dem Mißbrauch zu zulegen/ iſt doch der edle Wein neben den allerbeſten hertzſtaͤrckenden Aromatibus: dem Menſchen wann er ſie mißbrauchet/ eine Gifft/ die beſte Mèdicin kan in Mißbrauch eine Gifft/ vnd die Gifft hergegen/ wieder durch Kunſt vnd Feuer eine Medicin werden.
Jch ſage des nochmalen vnd bezeugs mit Gott vnd der Warheit ſelbſten/ daß ich kein ſubjectum gefunden/ ſo bequemer in eine gute Medicin zu verwandlen/ als eben das rechte Antimonium, werde es auch fuͤr die arme Krancken zurichten laſſen/ ihnen damit zu dienen/ den Reichen aber die Purpur-farbe Panaceam Auream recommendiren/ welche gleiche Wuͤrckung hat mit der vorigen Antimoniali, doch daß dieſe viel gelinder vnd empfindlicher wuͤrcket/ auch bey kleinen Kindern vnd Alten ſchwachen/ ſicherlich zu gebrauchen iſt/ vnd aber die Doſis in doppelten Gewicht genommen werden ſol/ ſeynd innerhalb wenig Jahren/ viel hohe vnd niedrige Stands-Perſonen nicht allein am Podagra/ ſondern auch andern ſchweren eingewurtzelten Kranckheiten/ gluͤcklich dardurch curirt worden/ dann ſo lang ich ſolche bereitet/ vnd andern darmit gedient/ ich niemalen gehoͤrt/ daß ſie vergeblich wehre gebrauchet worden/ vnd darff man ſich nicht foͤrchten/ daß man leichtlich/ (wie bey der gemeinen Antimoniali, bey vnvorſichtigem Gebrauch man ſich zu beſorgen hat) dem guten zuviel darmit thun moͤchte.
Auch wird dieſe guldiſche Medicin gar ſelten bey dem Patienten einen Vomitum verurſachen/ wann ſie nicht muthwilliger Weiſe mißbraucht/ oder die Doſis gar zu hoch geben wird/ darumb dieſe Guldiſche hinfuͤro allein in forma pulveris purpurei, vnd die Vulgaris Antimonialis aber/ weilen ſelbe in Geſtalt eines rohten Pulveris, leichtlich durch boͤſe Leut nachgepoſirt/ vnd faͤlſchlichs ein uͤbelbereitetes Antimonium an ſtatt meiner Panaceæ dem Krancken zum Nachtheil moͤchte verkaufft werden/ gar nicht bey mir wird zufinden ſeyn/ außgenommen in forma Pillularum, in welcher Geſtalt/ wann eine jedweder Pillen fuͤr ein Gran gerechnet wird/ der Patient keine Muͤhe in abwegung/ vnd keine Sorge zu der adminiſtration, ob er der Sach zu viel oder zu wenig thun moͤchte/ haben darff.
Auch koͤnnen diejenigen ſo mittelmaͤſſiges Alters ſeyn/ dieſe in Geſtalt der Pillen nur gebrauchen/ kleine Kinder vnd Alte ſchwache Perſonen aber/ ich die Auream welche linder operirt, vnd ſicherer zu gebrauchen iſt/ recommendire, die Antimonialem in forma Pillularum aber/ ſolte man am alleꝛfuͤglichſten/ auff den groſſen Schiffartennach Oſt-vnd Weſt- Jndien/ da die Soldaten vnd Schiffleut mit dem Scharbuck ſchr geplaget/ vnd abgemattet/ vnd doch wenig Raht zu haben/ groſſe Huͤlff dardurch empfangen/ vnd mit beſſerem Muth ihre Reiſe vollbringen koͤnnen; dann in rerum Natura iſt kein einiges ſubjectum, weis noch kenne/ daß allen Faͤulnuͤſſen deß Gebluͤts/ vnd Verſtopffungen der innerlichen Gliedern kraͤfftiger wiederſteht/ als dieſe Medicin, welche die Schiffknecht vnd Soldaten auch/ weilen ſie nicht theuer iſt/ vnd auch nicht verderben kan/ leichtlich mitfuͤhren/ vnd im Nothfall ſich derſelben gebrauchen koͤnnen/ iſt keine beſſere Medicin in der gantzen Welt/ denen ſo auff der See fahren/ vnd auch denen Soldaten die zu Feld ligen/ allerhand Vngemach außſtehen/ vnd ein vnordentlich Leben fuͤhren/ zu gebrauchen: vnd ſolten billich die Chirurgi, ſo mit auff den Schiffen fahren/ wie auch diejenige ſo mit zu Feld gehen/ dieſe Medicin im vorrath bey ſich fuͤhren/ wuͤrden manchen guten Geſellen beym Leben damit erhalten/ vnd ihnen guten Nutzen damit ſchaffen/ dann ein einige Vntz/ davon ſie etliche hundert Doſes machen/ vnd fuͤr einen kleinen Preis erzeugen koͤnnen/ ſie leichtlich mehr gutes außrichten/ als ſonſten mit vnkraͤfftigen Medicamenten/ einer gantzen Kiſten voll.
Wann ein Medicus oder Chirurgus, in einem Feld-Laͤger/ nur etliche Vntzen bey ſich haͤtte/ wuͤrde er tauſend damit zu recht bringen koͤnnen/ die ſonſten ins Gras beiſſen muͤſten/ iſt eine Medicin, welche man leichtlich bey ſich fuͤhren vnd bewahren kan/ vnd ſolte billich in obacht genommen werden/ daran einem Feld-Oberſten auch viel gelegen/ wann vnter ſeine Soldaten etwan die Peſt/ Scharbauch/ rohte Ruhr/ Fieber vnd dergleichen Kranckheiten einreiſſen/ vnd die Soldaten/ wie die Fliegen bey kaltem Wetter/ hauffenweis dahin fallen/ ſo doch durch eine ſolche Medicin gar leichtlich zu erhalten waͤren.
Werde auch (geliebts Gott) Anordnung thun/ daß dieſe Medicin zum Vorraht wol bereitet/ vnd denen die ſie noͤhtig haben/ damit gedienet werden moͤchte:
Dann/ ein jedweder Menſch iſt zu ſeines Nechſten Dienſte erſchaffen.
Gleich wie die eine Hand der anderen/ vnd ein Glied dem andern zu Huͤlff kommen muß/ (welches wir billich beſſer als ins gemein geſchicht) behertzigen ſolten.
Nach dieſer meiner Antimonialiſcher in forma Pillularum, wie auch der Purpurfarben Guͤldiſchen Panacea mein Nepenthes (oder ſtillung aller Schmertzen) folget/ wird auß dem corrigirten Opio, extrahirten Croco, vnd deſtillirten Sulphure Vitrioli Volatili bereitet.
Daß das Opium ein ſtupefactivum, vnd ein Schlaffbringend Weſen ſey/ iſt jederman genugſam bekand/ dann ſolches auff mancherley Weiſe von vielen zubereiten/ iſt gelehret vnd beſchrieben worden/ vnd weilen ſie geſehen daß es bißweilen/ wann es vnvorſichtig gebrauchet worden/ nicht allein ſchlaffend gemacht/ auch alſo/ daß mancher nicht wieder erwachen wollen/ ſondern biß zum Juͤngſten Tag zu/ ruhen muͤſſen/ (das iſt wol eine ruhmachende Artzney geweſen/) welche Gifft ſie nicht zu benehmen gewuſt/ darumb je laͤnger je mehr Fleiß angewand haben das Opium zu corrigiren/ aber bißhero nicht weiters kommen/ als daſſelbige erſtlich gedoͤrt/ auff daß es ſich hart puͤlvern laſſen/ welches Pulver man entweder mit Spiritu Vini, oder Aceti ſolvirt, oder extrahirt hat/ den Spiritum wieder davon gezogen/ ad mellaginem, darunter ſie ein theil guten Saffran gemengt/ die gifftige Natur dem Opio damit zu benehmen vnd zu corrigiren.
Etliche haben das gepuͤlverte Opium nur mit einem Oleo Aniſi, Storace liquida, oder Extracto Croci (welche ſimplicia ohne das auch ruhigmachen) angemengt/ vnd in eine maſſam gebracht/ vnd fuͤr die beſte Correction gehalten/ wie dann ſolche Bereitung an allen Orten der Welt in den Apotheken noch gebraͤuchlich/ vnd die Medici ſich derſelben in vielen ſchweren Kranckheiten/ bißweilen gluͤcklich gebrauchen/ vnd weilen keine beſſere correction oder Bereitung bekand geweſen/ man ſich billich damit hat behelffen muͤſſen/ nun es aber beſſer gefunden/ man auch billich das beſſere nimt vnd das geringere verlaͤſſt; zeithero mir der Uſus deß Solventis Univerſalis, oder deß naſſen vnd kalten Feuers bekand geweſen/ ich vielerhand ſubjecta dadurch verſucht/ anatomirt vnd corrigirt, vnter andern auch dieſes Opium nach meiner Weis durch den Liquorem Nitri zugerichtet/ vnd uͤberauß guten effectum geſpuͤhret/ ſonderlich wann ich ihme noch zugeſetzet habe/ den Sulphur Volatile Vitrioli, welcher ohne das ein gewaltiges vnd vnvergleichliches ſomniferum vnd Ruhebringendes/ wie auch Schmertzenſtillendes Weſen iſt.
Darzu ich auch genommen eine Eſſentiam Croci wegen ſeiner hertzſtaͤrckenden Krafft.
Das Opium vncorrigirt, iſt an ſich ſelbſten ein ſtarckes Stupefactivum Saturnmum, dadurch die Spiritus Vitales gar zu vnmaͤſſig gebunden/ vnd gleichſam verſtickt werden/ dahero diejenigen ſo es viel gebrauchen/ ihre natuͤrliche Farb verliehren/ vnd im Gebrauch gemeiniglich mit offenen Mund vnd Augen ligen/ vnd ſchwerlich wieder zu erwecken/ biß daß es ſeine Wuͤrckung vollbracht hat; dahero es billich von vielen geſcheucht worden iſt/ das zuthun deß Saffrans oder Olei Aniſi, hat ihme zwar ſeine Wildigkeit ein wenig temperirt, aber nicht gar benehmen koͤnnen/ welches auff dieſe Weiſe wol geſchicht.
Nemlich/ wann man das Opium pulveriſatum, an ſtatt eines Spiritus Vini vel Aceti mit einem Spiritu Volatili Vitrioli ſolvirt, filtrirt, cum contrario Liquore Nitri præcipitirt, edulccrirt, exiccirt, vnd in eine Maſſam mit der Eſſentia Croci præparirt, alsdann der Sulphur Narcoticum Vitrioli ſich mit beyſchlaͤgt/ welcher ohne das beſſer iſt als das Opium, wegen deß Sulphuriſchen Spiritus Acidi Vitrioli in der Solution auch genugſam corrigirt wird; daß dieſer Spiritus Vitrioli gut darzu ſey/ wil ich den guͤnſtigen Leſer beweiſen.
Das gemeine Vitriolum beſteht eigentlich in einem Sulphuriſchen Saltz/ Eiſen vnd Kupfferhaltenden Erden/ wann nun ſolches durch ſtarckes Feuer deſtillirt wird/ der Spiritus Salis auch von dem Marte einem fluͤchtigen Sulphuriſchen Geiſt mit uͤberfuͤhret/ welcher ſo er mit einem contrario præcipitirt wird/ man einen zarten Narcotiſchen Sulphur erlangt/ aber in kleiner quantitaͤt/ doch ſehr kraͤfftig/ davon ich in meinem Andern Theil Furnorum Meldung gethan/ wann man aber dem Vitriolo Calcinato gleiches Gewicht/ Eiſenfeilig oder Hammerſchlag mit halben Gewicht/ reinen Salpeter zu miſchet/ vnd alsdann ein Waſſer darauß deſtillirt, ſo fuͤhret der Spiritus Nitri mehr von dem Marte mit ſich uͤber/ vnd nach geſchehener deſtillation der Spiritus Volatilis Sulphureus von dem Spiritu Corroſivo per rectificationem ſol geſchieden/ vnd zuvorn auch dem Spiritui in dem recipienten ein Waſſer ſol vorgeſchlagen werden.
Dieſer Spiritus Vólatilis, ſol zu ſolvirung vnd corrigirung deß Opii gebrauchet werden/ vnd der corroſiviſche nicht/ ſo zuruͤck in der rectification verbleibet/ obwoln nun vor dieſem einige fleiſſige Medici Chymici auch erfahren/ daß in dem Vitriolo ein Sulphur Narcoticum verborgen/ ſo habe ich doch wie auch viel andere in der Bereitung deſſelben wenig erlangt/ biß daß ich vngefehr einmal dem Vitriolo calcinato Eiſenfeilig zugeſetzt/ mit etwas Salpeter/ ein ſtarck 🜄 darauß zu deſtilliren/ vnd mir zu allem Gluͤck der rotort in der groſſen Glut zerſprungen/ vnd die Materi in das 🜂 gelauffen/ einen ſolchen uͤberauß groſſen Sulphuriſchen Rauch im Laboratorio verurſacht/ daß ich nicht darinnen verbleiben koͤnnen/ ſondern in Eyl die Kohlen auß dem Ofen gezogen/ vnd kaum die Thuͤr deß Laboratorii finden koͤnnen/ vor Angſt vnd Schrecken/ ſo mir der Spirit. zugefuͤget; ſo bald ich auß dem Laboratorio geweſen/ vnd eine friſche Lufft geſchoͤpfft/ vnd wieder zu mir ſelber kommen bin/ habe ich vernommen/ daß allbereit das gantze Hauß voll Rauchs war/ derohalben alle Thuͤr vnd Fenſter auffgeſpert/ ſelbigen hinauß zu laſſen/ indeme ich ſolches thue/ werde ich gewahr/ daß meine Kohlen ſo ich auß dem Ofen gezogen/ an einem hauffen anderer Kohlen kommen/ vnd ſelbige auch angeſteckt hatten/ ſolche zu loͤſchen/ weilen kein 🜄 bey handen/ vnd auch in der Nacht war/ da alle Menſchen ſchlieffen/ ich zu ihnen in die Kammer lieffe ſelbige zu erwecken/ daß ſie mir 🜄 bringen vnd loͤſchen helffen wolten/ fande aber allzumal Groß vnd klein ſo hart ſchlaffend/ daß ich keines davon mit ruffen oder ſchuͤtteln erwecken koͤnte/ muſte alſo allein meine angegangene Kohlen loͤſchen/ da es nun alles verrichtet/ gienge ich wieder zu meinen Leuten/ zu ſehen was ſie machten/ vnd fande dieſelbige noch hart ſchlaffend/ alſo daß ihnen der Schweis uͤber das Angeſicht lieffe/ wiewol es im kalten Winter war/ vnd da es Tag worden/ vnd eins nach dem andern auffgewacht vnd herfuͤr kommen/ erzehlte ich ihnen mein Vngluͤck/ vnd daß ich niemand haͤtte erwecken koͤnnen/ da bekanten ſie allzumal/ wie daß ihnen getraͤumet haͤtte/ wie daß ſie mit etwas ſchweres waͤren bedeckt geweſen/ vnd ſich nicht ruͤhren koͤnnen.
Auß dieſen ich zwey Stuͤck erlernet/ erſtlich daß in dem Vitriolo vnd Marte ein maͤchtiger Sulphur Narcoticum ſtecke/ vnd was die Vrſach daß bißweilen dem Menſchen/ vnd ſonderlich dem Melancholicis bey Nacht traͤumt/ daß ſie durch etwas beſchwehrt werden/ vnd doch nicht daruͤber erwachen koͤnnen/ daß es nur Sulphuriſche/ Martialiſche oder Saturniſche Duͤnſte ſeyn/ damit das Gehirn vnd Hertzbenoͤhtiget/ vnd gleichſam die Spiritus Vitales darin gebunden werden/ hat mir alſo das Außlauffen deß Retorten eine gute Medicin, wie auch eine Kranckheit zu erkeñen geben/ iſt alſo nichts ſo boͤß/ es iſt zu etwas gut.
Dieſe Hiſtori habe ich zur Nachrichtung dem Liebhaber guter Medicamenten hieher ſetzen muͤſſen/ wil nicht hoffen/ daß es Verdruß einfuͤhren werde/ vnd dieſes noch bey zu fuͤgen/ nicht vndienſtlich ſeyn wird/ daß eins von den ſchlaffenden Kindern/ einen ſehr Phlegmatiſchen Kopff habende/ dardurch ihme die Catarri los wurden/ vnd einen geſunden Kopff darnach bekommen/ alſo daß in dem Sulphure Vitrioli mehr ſteckt/ als man glaͤuben kan/ daher ich auch mit demſelben/ wann er mit dem Opio correcto vereiniget/ ſehr viel kleine Kinder in Epilepſia zu recht gebracht habe/ wird auch ſehr gut befunden bey den Alten/ doch daß der Gebrauch meiner Panacea Antimonialis bey den mittelmaͤſſigen/ vnd Pan.
Aureæ bey gar Jungen vnd Betagten zuvor hergehe/ alsdann dieſe Nepenthe deſto beſſer wuͤrcken kan/ ſonſten legt dieſe Medicin alle innerliche Schmertzen/ vnd vnruhiges Gemuͤht/ ſtillt das Toben vnd Wuͤten in hitzigen Kranckheiten/ bringt einen ruhigen vnd ſanfften Schlaff/ vertreibt die Wind vnd Schmertzen im Bauch der kleinen Kinder/ wie auch Alten Perſonen/ macht einen guten Verſtand vnd froͤliches Gemuͤth/ toͤdtet/ bindet vnd heilet alle wilde fligende vnd vnruhige Spiritus im Leib/ daß ſie weder Hertz noch Hirn betruͤben/ erloͤſet/ vnd macht frey von boͤſen Humoribus, den uͤberwaͤltigten vnd vnterdruͤckten Spiritum Vitalem, bringt wieder vnd vermehret die verlohrne Leibs-Kraͤfften/ alſo/ daß gleichſam eine augenſcheinliche Huͤlff dabey geſpuͤhrt wird/ ſonderlich wann das Opium, wol durch den Spiritum Volatilem Vitriolì corrigirt iſt.
Man ſolte zwar das Opium auch mit dem Liquore Nitri fixi ſolviren/ corrigiren/ per Spiritum Vini extrahiren/ vnd in eine Eſſentiam bereiten koͤnnen/ iſt aber dieſe correction mit dem Spiritu Acido zu dem Opio beſſer/ als jene mit dem Nitro fixo.
Darbey man einen Spiritum Vini, die corrigirte Eſſentiam zu extrahiren/ gebrauchen muß/ welcher Spiritus Vini die Kraͤfften deß Opii aber gar zu fluͤchtig vnd penetrirent macht/ ſo aber allhier nicht geſucht wird/ ſondern beſſer iſt/ daß es langſam vnd nicht ſo ſtarck angreiffe/ welches die Experientz gut zu ſeyn geoffenbahret/ dieſe herꝛliche Medicin wann ſie wol bereitet/ fuͤr eine der vier Hauptſaͤulen darauff die Medicin ruhet/ zu halten iſt/ oben bey der Panacca Antimonii haben wir das allerbeſte vnd ſicherſte Purgans Univerſale, damit alle boͤſe Humores auß dem Leib gezogen werden/ bey der Panacea Aurea, das allerbeſte Diaphoreticum vnd Sudorificum, vnd allhier bey dem corrigirten Opio vnd Sulphure Vitriolato, das allerbeſte vnd herꝛlichſte Somniferum.
Folget nun ein gut Diureticum, Nephriticum, welches auß etlichen Wuͤrmen/ durch Huͤlff eines Spiritus appropriati Vegetabilium bereitet wird.
℞.
℥j. Cantharidum, ℥ij. Aſſellurum, thue dieſes in ein Phiol/ daruͤber gieſſe ℥iij. Spiritus Nitri, laß in linder Waͤrme die Wuͤrmlein darin ſolviren vnd zu 🜄 werden/ welches in wenig Stunden geſchicht/ oder laß es nur ein paar Tag in der Kaͤlte ſtehen/ ſolviren ſich gleichwol/ darnach thue in dieſe Solution ℥iij. Regen-wuͤrme/ vnd laß dieſelbe auch ein paar Tag darin ſtehen vnd ſolviren/ darnach gieſſe die Solution in ein zart vnd dicht leinen Tuͤchlein/ ſo uͤber einem glaͤſern Trichter ligt/ ſo laufft der Spir.
Nitri mit den ſolvirten Wuͤrmen durch das Tuͤchlein/ vnd ſo noch etwas dicklichs von den Wuͤrmen in dem Tuͤchlein bliebe/ vnd nicht durchlauffen wolte/ ſo nim̃ daſſelbe von dem Trichter ab/ vnd falte es zuſammen/ vnd preſſe mit den Fingern das naſſe ſo durchgehen wil/ herauß/ zu dem durchgeloffenen/ die feces, ſo in dem Tuͤchlein bleiben/ wirff hinweg/ darnach gieſſe in einem weiten Zuckerglas ſo viel Liquoris Nitri fixi auff die ſolvirte Wuͤrme/ ſo lang die Solutio noch ebullirt oder arbeit/ vnd wann es ſtill iſt/ vnd die ſolvirte Wuͤrme zu boden des Glaſes gefallen/ vnd wol præcipitirt ſeyn/ alsdann gieſſe das ſolvens allgemach von den Wuͤrmen/ ſetze es hin zu coaguliren/ ſo wiꝛd wiedeꝛ ein natuͤrlicher Salpeter darauß/ welchen du wieder zu gebrauchen/ die niedergefaͤlte Wuͤrme aber Edulcorire mit ſuͤſſem Waſſer wol ab/ vnd laß die Wuͤrme auf gelindere Waͤrme trucken werden/ koͤnnen zu Pillen formirt, oder mit Zucker zu einem Electuario bereitet/ vnd in Calculo renum & veſicæ vnd deſſen Anhang/ wol vnd ſicherlich ohne alle Gefahr gebrauchet werden/ doſis a gran. 1. 2. 4. 6. 8. auff 12. nach Gelegenheit deß Patienten vnd Perſon/ wird nicht allein den Vrin/ ſondern auch den Schleim/ vnd noch vnerharten Tartarum in Nieren vnd Blaſen außfuͤhren.
So man aber dieſe Medicin noch kraͤfftiger haben wil/ ſo ſol man die ſolvirte/ corrigirte, præcipitirte vnd edulcorirte Wuͤrme/ noch einmal mit einem Spir.
Ardenti, welcher entweder ex Saxifrago, Petroſelino, Baccis Juniperi, Fraxino oder dergleichen Steintreibenden Kraͤutern bereitet worden/ extrahiren, ſo bleiben wieder feces zuruͤck/ vnd zieht der Spir. die reinſte Eſſentz darauß/ von welcher man im linden Balneo den Spir. wieder abſtrahiren ſol/ ſo bleibt in fundo die Eſſent. als ein lieblicher rohter Balſam zuruͤck/ welcher dann in obigen Kranckheiten vnd Gebrechen viel anmuͤhtiger/ bequemer/ vnd lieblicher zu gebrauchen ſeyn wird/ als er vor der Extraction in forma Pulveris, Pillularum vel Electuarii geweſen. NB.
Wil man aber auß den Regen-wuͤrmen ein Venerum haben/ ſo ſol man die Cantharites vnd Eſelein davon laſſen/ vnd halb ſo viel als der Regen-wuͤrme ſeyn/ der rohten breiten Veneriſchen Wuͤrmlein/ welche Sommerszeit haͤuffig in den Gaͤrten an den faulen Brettern vnd alten Gemaͤuer ſich auffhalten/ wie auch ein vierdten theil Hirſchbrunſt darzu nehmen/ vnd alſo damit procediren/ wie gelehrt.
Auch ſol man die Regen-wuͤrme ſamlen/ ſo bald das Erdreich offen/ vnd man hinein graben kan/ wann aber die Wuͤrme noch nicht herauß geweſen vnd ſich gepaaret haben/ alsdann ſie noch am kraͤfftigſten ſeyn/ vnd ſolche ſolvirte corrigirte/ præcipitirte vnd edulcorirte Wuͤrme/ endlich noch einmal durch einen Spir.
Ardentem der auß Knaben-kraut/ Hopffen vnd Spargen wurtzeln bereitet/ extrahiren/ vnd in eine liebliche Eſſentiam bringen/ ſo hat man fuͤr die Impotentes eine ſichere vnd kraͤfftige Medicin.
Alle Diuretica, vnd ſonderlich die Regen-wuͤrme/ ſeynd Venera, wann ſie gezeitiget vnd corrigirt werden/ welche correction aber nicht beſtehet/ auff der Weiber-koͤchiſche Weiß/ mit zuthun deß Weins/ Zuckers/ Gewuͤrtz/ vnd dergleichen/ das ſubjectum damit zu corrigiren/ vnd annehmlich zu machen/ ſondern die correction ſol durchs Feuer (der Natur nach ohne zuthun anderer Dingen Philoſophiſcher Weiß) geſchehen/ aber auch nicht durch das bekandte gemeine Kuͤchen-feuer/ ſondern durch das naſſe Philoſophiſche/ vaporiſche/ digerirende/ alterirende/ durch dringende/ zeitigmachende/ verbeſſerende/ erhaltende/ vnd in gleichem Grad immerwehrend-beſtaͤndige Feuer geſchehen/ welches im Nitro muß geſucht werden.
Es wird ein groſſer Fehler begangen bey den Vegetabiliſchen Decoctionibus, in deme man die Kraͤuter/ Blumen/ Saamen vnd dergleichen/ mit einigen Liquoribus, als Waſſer/ Wein/ Bier vnd dergleichen/ auf dem Feuer kochet/ vnd das decoctum hernach/ in Meynung/ alle Kraͤfften dem Kraut entzogen zu haben/ dem Krancken beybringt/ vnd doch nicht in acht genommen wird/ daß in einer ſolchen Kochung/ das edelſte/ nem̃lich der durchdringende kraͤfftige Spir. ſampt dem lieblichen Oleo dem Kraut entgehet/ vnd mit dem Waſſerdunſte hinweg gehet/ welches man gar wol mercken koͤnte/ wann man wolte/ dann allezeit bey ſolchem Gekoch/ der Geruch/ ſo davon gehet/ lieblicher iſt/ als die romanentz die man gebrauchet/ welches niemand laͤugnen kan; warumb werden die Kraͤuter-waſſer in den Apotheken/ da ſie haͤuffig abgehen vnd gebraucht werden/ nicht mehr in Balneo per ſc, ſondern mehrentheils per veſicam, mit zuthun gemeinen 🜄 auff daß dieſelbige nicht anbrennen/ deſtillirt, mit Vorwendung/ daß ſolche Waſſer eben ſo gut waͤren/ als diejenige/ ſo in Balneo per ſe, ohne zuthun 🜄 deſtillirt worden/ welches auch die Warheit iſt weilen in der deſtillation die ſubtilſte Feuchtigkeit deß Krants nur uͤbergehet/ vnd das gemeine 🜄 als das ſchwerſte zuruͤck in dem Keſſel bleibt/ daran ſie auch ihre Zeichen haben/ wann das uͤbergehende 🜄 nicht mehr nach dem Kraut ſchmeckt/ ſie alsdann auffhoͤren/ vnd den Reſt 🜄 ſampt dem Kraut wegſchuͤtten/ vnd wann ſie das Kraͤuter-waſſer noch lieblicher vnd kraͤfftiger haben wollen/ gieſſen ſie das uͤbergeſtiegene wieder auff friſche Kraͤuter/ vnd ziehens davon uͤber/ welches dann das reinſte Theil des Krauts auch zu ſich zieht/ vnd mit ſich uͤberfuͤhret/ vnd kraͤfftiger wird/ ein guter Modus die Kraͤuter 🜄 in Copia zu bereiten.
Auch iſt bekand genug/ wann man auß den Vegetabilibus ihre Spir. vnd Olea ſuchet/ daß ſelbige mit zuthun vielem Waſſer per Veſicam muͤſſen uͤbergetrieben werden/ wie oben im Erſten Theil dieſes Tractaͤtleins gelehret.
Alſo iſt es ja klar vor Augen/ daß die gemeine Kochung der Kraͤuter im 🜄 nichts tauge/ ſondern das beſte Theil deſſen ſo man kochet/ im kochen hinweg duͤnſtet/ vnd nur das vnlieblichſte Theil zuruͤck bleibt.
Wiſſens doch etliche erfahrne Koͤche/ welche das Gewuͤrtz nimmer ehender zu dem Fleiſch in den Pot thun/ biß das Fleiſch zuvorn gar iſt/ vnd ſie ſolches bald auff den Tiſch geben wollen/ auff daß der beſte Geruch vnd Geſchmack von den Aromatibus nicht durch das lange kochen weg duͤnſte.
Wann man bey einem Brauhauß vorbey gehet/ wann ſie ihren Hopffen kochen/ vnd bey einer Apotheken/ wann ſie ihre Decocta bereiten/ riecht es viel annehmlicher vnd gleichſam hertzſtaͤrckender/ als das jenige was zuruͤck bleibt/ vnd man trincken muß/ vnd ſolches auch/ auß obangeruͤhrten Vrſachen nicht anderſt ſeyn kan/ weilen die beſte Krafft im Kochen hinweg gehet.
Darumb ſage ich nochmalen/ daß dieſes Gekoͤch ſo per aquam univerſalem igneam, in der Kaͤlte geſchicht/ dem andern weit vorzuziehen/ iſt das meiſte alles was wir eſſen/ auff daß es der Magen verdaͤuen oder vertragen moͤge/ es ſey gleich Fleiſch/ Fiſch/ Kraut/ Ruͤben vnd dergleichen/ zuvorn in der Kuͤchen mit dem 🜄 auff daß es nicht anbrenne/ durch das 🜂 muß gekocht vnd gar gemacht werden/ iſt ja bekand genug; warumb dann auch nicht die Medicamenten?
Vnd obwolen bey kochung deß Fleiſches/ der Fiſch/ deß Krauts vnd dergleichen/ auch etwas von ſeinen Kraͤfften entgehet/ ſo hat es doch nichts zu bedeuten/ weilen man mit dem bleibendē/ dem gantzen Leib voll anfuͤllt zur Speis vnd Nahrung dem Leib damit zu ſaͤtigen/ bey den medicinaliſchen Decoctis aber man ſo viel nicht gebrauchet/ ſondern nur ein wenig auff einmal davon eingibt/ dahero billich auch ſeine Kraͤfften ihme ſolten gelaſſen/ vnd nicht im kochen weg geduͤnſtet werden/ welches aber nicht zu verwehren iſt/ wann es in offenen Geſchirren/ mit gemeinem 🜄 vnd 🜂 gethan wird; Darumb dieſer mein modus per aquam igneam, dem andern weit vorzuziehen iſt.
Dann bey dieſer Kochung/ das geringſte von deß Krauts oder Thiers Kraͤfften (weilen ſie in der Kaͤlte geſchicht) weg gehen kan.
Sondern alles beyſammen in dem naſſen 🜂 oder feuriſchen 🜄 verbleiben/ ſich zeitigen/ verbeſſern/ vnd zu einer Medicin bereiten laſſen/ muß es/ wolle oder wolle nicht/ wenn außzuweichen ihme kein Platz gegeben wird/ wie bey voriger Kochung/ da das Edelſte weggehet:
Darumb billich alle gewiſſenhaffte Medici, ihnen ein ſolches digerirende, enthaltene/ zeitichmachende/ vnd verbeſſerende Feuer vnd Waſſer/ ihre Medicamenten damit zu bereiten/ befohlen ſeyn laſſen ſolten/ vnd wann es auch nur wegen etlicher Medicamenten/ die man ſonſt nicht erlangen kan/ geſchehen ſolte/ als bey den Diureticis zu ſehen/ welche durch dieſes Philoſophiſche 🜄 vmbgekehrt/ nicht allein viel ſicherer hernacher den Vrin vnd Calculum, vnd alles was ihnen anhaͤngig/ treibet/ ſondern ſie werden auch Hertzſtaͤrckend darbey/ wie alle warme vnd ſubtile durchdringende Natur theilhaftige ſimplicia vnd Compoſita ſolches auch zu thun pflegen/ alſo/ daß ſie hinfuͤro den Vrin vnd Calculum nicht mehr mit Gewalt vnd Schmertzen/ ſondern fein ſanfft vnd lind befoͤrdern/ vnd darbey noch die maͤnnliche Natur ſtaͤrcken/ in ihrem Weſen erhalten/ da die vnzeitige hergegen derſelben wegen ihrer Vnzeitigkeit vnd Wildigkeit noch ſchaͤdlich ſeyn/ vnd neben dem Waſſertreib auch Schmertzen verurſachen/ welches die corrigirte nicht thun.
Bey dieſer Materi vnd gehaltenen Diſcurs wegen deß naſſen Feuers/ oder feurigen Waſſers/ damit ich die gifftige Vegetabilien/ Animalien vnd Mineralien in heilſame Medicamenten zu bereiten/ gelehret habe/ moͤchten leichtlich ſtreitige Gedancken entſtehen/ vnd den Vnerfahrnen fremb vorkommen/ daß ich den Liq. Nitri fixi, wie auch Spiritum Nitri Corroſivum feurige 🜄 oder waͤſſerige 🜂 nenne/ da man doch an ihnen kein ſichtbarliches 🜂 ſiehet noch ſpuͤhret/ dieſen zweiffelenden Gedancken nun auch abzuhelffen/ finde ich noͤtig allhier zu thun/ vnd beweiſe erſtlich daß das gemeine Nitrum an ſich ſelber nichts anders ſey/ als ein lauter Feuer/ dann es auff einer gluͤhenden Kohlen gantz vnd gar hinweg brennt/ vnd das Buͤchſen-pulver ſolches auch genugſam bezeuget/ vnd wann es per Calcinationem figirt, oder per deſtillationem in ein ſcharffes 🜄 deſtillirt wird/ ſein Feuer noch nicht verlohren/ ſondern vollkoͤmlich bey ſich habe/ beweiſet nicht allein/ wann obgedachte beyde Liquores, nemlich deß Nitri fixi vnd Spiritus acidi zuſammen gegoſſen werden/ ſie beyde ihre durchs 🜂 angenommene Naturen verliehren/ vnd in einen natuͤrlichen Salpeter wieder werden/ darauß ja genugſam zu beweiſen/ daß beyde 🜂 ſo wol der Spiritus Acidus als Liq. Nitri fixi, feurige 🜄 moͤgen vnd koͤnnen genennet werden/ wie ſie es dann alle beyde mit der That erweiſen.
Dann ſie ihr 🜂 noch bey ſich haben/ weilen ſie alles zerſchmeltzen vnd zu Waſſer machen/ was ihnen beygefuͤgt wird.
Dieſer Beweis verhoffe ich/ werde den Verſtaͤndigen/ ob ſie ſchon im Licht der Natur nicht hoch erfahren/ dennoch Lichts vnd Zeugnuͤß genug ſeyn; Den gar vnerfahrneſten aber/ welche ins gemein das meiſte gethadel von Dingen haben/ die ſie nicht verſtehen/ muß ich eben ſo wol auch begegnen/ vnd klaͤrlich vor Augen legen/ das obgedachte 🜄 re ipſa lauter Feuer ſeyn/ wollen ſie es nicht glaͤuben/ ſo nehmen ſie nur von welchem Theil ſie wollen ein klein troͤpfflein oder Koͤrnlein auff die Zungen/ ſo werden ſie ihr verborgenes Feuer bald fuͤhlen/ nicht anderſt/ als wann mit einer gluͤhenden Kohlen ihnen die Zunge angeruͤhrt waͤre/ wollen ſie es aber brennend oder flammend ſehen/ ſo koͤnnen ſie beyde/ oder welches von beyden coaguliren oder concentriren.
Entweder durch das Antimonium oder Lapidem Calaminarem, davon ſich alle Corroſiven am liebſten concentriren/ vnd ihr bey ſich fuͤhrendes 🜄 gehen laſſen.
Wann man nun eine Flam̃ ſehen wil/ ſo muß man einen reinen dephlegmirten Spiritum Vini auff den concentrirten Spiritum acidum, vel liquorem Nitri fixi gieſſen/ ſo wird ſich alſobalden das verborgene Feuer des Nitri concentrati offenbaren/ vnd den Spiritum Vini anzuͤnden vnd verbrennen/ oder wann man auff andere Weiß ſolches erfahren wil/ ſo kan man das Nitrum per regulam Antimoni Martialem figiren, vnd coaguliren zu einer feurigen Maſſam, vnd ſolche in einem ſtarcken Erden-krug/ wol vermacht/ bewahren/ daß keine Lufft darzu koͤm̃t/ ſo bleibt das 🜂 ſo lang verborgen als man ſelber wil/ wann es aber warm werden ſol/ ſo geuſt man ein wenig 🜄 in den Krug zu dem verborgenen 🜂 ſo faͤngt es alſobalden an ſich ſpuͤhren zu laſſen/ vnd macht das Geſchirꝛ ſo heiß/ daß man keine Hand daran erleiden kan/ vnd nachdeme du viel 🜄 beythuſt/ ſo viel waͤrmer das Geſchirꝛ wird/ auch gar vor Hitze zerſpringen moͤchte/ darumb man Ziel vnd Maß darin gebrauchen muß/ wann das 🜂 lang waͤren vnd Waͤrme geben ſolte.
Jſt nicht allein eine ſchoͤne Curioſitaͤt/ die Wunderwercke der Natur dadurch zu erlernen/ ſondern es iſt auch nuͤtzlich denen/ welche Winterszeiten zu Wagen oder Schiff/ Tag vnd Nacht in groſſer Kaͤlte reiſen muͤſſen/ ſich bey einem ſolchen 🜂 im fall der Noth zu waͤrmen/ dann ein Geſchirꝛ da ein oder zwey Pfund dieſes coagulirten 🜂 eingehet/ wol 24.
Stund lang die Hitze halten kan/ vnd im Nothfall man auch wol groͤſſere/ oder mehr Geſchirꝛ mit auff die Reiſe nehmen koͤnte/ auff das nimmer mangel an 🜂 waͤre/ vnd wann in der groſſen Kaͤlte kein 🜄 zu haben/ ſo kan man an deſſen ſtatt/ ſeinen eigenen Vrin nehmen/ thut auch gut.
So gering dieſes Stuͤcklein ſcheint zu ſeyn/ ſo ſteckt doch ein groſſes Geheimnuͤß darhinder zu der wahren Philoſophia dienſtlich/ auch iſt es ein ſolches 🜂 gleich wie bey den Maccabeern die Prieſter ſollen begraben/ vnd hernacher uͤber etliche 100. Jahren wieder geſucht vnd gefunden haben/ dann ein ſolches Feuer/ wann es nur vor Lufft wol bewahret wird/ ſich viel hundert oder 1000.
Jahre vnverdorben halten kan/ welches fuͤrwar Nachdenckens wehrt iſt.
Dieſes nun genug von dem Nitro fixato, daß es lauter 🜂 ſey/ vnd ſich offenbare wann mans haben wil; auch thut nicht minder der Spiritus acidus Nitri, vnd wiewol derſelbe gar einer andern Natur vnd Eigenſchafft als das Nitrum fixatum iſt/ dannoch eben ſo wol er ſein Feuer noch verborgen bey ſich hat/ vnd wieder ſehen laͤſſt/ wanns der Kuͤnſtler haben wil/ nemlich alſo ſolvire ♂ oder Lap.
Calaminarem damit auff/ laß darnach die Feuchtigkeit auf dem Feuer gantz weg duͤnſten/ NB. wird aber nichts als ein vngeſchmack ſuͤß 🜄 davon gehen/ das feurige Theil/ aber wird bey dem Marte oder Lap.
Calam. ſich concentriren/ vnd zu einer feurigen truckenen Erden werden/ welche man vor Lufft bewahren muß/ auff daß ſie ſich nicht in ein 🜄 ſolvirt.
Dieſer in eine rohte Erden concentrirte feurige Spiritus iſt ſo hitzig/ wann man eines Hauffkorns groß auf die Zungen nim̃t/ nicht anders brennt/ als wann man mit einem gluͤhenden Eiſen ſolche angeruͤhret haͤtte/ wann man dann Feuer darauß haben wil/ kan man einen Spiritum Vini darauff gieſſen/ ſo wird die Flam̃ davon gehen/ wil man ſich aber dabey waͤrmen/ wie oben bey dem Nitro fixo gelehret/ ſo muß man ein wenig 🜄 darein troͤpffen laſſen/ ſo faͤngt das verborgen vnd concentrirte Feuer an ſich zu erholen/ vnd zu brennen/ wie das Nitrum fixum, vnd kan eine lange Zeit waͤren/ wann man nicht zu viel 🜄 auff einmal bey thut/ vnd wan man wil/ daß es wieder außloͤſchen vnd kalt werden ſol/ muß man das Geſchirꝛ zu machen/ vnd ſo man dann ſolches wieder wil warm haben/ ſelbige wieder geoͤffnet/ vnd ein wenig 🜄 bey muß gethan werden/ ſtehet alſo ſolches Feuer bereit zu dienen wann mans begehrt.
Sonſten kan auch darmit bewieſen werden/ daß der Spiritus Nitri acidus ein kaltes vnd verborgenes Feuer ſey/ wann man nur ein ſtuͤcklein Eiſen oder Galmei darein legt/ daß der Spiritus daran arbeiten kan/ ſo wird er ſich entzuͤnden/ vnd das Glas davon ſo heiß werden/ daß mans nicht in der Hand halten kan/ daher auch die warme Baͤder ihren Vrſprung haben/ wann nemlich ein Spiritus acidus Mineralis, zu einer Waſſerquell in dem Gebirg koͤmt/ vnd ſolches impregnirte 🜄 durch ♂ oder Calmei Gaͤnge lauffet/ darin es ſich dann alſo erhitzet/ daß es Kochheiß auß der Erden laufft/ wird auch nirgends kein warm Waſſer gefunden/ als bey den Eiſen vnd Galmey-Gebirgen/ wie an vielen Orten zu ſehen/ vnd ſonderlich zu Acken/ da die ſchoͤnſte Baͤder in Europa zu finden/ vnd alles Gebirg vmb die Stadt voll Eiſen vnd Galmey ſtecket.
Was ſonſten fuͤr ſchoͤne vnd nuͤtzliche Secreten hinter dem concentrirten Feuer verborgen/ gehoͤrt hieher nicht/ iſt genug Anleitung darzu geben/ wers darauß nicht erlernet/ ſoll es auch nicht haben/ vnd iſt ihme nicht von Gott beſchehret/ deß Feuers vner gruͤndliche Eigenſchafften wiſſen vnd kennen/ iſt eine Thuͤr zur wahren Philoſophia vnd Hermetiſchen Medicin.
Allhier ſiehet der Kunſtliebende/ was ein concentrirtes Feuer vermag/ vnd wann es noch mit vieler Erden/ als Eiſen/ Galmey vnd Antimonio vmbgeben/ vnd gleichſam an ſeiner rechten Krafft verhindert vnd gebunden iſt/ dann ein vnrein Corpus auch die reine Seel ſo darin wohnet/ verunedlen vnd vergeringern oder gar toͤdtē kan/ welches ſo wol bey den Mineralien/ als Menſchen ſelbſten zuverſtehen iſt.
Was aber darmit außzurichten/ wann es gantz fein vnd von allen fecibus geſaͤubert/ kan man leichtlich erachten/ vnglaͤubliche ja ſchier Goͤttliche Dinge damit wuͤrden gethan werden.
Dann das Feuer von Terreſtriſchen Holtz vnd Kohlen gemacht/ wann es concentrirt wird/ viel Wunders außrichten kan/ was wuͤrde eine concentrirte Sonne/ welche tauſendmal reiner als das Holtzfeuer/ thun koͤnnen?
Nechſt Gott iſt die Sonn/ nechſt der Sonn das jrꝛdiſche Holtz-feuer/ das Edelſte in der gantzen Welt.
Doͤrffte ich wegen der groben Vnverſtaͤndigen/ recht meine Meynung vom Feuer herauß geben/ ſolte mancher finſtere Winckel erleuchtet werden.
Dann die Elementiſche Sonn/ dadurch alles Licht vnd Leben der Welt geben wird/ anders nichts als ein Kleid oder Vmbhang deſſen Ewigen vnd Allmaͤchtigen Gottes iſt.
Jſt nun das Kleid oder Vmbhang Gottes ſo herꝛlich/ traͤfftig/ vnd maͤchtig in ſeinem Weſen/ was wird denn Gott als das ewige Licht/ vnd Centrum alles Lichts/ ſelber ſeyn? Koͤnnen wir doch das Kleid nicht anſehen/ noch deſſen wunderbarliche Kraͤfften vnd Eigenſchafften/ durch all vnſer ſpeculiren vnd philoſophiren ergruͤnden.
Warumb vnterſtehen ſich die Narren ſo leichtfertig von Gott zu reden vnd zu halten/ welche doch ſo gar nichts von ihme wiſſen/ noch ihn kennen; Dahero ſchier ein jedwederer ihme einen beſondern Gott machet/ ihn ehret vnd anbetet/ welches vor dem rechten einigen vnd wahren Gott ein Greuel iſt.
Die alten Naturkuͤndiger haben die Sonnen eine runde feurige Kugel/ die ihren Anfang von Gott habe/ zu ſeyn/ geſchrieben/ vnd ſelbiger mit einem Zeichen der perfection als einem runden Zirckel abgemahlet/ vnd in der mitte deß Zirck els einen Punctum geſetzet/ als ein Centrum deß Circkels darmit an zudeuten.
Weilen dann das Centrum bey allen Dingen allzeit edler vnd beſſer iſt/ als die Circumferentia, welche von dem Centro außgehet/ vnd je weiter die Circumferentia von dem Centro, je differenter vnd vngleicher ſie mit dem Centro iſt/ je naͤher aber dem Centro, je gleicher es demſelbigen ſeyn muß; wann dann nun die Sonn als eine Circumferentia deß Puncten darin/ ein ſolch uͤberauß edel Weſen iſt/ was wird dann der Punct darinnen ſeyn?
Vnd wie ſollen wir ihn nennen?
Wer kans oder darff es thun vor der boͤſen Welt?
Muß alſo wieder meinen Willen davon weiters zu diſcuriren aufhoͤren/ vnd ſolches biß in mein Tractaͤtlein de Concentratione Cœli & Terræ, verſchieben vnd bewahren.
Sage aber diß zum Vberfluß/ daß vnſer Terreſtriſch Feuer/ damit wir taͤglich vmbgehen/ die erſte Staffel auff dieſer Leiter iſt/ auf welcher man zu Gott ſteigen/ deſſen Allmacht begreiffen/ empfinden/ ergruͤnden/ lieben/ fuͤrchten/ ehren/ vnd endlich ſehen/ vnd ſeiner ewigen Herꝛlichkeit einmal auß Gnaden theilhafftig werden koͤnnen.
So das gemeine vnd allen Menſchen bekandte Feuer ſage ich nochmalen/ die erſte Sproſſel auff ſolcher Leiter iſt/ darauff man zu Gott vnd ſeinen Geheimnuͤſſen ſteigen kan/ vnd doch vns Menſchen ſo vnbekand/ was wird die andere vnd dritte dann ſeyn/ davon wir noch weniger wiſſen/ vnd doch vns vergeblich ſo viel einbilden; bleibt alſo darbey/ daß all vnſer Wiſſen nur eitel Stuͤck-vnd Flickwerck ſey/ vnd vnter Hundertauſenden/ nicht einer die zweite Sproſſel/ wil geſchweigen die dritte/ welche zu den Geheimnuͤſſen Gottes fuͤhret/ begreiffet/ noch anruͤhret/ das ſag ich allhier/ an einem andern Ort ein mehrers/ hernach ſol geſagt vnd bewieſen werden.
Folget ein Cordiale vnd Confortativum in groſſen vnd langwierigen Schwachheiten.
℞.
Florum Majoranæ, Salviæ, Roriſmárini, Macis, ana ℥ij. Nucis Muſcátæ, Cardamomi, Zeduariæ, Galangæ, ana ℥j. Cinamomi Electi ℥viij. Extrahire per Spiritum Vini Tincturam, weiters ſolvire in ℥vj. Spiritus Salis rectificati, welcher mit einem Nitro acuirt ſeyn ſoll ℥j. Auri, gieſſe dieſe Solutionem Auri in den Spiritum Vini aromatiſatum, ſetze es zuſammen in einen glaͤſern Retorten in ein Balneum ſiccum zu deſtilliren, ſo gehet erſtlich ein lieblicher Spiritus Vini aromatiſatus klar uͤber/ vnd wann er anfaͤngt weislicht oder truͤb zu gehen/ ſo leg einen andern Recipienten vor/ vnd laß alle Feuchtigkeit mit linder Waͤrme uͤber deſtilliren/ ſo lang biß daß kein Spiritus Vini mehr gehet/ ſondern ein vngeſchmackt ſauer Waſſer anfaͤngt zu kommen/ alsdann man alles Feuer vnter dem Balneo wegnehmen/ vnd den Retorten kalt werden laſſen/ vnd außnehmen ſoll/ ſo wird man auff der Solutione Auri ein blutrohtes/ mit Tinctura Auri impregnirtes Oleum Aromatum finden/ welches man durch ein Scheidglas von dem Spiritu Salis ſcheiden/ vnd ſo viel deſſen ſeyn wird/ zu dem uͤbergeſtiegenen Spir.
Vini aromatiſato thun/ welcher dann ſolches alſo balden zu ſich nehmen/ vnd ſchoͤn roht davon werden wird.
Auß dem zuruͤcke gebliebenen Spiritu Salis ſol man das uͤbrige Gold/ ſo das Oleum aromatum nicht zu ſich genommen hat/ mit Nitro fixo in einen zarten glaͤntzenden Calcem præcipitiren/ abſuͤſſen/ vnd zu dem Spiritu vnd Oleo aromatiſato thun/ mit ſo viel Candi Zucker/ als noͤhtig ſeyn moͤchte/ den Spiritum aromatum damit lieblich zu machen/ ſo bekoͤmt man ein ſehr kraͤfftiges Aqua Vitæ in allen Schwachheiten/ zur Labung vnd Staͤrckung/ nuͤtzlich zu gebrauchen.
Dieſe Præcipitation aber ſol nicht geſchehen/ gleich wie man ins gemein die ſolvirte Metallen præcipitirt, in ſolche Pulver/ welche die metalliſche Geſtalt verlieren/ als bey dem ☉ ein gelbes Pulver davon wird/ das man Aurum fulminans nennet/ weilen es/ wanns auff einem Blech erwarmt/ ſchlaͤgt vnd knalt/ als wann man ein geladen Rohr los braͤndte/ doch ſehr hell vnd auch vnter ſich/ alſo daß einer kleinen Erbes groß/ wann es wol gemacht iſt/ in einem ſilbern Loͤffel ein Gruͤblein einſchlaͤgt.
Sondern es ſol das Gold alſo niedergeſchlagen werden/ daß es ſeine metalliſche Geſtalt behalte/ aber ſo zart/ daß mans auch in einem Augleiden koͤnte/ vnd ſol auch nicht alles ☉ nieder gefaͤllt werden/ ſondern allein das edelſte/ vnd gleichſam deß Goldes Anima, viel hoͤher vnd ſchoͤner als ander Gold vnd Farb/ vnd den geringern Theil von dem Gold beſonders niederſchlagen/ vnd wieder zuſammen ſchmeltzen/ wird bleich vnd ſchlecht Gold ſeyn/ welchem aber/ wann man wil/ durch das Antimonium vnd ♀ ſeine Farb wieder geben kan/ alſo/ daß man keinen Abgang oder Schaden leidet/ dann ſo das erſt-gefelte beſſer als ein gemein fein ☉ iſt/ ſo muß nohtwendig das letztere gefaͤlte geringer ſeyn/ oder wann das letztere geringer iſt als gut fein ☉ ſo muß nothwendig das erſt-gefaͤlte beſſer ſeyn/ als gemein fein ☉ derohalben ſolches auch in Medicina nuͤtzlich zu gebrauchen/ weilen es ſich im Magen verzehrt/ ſeine Operation thut/ welches ſonſten gefeilt oder geſchlagen corporaliſch ☉ nicht thun kan/ welches ich mit Fleiß verſuchet/ vnd alſo befunden habe/ ſo aber jemand daran zweifflen ſolte/ kan er den erſten Niederſchlag (als das beſte Theil von ☉) ſo ich allhier mit bey zunehmen befehle/ mit einem wenig Borras zuſammen ſchmeltzen/ vnd gegen den letzteren Niederſchlag halten/ ſo wird er einen ſolchen Vnterſcheid finden/ wie Tag vnd Nacht; das erſte wird viel hoͤher vnd ſchoͤner an der Farb ſeyn als das beſte Ducaten- oder Roſenobel ☉ das letztere aber vmb ſo viel geringer vnd ſchlechter als Ducaten/ vnd wann man dieſes Erſte wieder auffs neu ſolvirt/ vnd More Philoſophico præcipitirt, vnd nur allein die erſte Helffte beſonders felt/ ſo wird es noch Edler/ vnd laͤſſt wieder etwas bleich Gold zuruͤck/ welches fuͤrwar ein Werck iſt/ daß nach denckens macht/ vnd ſolte endlich das Gold alſo concentrirt werden/ daß es ſo hoch vnd edel an Farb/ Krafft vnd Tugend/ daß man damit andere Metallen faͤrben vnd verbeſſern koͤnte.
Welches ich zwar noch nicht/ wegen Mangel der Zeit gethan; geliebts Gott/ vermeine ich mit eheſtem ein ſolches ☉ dem Liebhaber goͤttlicher vñ natuͤrlicher geheimnuͤſſen werde zeigen koͤnnen; vnd nur vmb einer guten Medicin willen ſolche darauß zu bereiten; Wie ich dann von dieſer vnd dergleichen kuͤnſtlichen vnd Philoſophiſchen Concentration deß Golds vnd Silbers in gute Medicamenten/ in meinem Vierdten Theil des Vaterlands Wohlfahrt mir zu beſchreiben vorgenommen.
Auf daß aber gleichwol der Kunſtliebende allhier auch ein wenig Nachricht habe/ wie eine ſolche Præcipitation hergehe/ ſo berichte ich kuͤrtzlich/ daß ſolche ſo wol im trucknen als naſſen Weg zu thun muͤglich.
Allhier geſchicht es im naſſen Weg/ weilen es der Proceß bey der Medicin Beſchreibung alſo mitbringet/ welche muͤheſam/ vnd auch ſorglich in der Arbeit/ wann etwan ein Glas außlauffen ſolte/ das Gold zu verliehren/ im truckenen Weg aber/ hat man ſolcher Gefahr ſich nicht zu beſorgen/ welches hieher nicht/ ſondern in den Vierdten Theil deß Vatterlands Wohlfahrt gehoͤret.
Jſt nur derentwegen allhier angeruͤhret/ auff daß man ſehen vnd ſpuͤhren koͤnne/ daß in dem Gold auch eine Scheidung zu machen/ wie bey den geringern Metallen, dann/ wann man durch Kunſt eine Scheidung eines Metalls, nemlich/ das beſſere von dem geringern Theil zu ſcheiden weis/ der hat eine Verbeſſerung deß Metalls mit Nutzen:
Wie dann in meinem Andern Theil deß Vatterlands Wohlfahrt/ die fluͤchtige/ vnzeitige Mincralien, per Nitrum in geſchmeidige Metalliſche Coͤrper/ in dem Dritten Theil aber dieſe gemeine vnperfecte Metallen zu perfectem ☽ vnd ☉ im Vierdten/ das perfecte ☉ vnd ☽ in plusquam perfecta Corpora, der Medicin zugehoͤrig/ zu verwandlen gelehrt wird/ vnd allhier auch bey nechſter Medicinaliſcher Bereitung ein mehrers von ſolcher Scheidung ſol geſagt werden.
Vnd wolle ſich niemand daran ſtoſſen/ daß ich allhier das gefelte zarte Gold mit zu dieſer Medicin zu nehmen gelehret/ da doch ſonſten an andern Orten ich ſelber geſchrieben/ daß des Menſchen Magen ein corporaliſch ☉ zu verdaͤuen vnmuͤglich/ ſo ich vielmal erfahren/ dieſes aber davon allhier Meldung geſchicht/ viel beſſer vnd Edler iſt als ein gemein ☉ derohalben auch ſolches nicht fuͤr corporaliſch ☉ ſondern fuͤr ein Kern/ vnd gleichfam Animam deſſelben/ ſo ſich ins Menſchen Magen verdaͤuen laͤſſt/ vnd ſeine Krafft von ſich gibt/ wil gehalten haben. NB.
Wann man obgedachtes Aquam Vitæ Auream gebrauchen wil/ ſo ſoll man das Glaͤslein zuvorn einwenig ſchuͤtteln/ auff daß das in die allerſubtilſte Athamos gebrachte Gold ſich mit dem Aqua Vitæ vermiſche/ vnd alsdann etliche Tropffen nach Gelegenheit der Perſon vnd Kranckheit mehr oder weniger mit bequemen Vehiculis dem Patienten moͤge beygebracht werden/ man kans mit einem wenigen verſuchen/ ſo wird man befinden/ daß eine groſſe hertzſtaͤrckende Kraft darin geſpuͤhret/ vnd fuͤglich ſolches bey allen Schwachheiten zu gebrauchen/ recommandirt ſeyn ſolte.
Folget eine andere gute Metalliſche Medicin_ Bereitung per Nitrum, ſo in allen Hirnkranckheiten nuͤtzlich zu gebrauchen/ vnd gehet auß einem ☽ haltenden ♄ Ertz.
℞.
Ein ſolches Bley-Ertz daß viel Silber fuͤhret/ vnd gar nicht Kupfferig oder Eiſenſchuſſig/ ſey ſo gut du es bekommen kanſt/ vnd je mehr Silber es fuͤhret/ je beſſer zu dieſer Arbeit ſolches zu gebrauchen/ ſcheide allen Sulphuriſchen Geſtanck vnd ſchwartze terreſtritaͤt per Nitrum ſecundum artem Spagyricam davon/ alſo/ daß dir nur die allerreinſte/ weiſte/ fluͤſſigſte/ vnd fluͤchtigſte mercurialiſche Theilen verbleiben/ ſuͤſſe das Nitrum auffs allerbeſte wieder davon/ ſo haſtu ein ſchwer glaͤntzend ſchneeweiſſes ſuͤſſes Pulver.
Welches der wahre leichtfluͤſſige vnd fluͤchtigſte ☿ Saturni iſt darvon 1. 2. 3. 4. 5. in 12. granen ſchwer mit bequemen Vehiculis in allen Hirnkranckheiten kan gebraucht werden:
Auch fſt ſie in Peſte vnd Bauch-wuͤrme der Kinder ein gutes remedium, legt alle innerliche Hitze/ auffſteigende vnd das Hirn beſchwerende Duͤnſte/ benim̃t die Verſtopffung deß Miltzes/ vnd was dieſem anhaͤngig/ erfreuet die ſchwermuͤhtigen Melancholicos, vnd bringt die wahnſuͤchtige/ naͤrriſche/ vnd phantaſtiſche Koͤpff wieder zu recht/ inſonderheit wann man zuvorn den Leib deß Patienten mit meiner Panacea Antimonii reiniget/ vnd noch beſſer/ wann dieſe Medicin nach der erſten Bereitung/ noch einmal per Nitrum gewaſchen/ vnd ſubtiler gemacht/ oder gar figirt wird/ alsdann ſie auch kraͤfftiger wircken vnd ihre Macht erzeigen kan.
Vnd noch beſſer wann dieſer ☿ Saturni, endlich per retortam in eine ſuͤſſe Milch uͤbergetrieben/ vnd alsdann figirt wird; welches den Philoſophiſchen Spruch wahr macht/ Ignis & azoth, abluunt Lathonem, Nitrum iſt der wahre Azoth Philoſoph. vnd ſonſten kein anderer zu finden; Sapo Sapientum, vnd Balneum Univerſale Metallorum.
Vnd laͤſſt ſich die Jungfraw Milch per ſe in einen durchdringenden fluͤſſigen Stein figiren, vnd coagulirt vnd figirt auch einen gemeinen gereintgten Mercurium, ſo weit aber daß er die Cupellen beſtanden/ habe ich ſelbigen noch nicht gebracht/ habe es aber vnter Haͤnden/ vnd verhoffe es auch mit der Huͤlffe Gottes zu wegen zu bringen:
Sonſten wann der Stein noch gantz fluͤchtig iſt/ penetrirt er die vnvollkommene Metallen/ als ♂ vnd ♀ vnd macht ſelbige leichtfluͤſſig vnd fluͤchtig/ was er aber thun ſolte wann er figirt worden/ iſt leicht zu erachten.
Moͤchte dem kleinen Bauren-werck vielleicht nicht vngleich ſeyn.
Allhier dienet dieſes noch zu ſagen/ weilen es die Materi mitbringt/ was eine Reinigung ſey/ vnd worin dieſelbe beſtehe.
Vnd weilen dann meine Schrifften vnd gute Erinnerungen allzumal dahin gerichtet/ das Reine von dem Vnreinen zu ſcheiden/ vnd auch dieſes Buͤchlein den Namen davon hat/ vnd aber nicht jederman weiß wie ſolche Scheidung geſchehen/ ſo finde ich rahtſam ein wenig zur Nachricht allhier davon zu ſagen/ dann alle Philoſophi dahin gehen vnd einhellig ruffen/ fac fixum volatile, & volatile fixum; Jn Ablegung der terreſtritaͤt wird ein hartfluͤſſiges vnd fixes weſen fluͤſſig vnd fluͤchtig/ welches die erſte Scheidung oder Philoſophiſche Reinigung iſt/ darauff folget die ſublimation oder deſtillation, durch welche das von dem groͤbſten fecibus allbereit geſchiedene/ noch einmal gereiniget wird/ dann je oͤffter ein Weſen deſtillirt oder ſublimirt, je reiner daſſelbige wird/ vnd je reiner es iſt/ je kraͤfftiger vnd durchdringender es auch ſeyn muß; wann nun das allerreinſte wieder figirt wird/ kan man leichtlich erachten was man erlangt/ vnd dieſes allhier von einer metalliſchen vnd per artem Spagyricam gethaner Reinigung zu verſtehen.
Bey Vegetabilibus, Animalibus, vnd Mineralibus, kan eine dreyfache Waſchung geſchehen/ eine Durchwaſchung mit gemeinem Waſſer/ dardurch die Vnreinigkeit/ als Sand/ Staub vnd Erden/ von dem Weſen abgeſpuͤhlt vnd gewaſchen wird.
Die andere geſchicht durch die deſtillation, wann nemlich die duͤnne vnd waͤſſerige Theilen/ von den groben jrꝛdiſchen Theilen geſchieden werden.
Bey den Metallis ſolches auch durch die ſublimation etlicher maſſen geſchehen kan/ wie bekant genug iſt.
Die dritte Reinigung geſchicht durchs Feuer/ wann nemlich das ſubjectum darin außgegluͤht wird/ daß der verbrennliche Sulphur ſich anzuͤndt vnd verzehrt wird/ der ☿ aber im Rauch hinweg gehet/ vnd nur die fixe Erden vnd Saltz zuruͤck bleibt:
Vnd dieſes bey den Vegetabilien vnd Animalien zu verſtehen.
Bey den Metalliſchen aber es viel eine andere Beſchaffenheit hat/ deren tria principia die Natur gleichſam radicaliter in eine gleichmaͤſſigkeit oder matoriam homogeneam verbunden vnd verknuͤpffet hat/ alſo hart/ daß ſolche Theilen ſich nicht gern wieder ſchneiden laſſen/ entweder ſie gehen zu gleich uͤber/ nach vnd nach/ per Cohobia, oder ſie bleiben zuruͤck.
Vnd wann ſchon ein ſchwartzes Metall durch Gewalt deß Feuers/ entweder uͤber ſich in weiſſe Flores ſublimirt, oder in eine weiſſe Aſchen calcinirt worden/ ſo findet man nach der reduction, das vorige vnd alte Metall wieder in ſolcher Geſtalt/ Art vnd Eigenſchafft/ gleich wie es vor der Sublimation oder Calcination auch geweſen iſt/ alſo dieſes gar keiner Philoſophiſchen Reinigung zu vergleichen.
Wieviel haben vermeint vnd ſich ſelber betrogen/ wann ſie den Martem zu einemrohten Croco bereitet/ die Lunam damit zu tingiren/ vñ nicht vermercket/ daß derſelbige Crosus, wann er wieder Corporaliſch wird/ zu einem natuͤrlichen Eiſen ſich ſchmeltzet.
Es laͤſſt ſich der ☿ vulgi in ein ſchoͤn roht Pulver præcipitiren/ kan aber wieder in einen lauffenden Mercurium revivicirt werden.
Der ♄ kan mit Sale communi in eine rohte Farb oder Minium calcinirt werden/ gibt aber in der reduction wider ein gemein ſchwartzes Bley/ vnd heiſſt billich einem ſchwartzen Morian vergeblich gewaſchen:
Wann auch der ♄ durch einen Eſſig oder ander corroſiviſch Waſſer zu einer weiſſen Ceruſſa gemacht wird/ ſo iſt es doch nur eine entlehnte Farb/ vnd gleichſam dem Saturno ein weiſſes Hemmet uͤber den ſchwartzen Leib gezogen/ welche ihme der Vulcanus bald wieder außziehen kan; von welcher Sophiſtiſchen Reinigung oder Waſchung die Philoſophi nichts halten/ weilen dann der Saturnus von den Philoſophis fuͤr ein ſchwartzes vnd leproſiſch ☉ gehalten wird/ vnd auch ſie allzumal ſagen/ daß in dem ♄ ſey was die Weiſen ſuchen/ ſo leſe man Paracelſum was er in ſeinem Buͤchlein Vexatio Alchimiſtarum genant/ davon ſchreibt/ vnd auch dieſes alte Symb nicht vmbſonſt gemacht worden.
Ignis & azoth abluunt Lathonẽ.
Azoth das Nitrum, vnd Lath. die Materiam lapidis bedeutende.
Es wollẽ zwar etliche das Wort Lathon, dem ♄ nicht zueignẽ/ welcher Lath. aber ob er den gemeinẽ oder einen andern ♄ bedeute/ laͤſt man jetzo in ſeinem Wehrt verbleibē/ dieſesſol in acht genommen werden/ daß vnter dem Wort Lathon die Materia Lapidis (welche durch den Azoth, oder Eſſig der Philoſophen, id eſt Nitrum ſol gewaſchen werden) verſtanden wird.
Jch fuͤr meine Perſon weis gar wol/ daß noch ein anderer Saturnus auſſer dem gemeinen vnd auch Antimonio ſey/ der ſich beſſer waſchen laͤſſt durch das Nitrum.
Weilen aber allhier von dem gemeinen Saturno, oder primo Ente Lunæ tractirt, vnd ſolchen zu einer guten Medicin durchs Nitrum zubereiten gehandelt wird/ ſo verbleibt es billich dißmals darbey/ vnd wird eine weitere Explication an einem andern Ort von dieſer Materi von mir ins kuͤnfftige zu erwarten ſeyn.
Was ich allhier in dieſem Philoſophiſchen Diſcurs engezogen/ haͤtte ich wol koͤnnen verbleiben laſſen/ dann ich gar wol weis/ daß bey dem Vnwiſſenden Hopffen vnd Maltz verlohren iſt/ vnd ich mir nur ein hauſſen Ignoranten vnd boßhafftige Farneriſche Geſellſchafft uͤber den Hals lade/ welche ich zwar gar nicht achte/ ſondern als ein heroiſch Pferd an ſolcher vntuͤchtigen Hunden-bellen mich gar nicht kehre; Kommen ſie vor den Tag/ ſeyn ſie ehrliche Leut/ vnd geben ein beſſers herfuͤr/ wann ſie etwas haben/ vnd laſſen ihr Paſquil machen/ Schaͤnden vnd Laͤſter-Schriften bleiben/ wann ſie aber nichts haben/ noch wiſſen/ daß gut iſt/ ſo ſollen ſie billich auch dasjenige ſo ſie nicht verſtehen vnveracht laſſen.
Jhre Luͤgenhaffte vnd Ehrenſchaͤndige falſche Schriſſten/ werden ſie bald einmal verantworten muͤſſen/ wann anderſt noch Recht im Lande iſt.
Geſchicht es nicht/ vnd ſolte eine ſolche greuliche vnd vnmenſchliche treuloß vnd Meineydigkeit/ Ehrendiebſtal/ Ertzluͤgen/ vñ vnverdiente Schmehungen/ deß Gutthaͤters ehrlichen Namens vnd Guͤterberaubung/ mit wiederlegung der Luͤgen-vnd Schmaͤhe-Schrifften der edlen vnd vnwiederbringlichen Zeit/ groſſen Verluſt verurſachen/ wie auch vorſetzlicher Todſchlag vngeſtrafft verbleiben/ (wodurch ſie ſtoͤltzer/ vermeſſener/ vnd verwegener gemacht/ vnd ohne Zweiffel hernacher bey andern ſolches mehr veruͤben wuͤrden.
Welches ja nicht ſeyn ſolte/ ſo iſt es ein Zeichen/ daß Gott der Allmaͤchtige dieſen Ort/ da ſolche teuffliſche Boͤßwichten ihre Mordgruben haben/ gantz vnd gar verlaſſen/ ſeine Gerechtigkeit davon entzogen hat/ vnd endlich die wenige Frommen/ ſo ſich noch daſelbſten auffhalten moͤchten/ wegfuͤhren/ vnd den teuffliſchen Reſt/ dem Sodoma vnd Gomorra gleich verſencken werde.
Sehet doch nur noch ein Jahr damit zu:
Es wird an den Tag kommen/ vnd wahr werden/ was lang von Frommen weit hinaußſehenden Menſchen iſt vorgeſagt worden.
Laß ſie aber nur machen/ wann kein Glaub noch Bekehrung da iſt/ ſelbige das Feuer ploͤtzlich uͤberfallen/ vnd in aller verzweiffelter Boßheit verderben wird.
Jch verhoffe aber Gott werde denen die ſolchem Vbel vorkommen koͤnnen/ ihre Augen oͤffnen.
Folget nun ein bewehrtes Uterinum.
WEilen nun allbereit etliche kraͤfftige Medicamenten durchs Nitrum zu bereiten gelehret/ vnd von der Weiber Kranckheiten doch keine meldung gethan worden/ alſo finde ich rahtſam/ ſolchem ſchwachen Werckzeug/ das menſchliche Geſchlecht damit zu erhalten/ auch mit einem guten Stuͤcklein zu Huͤlffe zu kommen/ dann die Weiber uͤber alle diejenige Kranckheiten denen die Maͤnner vnterworffen/ ſie noch einer ſehr groſſen mehrers vnterworffen ſeyn/ nemlich derer an der Beermutter/ daran der mehrentheils Weiber viel oder wenig an leiden/ vnd ſonderlich wann ſie Kinder gebohren/ entweder dieſelbe nach der Geburt nicht wol gereinigt/ davon vielerhand Vngemach/ als Schmertzen/ Wind/ Blehungen/ auffſteigen boͤſer Duͤnſten zum Hertzen vnd Hirn/ dieſelbige Beſchwerende verurſacht/ oder ihre Monatszeiten ihnen verſtopffet vnd verhalten bleiben/ davon ſie auffſchwellen/ Matt vnd Krafftloß werden/ viel Beaͤngſtigungen deß Hertzens vnd Hirns/ ſam̃t groſſen Schmertzen außſtehen/ vnd endlich mit geſundem Hertzen ſterben muͤſſen.
Oder es wird die Matrix in der Geburt auß ihrer Stelle gebracht/ die Banden zerriſſen/ oder durch uͤbrige Feuchtigkeiten alſo angefuͤllt vnd geſchwaͤchet/ daß ſie ſo viel Macht nicht haben/ die Matricem wieder an ihre gebuͤhrliche Stelle zu bringen/ vnd daſelbſten zu halten/ vnd faͤſt anzubinden/ ſondern ſelbige zu groſſem Schaden der Weiber dahin hangen laſſen muͤſſen/ alſo daß die arme Weiber ſehr uͤbel damit geplagt ſeyn/ wann ihnen dieſelbe bey ſtarckem Gehen/ oder anderer Bewegung auß dem Leib faͤllt/ vnd derenthalben darzu gemachte Ballen/ ſolche damit im Leib zu halten/ ſtetig bey ſich tragen muͤſſen/ welches ihnen dann ſehr beſchwerlich faͤllt.
Dieſer vnd oberzehlten/ wie auch all andern ihren Zufaͤllen zu begegnen/ vnd abzuhelffen/ wann ſie allbereit damit beladen/ wil ich allhier zu thun beſchreiben.
Was anbelangt der Beermutter ihre Kranckheiten/ ſo nach der Geburt entſtehen/ als wann etwan dieſelbe ihre rechte Reinigung nicht haͤtte/ wiſſen die Weiber gemeiniglich ſelber Raht darzu/ pflantzen ihnen ſolche Kraͤuter in ihre Gaͤrten/ oder ſam̃len ſie ſonſten bey rechter Zeit/ vnd verwahrens ihnen biß zur Zeit der Noht/ damit ſie alsdann die Reliquien nach der Geburt auß der Matrice außfegen/ als da iſt Poley/ Mutterkraut/ Beyfuß/ vnd bißweilen auch den Sebenbaum/ vnd andere ſtarcktreibende Kraͤuter/ vnd auch beſondere in den Apotheken darzu bereitete deſtillirte Waſſer zum Vorraht bereitet finden vnd gebrauchen/ davon allhier viel zu ſchreiben vnnoͤhtig/ als wolte man denen rahten/ daß ſolche Kraͤuter vnd Species, welche ſonſten in dieſen Faͤllen gebraucht werden/ zuvorn ſubtiler durch die Scheidung deß Reinen von den Vnreinen bereitet wuͤrden/ vnd alsdann deſto ſchneller vñ beſſer wuͤrcken koͤnten/ vnd ſolten dieſelbe Kraͤuter am fuͤglichſten auf dieſe Manier in ihre Eſſent. bereitet werden/ wie im vorhergehendem Erſten Theil dieſer Pharmacopææ Spagyricæ beſchrieben vnd gelehrt worden iſt.
Die Obſtructiones vnd verhaltene Menſes aber derſelben wollen ſich ſo leichtlich nicht eroͤffenen durch bloſſe/ von oben eingegebene Medicamenten/ welche mit ihrer Krafft vnd Wuͤrckung ſo weit nicht gehen/ ſondern wie die Erfahrung bezeuget/ viel leichter durch von vnten auff applicirten Medicamenten zu eroͤffnen/ davon ich allbereit in ſecunda parte Furnorum bey dem Spiritu Urinæ geſchrieben/ vnd ein beſonder Inſtrumentum, damit die Medicin der Matrici inferiret vnd beygebracht wird/ offenbaret:
Damit bißhero bey vielen gluͤckliche Curen geſchehen.
Nachdeme ich aber ſeithero zu ſolchen Kranckheiten ein viel bequemer Inſtrumentum erfunden/ wil ich ſolches den frommen Weibern/ welche ihren Maͤnnern gehorſam vnd getrew ſeyn/ vnd ihr Ehebett rein halten/ zu Huͤlff vnd Troſt ſolches zubereiten/ vnd wol zu gebrauchen beſchreiben.
Man ſol von gutem Silber/ vnd nicht von Kupffer/ ein rundes/ vnd vorn zugewelbtes Roͤhrlein/ vngefehr ein wenig laͤnger als eines Manns Finger/ vnd auch eines Fingers dick/ mit vielen Loͤchern/ bey einem Silberſchmied bereiten laſſen/ vnd noch eins ſo etwas weiters/ vnd uͤber dieſes raͤumlich gehen moͤge/ auch inwendig mit dreyen Leiſtlein verſehen ſeyn ſoll/ daß das innerſte an das aͤuſſerſte ſich nicht anlegen moͤge/ ſondern an allen Orten eines Meſſerruͤcken dick/ davon bleibe/ auch ſol zu hinderſt ein Deckelein gemacht ſeyn/ darmit das Inſtrumentum, wann die Medicin darein gethan iſt/ zugeſchloſſen werden moͤge/ auff daß die ſpiritualiſche Krafft von der Medicin nicht zuruͤck auß dem Leib/ ſondern durchs geloͤcherte Inſtrumentlein in die Matricem wircken muͤſſe/ vnd ſol auch hinden an dem Inſtrumentlein/ ein Schnuͤrlein angebunden ſeyn/ ſolches darmit zu faſſen/ vnd nach Gelegenheit der Sach/ außzunehmen.
Nachdeme nun die Kranckheiten beſchaffen/ nachdeme man eine beſondere Medicin, die ſehr Spiritualiſch ſeyn ſoll/ in ein Schwaͤmlein getraͤncket/ vnd das innerſte Roͤhrlein damit angefuͤllt/ vnd alsdann der Matrici applicirt; ſeynd es Verſtopffungen vnd hinterhaltene Menſes, ſo iſt das allerbeſte vnd offtbewehrteſte Secretum, der Spiritus concentratus Urinæ, welcher durch ſeine ſubtile/ durchdringende/ erwaͤrmende/ erweichende/ vnd eroͤffnende Krafft vnd Natur die Blutaͤderlein der Mutter eroͤffnet/ vnd den Menſibus einen Gang machet.
Mangelt aber der Mutter daran nichts/ ſondern iſt nur erkaltot vnd verſchleimt/ ſo gebraucht vnd applicirt man ein hitziges penetrirentes Oleum Laterinum vel Ceræ ſubtiliſſimum rectificatum, in ein Shhwaͤmlein getraͤnckt durch das Inſtrumentlein/ dadurch die kalte waͤſſerige Mutter erwaͤrmet/ getrucknet/ vnd von uͤberfluͤſſigen Feuchtigkeiten geſaͤubert wird.
Jſt die Matrix aber von ihrer Stelle/ die Banden entweder zerriſſen/ oder ſonſten abgeledigt/ oder entlaſſen/ vnd die Mutter nicht halten koͤnnen/ ſondern vor den Leib fallen laſſen/ ſo muß man abſtringentia gebrauchen/ dardurch die nachgelaſſene vnd außgehende Banden wieder zuſammen ſchrumpffen/ heilen/ vnd die Mutter an die rechte Stelle binden/ vnd feſt machen/ als da ſeynd das Oleñ deſtillatum von Menſchen Haar/ Schaaf oder anderer Thiere/ Wollen/ Bocks-vnd Ziegen-Hoͤrner/ wie auch die Klauen von wilden Thieren/ von wilden Voͤgeln die Federn/ vnd ſolche Ding/ wann ſie auff eine Glut gelegt/ ſich zuſammen kruͤmmen vnd ſchrumpffen/ vns gleichſam weiſende/ wozu ſie dienen oder helffen koͤnnen.
Wie nun dieſe Olea deſtillirt vnd rectificirt werden/ iſt allbereit vmbſtaͤndig in meinem andern Theil Furnorum beſchrieben vnd gelehret/ derohalben nicht noͤhtig/ allhier ſolches zu wiederholen; Sage mit Warheit/ daß durch dieſe drey Medicam. wann ſie durch obgedachtes Inſtrumentlein der Mutter rechtmaͤſſig applicirt vnd beygebracht werden/ Wunder außrichten/ vnd manch frommes Weib bey ihren kleinen Kindern laͤnger leben koͤnte/ wann ſolche Huͤlff gethan wuͤrde; dann nicht muͤglich/ daß man der krancken vnd verletzten Mutter durch oben eingegeben zu Huͤlff kommen kan/ oder die hyſteriſche waͤſſerige Gekoͤch/ wann ſie durch eine Spruͤtzen der Mutter beygebracht werden/ helffen koͤnnen; dann die oben eingegebene Medicamenten ihre Kraͤfften nicht ſo weit bringen/ daß ſie der Mutter zu huͤlff kommen/ ſelbige eroͤffenen/ reinigen/ erwaͤrmen/ oder ihre zerbrochene Banden heilen koͤnnen:
Vnd die von vnten applicirte Waſſer oder decocta ſtracks wieder herauß lauffen/ vnd der Mutter wenig oder gar nichts helffen/ dieſe meine durchdringende Oliteten vnd Spiritus durch das Inſtrumentlein fuͤglich beygebracht werden/ vnd kraͤfftig das ihre verrichten koͤnnen:
Noch eins iſt noͤhtig zu erinnern: Nemlich dieſes/ wann man den Spiritum Urinæ, Oleum Laterinum, oder Ceræ, wie auch die Olea auß den Haaren vnd Hoͤrnern/ oder Federn/ zu obgedachten Mutterkranckheiten gebrauchen wil/ daß man ſelbige ſelber zurichte/ oder durch jemand bereiten laſſe/ welcher in der deſtillation erfahren ſey/ vnd ſolche Spiritus vnd Olea in die hoͤchſte ſubtilitaͤt zu rectiſiciren wiſſe.
Dann/ wann er auß einer Apotheken ſolche kauffen wolte/ die er nicht weiß wie ſie bereitet ſeyn/ ob nicht vielleicht ſolche allbereit verdorben/ vnd zu dieſem Gebrauch vntuͤchtig/ weilen nicht genug iſt/ wann man etwas gebraucht/ daß blos den Namen hat/ vnd der Kraͤfften doch mangelt/ vnd nichts darmit außrichten kan/ vnd dieſe oberzehlte Mutter kranckheiten nicht durch corporaliſche/ ſondern ſpiritualiſche admiſtration zu curiren allhier gelehrt wird; ſo muͤſſen dann auch obgedachte Spiritus vnd Olea wol bereitet ſeyn/ daß ſie durch den bloſſen Geruch/ oder von ſich gebenden vnſichtbahren Kraͤfften/ ihre Wirckung verrichten koͤnnen.
Wann aber ſelbige nicht wol bereitet ſeyn/ wie ſollen oder koͤnnen ſie dann etwas außrichten?
Der Spiritus Urinæ muß ſo fluͤchtig vnd ſubtil rectificirt ſeyn/ daß er in einem offenen Glas hinweg fliegt/ vnd iſt groſſer Fleiß darzu noͤhtig/ wie man ſelbigen in glaͤſern wol vermacht bewahre/ daß die Kraͤfften nicht weg fliegen/ vnd ein todt vnd vntuͤchtig Waſſer zuruͤck bleibe; darzu ich beſondere Glaͤſer zu machen gelehrt/ auß welchen er nicht verriechen kan/ wie im Zweyten Theil Furnorum zu fehen/ vnd ſelbige bey dem Spiritu Urinæ abgeriſſen ſeyn.
Deßgleichen ſollen auch ermeldte Oliteten wol rectificirt vnd fluͤchtig gemacht werden/ alſo wann ſelbige an eine warme Lufft offen geſetzet/ in wenig Stunden dahin fliegen/ ſo ſie das nicht thun/ werden ſie auch allhier nichts wuͤrcken koͤnnen.
Jch muß bekennen/ daß ich/ ſo lang ich gelebt/ noch keinen guten Spiritum Urinæ, noch ein wol rectificirtes Olcum Laterinum oder Ceræ, wil geſchweigen dieſe auß den Haaren/ Hoͤrnern oder Federn deſtillirte, geſehen.
Ein bloſſes vnkraͤfftiges geſaltzenes Phlegma, habe ich wol bey vielen fuͤr einen Spiritum Urinæ gefunden.
Es wird auch das Oleum Laterinum vnd Ceræ zwar in allen Apotheken gefunden/ aber mehrentheils durch das lange Stehen/ veraltet/ verrochen/ dick/ roht vnd zaͤh/ ſehr ſtinckend vnd vnkraͤfftig/ dann ſolche Olea ſelten rectificirt, ſondern nur alſo verkaufft werden/ wie ſie das erſte mal per retortam uͤbergehen/ darbey dann noch eine geſaltzene ſchaͤrffe iſt/ welche erſt in der rectification zuruͤck bleibet/ vnd ſich von dem Oleo ſcheidet/ ſolche vermeinte Olea taugen zu dieſer Arbeit nichts/ welches ich zu erinnern nicht vnterlaſſen koͤnnen.
Dann/ wann der Patient auß dieſem meinem Buͤchlein etwan geleſen/ daß ſolche Olea zu obgedachten Mutterkranckheiten gut zugebrauchen/ vnd er doch keine Huͤlffe nach dem Gebrauch ſpuͤhrte/ er dann ohne Zweiffel mir ehender (als wannich die Warheit nicht geſchrieben) als dem uͤbelbereiteten Oleo ſolches zuſchreiben doͤrffte.
Derohalben ich dieſes zuvorn ſage/ wann die Olea nicht gut auch kein gutes damit außzurichten iſt; woher kan der Patient wiſſen/ ob ſein Oleum gut oder boͤß geweſen/ der Verkaͤuffer wirds nicht ſagen/ daß es uͤbel bereitet/ alt vnd verrochen ſey/ muß alſo bißweilen der Autor ſchuld haben/ als wann er vntuͤchtige Dinge beſchrieben vnd zu gebrauchen gelehrt haͤtte.
Es iſt aber an ſolchem Vnheil oder Jrꝛthum̃ niemand ſchuldig als die Obrigkeit/ welche zulaͤſſt/ gar zu viel Apotheken in einer Stadt zu ſeyn/ wann dann ein jedweder alles haben ſol/ was bey einer Apotheken geſucht wird/ vnd er doch geringen Abgang hat/ die Waar bey ihm ligen bleibt/ veralten/ vnd verderben muß/ vnd vngefehr deß Jahrs ein oder zweymal etwan dieſes oder jenes bey ihme begehrt wird/ er es dann ſo gut gibt/ als ers hat/ hilfft es den Krancken nicht/ ſo hilfft es doch ſeinem Beutel/ iſt aber gar nicht recht/ vnd vergleichet ſich mit der Chriſtlichen Lieb gegen dem Nechſten gar nicht/ es iſt ein Ding/ das das Gewiſſen beſchwehrt.
Der Krancke verlaͤſſt ſich auff Huͤlffe/ vnd getroͤſtet ſich der Medicin, ſo ihme zu gebrauchen gegeben wird/ wann ſie dann nicht gut iſt/ er dadurch verſaͤumet/ vnd die Kranckheit uͤberhand nim̃t/ vnd endlich daran ſterben muß/ da er doch haͤtte leben koͤnnen/ wann er gute vnd kraͤfftige Medicamenten fuͤr die vntuͤchtige gebrauchet haͤtte.
Mag alſo derjenige wol zuſehen/ wie ers verantworte bey Gott.
Sage das nochmalen/ daß oberwehnter Spiritus Urinæ, wie auch Oleum Laterinum, Ceræ, oder Haar/ Hoͤrnern vnd Federn/ uͤberauß kraͤfftig vnd gut ſeyn/ alle Mutterkranckheiten zu vertreiben/ wie ſie auch Namen haben moͤchten/ bey Jungen vnd Alten/ mit groſſer Verwunderung zu gebrauchen.
Derohalben billich in guten Apotheken ſelbige wol præparirt zu finden ſeyn ſolten.
Dann/ ſolche nicht allein zu den Mutterkranckheiten gut/ ſondern auch in vielen andern Gebrechen vnd ſchweren Kranckheiten/ wann ſie wol bereitet/ vnd rechtmaͤſſig in vnd aͤuſſerlich adminiſtrirt werden/ miraculosè wircken/ vnd vnglaͤubliche Dinge thun/ davon weitlaͤufftiger in dem Andern Theil Furnorum von dieſer Oliteten Bereitung vnd Gebrauch gehandelt worden/ derohalben vnnoͤhtig allhier ſolches zu wiederholen/ vnd kan ein jedweder Verſtaͤndiger leichtlich ermeſſen/ daß ein lebendiger Spir. kraͤfftiger iſt/ als ein todter Leib/ darumb weitern Beweis bey zu bringen gar nicht noͤtig iſt.
Weilen dañ allhier gehoͤrt/ daß ſolche ſchwere vnd gleichſam vnheilbar-geachte Kranckheiten der Mutter (daran ſo viel Weiber huͤlffloß dahin ſterben) allein durch aͤuſſerliche application ſubtilere Geiſter muͤſſen curirt werden/ vnd ſolche doch ſehr wenig zu bereiten wiſſen/ ſo wil ich dem ſchwachen weiblichen Geſchlecht zu Lieb noch eine beſſere vnd kraͤfftigere Medicin zu bereiten lehren/ vnd zugleich durch ein Exempel beweiſen/ wie das alle ſubtile Spiritus durch die Spagyriſche Kunſt zu concentriren/ vnd in ihren Kraͤfften zu vermehren muͤglich/ auch wie der eine concentrirte Spir. einen andern zu concentriren Macht habe.
Vnd weilen dieſes Tractaͤtlein vnd alle diejenigen Medicamenten/ ſo darinn zu bereiten gelchret worden/ allein dahin zielet/ die groſſe wunderbare Tugenden des Nitri zu entdecken/ vnd auch bißhero alle die obbeſchriebenen Medicamenta durch Huͤlff deſſelbigen/ zu bereiten gezeiget/ ſo ſol es allhier bey dieſer Medicin auch gethan werden:
Dieweilen ich aber vor dieſem in dem Andern Theil Furnorum, den Spiritum Urinæ, oder Salis Armoniaci, durch Huͤlf eines calcinirten Weinſteins zubereiten gelehret/ ſo kan man jetzunder den concentrirten Vrin/ oder Sal Armoniacum mit doppeltem Gewicht Nitri fixi vermiſchen/ vnd in einen Spiritum treiben/ wird kraͤfftiger vnd ſtaͤrcker werden/ als durch den Weinſtein; vnd wann das Oleum Laterinum vel Ceræ durch die deſtillation vnd zuthun der außgegluͤhten Erden in die ſubtilitaͤt gebracht worden/ kan es hernacher noch einmal durch einen concentrirten Spiritum ex Nitro auff das allerhoͤchſte geſubtiliſiret werden/ welches alſo geſchicht: Solvire in einem Pfund Spiritu Nitri 8. Loth Lapides Calaminaris, ſetze die ſolution in einer glaͤſern Schalen auff ein Balneum Vaporoſum vel Siccum, vnd laß das Phlegma von der Solution allgemaͤchlich hinwegrauchen (dann der Galmey alle Spiritus bey ſich haͤlt/ vnd das Phlegma gehen laͤſſt) ſo bleibt der Spiritus Nitri concentrirt, bey dem Galmey/ einem dicken Oel gleich/ zuruͤck:
Deſſen concentrirten Spiritus Nitri ℞. ein Theil vnd ein halb Theil Olei Laterini vel Ceræ, thue beyde zuſammen in einen glaͤſern beſchlagenen retorten, vnd deſtillire per Arenam das Oleum von dem concentrirten Spiritu in einen weiten recipienten (dann dieſes Oel platz haben wil) ſo wird es einen gantzen Grad ſubtiler/ vnd durchdringender werden/ als es zuvorn geweſen; dann der Spiritus Nitri, weilen er bey der concentration durch den Galmey ſeyn Phlegma verlohren/ vnd begierig oder attrahirend worden iſt/ an ſich zu ziehen/ vnd nichts anders findet/ ſo zieht er auß dem Oleo ſeine verborgene Feuchtigkeit/ ſo ihme die deſtillation nicht benehmen koͤnnen/ zu ſich/ dadurch dann das Oleum deſto ſubtiler vnd kraͤfftiger nothwendig werden muß/ ja alſo uͤberauß penetrirent das Wunder damit/ vnd ſonderlich bey den Mutterkranckheiten/ da man nicht wol anders/ als durch ſubtile Spiritus beykommen vnd helffen kan/ außzurichten iſt/ vnd in der gantzen Welt keine beſſere Medicin darzu ſolte koͤnnen erfunden werden/ welches die concentrirte Geiſter zu wegen bringen.
Wie nun allhier bey dieſem Oleo geſchehen/ alſo kan man auch bey andern procediren.
Daß aber mancher Vnerfahrner Gedancken ſchoͤpffen moͤchte/ wie das Waſſer doch vnter das Oel oder Wachs kommen waͤre/ welches ich allhier lehre durch den concentrirten Spiritum Nitri davon zu ziehen/ der ſol wiſſen/ daß alle Fettigkeiten/ als ausgepreſte Olea der Vegetabilien/ nimmer ohne Waſſer ſeyn/ wann man gleich ſolches nicht ſichtlich darin ſpuͤhret/ das Feuer aber durch die deſtillation ſolches offenbar machet/ dann von einem Pfund Baum-Oel/ gern 6. oder 7. Loth ſauer Waſſer in der deſtillation mit uͤbergehet/ welches bey andern Oelen/ Wachs/ Terpentin/ Hartz/ Gummi/ Pech/ Agtſtein vnd allen brennenden Fettigkeiten auch zu geſchehen pflegt/ vnd auch bey dem Spiritu Ardenti ex Vino’, oder andern Vegetabilibus zu ſehen/ daß man ſelbige nimmermehr gaͤntzlich dephlegmiren kan/ wann man nicht endlich dieſelbe noch einmal uͤber ein calcinirt Saltz rectificirt.
Darbey ſie dann ihre verborgene Waͤſſerigkeit laſſen/ vnd gantz ſubtil uͤbergehen.
Vnd iſt zu wiſſen/ je truckner vnd an ſich zihender von Natur das Saltz iſt/ je lieber es das verborgene Waſſer von dem Spiritu Vini zu ſich ziehe vnd behalte/ darumb zu ſolcher rectification alle Calcinirte Kraͤuter/ Saltz/ gebrandter Weinſtein/ wie auch Nitrum fixum, die beſte darunter ſeyn/ dann andere corroſiviſche Salia, als das Sal Armoniacum Fixum, Vitriolum Calcinatum vnd dergleichen/ lieber das Phlegma von ihrem eigenen Spiritu Volatili extrahiren/ vnd ſelben dephlegmiren/ als einen Spiritum Ardentem Vegetabilium.
Dieſes ſey genug geſagt von den ſubtilen Oliteten/ ſelbige in noch ſubtilere vnd allerſubtilſte Geiſter (damit viel Wunder in Medicina außzurichten) zu concentriren.
Nachdeme ich nun etliche von den nothwendigſten Medicamenten/ ſampt ihrem Gebrauch in Medicina durch das Nitrum zu bereiten/ in dieſem Zweyten Theil meiner Pharmacopææ Spagyricæ beſchrieben/ damit man zur Nothdurfft/ durch die Huͤlff Gottes ſich in den vornemſten Kranckheiten ſo wol præſerviren als curiren kan.
Jch zwar gar wol eine gute Anzahl mehr hieher ſetzen koͤnnen/ weilen aber der gleichen gute Medicamenten in meinen allbereit herauß gegebenen Schrifften/ als im 1. 2. 3. 4. vnd 5. Theil Furnorum, wie auch Miraculo Mundi vnd Opere Minerale, mehr zu finden/ vnd deren auch in den folgenden Dritten Theil meiner Pharmacopææ Spagyricæ, Opere Vegetabili, wie auch 2. 3. vnd Vierdten Theil deß Vatterlands Wohlfahrt ſollen beſchrieben werden/ alſo iſt es nicht noͤhtig/ mich allhier laͤnger bey dieſem Tractaͤtlein auffzuhalten/ ſondern allein zum Schluß vnd Zugabe/ noch eine gute Medicin auß dem Nitro hicher ſetzen muß/ welche von den Geringſten keine ſeyn wird.
Dieweilen aber dieſe Medicin kein gemein vnd bekandt Weſen iſt/ ſondern groſſe Geheimnuͤſſen darhitider verborgen ſeyn/ ſo finde ich nicht rahtſam/ ſelbige Bereitung oͤffentlich allhier der boͤſen Welt vorzulegen.
Sondern nur allein bekand zu machen/ daß das gemeine Nitrum, welches vor vnſern Augen weiß anzuſehen/ in ſeinem innerſten/ eine blutrohte Seele verborgen fuͤhret/ welche durch den kuͤnſtlichen Vulcanum auß ihme kan getrieben werden/ indeme er den alten Drachen an Ketten gebunden/ mit ſeinem eiſern vnd feurigen Hammer beaͤngſtiget/ aber dennoch nicht gaͤntzlich ertoͤdten kan/ biß daß ihme Neptunus zu huͤlff kom̃t/ dem Baſiliſco einen hellen Spiegel vorhaͤlt/ darin er ſich erſehnte/ ſeine Gifft zuruͤck auff ihn ſelber geht vnd ertoͤdtet/ ſo bald er aber anfaͤngt zu ſterben/ vnd nicht mehr Feuer außſpeyen kan/ ſo foͤrcht ſich Neptunus nicht mehr vor ihme/ ſondern gehet naͤher zu/ vnd haͤlt ihme ein Schaafs-Fell vor dem Rachen/ ſein Blut vnd Seele damit auffzufangen/ ſo bald er ſie hat/ ſolche in das geſaltzene Meer verſencket vnd vertraͤncket/ darinnen ſie alle Gifft vnd Vnreinigkeit ableget/ vnd zu einer ſehr ſchoͤnen vnd kraͤfftigen rohten Medicin wird.
Von welcher Anima Nitri ein einiger Tropff ein Trinck-Roͤmerlein Waſſers/ dem Gold gleich fãrben kan.
Wer aber dieſes Drachen-Blut dahin bringen koͤnte/ daß ein Feuer beſtaͤndiger Salmander darauß wuͤrde/ der waͤre dem gluͤcklichen Jaſoni wol zu vergleichen/ weilen er groſſe Ehr-Schaͤtze/ vnd Reichthumb dadurch erworben.
Hierauß kan der Kunſtliebende ſehen was fuͤr groſſe Geheimnuͤſſen in dem Nitro verborgen.
Dieſes/ was allhier beſchrieben/ nur ein klein Fuͤncklein davon iſt/ vnd ſollen in folgendem Dritten Theil Pharmacopææ Spagyricæ, wie auch im Vierdten Theil deß Vatterlands Wohlfart/ ſolche vnd noch viel herꝛlichere metalliſche Medicamenten per Nitrum zu bereiten/ beſchrieben werden.
Alſo daß jederman ſehen moͤge/ was fuͤr ein wunderbarliches vnd vnvergleichliches ſubjectum das Nitrum ſey/ welches die alten Philoſophi in groſſer Geheim gehalten/ vnd niemalen mit ſeinem rechten Namen genennet/ ſondern nur Ænigmatiſcher Weiſe davon geſchrieben/ vnd ſolches von ihnen genand worden ein Aqua Sicca, Manus non Madefaciens, Mercurius Hermaphroditus, Balneum Regis, Sapo Sapientum, Draco Volans, Urina Puerorum, Sterquilinium, Azoth, Lavacarum Lathonis, Acetum Acerrimum, Aqua Stygia, Mors Vivorum, Vita Mortuorum, Purgatorium corporum imperfectorum, Baſiliſcus, Serpens Biceps, Venenum Maximum, Kraͤmergifft// Menſtruum Mulierum, vnd dergleichen Namen ſie ihme geben/ ſeinen Rechten dadurch zu verbergen/ welcher aber allhier geoffenbaret wird/ vnd weiters in den drey reſtirenden Theilen deß Vaterlands Wohlfahrt/ ſeine uͤberauß groſſe Macht vnd Krafft/ welche er ſo wol in Verbeſſerung der Metallen, als in Bereitung guter Metalliſchen Medicamenten beweiſet/ offenbart vnd bekand gemacht werden ſol.
Vnd dieſes nicht allein ſchrifftlich/ ſondern mit der Hand vnd That ſelbſten/ in einem bequemen Laboratorio den Gebrauch aller meiner bißhero in den Druck gegebenen Oefen/ ſam̃t Bereitung vieler herꝛlichen Medicamenten/ wie auch warhaffte Transmutationes Metallorum (wann Gott wil) mit eheſtem publice zu demonſtriren/ ich gaͤntzlich beſchloſſen vnd vorgenommen habe.
Vnd dieſes nicht/ zu meinem eigenen/ ſondern zu vieler tauſenden armen Krancken Nutzen vnd Dienſte/ geſchehen ſol.
Vnd daß auch die Tranſmutatio Metallorum warhafftig in der Natur/ vnd durch das verachte Nitrum zu verrichten muͤglich ſey/ die gantze Welt ſehen/ glaͤuben/ vnd bekennen muͤſſe.
Dieweilen aber bey ſolcher Demonſtration, wann das Laboratorium, auch nur ein einiges Jahr ſtehen/ vnd taͤglichs darin laborirt, vnd demonſtrirt werden ſolte/ eine groſſe quantitaͤt von allerhand guten Medicamenten nothwendig bereitet werden muͤſſen.
Vnd eine ſolche Menge der Medicamenten mir nicht ſelber zuverbrauchen muͤglich/ vnd auch niemand damit gedient/ wann dieſelbige hingeſetzet vnd nicht zu Nutzen kommen ſolten.
Alſo ſollen dieſelbe vor jederman gegen einen geringen vnd billichen Preis/ zu ſeiner vnd anderer Krancken Nothdurft/ verkaufft werden/ nicht auß Geitz viel damit zuerwerben/ ſondern allein nur ſo viel was dieſelbe an Materialien/ Kohlen/ Glaͤſern/ vnd andern angewandten Vnkoſten verurfachet/ wiederumb dadurch zu erſtatten.
Werden alſo durch dieſes gute Werck/ nicht allein die verborgene Geheimnuͤſſen der Natur zu GOttes Ehre/ der Welt bekand gemacht/ ſondern es werden die armen Krancken leichtlich zu guten Medicamenten/ troͤſtlicher Heilung/ vnd erlangung ihrer verlohrnen Geſundheit:
Vnd auch mancher Duͤrfftige durch den nuͤtzlichen Gebrauch deß Nitri, in verwandlung der geringen Metallen in beſſere zu einer ruhigen Nahrung gelangen koͤnnen.
Auff daß aber die gantze Welt ſehen vnd ſpuͤhren moͤge/ daß ſolches Laboratorium nicht zum Wucher oder eigenen Nutzen/ ſondern allein auß Chriſtlicher Lieb zu Dienſte deß Nechſten angefehen/ ſo ſollen die Medicamenten taxirt vnd zu Ende deß Dritten Theils beygeſetzet werden; darauß dann jederman abnehmen vnd ſpuͤhren kan/ wann ſelbige ſo wolfeil uͤbergelaſſen werden/ daß kein Gewin oder Nutzen geſucht/ ſondern bloß die angewandte Vnkoſten damit wieder erſtattet/ welches dann auch billich/ vnd niemand gern mit lehren vnd vnterweiſen/ Muͤhe auffwendet/ vnd noch Schaden dazu leidet.
Vnterweiſen vnd lehren kan vnd wil ich gern/ aber Geld noch zugeben kan ich nicht thun.
Die Welt iſt groß/ der armen Krancken ſeynd viel/ vnd gebrauchen auch viel Huͤlffe/ derohalben dieſes Laboratorium publicum dem gantzen menſchlichen Geſchlecht/ viel gutes bringen kan/ vnd wird.
Es ſollen auch in dieſem Laboratorio (geliebts Gott/) alle diejenige Oefen vnd Inſtrumenten/ deren in meinem herauß gegebenen Schrifften meldung geſchehen/ vnd bißhero auß manglung der Gelegenheit nicht abgeriſſen/ vnd den Schrifften haben beygefuͤgt koͤnnen werden/ wie auch diejenige Oefen/ Preſſen vnd andere Inſtrumenten/ deren in dem 1. 2. 3. vnd Vierdten Theil deß Vaterlands Wohlfahrt/ wie auch Opere Vegetabili vnd andern meinen Schrifften gedacht wird/ allzumal zuſehen/ gezeiget werden.
Welches dann vielen/ wann ſie nur etwas thun wollen/ zu einer guten Nahrung helffen wird.
Auch ſollen alle meine bißhero herauß gegebene Schrifften/ welche hie vnd dort von vielen ohne mein Wiſſen vnd Willen vnfleiſſig nachgedruckt/ vnd viel Fehler dadurch eingeſchlichen ſeyn/ uͤberſehen/ corrigirt, verbeſſert/ vnd mit zubehoͤrigen biß dato ermangelten Figuren verſehen/ gezieret vnd vermehret/ herauß geben werden.
Welches ich zu guter Nachricht dem Kunſtliebenden nicht verhalten ſollen.
Wil hiemit den Andern Theil meiner Pharm.
Spagyr. ſchlieſſen/ vnd den reſtirrenden Dritten Theil auch bald hernach ſchicken.
Wuͤnſche von Hertzen/ daß dieſes mein vorhabendes Werck zu vieler Krancken Huͤlff vnd Troſt gereichen moͤge/ AMEN.
Ende deß Andern Theils.
PHARMACOPÆÆ SPAGYRICÆ Dritter Theil.
Jn welchem beſchrieben vnd gelehret wird/ wie durch das Saltz vnd Feuer die Vegetabilien/ Animalien/ vnd Mineralien/ nach Spagyriſcher Manier vnd Weiß auffs hoͤchſte gewaſchen/ vnd in die allerdurchdringenſte vnd ſchnellwuͤrckenſte Medicamenten koͤnnen bereitet werden.
An den guthertzigen Leſer.
GVnſtiger Leſer; nach dem ich betrachtet/ in was fuͤr einen elenden Stand die Suͤnde vnſere Vor-Eltern geſetzet/ vnd wie alles eitel vnd vergaͤnglich in dieſer Welt iſt/ vnd wie vielem Vngluͤck/ Schmertzen vnd Elend der Menſch vnterworffen; ſo kan ich mich nicht genug verwundern/ uͤber die groſſe Blindheit der Menſchen/ daß ſie ſolches ſo gar nicht behertzigen/ vnd nur durchs Satans Antreiben allein nach Geld vnd Gut trachten/ die Tugend aber haſſen/ ſcheuen vnd verfolgen/ welches zwar niemand geſtehet/ ſondern vielmehr ein jedweder ihme einbildet/ daß er gar wol thue/ wann er bey dem groͤſſern Hauffen bleibe/ vnd deuſelben gleich lebe; dahero auch Suͤnd vnd Laſter Tugend worden/ die Tugend aber ſchier bey jederman nichts mehr gelten wil/ vnd ſolches bey Groß vnd Kleinen in der gantzen Welt/ alſo daß ſich niemand verwundern darff/ warumb ſolche vielerhand Kranckheiten/ Sehmertzen/ Krieg vnd Theurung den Menſchen plagen; ohne Zweiffel vmb der Suͤnden willen/ welches wir alle geſtchen muͤſſen/ vnd niemand ſolches laͤugnen oder ſich außnehmen kan:
Jſt dann nun die Suͤnde allein die Vrſach ſolches vielen Vbels?
Warumb ſchaffen wir dann ſolche nicht ab?
Sublata cauſa tollitur morbus, ſagen die Medici, darauf folget die Antwort:
Jch kans nicht laſſen/ es iſt mir vnmuͤglich anders zu thun/ als wie ich gewont bin/ wann ich auch ſterbẽ ſolte/ wie ſolte ich anders thun als dieſe/ was wuͤrden jene darzu ſagen/ ſolten meynen daß ich ein Geck waͤre/ vnd einen guten Mann auß mir machen ließ/ das kan nicht gehen/ iſt gegen reputation vnd jetziger Mode der Welt-weiſe zu leben/ wie es andern gehet mags mir auch gehen/ wo ſo viel hinkommen/ da mag ich auch hinkommen; Nun/ dann wann es nicht anders ſein kan/ gluͤck zu auf den breiten Weg/ hoͤre aber auch was der weyſe Mann ſagt:
Welcher ſuͤndiget/ der faͤllt dem Artzt in die Haͤnde; hoͤrſtu das wol/ was die Vrſach deiner Kranckheit ſey?
Vnd gienge noch hin wann du Samaritaniſchen Aertzten in die Haͤnde fieleſt/ welehe auß Barmhertzigkeit dir deine Wunden verbinden ſolten; wir ligen aber leyder in dieſer boͤſen Welt an einem ſolchen Ort kranck/ da keine Samariter/ ſondern nur Priſter vnd Leviten vorbey gehen/ vnd vns im Elende ligen laſſen/ welches wir billich beobachten/ vnd vns ſelber ſo liederlich in Kranckheiten nicht ſtuͤrtzen ſolten:
Wann es aber geſchehen/ ſo ſol man dieſen Raht folgen/ welchen vns der weiſe Mann giebet/ da er ſagt: Mein Kind ſuͤndige nicht/ ſo du aber ſuͤndigeſt/ ſo gedencke/ daß du dem Aꝛtzt in die Haͤnde fallen wirſt/ darumb bitte Gott/ daß Er dir deine Suͤnde vergeben wolle/ vnd nim̃ dir vor hinfuͤro nicht mehr zu ſuͤndigen/ alsdann gebrauche auch die Artzney/ welche Gott darzu erſchaffen/ ſo wirſtu geſund; da ſicheſtu mein armer Krancker was du thun ſolſt/ das du bald geſund werdeſt; Arm ſage ich/ dann freylich iſt dieſer arm/ wann er kranck vnd ſchmertzhafft/ wie viel Guͤter er gleich beſitze/ was hilfft ihm ſein groſſes Gut/ wann er ſolches nicht geniſſen kan?
Ja moͤcht mancher ſagen:
Jch bin arm vnd kranck/ darzu habe ich nichts zu leben/ oder dem Artzte (daß er mir helffe) zu geben/ darumb ſeynd meine Schmertzen groͤſſer/ als deſſen welcher noch Geld vnd Gut hat davon zu leben/ vnd dem Medico zu geben.
Ach nein mein lieber Freund/ du biſt nicht vmb ein Haar aͤrmer als jener reiche/ vnd kanſt immer ſo bald geſund werden als jener/ wann du nur ſelber wilt/ dann du kanſt ja baͤten daß dir Gott deine Suͤnde verzeihe/ kanſt du es nicht/ ſo lerne es/ vnd gebrauch alsdann dasjenige/ daß du haben kanſt in gutem Glauben vnd huͤlfflicher Zuverſicht zu Gott/ ſo kanſt du immer ſo bald geſund werden als der allerreichſte/ Gott kan dir ein ſchlecht Kraͤutlein ſegnen daß es dir helffe/ beſſer als einem reichen Gottloſen ein Aurum potabile:
Darauff kan ſich der Arme vertroͤſten/ welcher keine theure Artzneyen bezahlen kan.
Dem Reichen aber wil ich auch troͤſten vnd guten Raht geben/ nem̃lich daß er ſich mit Gott verſoͤhnen/ vnd ein Theil von ſemem Vberflus den Armen vnd Krancken mittheilen/ vnd alsdann ſich guter Medicamenten gebrauchen wolle/ ſo kan er auch deſto ehender wieder ſeine verlohrne Geſundheit erlangen.
Worauß oder worin er nun ſolche zu ſuchen/ wird ihme ſein Medicus wol anweiſen/ wann ers gut mit ihme meynet:
Dann ein groſſer Vnterſcheid iſt vnter Artzneyen/ theils ſeynd kraͤfftig/ durchdringend/ lebendig/ geiſtlich/ gezeitigt/ gereinigt/ ſubtil vnd heilend; theils vntuͤchtig/ plump/ todt/ jrꝛdiſch/ grob/ vnreiff/ vngereinigt vnd verderblich:
Nachdeme du nun eine gebraucheſt/ nachdeme du auch Wirckung ſpuͤren wirſt.
Jch verachte niemand das ſeinige/ vnd gebe das meinige ſo gut ichs habe/ wer es verſucht/ wird den Vnterſcheid finden/ vnd das Werck den Meiſter ſelber loben.
Jch habe in den 5. Theilen meiner Furnorum, vnd auch in dem Erſten vnd Andern Theil dieſer meiner Pharmacopææ Spagyricæ beſondere vnd ſehr bequeme Manieren/ ſo wol die Vegetabilien vnd Animalien als Mineralien in heilſame Artzneyen zu verwandlen/ gelehret/ alſo daß es nicht noͤtig geweſen/ weitlaͤufftiger darin zu gehen/ gleichwol habe ichs nicht vnterlaſſen koͤnnen noch doͤrffen/ den reſtirenden Dritten Theil dieſer meiner Pharmacopææ Spagyricæ vollends herauß zu geben/ nicht allein darumb/ weil vielen darnach verlangt/ vnd ſolcher herauß zu geben verſprochen/ ſondern auch weiler wol werth iſt/ daß er dem krancken menſchlichen Geſchlecht zu dienſte an deß Tages Licht kom̃t/ dann darinnen ein beſonderer vnd bißhero vnbekanter Modus angewieſen wird/ wie die Vegetabilien/ Animalien/ vñ Mineralien/ gar leicht in heilſame Medicamenta gereinigt werden.
Wil derhalben hoffen vnd keinen Zweiffel tragen/ dieſe meine Muͤhe vnd Arbeit/ welche ich vmb der Krancken willen auff mich genommen/ bey allen frommen vnd gewiſſenhaften Menſchen angenehm ſeyn werde/ vnd ſol ich dieſes Traͤctaͤtlein/ ſo viel muͤglich/ kurtz machen/ auff daß es dem Leſer nicht verdrießlich/ ſondern vielmehr angenehm ſeyn moͤchte.
Vnd wofern ſich einige Spoͤtter Idioten oder Ignoranten finden ſolten/ ſolches zu tadeln ſich vnterſtehen wuͤrden/ ſo bitte ich daß ſie ſolches bald thun/ weil ich noch beym Leben/ vnd ſolches verthaͤtigen moͤge; weiln aber das Werck den Meiſter ſelber lobt/ die Warheit die Luͤgen uͤberwindet/ vnd auch die Experientz die Vnwiſſenheit uͤberzeuget/ alſo fuͤrchte ich gar nicht/ daß ſich einer darzu erkuͤhnen oder vermeſſen werde/ es muͤſte dann ein doppelter/ treuloſer/ vnd ehrvergeſſener Farners-Bruder ſeyn/ welcher dann auch ſeinen Mann finden moͤchte/ dabey es verbleibet.
Vnd weiln in dem Erſten Theil dieſer meiner Pharm.
Spagyr. außfuͤhrlich iſt gelehret worden/ wie die Vegetabilien durch die Fermentation vnd Deſtillation in ſehr kraͤftige auch liebliche vnd ſchnellwuͤrckende Eſſent. koͤnnen bereitet werden/ welche Bereitung niemand wie Naſeweis er auch ſeyn ſolte/ wird verbeſſern/ viel weniger verwerffen koͤnnen/ vnd in dem Andern Theil klaͤrlich beweiſen/ daß das Nitrum, das wahre Solvens Univerſale ſey/ dadurch alle gifftige Vegetabilien/ Animalien vnd Mineralien zu corrigiren/ ihr Gifft vnd boͤſe Art in heilſame Medicin zu verwandlen gelehret.
So iſt nun weiter dieſes noch uͤbrig auch zu lehren/ wie nemlich alle Vegetab. Animal.
vnd Mineralien durch Huͤlff obgedachtes Menſtrui Univerſalis, oder nur durch einen andern Concentrirten Saltz-Geiſt auff eine beſondere Weiſe/ nemlich durch die Deſtillation vnd rectification auffs hoͤchſte zu reinigen vnd in die kraͤfftigſte Medicamenten zu bereiten; kan nun ein jedweder darauß nehmen was ihm dienet/ vnd das uͤbrige in ſeinem Werth verbleiben laſſen:
Es iſt doch noch keiner geboren/ der allen vnd jeden recht thun kan/ darumb man mir auch kein beſonders kochen wird/ wie es andern vor mir ergangen/ vnd was ſie vor Danck vnd Lohn fuͤr ihr gutthun/ ſo ſie auß getreuen Hertzen gegen das Vatterland veruͤbet/ nemlich nichts anders als Feindſchafft vnd Mißgunſten empfangen/ wird mir auch nicht auſſen bleiben:
Jch getroͤſte mich aber dieſes/ daß einmal alles ſo wir vnſern Neben-naͤchſten erzeigen/ nach dem es gut oder boͤß geweſen/ von oben herab wieder geruͤttelt vnd geſchuͤttelt voll werde vergolten werden/ darauff ichs wage/ vnd zu Trutz allen boͤſen Neidern vnd Veraͤchtern der Kunſt/ ich in Gottes Namen fortfahre/ Gott gebe daß es zu ſeinen goͤttlichen Ehren/ vnd vnſerer aller Leib vnd Seelen Geſundheit gereichen moͤge/ Amen.
ANbelangend nun den Modum, die Vegetabilien, Animalien oder Mineralien durch die Deſtillation, durch Huͤlffe der Saltz-geifter/ in gute vñ reine Medicamenten zu bringē/ geſchicht ſolches auf dieſe Weiß: Nemlichen das wann erſt das Vegetabile, Animale, oder Minerale, alſo per ſe wie es an ſich ſelber iſt/ auff gemeine Weiſe/ entweder in Balneo, arena, oder aber frey im Feuer in ein Oleum, Spiritum vnd Sal volatile uͤbertreibe/ welcher Modus, ob wol er vorlaͤngſt im Brauch geweſen vnd noch iſt/ ſo kan ich doch denſelben nicht allerdings loben/ weiln ſolche Spiritus, Olea vnd Salia volatilia, ſie kommen gleich von den Animalien oder Vegetabilien allezumal uͤbel riechen/ vnd wie offt ſie gleich rectificirt werden/ dennoch ihren uͤblen Geruch/ welchen ſie in der Deſtillation empfangen/ nicht gaͤntzlich verlieren/ ſondern immer noch ein wiedriges Empireuma behalten/ derohalben von den Patienten zu gebrauchen ſehr geſcheuhet werden/ vnd nicht vnbillich/ wiewol ſie voller Kraͤfften vnd Tugenden ſtecken/ wie die Experientz beweiſet/ ſo man aber dieſelbe durch den Spir.
Salis rectificirt, wie allbereit in meinem Andern Theil Furnorum gelehret/ ſo werden ſie klar vnd hell/ vnd verlieren ihren Geſtanck/ vnd werden lieblich zu gebrauchen/ vnd ohne dieſe rectification gar nicht.
Weiln dann allen erfahrnen Spagyricis bewuſt/ daß die groſſen Kraͤffte der Vegetabilien vnd Animalien in ihren Olitaͤten vnd Sale volatile beſtehen/ NB.
bey den Mineralien aber/ weil ihre mercurialiſche Theilen am kraͤfftigſten/ das Contrarium gefunden) vnd beyde/ nemlich das Oleum vnd auch Sal volatile durch dieſe Deftillation per retortam brentzlicht uͤbergehen/ derentwegen ſie zur Medicin vngebraͤuchlich ligen bleiben/ vnd niemand zu Nutzen kommen/ welches ja zu beklagen/ dann alle diejenige welche ihre Olea Vegetabilium, durch Zuthuung gemeinen Waſſers auß kuͤpffern Keſſeln deſtilliren; garwol wiſſen/ wie wenig ſie auff ſolche Weiſe erlangen/ vnd daß der groͤſte Theil davon zuruͤck in dem Keſſel bleibet/ vnd niemand zu Nutzen koͤm̃t/ dann ein gemein Waſſer ſo warm nicht werden kan/ daß es alle Fettigkeit auß dem Vegetabile uͤbertreiben koͤnte/ ſondern fuͤhret nur ein wenig davon uͤber/ der Reſt wird bey dem Kochen zehe vnd dicke/ vnd bleibt bey dem Kraut zuruͤck/ darumb auch etliche die ſolches wiſſen zu den Kraͤutern gemein Saltz vnd Weinſtein thun/ davon das Waſſer vmb einen Grad waͤrmer wird/ vnd auch etwas mehrers Oel uͤberwindet/ welches zwar ein guter Modus, aber dennoch die Helffte von dem Oel nicht dadurch kan uͤbergetrieben werden; dahero die Olea Deſtillata gemeinlich theuer ſeyn/ vnd ſonderlich von theuren ſubjectis; wann ſie aber ihre Olèa auff dieſe meine Weiſe deſtillirten/ ſo wuͤrden ſie ein viel mehrers davon erlangen/ vnd die armen Krancken ſolches auch genieſſen.
Jch wil nur ein einiges Gleichnuͤß geben/ darauß man vermercken kan/ was groſſer Nutzen geſchafft wird/ wann man die Olea auff meine Weiſe bereitet/ vnd was es fuͤr ein Vnterſcheid zwiſchen meiner allhier beſchriebenen/ vnd der andern gemeinen Manier ſolche zu bereiten ſey: geſetzet/ ich trachte nach einer guten Medicin contra Calculum, vnd bin verſichert/ daß dieſelbe vollkoͤm̃lich in dem Eſchen-Baum ſtecket/ davon ich oben in dem Erſten wie auch Andern Theil dieſer meiner Pharmacopææ Spagyr allbereit genugſam bewieſen/ vnd weiß das deſſen deſtillirtes Oleum auß dem Saamen allen andern ſtein-treibenden Artzneyen weit vorgehet/ wie die Experientz vielmal bewieſen.
Nun gibt der Eſchen-baum zwar zimlichen Saamen/ aber viel Saamen nur ein wenig Oleum, weilen daſſelbige Hartz-artig/ vnd ſich mit dem Waſſer nicht wil uͤbertreiben laſſen/ derohalben wenige ſolches bereiten/ vnd noch weniger beduͤrfftige Krancken ſolches (weilen es koſtbar iſt) theilhafftig werden/ welches ja zu beklagen/ daß Gott der Allmaͤchtige vns dieſer Medicin ſo viel vor Augen ſtellt/ vnd doch ſchier niemand ſolches genieſſet/ vnd dieſes noch in acht zu nehmen: wann etwan ein fleiſſiger Medicus ein ſolches Oleum uͤbertreiben laͤſſt/ vnd dieſen meinen Modum nicht weiß/ ſolches zu corrigiren/ ſo thut er bißweilen mehr boͤſes darmit als gutes/ dann ſolches Oel ein Sal volatile mit ſich uͤberfuͤhret/ welches die kupffern Blaſen/ darauß es deſtilliret wird/ vnd das kuͤpfferne refrigeratorium dadurch es gehen muß/ angreiffet/ vnd gemeiniglich gruͤn oder gelblicht von wird/ welches dann von vielen alſo (weilen ſie es nicht beſſer gewuſt) iſt gebrauchet worden/ vnd wegen deß Kupffers dem Patienten im Gebrauch einen Nauſeam vnd krancken Magen verurſacht/ vnd alſo mehr verderbt als gut gemacht:
Wann ſie noch einmal mit Spir.
Salis rectificirt, oder nur damit in einem Glas wol vntereinander geſchuͤttelt/ auff daß der Spir.
Salis das Kupffer auß dem Oel außgezogen/ haͤtten ſie wol angethan/ vnd eine außerwehlte Medicin gehabt/ zwar noch etwas theuer/ dann ein Sack Saamen daran ein Mann zu tragen hat/ kaum zwey Vntzen Oel gibt/ welches der arme nicht wol bezahlen kan
Nun wil ich aber allen Krancken/ ſo wol den Armen als Reichen zu gefallen/ meinen Modum hieher ſetzen/ die Olea, Spiritus vnd das Sal volatile, auß allen vegetabiliſchen Gewaͤchſen in Copia zu erlangen/ durch gar geringe Koſten/ alſo daß alle Menſchen der Gaben Gottes genieſſen/ vnd deren theilhafftig werden/ vnd Vrſach dem Schoͤpffer alles guten/ dafuͤr zu dancken bekommen moͤchten.
Nim im Namen Gottes welches Vegetabile du wilt/ vnd fuͤlle einen groſſen glaͤſern retorten davon voll/ vnd treibe per gradus alles ſo ubergaͤhrn wil heruͤber/ ſcheide das Oleum von dem Spiritu, vnd den Spiritum per rectificationem von dem Salevolatile, das Sal volatile, wie auch den Spiritum rectificire uͤber ſein eigen Caput Mortuũ, odeꝛ ein ander Aſchen Saltz/ wann es zuvorn außgegluͤet worden/ ſo werden ſie rein vnd verlieꝛen ihren Geſtanck/ ſo ſie in der erſten deſtillation empfangen; vnd iſt eine rectification nicht genug darzu/ ſo gebrauche deren 2. oder 3. vnd allzeit uͤber friſches Sal fixum deſſen Krauts/ davon der Spiritus bereitet/ das Oleum aber/ obwol ſich ſolches auch reinigen laͤſſt durch die rectification uͤber das Caput mortuum, ſo iſt doch ſelbige rectification oder Reinigung dieſer Meinigen/ davon wir jetzt reden wollen/ gar nicht zu vergleichen/ derohalben wir billich dieſe der andern vorziehen/ welche alſo geſchicht.
Nim dein uͤbergangen ſchwartz ſtinckend Oleum, thue ſolches in einen reinen glaͤſern retorten oder Kolben mit 6. oder 8. mal ſo viel guten rectificirten Spiritu Salis, vnd gib erſtlich lind Feuer/ vnd allgemach ſtaͤrcker wie es das Werck noͤhtig hat/ ſo gehet das Oleum mit dem Spiritu Salis ſchoͤn hell vnd klar uͤber/ der Geſtanck mit der Schwaͤrtze bleibet zuruͤck/ bey ein Theil Spiritu Salis.
Wilt du nun das uͤbergangene Oleum noch lieblicher haben/ ſo rectificire es noch einmal mit friſchem Spiritu Salis, ſo offt biß es dir an Geruch vnd Farb gefaͤllig iſt.
Dasjenige Oleum ſo zuruͤck geblieben vnd nicht uͤbergeſtiegen iſt/ das ſcheide von dem Spiritu Salis, wird dicklicht ſeyn als ein ſchwartzer Balfam/ welcher auch groſſe Krafft hat vnd bequemlich/ ſo wol aͤuſſerlich als innerlich zu gebrauchen ſeyn wird/ dann man es nicht noͤhtig hat innerlich zu gebrauchen/ weilen man auff dieſe Weiß doch genug deß klaren erlangt; Auff daß ich aber meinem Nechſten recht diene/ vnd er meine Meynung gruͤndlich verſtehen moͤge/ ſo wil ich zum Vberfluß dieſes Gleichnuͤß hieher ſetzen: Geſetzt ich wolte ein Oleum Fraxim bereiten/ ſo nehme ich 4. 5. oder 6. Pfund deß zeitigen Saamens/ ſo im Monat September oder October von den Baͤumen genommen iſt/ fuͤlle damit einen guten Retorten voll/ vnd deſtillire uͤber was gehen wil/ ſo bekomme ich vngefehr 1. oder 2. auch bißweilen wol 3. 4. 5. oder 6. ℥. ſchwartzes Olei, vnd etzliche Vntzen Salis volatilis, vnd etliche Pfund Spiritus Acidi; Vnd weiln ich nur das Oleum begehre/ ſo ſcheide ich ſolches von dem Spiritu, vnd rectificire daſſelbige per Spiritum Salis, biß es ſchoͤn hell vnd klar worden iſt/ vnd bewahre es zum Gebrauch/ mache entweder mit ſeinem eigenen Spiritu ardenti eine Eſſentiam darauß/ wie in dem Erſten Theil dieſer meiner Pharmacopææ gelehret/ oder ich mache mit Zucker Morſellen davon/ oder wie michs am beſten duͤnckt zu ſeyn/ vnd werde ich von 5. oder 6. Pfund Saamen mehr Oel auff dieſe Weiſe erlangen/ als ſonſten durch die veſic auß 100. Pfunden nicht haͤtte geſchehen koͤnnen/ vnd dient mir der Reſt ſo zuruͤck bleibt in der rectification ſehr wol aͤuſſerlich/ nemlich wann es alſo bereitet vnd gebraucht wird wie folgt.
℞.
Dieſes dicke Oleum von dem Spiritus Salis geſchieden/ ſetze ihme ein wenig Wachs zu/ daß es etwas dicker werde vnd ſich ſtreichen laſſe wie ein Pflaſter/ welches man dann aͤuſſerlich auff die Nieren legen kan/ wann man das klare innerlich gebrauchet/ ſo thut es leicht ſo viel aͤuſſerlich/ als das klare innerlich/ vnd geſchicht durch ein ſubjectum doppelte Huͤlff/ vnd wil man dreyfache Huͤlffe dadurch haben/ ſo kan man den Spiritum Acidum wol rectificiren/ vnd das Sal volatile rein ſublimiren/ mit dem Spir. ſolviren/ vnd neben dem innerlichen Gebrauch deß reinen Olei auch zugleich dieſen Spiritum taͤglich mit gebrauchen/ vnd auch zum oͤfftern warm gemacht Tuͤcher darein genetzet/ vnd die Lenden oder Nieren damit gebaͤhet/ thut auch gute Huͤlffe/ vnd nach der Baͤhung die naſſe Tuͤcher weg gethan/ vnd das Pflaſter darauff gelegt/ ſo kan es nicht fehlen/ wann es Gott nicht ſonderlich hindert/ der Patient muß zuſehende Huͤlff erlangen.
NB.
Man kan auff dieſe Weiſe auch andere Vegetabilien alſo bereiten/ in Olea Spiritus vnd Emplaſtra, vnd ſelbige in dieſer Kranckheit gebrauchen/ als da iſt Steinbrech/ Peterſill/ Koͤrbell/ Carubi, vnd andere dergleichen Kraͤnter oder Wurtzeln/ vnd darff man eben das ſemen fraxini nicht haben/ wenn man nicht wil/ ſonderlich weil ſelbiger Baum nicht allenthalben gern waͤchſt vnd gefunden wird/ auch nicht alle Jahr viel Saamen bringt. NB.
Nun moͤchte mancher einwerffen vnd ſagen/ weil ich einen proceſs vorgeſetzet das Oleum, Spiritum vnd Balſamum, oder Emplaſtrum auß dem Saamen zu bereiten; wann man dann auß den Kraͤutern ſelche Medicin machen wolte/ woher man ſo viel Saamens nehmen ſolte?
Deme gebe ich zur Antwort; daß man eben die Saamen nicht haben muß/ wann ſolche nicht wol zu bekommen/ ſondern auß dem gantzen Gewaͤchs/ als Wurtzel/ Stengel/ Blumen vnd Blaͤttern/ ſolche Medicin auch zu bereiten iſt/ daß ich aber den Saamen allein genommen/ iſt darumb geſchehen/ weiln die beſte Krafft bey allen Vegetabiliſchen Gewaͤchſen gemeiniglich am ſtaͤckſten in deren Saamen verborgen vnd concentrirt ſtecket/ kan ſonſten (wie geſagt) das gantze Gewaͤchs darzu gebraucht werden/ gibt es eben ſo viel deß Olei nicht als der Saamen/ ſo bekoͤm̃t man doch auch zimlich viel auff dieſe Weiſe/ vnd wann man auch gar keinen Saamen/ Blumen/ Blaͤtter oder Stengel bekommen koͤnte/ ſo gibt die Wurtzel allein viel Oel/ vnd bey den Baͤumen/ als Eſchen/ Linden/ Nußbaͤumen/ Kirſchen/ Pfirſchen vnd dergleichen/ das bloſſe Holtz auch ſehr viel gibt/ wenn man ſolches per deſcenſum oder ignem ſuppreſſionis (von welchem Modo ich vor dieſem geſchrieben) treibet/ alſo daß ein kleiner Eſchen-baum gern etliche Pfund Oel geben kan/ wann man wol damit vmbgehet/ alſo das nimmer mangeln kan/ wann man ſelber wil.
Vnd iſt nicht zu verſtehen/ als wann dieſer Modus die Olea in Copia auß den Vegetabilibus zu bereiten/ vnd per Spir.
Salis zu clarificiren/ allein dienſtlich zu dieſen Gewaͤchſen/ welche contra calculum, weilen ich ſolche ſubjecta allhier benennet in dieſem Exempel/ oder Proceß dieſelbige zu bereiten gar nicht/ ſondern es koͤnnen alle Vegetabiliſche Gewaͤchſe/ ſie dienen gleich zu was Kranckheit als ſie wollen/ fuͤglich auff dieſe angezogene Weiſe in liebliche Medicamenten bereitet werden.
Vnd nicht allein die Vegetabilien/ ſondern auch die Animalien vnd Mineralien/ doch etwas vnterſcheiden wie hernach folgen ſol.
Noch eins muß ich allhier bey den Vegetabiliſchen Olitaͤten vnd ihrer deſtillation gedencken vnd erinnern.
Wann etwan einer oder der ander Vnerfahrrne einwerffen moͤchte/ daß die Olea, ſo erſtlich per retortam oder deſcenſum bereitet/ vnd hernach durch den Spiritum Salis rectificirt vnd klar gemacht/ vielleicht nicht ſo gut an Kraͤfften ſeyn moͤchten/ als diejenige/ ſo per veſicam durch Huͤlffe deß Waſſers uͤbergetrieben wuͤrden/ deme nun vor zu kommen/ vnd ihme ſeine vnnuͤtze Sorge zu benehmen/ geſchicht alſo/ vnd wird erſtlich gefragt/ worin die Kraͤffte der Vegetabilien vnd Animalien beſtehen/ in der angebornen Natur vnd verborgenen Eigenſchafft/ oder aber an dem Geruch oder Geſchmack?
Antwort: Die groͤſte Kraͤffte der mehrerntheil Kraͤutern vnd Thiere/ beſtehet mehrentheils in der angebornen Natur vnd Eigenſchafft/ vnd nicht in dem Geruch oder Geſchmack derſelben; wie klaͤrlich zu ſehen bey etlichen Gewaͤchſen/ welche ſchier gar keinen Geſchmack vnd Geruch haben/ vnd dennoch kraͤfftig in Medicina erfunden werden; vnd auch etliche welche einen lieblichen Geruch vnd Geſchmack haben/ vnd dennoch nichts in Medicina außrichten; auch etliche einen ſehr wiederlichen Geruch vnd Geſchmack haben/ vnd doch gute Kraͤffte beweiſen/ vnd andere ſo von lieblichem Geruch vnd Geſchmack ſeyn/ vnd zugleich auch in der Artzney gut/ nachdeme ſie von Gott darzu erſchaffen:
Dennoch ſo muß ich bekennen/ daß bißweilen der Geruch vnd Geſchmack annemlich/ vnd den Spir. vitalem ſtaͤrcket/ wann ſchon ſonſten wenig Krafft darinnen iſt/ vnd was mehr iſt/ das Geſicht vnd Anſehen eines Dings/ wann es lieblich vnd ſchoͤn iſt/ das Hertz ſtaͤrcken/ vnd ein haͤßlich Ding daſſelbige ſchwaͤchen kan.
Wie bey einem freundlichen Menſchen vnd bey dem Golde ein merckliches Exempel/ welches durch Anſehen das Hertz ermuntert/ ein zorniger Menſch oder gifftiges Thier hergegen ſolches erſchrecket/ vnd gleichſam ſchwaͤchet/ vnd bißweilen gar toͤdtet; vnd nicht allein dieſes durch das Anſehen helffen vnd ſchaden kan/ ſondern es ſchadet/ kraͤncket vnd toͤdtet nur eine bloſſe Stim̃ eines Menſchen oder Thiers/ nach dem es geſchicht in boͤſer oder guter Geſtalt.
Es kan auch wol nur eine bloſſe Einbildung gutes vnd auch boͤſes thun/ kranck vnd geſund machen/ welches hieher nicht gehoͤrt/ ſondern in mein Buͤchlein von natuͤrlichen vnd uͤbernatuͤrlichen Dingen/ darin von dergleichen gehandelt wird; was allhier angeruͤhret/ iſt nur darumb geſchehen/ den Vnwiſſenden zu lehren/ daß der Vegetabilien Kraͤffte mehr in ihrer angebornen Natur als Geſchmack vnd Geruch beſtehe/ vnd das Oleum Vegetabilium auff dieſe oberzehlte Weiß per retortam zu deſtilliren/ vnd per Spir.
Salis zu rectificiren/ den Kraͤfften weder ſchaden noch nutzen kan/ ſondern derſelben Krafft allzeit bleibt/ die Deſtillation geſchehe gleich wie ſie wolle/ wann nur endlich das Deſtillatum wieder gereinigt/ vnd ihme ſolches benommen wird/ was ihme wiederwertiges in der Arbeit beykommet.
Als nemlich/ wann die Olea in der Deſtillation per retortam brentzlend werden/ ſolcher Beyfall ihnen durch die rectification per Spir.
Salis wieder kan benommen werden/ welches ich vmb der Vnwiſſenden allhier anzeigen muͤſſen.
Gleich wie nun allhier bey den Vegetabilien/ alſo auch bey den Animalien mit der Deſtillation ihres Oels/ Saltz vnd Spiritus, ſol vnd muß procediret werden/ vnd nicht noͤtig weitlaͤufftiger hierin zu gehen:
Jhre Kraͤfften/ ſo wol der Vegetabilien/ als Animalien/ ſol ein Medicus auß der Signatur nehmen vnd wiſſen/ vnd nicht auß Buͤchern der Scribenten erlernen wollen/ dann die Signatur aller Dingen zeigt vns ihre Kraͤfften vnd Tugenden viel beſſer vnd richtiger/ als manche Scribenten/ welche nun von hoͤren ſagen viel geſchrieben/ ſelber in der That nichts oder wenig wiſſen.
Darbey es dißmal verbleibet/ dann meine jetzige Gelegenheit gar nicht zulaſſen wil/ weitlaͤufftig zu ſchreiben:
Was ich aber thue/ geſchicht allein den nothduͤrfftigen Krancken dieſen meinen Modum, die Spir. acidorum Salium, der Vegetabiliſchen vnd Animaliſchen ſubjectorũ per Spir.
Salis zu reinigen/ vnd zur Medicin bequem vnd gut zu machen/ welches ohne dieſes Mittel ſonſten nicht ſo in Copia haͤtte geſchehen koͤnnen:
Nun aber ſolches angewieſen/ ſo koͤnnens die Armen auch genieſſen/ vnd den Apotheker bezahlen/ da zuvorn kaum die Reichen etwas gutes haben konten. NB.
Dieſes ſol allhier noch in acht genommen werden/ daß die Animalia zwar erſtlich/ wie bey den Vegetabilien gelehrt/ per retortam muͤſſen deſtillirt werden/ auff daß ihr Oleum, Spiritus vnd Salvolatile zu gleich uͤbergehe/ wie dann auch der Spiritus vnd Sal volatile auff vorige weiß koͤnnen rectificirt vnd gereinigt werden/ das Oleum aber wildurch einen bloſſen gemeinen Spiritum Salis communis oder Nitri alſo nicht uͤbergehen/ ſondern derſelbe Spiritus ſol zuvorn mit Galmey concentrirt werden/ alsdann er die Olea Animalium uͤber fuͤhret/ vnd ſonſten nicht/ wie nun die Spiritus Acidi concentrirt werden zu dieſer rectification, ſol bald folgen/ aber ehe ſolches geſchicht/ wil ich zu beſſerer Nachricht dem Krancken noch einen Proceß oder Modum deſtillandi & rectificandi hieher ſetzen/ auff daß man ja nicht irꝛen/ ſondern meine Meynung wol verſtehen moͤge/ vnd ſolches alſo:
Nim etliche Pfund Terpentin/ deſtillire darauß ein Oleum, ſo bleiben die feces zuruͤck/ ſo bey dem Terpentin geweſen/ das Oleum nun/ ob es wol durch die Deſtillation reiner worden/ als es zuvorn geweſen/ hat es doch auch eine andere Natur durchs Feuer an ſich genommen/ nemlich eine waͤrmere/ vnd dahero zu allen Dingen alſo hinfort nicht mehr zu gebrauchen/ wie zuvorn der Terpentin zu gebrauchen war/ welcher nicht zu duͤñ noch zu dick/ auch nicht zu heiß noch zu kalt/ auch nicht/ zu ſubtil noch zu grob/ ſondern in ſeinem Weſen einer temperirten Eigenſchafft theilhafftig/ welcher er jetzunder aber nicht mehr/ ſondern wegen ſeiner Hitze vnd Subtilheit zu allem nicht mehr zu gebrauchen?
Was Raht nun?
Wenn ich dieſes Exempel nicht hieher geſetzet/ ſo haͤtte mancher mir vorwerffen koͤnnen/ daß durch die Deſtillation die Dinge zwar koͤnnen reiner vnd ſubtiler gemacht werden/ hergegen bekennen ſie aber eine hitzigere Natur vnd Krafft/ vnd derohalben nicht bey allen ſubjectis gut ſelbige damit zu reinigen; deme nun auch zu helffen/ vnd die Olea deſtillata wieder nach der Reinigung in einem ſolchen gradu von dicke/ duͤnne/ Hitze oder Kaͤlte/ wie es zuvorn geweſen/ wieder zu bringen/ vnd durch ihre durch die deſtillation empfaͤngene Reinigkeit zu behalten/ kan leichtlich geſchehen auff dieſe Weiſe: Geſetzt/ der Terpentin iſt an ſich ſelber warm vnd ſubtil im 1. Grad/ wann er uͤber deſtillirt worden/ erlangt er den 3. Grad/ vnd in der rectification den 4. Grad/ nun muß ich bekennen/ daß ſolches ſubtile Oleum allein zu den kalten Gebrechen/ vnd ſonſten nirgends beſſer zu gebrauchen/ da es doch zuvorn auch bey andern Faͤllen zu gebrauchen war/ welches ihme jetzunder mangelt/ darauff antworte ich vnd gebe es zu/ wann die Deſtillation nach gemeiner oder berandter Weiſe geſchicht/ auf dieſe meine beſchriebene Weiſe aber hat es viel eine andere Beſchaffenheit als mit jener/ dann ob ſchon die Dinge durch die Deſtillation neben der Reinigkeit auch eine ſubtile Hitze erlangen/ vnd in etlichen operationibus gar zu duͤñ vnd hitzig worden/ ſo werden doch in der rectification durch den Spiritum Acidum ſolche qualitaͤten gebrochen/ zertheilet vnd geſcheiden/ alſo/ daß ſo wol ein Theil deſſelben wieder dick vnd zaͤhe wird/ wie es zuvorn geweſen/ ein ander Theil ſubtil verbleibet/ daß man auß einem ſubjecto, duͤnne vnd warme/ wie auch dicke vnd temperirte Theilen haben kan/ vnd dennoch beyde rein vnd ſauber/ wie dieſes Exempel beweiſet.
Der Spiritus Salis oder Nitri iſt in ſeinem innerſten wol ein lauter Feuer/ in ſeinem aͤuſſerſten aber auch eine lautere Kaͤlte/ davon alle duͤnne Ding erſtarren/ vnd hart werden/ wie allhier ſol bewieſen werden; wann dann die Deſtillation eine Hitze beyfuͤhrt/ vnd herauß wendet vnd verduͤnnert/ ſo treibt die rectification durch den Spiritum Acidum ſolche wieder hineinwaͤrts/ erdickert vnd bringt es wieder in eine gleichmaͤſſige temperatur, dann wie das Oleum erſtlich uͤbergehet/ ſo iſt es durchaus an einem Ort wie an dem andern/ waͤrmer vnd duͤnner/ als es zuvorn geweſen/ wenn es aber per Spiritum Acidum rectificirt wird/ ſo gehet erſtlich das allerſubtilſte/ vnd darnach das mittelmaͤſſige/ das groͤbſte vnd dickſte Theil bleibt zuruͤck/ welches dann in gleichem Grad an Waͤrme vnd Dicke mit dem Terpentin/ vnd ſo wol innerlich als aͤuſſerlich zu gebrauchen/ als der gemeine Terpentin ſeyn wird/ dabey habe ich noch das mittelmaͤſſige Oleum, vnd den allerſubtilſten Spiritum ardentem & penetrantem welchen ich dann zu ſolchen Affecten da er ſubtil ſeyn ſol/ gebrauchen kan/ oder ſelbige wann ichs gut befinde mit ſeinem eigenen dicken/ doch gereinigter remanentz/ oder mit etwas anders bequemers wieder dicker machen kan/ alſo daß ich auß einem ſubjecto, ſo viel Gradus machen kan/ als ich ſelber wil/ da zuvorn der Terpentin doch nur in einem Grad geweſen/ da ſihet nun der guͤnſtige Leſer was es fuͤr eine Beſchaffenheit habe mit dieſer meiner Deſtillation vñ rectification per Spiritum Acidum, daß nicht allein ein viel mehrers an klarem lieblichem Oel/ ja wol 3. 4. 5. oder mehrmal ſo viel als per Veſicam erlangt wird/ ſondern man bekomt auch dabey von den Vegetabilien vnd Animalien noch ihre Salia volatilia, wie auch Spiritus vel aceta acida, vnd noch darbey auch ein Theil dicken Oels/ ſo aͤuſſerlich gut zu gebrauchen/ welche ſonſten gar zuruͤck bleiben in der waͤſſerigen Deſtillation per veſicam.
Beſtehet alſo die Gutthat dieſer Deſtillation vnd rectification, nicht allein in Erlangung einer viel groͤſſerern quantitaͤt reinen Oels/ ſondern auch darneben in Erlangung deß Salis volatilis, welches an Kraͤfften dem Oleo zu ſeinem Gebrauch nichts bevor gibt/ deßgleichen der Spiritus Acidus auch das ſeinige ſo wol innerlich als aͤuſſerlich genugſam verrichtet. NB.
Jch frage nun alle verſtaͤndige Spagyros (diejenige die nicht wiſſē was Feuer iſt/ darf man nicht fragen) ob dieſe Deſtillation nicht andern vorzuziehen/ vnd in dem Gebrauch (dem menſchlichen Geſchlechte zum beſten) zu bringen?
Jch habe das meinige nun gethan/ ſeynd die Koͤpff hart vnd hartneckicht/ ſo wird es auff ſie vnd nicht auff mich kommen/ mein Gewiſſen hab ich hiemit befreyet/ vnd einen guten Weg gezeiget leichtlich zu guten Medicamenten zu kommen/ werde es auch nicht laſſen/ ſo lang ich lebe/ mit meinem von Gott verliehenem Pfund meinem Nechſten weiter zu dienen/ wann Gott will!
Jch verhoffe/ es werde ſich der guͤnſtige Leſer darnach richten/ vnd auß dieſem einigen Proceß ſo viel erlernen/ daß ihme hinfuͤro nicht ſchwer fallen ſolte/ ein jedwedes Oleũ Deſtillatum durch Huͤlff eines Spiritus Acidi wieder in ſolche haͤrte zu bringen/ gleich wie es vor der Deſtillationgeweſen.
Man ſehe nur an/ vnd betrachte das Succinum, wie ein ſchoͤn durchſichtiger Stein an Geſtalt nach aͤuſſerlichem Anſehen es iſt/ welcher zuvor auch weich vnd fluͤſſig geweſen/ wie ein ander Terpentin/ Oleum, oder duͤnnes Bergwachs/ welches von dem geſaltzen Waſſer ſo hart geworden iſt/ alſo/ daß es ſich zu Pulver mahlen laͤſſt/ gleichwol kan ſolches deſtilliret, vnd von ſeiner irꝛdiſchen Natur durch die Deſtillation geſchieden oder gereinigt/ ſolches gereinigte Oleum hernacher wieder zu voriger Haͤrte gebracht werden/ vnd ſolches allein durch Huͤlff eines Saltz-geiſtes/ dann durch das Saltz ſolches zuvorn/ weil es noch duͤnn auß dem Felſen ins Waſſer gefloſſen/ auch iſt gehaͤrtet worden/ davon dißmal genug/ ein mehrers geliebts Gott an einem andern Ort.
Folget nun ein Proceß die Mineralien durch die Deſtillation oder Sublimation zu reinigen/ vnd auffs hoͤchſte durch die rectification per Spiritum Acidum zu ſaͤubern/ vnd zum Exempel den gemeinen Sulphur allhier genommen/ darnach andere Mineraliſche Reinigungen auch muͤſſen gerichtet werden.
℞.
Einen gemeinen gelben Schwefel/ ſublimire denſelben nach gemeinem Gebrauch in Flores, entweder alſo perſe in einem glaͤſern vnd beſchlagenen Kolben/ oder mit geroͤſtem Saltz vermiſchet/ ſo reinigt ſich der Sulphur erſtlichen von ſeiner groͤbſten Terreſtritaͤt/ vnd wird bequem weiters in dem Spiritu Acido ſich reinigen zu laſſen/ alſo:
Nim dieſer Schwefel-blumen 1. Pfund/ thue ſolche in einen ſtarcken glaͤſern beſchlagenen Kolben/ vnd gieſſe 1. oder 2. Pfund Spiritus Nitri vcl Salis communis darauff/ ſetze dieſe in eine Sand-Capell/ vnd gib allgemach Feuer/ biß daß der Spir.
Salis in dem Kolben koche/ vnd der Schwefel ſchmeltze/ vnd oben auff dem Spir.
Salis ſchwimme wie ein Oel auff einem Waſſer. NB.
Man muß einen Helm auff den Kolben ſetzen/ auff daß der auffſteigende Spirit.
Salis im Kochen nicht verrieche/ ſondern in dem Helm kalt werde/ ſich condenſire vnd auffgefangen werde/ dieſe Kochung kan vngefehr in 5. oder 6. Stunden geſchehen/ ſo reinigt ſich der Sulphur vnd wird gantz durchſichtig/ ſchoͤn/ hell vnd klar/ als ein Glas/ dann der Spir.
Salis zieht die metalliſche Theilen/ ſo bey dem Schwefel geweſen/ es ſey gleich Kupfer/ Arſenicum, Auripigmentum, Vitriolum, oder dergleichen Vnarten/ welche gemeiniglich der Schwefel bey ſich fuͤhret/ gleichſam ſolvirende zu ſich/ welche Vnart ſonſten bey dem Schwefel bliebe/ vnd mehr boͤſes thaͤte als gutes in Medicina, welches Paracelſus auch gewuſt/ vnd ſich dafuͤr fuͤrzuſehen oder zu huͤtē gewarnet; es iſt gewis das vnglaͤubliche Kraͤfften in dem Sulphur verborgen/ die gemeine Flores aber werdens nicht beweiſen/ dann ſelbe noch ſehr mit mineraliſchen gifftigen Geiſtern verunreiniget/ welche ihnen durch den Spir.
Salis koͤnnen benommen werden/ alsdann entweder Flores darauß ſublimirt, vnd mit Spir.
Juniperi oder Terebenthinæ in ein Balneũ ſolvirt/ oder ſonſten in formam liquidam gebracht/ alsdann kan er gutes außrichten in Medicina, vnd hat man ſich vor ſeiner gifftigen Vnart nicht mehr zu befoͤrchten/ weil der Spir.
Salis ihme ſolche benommeu hat.
Jch koͤnte gar wol einige gute præparationes deß gemeinen Sulphuris in bequeme Medicamenten zu bringen/ hieher ſetzen/ dieweil ich aber vorgenommen allhier mich nicht weiters einzulaſſen/ als allein die Reinigung durch den Spiritum ſalis bekand zu machen/ ſo verbleibt ſolches an einem andern Ort außgeſtellt.
Gleich wie nun allhier bey dem Schwefel procedirt worden/ alſo kan man auch mit andern mineraliſchen Erd-ſaͤfften verfahren/ ſelbige erſtlich per Retortam reinigen/ vnd in ſchwartze Olea deſtilliren/ die Olea hernach mit ſpiritu ſalis clarificiren/ vnd in liebliche Olea vnd Balſama bereiten/ vnd ſolte bald niemand glaͤuben/ was fuͤr Kraͤffte in den Berg- vnd Erd-ſaͤfften verborgen/ aber wie geſagt/ innerlich in Medicina zu gebrauchen vntuͤchtig/ wegen ihrer Arſenicaliſchen Natur die ſie bey ſich fuͤhren/ ſo aber leichtlich durch den ſpirit. ſalis zu benehmen/ vnd hernacher ſicher in Medicina zu gebrauchen ſeyn.
Vnd wann ich dieſes nicht mit Fleiß verſuchet vnd erfahren haͤtte/ ich jetzo davon nicht zu ſchreiben wuͤſte.
Den Vnerfahrnen ein wenig beſſere Nachricht zu geben/ muß ich eine Hiſtori beybringen/ darauß zu erſehen/ das ſolche Berg-ſaͤffte gemeiniglich boͤſe vnd gifftige arſenicaliſche ſpiritus mit ſich fuͤhren.
Jn der Graffſchafft Erbach/ zwiſchen dem Maͤyn vnd Necker gelegen/ in Franckenland/ findet ſich ein Sand mit groſſer Menge/ welcher von einem fluͤſſigen Erd-ſafft belauffen/ vnd davon an einander gewachſen/ zu groſſen Klumpen oder kleinen Bergen/ etwas braͤunlicht am Anſehen/ wann man ſolchen Sand auff Kohlen legt/ geben ſie einen lieblichen Geruch von ſich/ in allem gleich dem Succino, da ich dieſes geſehen/ habe ich einen Retorten damit gefuͤllet/ vnd ein Oel davon getrieben/ iſt nach allem Anſehen vnd Geruch dem Oleo Succini gleich geweſen/ welches ich auch darfuͤr gebrauchet/ wann ich nicht bald ein anders erfahren haͤtte/ dann weiln derſelbe Sand auff Kohlen gelegt/ einen ſehr lieblichen Geruch von ſich gabe/ habe ich ſolchen zum Rauchwerck/ die Kammern damit zu berauchen/ gebrauchen laſſen/ aber bey zeiten gemercket/ daß der Rauch nicht geſund/ ſondern gifftig war/ weilen er Hauptpein verurſachte/ vnd gleichſam einen Nauſeam, weiln der Magen ſolchen auch nicht leiden konte/ dahero ich Vrſach bekom̃en/ damit zu raͤuchern nachzulaſſen/ vnd mit Fleiß dasjenige Oleum ſo ſich davon deſtillirt hatte/ mit Spiritu Salis zu rectificiren eingeſetzet/ vnd ein ſchoͤn klar vnd lieblich Oel davon bekommen/ der Spir.
Salis aber das Arſenicaliſche Weſen an ſich gezogen/ vnd nach dem ich ſolchen wieder rein machen wollen/ vnd rectificirt, ſo iſt in fundo deß Kolbens/ ein natuͤrlich Arſenicum ſitzen blieben/ welches das Berg wachs bey ſich gehabt/ darauß ich vernommen/ daß alle dieſe Erd-gewaͤchſe gar Arſenicaliſch/ vnd nicht ſicherlich/ innerlich zu gebrauchen/ es ſeyn dann ſolche zuvorn mit dem Spir.
Salis gereinigt worden; vnd werden ſolcher Erd-ſaͤfften gar vielerhand gefunden die man nicht achtet/ vnd auch nicht weis was es ſey/ bißweilen hart wie ein Stein/ bißweilen duͤnne/ vnd bißweilen auch gantz fluͤſſig wie ein Oel/ dergleichen Quell vnter Bacherach in der mitte deß Rheins herauß prodelt/ vnd den gantzen Rhein auff vierthalb Stund lang mit Fettigkeit bedecket/ vnd ſehr lieblich vnd ſtarck riecht/ doch etwas braun/ dann ich mit der Hand/ wann ich vorbey gefahren/ auß dem Nachen gegriffen/ vnd davon gefangen/ vnd gepruͤfft; vnd muß ſolche Quell gar ſtarck flieſſen/ weil ſie ſo weit man ſehen kan/ den Rhein uͤberdecket/ fahren aber wol 100. vnd 1000. vorbey/ vnd merckt es niemand/ ohne Zweiffel hat dieſe Quell ihren Vrſprung auß den Neben-gebuͤrgen/ ſo beiderſeits neben dem Rhein ligen/ wann ſelbe Quell auff dem Land ſeinen Außgang haͤtte/ ſie waͤre viel tauſend werth/ nun aber ſie tieff vnterm Waſſer herauß koͤm̃t/ iſt ſie niemand nichts nuͤtze/ dann vnmuͤglich etwas davon zu fangen; wann curioſe Menſchen daſelbſten wohneten/ ſolte man ſolche Quell wol finden koͤnnen/ dann auff dieſer ſeite deß Rheins/ da die Stadt Bacherach ligt/ ſtehet ein hoher Berg/ darauff ein herꝛlicher Wein waͤchſet/ welcher weit vnd breit verfuͤhret/ vnd theuer verkaufft wird/ weiln er nicht allein eines ſehr lieblichen Geſchmacks/ ſondern auch einen annemlichen Geruch hat/ welchen die Jnwohner Muſcateller nennen/ vnd gibt von Natur ſolchen wolriechenden Wein allein dieſer einige Berg/ vnd die darneben ſtehen gar nicht/ welches mir eine Anleitung gegeben zu glaͤuben/ daß dieſe Quell von Stein-oel/ ſo ſich bey Bacherach in den Rhein gieſſt auß dieſem Berge/ da der gute Wein-wachs ſeinen Vrſprung haben muͤſſe; dieweil aber dieſer Berg ſo viel Wein nicht bringen kan/ als man gern haͤtte/ ſo ſeynd die Einwohner mit der Zeit klug worden/ vnd Conterfeiten ſolchen Geſchmack nach/ legen Scharley in die gemeine Weine/ davon ſie dann bey nahe einen ſolchen Geſchmack erlangen/ als der natuͤrliche Muſcateller/ ſo auß dem hohen Berg waͤchſet.
Vnd wolle ihme dieſes niemand ſo frembd vorkommen laſſen/ das der Weinſtock einen Geſchmack auß der Erden zu ſich ziehen ſolte/ er thut es gewiß/ dann ich es wol in acht genommen/ vnd vielmal erfahren/ vnd weil es die Materi mit ſich bringt/ ſo kan ich nicht vnterlaſſen/ dieſe meine Meynung noch deutlicher zu beweiſen.
Vnter Franckfurt/ vierthalb Stund von dem Maͤyn gelegen/ ligt ein Flecken Hochheimb genant/ Chur Maͤyntz zugehoͤrig/ dabey ein Weinberg/ welcher einen uͤberauß guten Wein giebet/ zwar nicht eben von ſolchem Geſchmack wie der Bacheracher/ aber mit einem andern lieblichen Geruch begabet/ alſo daß er alle Weine vmb ſelbige Gegend oder am gantzen Rheinſtrohm an Guͤte uͤbertrifft/ vnd derohalben allezeit in hohem Wehrt gehalten wird/ die Vrſach dieſer Guͤte ſchreibe ich zu/ dem Grund/ worauff die Trauben daſelbſt wachſen/ welcher Stein-kohlen gibt/ vnd vor dieſem viel daſelbſten außgegraben worden/ vnd jetzunder wiederumb geſucht werden; daß die Stein-kohlen auch ein liebliches Berg-oel in ſich haben/ werd ich bald beweiſen.
Weiter dem Maͤyn hinauff ligt ein ſehr hoher Berg bey der Stadt vnd Schloß Klingenberg genand/ zwiſchen den Odenwalt vnd Speſſart gelegen/ da dieſe Erden gefunden wird/ davon ich jetzt oben geſagt/ daß ſie ein liebliches Oleum geben in der Deſtillation, welcher Berg gleicher Weiſe einen ſolchen lieblichen vnd guten Wein herfuͤr gibt/ daß er den zweyen vorigen/ als den zu Bacherach vnd Hochheimb nichts bevor gibet; ob nun die Vrſach dieſer Guͤte von gedachtem Stein-oel/ ſo nicht weit davon gefunden wird/ herkoͤm̃t/ kan ich eigentlich nicht ſagen/ doch fuͤr meine Perſon/ glaͤub ich das ſolches die Vrſach ſey/ ein anderer mag glauben was er wil.
Es gibt ſonſten der groſſe Berg zu Wuͤrtzburg am Stein genand/ auch einen beruͤhmten Wein/ doch am Geſchmack dieſen dreyen nicht gleich; dahero das Sprichwort iſt kommen/ Wuͤrtzburg am Stein/ Klingenberg am Maͤyn/ Hochheimb am Rhein/ das iſt ein Huͤgel oder kleiner Berg zu ſagen) vnd Bacherach am Rhein/ wachſen die vier beſten Wein.
Jch muß bekennen obwolen den gantzen Maͤynſtrohm hinauff allerhand gute Weine wachſen/ ſo uͤbertreffen doch dieſe vier die andern alle/ vnd meiſtes wegen ihres lieblichen Geſchmacks/ den ſie auß dem Grund nehmen/ darauff ſie wachſen.
Dann dieſes gewiß vnd ſicher iſt/ daß der Weinſtock vor allen andern Gewaͤchſen einen Geruch vnd Geſchmack auß der Erden ziehet/ davon er ſeine Nahrung hat/ alſo daß es einen Erfahrnen in der Natur nicht ſchwer iſt/ den Wein-trauben einen ſolchen Geſchmack zu geben/ als man ſelber wil/ oder nach deme man etwas zu den Wurtzeln deß Weinſtocks geleget; Nun weiß ich gewiß das viel naſeweiſe Spoͤtter uͤber dieſen meinen Diſcurs wegen deß lieblichen Geſchmacks deß Weins/ vnd woher er komme zu Bacherach/ Hochheimb vnd Klingenberg/ da die Berg-ſaͤfften gefunden werden/ vnd darneben den Grund ſo gut nicht geben wil/ ihren Griff erhecken/ vnd ſagen/ daß meine Meynung falſch ſey.
Dieſes muß ich alſo ſeyn laſſen/ ſie koͤnnen die gute Weine viel beſſer mit groſſen Kannen außſauffen/ vnd einander beſcheid thun/ als daß ſie einige rationes geben ſolten/ woher ſolcher Geſchmack ruͤhrte:
Jch verbleibe aber dabey/ vnd ſage mit gutem Grund vnd Erfahrenheit/ daß der Weinſtock einen ſolchen Geſchmack vnd Geruch auß der Erden ziehet/ vnd den Trauben einverleibt/ gleich wie er ſolchen in der Erden findet/ welches ich vielmals verſucht/ vnd alſo befunden habe.
Wiſſen doch die Gaͤrtner/ daß der Menſchen-koth die Blumen wol wachſend macht/ aber ihnen einen uͤblen Geruch giebet/ darumb ſie ſich huͤten ſolche bey die Wurtzel der wolriechenden Blumen zu legen/ aber deſto lieber bey ſolchen die keinen Geruch haben/ als Tullipanen vnd ihres gleichen/ damit ſchnell wachſen zu machen.
Man kan es auch beſcheidlich ſpuͤhren/ wann die Wurtzel von einem Weinſtock an einen ſolchen Ort geſetzt/ da Menſchen-miſt ligt/ ſo bekommen ſie einen uͤblen Geruch davon/ alſo daß man die Trauben kaum eſſen mag/ vnd ſeynd auch fleiſſige Gaͤrtner allbereit in ſolche Erfahrung kommen/ wann ſie Scharley vnd andere ſtarckriechende Kraͤuter dem Weinſtock zu der Wurtzel legen/ er den Trauben ſolchen Geſchmack mittheile/ es wehret aber ſolche Krafft nur ein Jahr/ ſo ſie aber ein ſtarck vnd wolriechindes Oleum der Wurtzel geben koͤnten/ ſo wuͤrde der Weinſtock 10. oder mehr Jahr gute Muſcateller-Trauben herfuͤr bringen/ davon in meinem Operi Vegetabili außfuͤhrlich gehandelt/ was ich allhier gethan/ hat die Materi Vrſach darzu gegeben/ daß nemlich in der Erden bißweiln das Berg-oel haͤuffig ſtecket/ vnd den Gewaͤchſen/ vnd ſonderlich den Wein-reben ſolche einverleibet/ vnd kraͤfftige Fruͤchten verurſachet/ davon ihrer wenig wiſſen.
Auff daß ich aber denen Vnglaͤubigen oder Vnerfahrnen gleichwol beſſern Beweiß thue/ daß in den Erd-ſaͤfften eine groſſe Lieblichkeit verborgen/ vnd durch die Deſtillation vnd rectification per Spir.
Salis koͤnne herfuͤr gebracht werden/ dient dieſes Exempel; Bekant iſt es/ daß die Stein-kohlen/ welche man an vielen Orten haͤuffig auß der Erden graͤbet/ an ſtatt Holtzes zu gebrauchen/ im Brennen einen uͤblen Geruch von ſich geben/ dahero man in den Wahn kommen/ gleich als wann ſie gifftig ſeyn muͤſten; Nach dem aber die Menſchen an dieſen Orten da ſie ſo haͤuffig gegraben/ ſolche taͤglich gebrauchen/ ihre Speiſe damit zu kochen/ vnd ihnen keinen Schaden zufuͤgen/ man endlich zugeben hat/ das ſolche an ſich ſelber nicht uͤbel riechen/ ſondern allein im verbrennen das Feuer ſolches verurſacht/ vnd die Fettigkeit ſo darin iſt/ an ſich ſelber ſehr lieblich am Geſchmack vnd Geruch/ ja ſo lieblich als irgends ein Vegetabile ſeyn moͤchte/ wie ich dann beweiſen werde.
Nim ein Exempel an einer lieblichen Roſen oder anderen Vegetabile, deſtillirs per retortam, ſo verliert es ſeinen lieblichen Geruch/ vnd koͤmt ſtinckend oder brentzlentzt uͤber/ warumb ſolte es dann nicht auch thun der Erd-ſafft/ Stein-kohlen vnd ſeines gleichen; Jch muß bekennen/ wenn man per veſicam auß den Vegetabilien mit Waſſer genug Oel uͤberbringen koͤnte/ daß man dieſer Deſtillation per retortam vnd Rectification per Spir.
Salis, gar wol entbehren moͤchte/ weil Muͤhe vnd Arbeit darzu erfordert wird/ weiln aber vns nicht genug uͤbergehet/ ſo muͤſſen wir dieſen Modum gebrauchen.
Jch ſage wann es muͤglich waͤre/ auß den Stein-kohlen per voſicam ein Oel uͤber zu deſtilliren/ es wuͤrde am edlen Geruch einem Aromatiſchen Oel nichts bevor geben/ dann ſo in der Erden nicht ein Univerſal Sulphur oder Balſam verborgen waͤre/ woher wuͤrden ſo vielerhand Kraͤuter ihren vnterſchiedlichen Geruch vnd Geſchmack hernehmen?
Auff daß ich aber einmal dieſen Diſcurs ein Ende mache/ vnd beweiſe daß die Stein-kohlen ein liebliches Oel vnd koͤſtlichen heilſamen Balſamum in ſich haben/ welcher Tugenden allen denen Balſamen vnd koͤſtlichen Oelen/ ſo auß Jndien zu vns gebracht werden/ das geringſte nicht nachgeben/ beweiſſt dieſer Proceß.
Fuͤlle einen Retorten mit Stein-kohlen an/ vnd deſtillire ein ſchwartzes Oleum davon/ ſcheide ſolches von dem ſauren Waſſer/ ſo mit uͤbergangen/ vnd rectificire es per Spiritum Salis, ſo gehet erſtlich ein klar vnd hell Oel uͤber/ darnach ein gelbes/ ſo nicht gar ſo lieblich wie das klare/ vnd ein dickes ſchwartzes bleibt zuruͤck/ ſo aͤuſſerlich vnter Emplaſtra zu gebrauchen/ dann es ſehr heilſam iſt wegen ſeiner angebornen truͤckne/ das gelbe kan man noch einmal mit friſchem Spir.
Salis rectificiren/ ſo wird es auch klar/ weiß vnd lieblich/ wilſtu nun auß dieſen klaren Oelen noch eine Scheidung machen/ vnd wieder mit friſchem Spiritu rectificiren/ ſo kanſtu erſtlich das allerreineſte Theil beſonders fangen/ welches an Hitze/ Subtile vnd Lieblichkeit dem natuͤrlichen Oleo Petri nichts nachgibt/ welches man auch beſonders bewahren vnd in kalten accidenten in vnd aͤuſſerlich gebrauchen kan/ vnd wird dieſes beweiſen/ vnd auch vielmehr vnd kraͤfftiger/ als was dem wahren Oleo Petri zu geſchrieben/ vnd darff man ſich gar keiner Vngelegenheit darbey befoͤrchten/ das ſolche Olea etwan Arſenicaliſch ſeyn ſolten/ gantz nicht/ dann in der rectification der Spiritus Salis ihme ſolches benommen hat/ vnd wenn man wil/ kan man dieſes Oleum das nach dem ſubtilften folget/ zu allen Balſamis miſciren/ oder alſo per ſe in vnd aͤuſſerlich in Medicina ſicherlich gebrauchen/ wird Wunder damit außrichten/ ja vielmehr als man ihme einbilden moͤchte/ dann eine gewaltige balſamiſche Krafft in den Stein-kohlen ſtecket; ſo man mit dieſem Oel/ dieſen gereinigten Sulphur wie oben gelehrt ſolviret, vnd in einen Balſamum bringet/ ſo hat man eine ſolche Medicin, die wol ein Balſamus Univerſalis terreſtris mineralis mag geneñet werden/ vnd allen andern Balſamis innerlich vnd aͤuſſerlich zu gebrauchen; an Krafft weit vorgehet; bin auch willens dieſen Balſamũ in copia zurichten zu laſſen/ dem menſchlichen Geſchlecht damit zu dienen:
Wañ ich ſeine groſſe Tugend beſchreiben ſolte/ wuͤrde ich ein gantzes Buch davon machen koͤnnen/ gehoͤret aber hieher nicht/ ſondern iſt genug/ daß ich dißmals angezeigt/ wie er zu bereiten; An einem andern Ort ins kuͤnfftige geliebts Gott auch von ſeinen Kraͤfften vnd Tugenden (neben andern meinen Medicamenten) gelehret werden ſoll.
Damit endige ich den Dritten Theil meiner Pharmacopææ Spagyricæ, vermeine genug darinn angezeigt zu haben; obwolen nun das Buͤchlein klein im Anſehen/ ſo ſtecket doch viel groſſes darhinter verborgen/ welches vnter Tauſenden nicht einer verſtehet noch begreiffen kan.
Auff das aber der guͤnſtige Leſer mercken vnd ſpuͤhren moͤge/ was fuͤr eine realitaͤt in dieſem kleinen Tractaͤtlein verborgen/ ſo wil ich zum Vberfluß vnd Zugabe/ noch einen eintzigen Proceß hieher ſetzen/ darauß zu erlernen/ was fuͤr eine edele Kunſt es ſey/ ein Ding per Deſtillationẽ zu reinigen; auß den Vegetabilien/ vnd Animalien ſolches zu thun/ iſt allbereit bekand genug/ das allzeit vom dem ſubjecto, welches man deſtillirt, das reinere erſtlich/ darnach das geringere folget/ vnd die vnnuͤtze grobe Terreſtritaͤt ſam̃t dem fixen Saltz/ bey allen Dingen zu ruͤck bleibet/ bey den Metallen aber iſt es noch ſo gemein nicht worden/ wird auch ſo bald noch nicht ſo gemein werden/ vnd waͤre auch nicht gut daß es gemein ſeyn ſolte/ dann die teuffeliſche jetzige boͤſe Welt ſolches nicht wuͤrdig iſt:
Vnſere liebe Vor-Eltern haben ſolche Kunſt allzeit in groſſer Geheimb gehalten/ vnd auch den Nachkoͤm̃lingen befohlen ſolches zu thun/ auff daß die Perlen nicht fuͤr die Schweine geworffen wuͤrden/ ſondern allein den wuͤrdigen Kindern verblieben.
Vnd obwolen ich mich keiner groſſen Streichen außthue/ vnd ſchlecht vnd gerecht meinem Nechſten mit meinem Pfuͤndlein gedienet/ vnd noch diene/ ſo wird mir doch von vnterſchiedlichen Philoſophis gleichſam verwieſen/ als thaͤte ich groß vnrecht/ daß ich ſo klar herauß gienge/ vnd die Perlein alſo fuͤr die Schweine wuͤrffe/ mich ernſtlich abmahnende/ hinfuͤhro ſo viel gutes dem Truck nicht zu vntergeben/ wie ich dann noch kuͤrtzlich von einem Philoſopho Hermetico zwey dergleichen ſchreiben/ darinn er mich erinnert hinfuͤhro ſecreter zu gehen/ empfangen/ darauff iſt auch verſprochen ſelbiger guten Ermahnung gehoͤr zu geben; dieweilen aber dieſes Tractaͤtlein ſolches gleichſam erfordert/ noch einen guten Beweiß der metalliſchen Reinigung herauß zu geben/ ſo geſchicht noch dieſes in Gottes Namen/ es werdens doch nur die From̃en begreiffen/ vnd wird den Gottloſen verborgen bleiben/ wann ſchon noch ſo klar vnd hell geſchrieben; Dann der Gottloſe iſt hoffaͤrtig/ vnd der Hoffaͤrtige blind/ vnd haͤlt nichts auff das vexachte vnd vnanſehnliche/ weilen dann die Warheit/ wie auch Gott ſelbſten/ vnd alles was gut iſt ſchlecht vnd gerecht iſt/ ſo bleiben die Geheimnuͤſſen Gottes/ welche ſchlechtes Anſehens/ gar wol ſicher vor der jetzigen hoffaͤrtigen/ boßhafften/ treuloſen Welt.
Auff daß ich aber meinem Verſprechen genug thue/ vnd beweiſe daß durch die Deſtillation die Metallen geiſtlich gemacht vnd auffs hoͤchſte gereinigt werden/ ſo dient dieſes Exempel.
Jederman iſt bewuſt/ wann etwas trucknes durchs Feuer ſol uͤber ſich getrieben vnd gereinigt werden/ das etwas feuchtes oder fluͤchtiges darbey ſeyn muß/ welches das dicke vnd ſchwere in ſich faſſe/ vnd mit uͤberfuͤhre/ wie bey der gemeinen Kraͤuter Deſtillation zu ſehen/ wann dieſelbe trucken ſeyn/ man Waſſer beyſetzet/ den Geruch vnd Krafft derſelben damit uͤber zu fuͤhren/ vnd gehoͤret zu einem jedwedern trucknen ſein beſonder feuchtes/ welches feuchte mit dem trucknen eine Gemeinſchafft haben muß/ wann es das truckne uͤberfuͤhren ſol/ dann gemein Waſſer kan wol den Geruch vnd Geſchmack der Kraͤuter uͤberfuͤhren/ auch wol der Salien/ aber gar nicht harte ſulphuriſche oder mercurialiſche Mineralien/ viel weniger fixe Metalla.
Weilen dann die Metallen Homogenia vnd durch keine Gewalt deß Feuers/ das reinere von dem vnreinern Theil/ (wann nicht zuvorn dieſelbe durch behoͤrliche Menſtrua ſolvirt, vnd zur Deſtillation bequem gemacht werden) zu ſcheiden muͤglich.
Dann allzeit dasjenige/ ſo in Flores uͤbergehet/ wann es wieder reducirt wird/ wieder ein ſolches metalliſch Corpus gibet/ demjenigen gleich davon es deſtillirt oder ſublimiret worden/ dahero die Opinion gekommen/ als wann vnmuͤglich waͤre/ das reinere Theil von dem vnreinern bey den Metallen zu ſcheiden/ welches aber falſch iſt.
Den Vnwiſſenden vnd Vnerfahrnen/ ſeynd alle Ding vnmuͤglich in ihren groben Koͤpffen/ bey denen man kein Judicium uͤber wichtige Secreta ſuchen/ noch ihr vngegruͤndtes Vrtheil achten muß; wie kan ein Blinder von Farben vrtheilen/ wann er ſolche nicht ſehen kan/ alſo auch hierin zu verſtehen; Auff daß ich aber zu meinem Propoſito komme/ vnd beweiſe/ daß per Deſtillationem auch auß den groben Metallen ein guͤldiſch Weſen koͤnne uͤbergetrieben oder geſchieden werden/ ſo wil ich ſolches gar mit bekandten Dingen beweiſen/ nemlich alſo:
Man ſolvire in einem gemeinen Aqua forti von Salp.
vnd Vitriol bereitet/ wie ins gemein gebraͤuchlich/ unciam unam fein Silber/ vnd wann das Silber alles wol ſolviret vnd zu einem klaren Waſſer worden iſt/ ſo gieſſe man die ſolution fein gemach in einander Glaͤslein/ auff daß wann etwan das Silber etwas Gold gehalten/ ſolches zuruͤck bleibe vnd nicht mit der ſolution komme/ auff daß die Prob nicht falſch werde.
Darnach ſol man ſo viel gemein Koch-Saltz/ als deß Silbers geweſen/ in gemeinem Waſſer ſolviren/ vnd ſolches Saltz-waſſer zu der ſolution deß Silbers von dem einen Glas in das ander zu etlich malen gieſſen/ auff daß ſich alles wol vntermiſche/ darnach ſetzen laſſen/ das klare Waſſer abgieſſen/ ſo bleibt das Silber als ein weiſſes Pulver ligen/ ſolches auffs neue man noch etliche malen mit ſuͤſſem Waſſer abſuͤſſen ſol/ ſo offt vnd viel/ biß alle Corroſiv oder Saltzigkeit von dem Silber-kalch gewichen/ alsdañ man ſolchen trucknē ſol/ ſo bekoͤmt man ein weiſſes zartes Pulver/ welches gar fluͤchtig vnd fluͤſſig iſt/ vnd mit einer Kertzen-flam̃ ſich ſchmeltzen laͤſt/ welches einem Mercurio zu vergleichen/ vñ gar wol Mercurius Lunæ moͤchte genennet werden/ aber ins gemein von den Chymicis Luna Cornua genennet/ weilen ſolches geſchmoltzen/ einem Horn ehnlich ſicht/ damit Wunder-Dinge in Medicina vnd Alchymia zu verrichten/ welches hieher gar nicht gehoͤrt/ ſondern allein etwas angeruͤhrt wird.
Vnd gleich wie allhie von der Luna gelehret/ alſo wird auch mit dem Saturno procedirt, gibt auch ein ſolches fluͤſſiges vnd fluͤchtiges weiſſes Pulver/ ſo immer ſo leicht oder leichter ſchmeltz/ als der Mercurius Lunæ, vnd auch gar wol Mercurius Saturni koͤnte genennet werden.
Dieſe beyde nehmen den dritten gern zu ſich/ ſcil. Mercurium vulgi, vnd figiren denſelben/ vnd wird alſo wahr der Philoſophorum Spruch/ wann ſie ſagen:
Natura natura gaudet.
Natura naturam vincit.
Natura naturam retinet.
Es laſſen ſich dieſe beyde Mercurii deſtilliren/ vnd das reinere Theil von dem vnreinern ſcheiden/ wie ein Vegetabile: auff welche Weiſe aber ſolches geſchicht/ iſt nicht noͤhtig zu ſchreiben/ ich habe laͤnger als ein gantzes Jahr daran geſucht/ ehe ichs gefunden/ ein ander ſuche auch/ gibt es ihme Gott ſo hat ers/ vnd wann ihme Gott ſo viel gibet/ ſo wird er ihme noch ſo viel Verſtand geben/ wie ers weiters gebrauchen ſol/ iſt der Mercurius an ſich ſelber weiß/ fluͤſſig vnd fluͤchtig/ wird durch die Deſtillation noch weiſſer/ ſo muß er auch nothwendig fluͤchtiger/ fluͤſſiger vnd reiner werdẽ/ davon auf dißmal genug geſagt.
Auf daß ich nun weiter zu meinem Vornehmen komme/ vnd beweiſe/ daß durch die Deſtillation die Metallen alſo zu reinigen/ daß ſie guͤldiſch werden/ beweiſſt dieſes Exempel:
Man nehme ein Loth obgedachter Lunæ Cornuæ, vnd reducire daſſelbige wieder zu einem Coͤrper oder geſchmeidigem Silber/ vnd treibe es ab/ ſo iſt man verſichert/ daß nichts frembdes darbey iſt/ vnd ſolvire das Cupellirte Silber wieder in einem gemeinen Aqua forti, ſo wird es zimlich Gold-kalch ligen laſſen.
Nun iſt die Frag/ woher dieſes Gold kommen?
Auß dem Silber/ aqua fort, oder Saltz-waſſer/ welche drey Stuͤcke zu der Fellung gebrauchet werden?
Deme gebe ich zur Antwort/ daß der Spiritus Nitri in der Deſtillation, auß dem Eiſen vnd Kupffer/ ſo bey dem Vitriol geweſen/ etwas guͤldiſch mit ſich uͤber gefuͤhret/ geiſtlicher Weiſe/ welcher guͤldiſche Geiſt in der ſolution deß Silbers ſich bey dem Silber Corporaliſch gemacht/ vnd ſeinen Leib auß der Luna genommen hat.
Wil nun jemand anders ſtatuiren vnd dafuͤr halten/ als wann obgedachtes Gold allein auß der Luna vnd nicht auß dem Aqua forti kaͤme/ deme gebe ich zur Antwort/ warumb dann ein ſolches ſolvirte Silber welches mit ſale tartari oder Kupffer-blechen auß dem Aqua fortigefaͤllet/ nicht auch guͤldiſch wird/ wie dieſes ſo durch ein Saltz-waſſer nieder geſchlagen?
So moͤchte mancher wider ſagen/ das ſolches Gold allein auß dem Saltz kaͤme/ damit das Silber niedergeſchlagen/ vnd nicht auß dem Aqua forti oder Silber/ weiln das Silber mit Waſſer auff ſolvirt/ vnd mit Kupffer-blechen oder liquori ſalis tartari præcipitirt, kein Gold haͤlt/ ſondern allein dieſes/ welches mit dem Saltz-waſſer nidergeſchlagen guͤldiſch wird.
Deme nun vollends auß dem Traum zu helffen/ vnd klaͤrlich zu beweiſen/ das ſolches Gold ſein herkommen/ nemlich die Farb allein auß dem Aqua forti, den Leib aber auß dem Silber vnd nicht auß dem Saltz hat.
Dann/ obwolen in einem jedwedern gemeinen Koch-ſaltz eine guͤldiſche Krafft verborgen/ vnd auch durch Kunſt kan offenbar gemacht werden/ ſo geſchicht es doch nicht auff dieſe/ ſondern auff eine andere Weiſe/ davon etwas Meldung gethan/ in meinem Troſt der Seefahrenden intitulirten Tractaͤtlein/ dieſes Gold aber ſo ſich bey dem nidergeſchlagenẽ Silber befindet/ allein auß dem Vitriol vnd Silber/ vnd nicht auß dem Saltz-waſſer koͤmt/ ich verſichere/ welches noch beſſer zu mercken/ wann man den Vitriol vnd Salpeter ein Kupffer-gruͤn/ ſo durch Schwebel vnd Saltzbereitet/ zuſetzet/ ſo wird das Aqua fort noch zweymal ſo guͤldiſch als auß dem Vitriol allein/ ratio iſt dieſe/ weiln dieſes Eiſen vnd Kupffer ſo bey dem Vitriol fix ſeyn/ vnd nicht gern etwas guͤldiſch von ſich geben/ ſo ſie aber beyde oder nur eins davon als das Kupffer zuvorn durch Saltz vnd Schwebel in einen fluͤchtigen Calcem verwandelt/ vnd dem Vitriol vnd Salpeter zugeſetzet werden/ alsdann wird ſolche Arbeit mit Nutzen gethan/ vnd ſonſten nicht.
Was ich allhier ſchreibe iſt nur die Muͤglichkeit anzuzeigen.
Vnd ſo man den Vitriol vnd Salpeter/ oder Alaun vnd Salpeter/ andere ſpecies ſo fluͤchtig Gold fuͤhren/ zuſetzet/ als Galmey/ Zinck vnd dergleichen/ ſo wird das Waſſer deſto guͤldiſcher/ ſetzet man dem Salpeter vnd Vitriol ſpecies zu/ welche ein fluͤchtig Silber halten/ als Kobolt/ Wißmuth/ Arſenicum, ſo wird das Aqua fort Silberiſch/ vnd gradirt ein Theil Kupffer in der ſolution in gut Silber/ gleich wie das guͤldiſche Aqua fort in der ſolution deß Silbers/ ein Theil von Silber in Gold gradirt.
Womit ſie nun beweiſen/ daß die grobe Metallen durch die Deſtillation alſo zu reinigen vnd Volatiliſch zu machen/ daß ſie in der ſolution Corporaliſch Gold vnd Silber an den Metallen niderſchlagen/ nachdeme das ſolvens auß guͤldiſchen oder ſilberiſchen ſubjectis bereitet worden.
Dieſes Exempel vermeine ich fuͤr einen Beweiß kraͤfftig genug zu ſeyn/ daß die groben Metallen durch die Deſtillation zu reinigen/ daß ſie guͤldiſch werden; Geſchicht nun dieſes auß den groben vnd vnreinen Metallen/ was ſolte dann nicht geſchehen koͤnnen an den reinen/ wann dieſelbe durch die Deſtillation noch mehr gereinigt wuͤrden/ ohne Zweiffel eine uͤberauß herꝛliche Medicin darauß werden muͤſte/ die beſſer als Silber vnd Gold zu achten.
Derentwegen dieſer Diſcurs allhier darumb geben iſt/ darauß zu ſehen/ daß auch die fixe Metallen wann ſie zuvorn debito modo aufgeſchloſſen vnd Volatiliſch gemacht ſeyn/ ihr beſtes von ſich geben/ vnd in der Deſtillation von dem groͤbern Theil zu ſcheiden ſeyn.
Dieſes Tractaͤtlein gehoͤret zur Medicin vnd nicht zur Alchimia.
Dennoch habe ich dieſen Beweiß ſetzen muͤſſen/ daß auß dem groben Vitriol per Deſtillationem ein fluͤchtiges Gold außzutreiben/ welches bey dem Silber oder Gold corporaliſch wird/ damit anzuzeigen/ vnd jederman zu verſicheren/ was gutes durch die Deſtillation bey den Metallen außzurichten/ vnd wie eine reine ſubſtantz darauß zu bringen/ welches wenigen bekand iſt/ welches die Philoſophi haben wollen zu erkennen geben/ wann ſie einhellig geruffen:
Fac fixum volatile, & volatile fixum.
Vnd der uͤberalte Vers de Vitriolo nicht vergeblich gemacht iſt: Viſitabis Interiora Terræ Rectificando Invenies Occultum Lapidem Veram Medicinam: Hat doch der deutſche Philoſophus Baſilius Valentinus außtruͤcklich geſchrieben/ daß auß dem gemeinen Vitriol der Lapis Philoſophorum eben ſo wol/ vnd viel leichter auß dem Gold ſelbſten zu bereiten ſey.
Kan nun die allerhoͤchſte Univerſal Medicin, ſo wol auf Menſchen als Metallen/ auß dem vnachtſamen Kupffer-waſſer bereitet werden/ warumb ſolte dann ſolches nicht auch zu thun moͤglich ſein auß reinern Metallen/ wann dieſelbe zuvorn in Vitriola gebracht/ vnd ſich deſtilliren laſſen/ dadurch das reinere von dem vnreineren geſchieden wird?
Gibt nun ein gemeiner Vitriol von Kupffer vnd Eiſen in der Deſtillation ein fluͤchtiges Gold/ warumb ſolte dann nicht ein Vitriolum Lunæ ein mehrers vnd beſſers geben?
Welcher der wahre Metalliſche eintzige Vitriolus Philoſophiſt/ welchen Baſilius zum Werck zu nehmen befiehlet/ der auch mit Recht den Namen eines Vitriols fuͤhret:
Dann zu dem gemeinen Vitriol, wann er faͤrben ſoll/ man Gallaͤpffel haben muß/ dieſer aber faͤrbet per ſe ohne Gallas alles kohlſchwartz.
Man bilde aber ihme nicht ein/ daß allhier eine ſolche Luna verſtanden werde/ welche durch ſolvirung eines Aquæ fortis zu weiſſen Criſtallen gebracht/ oder durch ein Saltz-waſſer auß der ſolution gefellet/ gantz nicht/ dann dieſe keinem Vitriolo moͤgen verglichen werden/ weilen ſie ſich reduciren laſſen.
Der Philoſophorum wahre Vitriol, welcher ex Luna ohne Aqua fort oder dergleichen corrofiviſchen Waſſern bereitet/ in ſtarckem Feuer ſich gar nicht reduciren laͤſſt/ ſondern auch nach gelittenem Feuer noch ein Vitriol iſt vnd verbleibet/ faͤrbet auff der Zungen/ aſtringiret/ vnd ein guͤldiſch liebliches Waſſer/ welches Gold ſolvirt/ vnd ſich dabey figirt, von ſich gibet.
Einen ſolchen Vitriolum wollen wir in Medicina vnd Alchimia gebrauchen/ vnd den gemeinen/ den Tuch-faͤrbern laſſen.
Dann die Alten ihr Saltz wegen der Gleichnuͤß/ ſo es (nach aͤuſſerlichem Anſehen) mit einem gemeinen Vitriol hat/ Vitriolum genand haben/ aber darumb ein gemein Kupffer-waſſer gar nicht gemeint haben/ welches ihme ein Verſtaͤndiger leichtlich einbilden kan.
Laſſt dann Lunam die Erden/ vnd Aurum den Saamen/ vnd Mercurium das Waſſer ſeyn/ (doch nicht den gemeinen) die Erden damit zu befeuchten/ vnd das uͤbrige Gott vnd der Kunſt befohlen ſeyn.
So weit gehet meine Meynung/ einem andern die ſeine doch vnbenommen.
Wann nun gleich alle Spoͤtter vnd Ignoranten ſich zuſam̃en thaͤten ſo koͤnnen ſie doch dieſes Fundament nicht vmbſtoſſen/ vnd wird der fromme Philoſophus Baſilius hiermit defendirt vnd wahr gemacht/ daß auch auß einem gemeinen Vitriol etwas guͤldiſch zu bringen/ wie viel mehr iſt glaublich/ das auß einem Vitriol auß reinern Metallen bereitet/ ein beſſers zu bringen ſey.
Was ich allhier ſchreibe/ das mag man wol glauben/ dann ich dieſer Proben mein Tag viel gemacht/ doch immer das eine mal mehr Gold außgebracht als das ander mal/ nachdeme ich damit procedirt, vnd das gefelte Silber reducirt habe.
Dann dieſes ſoll man wiſſen/ daß ein ſolches Silber ſo auß dem Aqua forti durch ein Saltz-waſſer præcipitirt wird/ gantz fluͤchtig iſt/ vnd ſich wie ein ander Calx Lunæ nicht ſchmoͤltzen laͤſſt/ ſondern theils hinweg raucht/ vnd auch theils ſich zu einem Horn-ſtein ſchmoͤltzet/ welcher durch eine ſonderliche Deſtillation gantz vnd gar ſich uͤbertreiben laͤſſt/ davon auff dißmal genug.
Darumb man ſolchen fluͤchtigen Calce ein Sal Tartari zu ſetzen muß/ wann es nicht im Schmeltzen verriechen ſoll/ dann Borras kan es nicht thun/ oder noch beſſer kan er geſchmoltzen werden/ wenn man ſolchen mit dem ſchnellen Fluß von Salpeter/ Wein-ſtein vnd Schwefel gemacht/ vermiſchet/ vnd mit einem Koͤhlchen anzuͤndet vnd außbrennen laͤſſt/ ſo ſchmoͤltzet das Silber nicht zuſammen/ etwas davon gehet im Rauch weg: NB.
So man den Rauch ſaͤngt/ wie dann ſolches wol zu thun iſt/ ſo bezahlet ſolcher Rauch/ welcher in Geſtalt eines rohten Pulvers gefunden wird/ die Arbeit gar wol/ vnd heiſt allhier nicht vnrecht/ wie Paracelſus ſagt:
Verderben macht vollkommen Gut; weilen dieſe Flores vom Silber nicht verderben/ ſondern mehr werth ſeyn/ als das Silber geweſen.
Wer nun mit dieſer Arbeit wol weiß vmb zu gehen/ dazu die Vbung ein guter Lehrmeiſter iſt/ der thut keine verlohrne Arbeit.
Vnd wann er auß dieſen wenigen nichts lernen kan/ der wird auch auß mehrern nichts finden/ dann in dieſem wenigen viel offenbaret iſt/ ja ſchier mehr als ich verantworten kan.
Welches wir alle zu vorderſt Gott/ vnd hernacher dem lieben Nitro, welcher die Metallen ſo fluͤchtig machet/ zu zuſchreiben haben.
Da ſiehet der guͤnſtige Leſer daß der Salpeter nicht allein Macht habe alle fluͤchtige Mineralien vnd Metallen zu figiren/ davon das zweyte Theil Teutſchlands Wohlfahrt handelt/ ſondern auch gantz fluͤchtig zu machen/ daß ſich dieſelbe deſtilliren vnd reinigen laſſen/ wie bey oberzehltem Exempel zu ſehen.
Sonſten iſt noch ein anderer Modus die Metallen gantz fluͤchtig zu machen/ gleicher Weiſe durch den Salpeter/ doch alſo/ daß dieſelbe gantz nicht ſolvirt/ ſondern nur durch ein naſſes Nitroſiſches Feuer alſo dahin zu bringen/ daß ſie ihre Form behalten/ wie ſie in das naſſe Feuer gethan werden/ vnd dannoch ſo fluͤchtig dariñ werden/ daß ſie gantz vnd gar ſich deſtilliren oder ſublimiren laſſen.
Vnd ebenfalls in der Prob etwas Gold geben/ ſo das gradirte Waſſer darin gewirckt hat.
Davon in dem Vierdten Theil deß Teutſchlands Wohlfahrt/ ein mehrers.
Wil hiemit alſo den Dritten Theil meiner Pharmacopææ Spagyricæ beſchloſſen haben/ freundlich bittende/ alle diejenigen/ welche verſtehen/ was darinn verborgen/ vnd etwan nicht gern ſehen moͤchten daß ich ſo weit gangen/ nicht ſorgen wollen daß die Gottloſen die Suͤſſigkeit riechen werden/ dann Gott wol darinn zu diſponiren wiſſen wird.
Auch wollen die Spoͤtter vnd Ignoranten doch dasjenige nicht tadelen/ daß ſie nicht verſtehen.
Dann bey den Verſtaͤndigen vnd Erfahrnen/ findet ihr Tadelen keinen platz; Bey ihres gleichen die nichts wiſſen/ ob es gleich einen Platz findet/ ſo muͤſſen ſie ſich allzumal ſchaͤmen/ wann es einmal bekand wird/ daß ſie alſo gegen die Warheit geſtritten.
Wann ein Ding an ſich ſelber nur gut iſt/ ſo wird das Verachten der Gottloſen Spoͤtter ſolches nicht Boͤß machen.
Auch wird durch ein falſches Lob das Boͤſe nicht gut gemacht/ ſondern das Werck muß ſelber ſprechen/ ſich vertheidigen vnd ſeinen Meiſter loben/ ſonſten iſt es nichts nuͤtze.
Darauff ſeynd meine Schrifften gebauet/ vnd werden von boͤſen Winden ſo leichtlich nicht vmbgeſtoſſen werden.
Dabey es dißmals bewenden ſoll.
ENDE.
Gruͤndliche vnd warhafftige Beſchreibung/ wie man auß den Weinhefen einen guten Wein-ſtein in groſſer Menge extrahiren ſoll.
ERſtlich muß man wiſſen/ was Weinhefen ſeyn/ oder in was fuͤr einem Weſen dieſelbige beſtehen/ ehe man ſolche zerlegen/ vnd das nuͤtzliche vnd gute von dem vnnuͤtzlichen ſcheiden koͤnne.
Dann ohne Erkandnuͤß der Sachen kan man kein Vrtheil faͤllen/ ſondern bleibt im Jrꝛthum̃.
Jſt derohalben noͤhtig/ daß man wiſſe/ was man vnter den Haͤnden habe/ auff daß man deſto ſicherer damit procediren koͤnne.
Was nun eigentlich Weinhefen ſeyn/ vnd wie das gute darauß ſoll gezogen werden/ wil ich dem Vnwiſſenden allhier offenbaren/ auff daß hinfuͤro nicht mehr ſo viel gutes/ als bißhero geſchehen/ wegen Vnerkantnuͤß der Dingen/ vnachtſamer Weiſe hingeworffen/ ſondern zu vieler tauſend Menſchen Beſten moͤge behalten/ vnd zu Nutzen angelegt werden.
Vnd iſt es alſo darmit beſchaffen:
Ein jedweder naſſes vnd truͤbes Weſen/ es ſey gleich Wein/ Bier/ Eſſig/ oder etwas anders/ wann es ſeine Zeit ſtill liget/ ſo ſetzet ſich auß eigener Krafft das jrꝛdiſche/ ſchwerere vnd groͤbere Theil davon zu Boden/ welches man feces oder Hefen nennet/ das klare Theil aber bleibet oben auff den fecibus ſtehen/ welches man ablaͤſſet/ vnd alſo von dem vnreinern Theil ſcheidet/ wie bey dem Wein/ Bier/ Meth vnd andern Getraͤncken zu ſehen/ vnd jederman wol bekand iſt.
Welche feces man bißhero zu nichts anders hat wiſſen zu gebrauchen/ als das man ſolche deſtilliret, einen Brandtwein darauß gemachet/ vnd das uͤbrige/ daß in dem Keſſel geblieben iſt/ hernach als ein vntuͤchtig Weſen hinweg geworffẽ hat.
Vnd iſt ſolches Hinwegwerffen vnd Verſchwendung vieles guten/ welches noch darinnen war/ allein Vrſach geweſen der Menſchen Vnwiſſenheit/ weilen ihnen nicht bekand/ daß noch etwas gutes darinnen blieben/ vnd zugleich mit dem vnnuͤtzen Schlam hinweg geworffen worden.
Auff daß man aber ſehe/ daß nicht alles vnnuͤtze ſey/ welches die Menſchen nicht kennen noch achten/ ſondern daß bißweilen in einem gantz veraͤchtlichen Weſen viel gutes verborgen ſtecke/ wil ich ſolches allhier bey den Weinhefen beweiſen vnd zu erkennen geben.
Wann man auß den Weintrauben den Moſt außpreſſet/ vnd die Faͤſſer fuͤllet/ auff daß er darin gaͤhre/ vnd ſeine Truͤbigkeit vnd feces von ſich werffe/ klar/ ſauber vnd rein werde/ ſo geſchicht zugleich auch eine Scheidung deß uͤbrigen Saltzes/ welches der Moſt/ der von den Trauben gepreſſt iſt/ bey ſich gefuͤhret/ vnd haͤnget ſich zum Theil ringſt herumb an das Faß/ welches man Weinſtein nennet; aber der mehrentheil ſolches Saltzes oder Weinſteins haͤnget ſich an die truͤbe feces, vnd faͤllt als ein Sand damit zu Boden/ dann ein jedwedes Saltz hat eine ſolche Eigenſchafft/ daß es fich in warmer Naſſigkeit ſolviret/ vnd mit zu Waſſer wird; ſo bald aber die Naſſigkeit wieder erkaltet/ ſo kan ſie nicht alles Saltz (welches das Waſſer in der Waͤrme an ſich genommen) halten/ ſondern muß ſolches wiederumb fahren laſſen.
Vnd indeme nun ein ſolches Saltz ſich von dem Waſſer oder anderer Feuchtigkeit ſcheidet/ ſo ſuchet es einen Sitz/ daran es ſich begeben vnd ruhen will/ legt man dann in eine ſolche ſolution uͤber zwerch oder in die Laͤnge Hoͤltzerlein oder Schnuͤrlein/ ſo haͤnget ſich das Saltz geringſt herumb an die Hoͤltzer oder Schnuͤre/ vnd candiſiret oder criſtalliſiret ſich daran ecket/ oder wuͤrflecht/ nachdeme deß Saltzes Natur vnd Eigenſchafft iſt.
So man aber keine daran haͤnget/ ſo ſchlieſſt ſolches Saltz rings herumb an das Geſchirꝛ/ darin die ſolution iſt/ vnd coaguliret ſich in ein hart ſaltzig Weſen/ nach Geſtalt ſeiner Natur vnd Eigenſchafft.
Weilen dann bekand genug iſt/ daß der Trauben-ſafft vor allen andern Vegetabilien am allermeiſten Saltz fuͤhret/ welches Saltz aber nicht darin geſehen oder geſpuͤhret wird/ es ſey dann/ daß ſolcher Trauben-ſafft oder Moſt zuvorn in ſich ſelber erwarme vnd fermentire, in welcher fermentation die Natur eine Scheidung machet/ vnd behaͤlt das reinere naſſe Theil (ſo viel Saltz allein bey ſich/ als es zu einem lieblichen Wein zu werden vonnoͤhten hat/) das uͤbrige groͤbere Saltz aber wirfft es von ſich/ das ſich dann ſo wol ringſt herumb an das Faß/ als an die Truͤbigkeit deß Moſts anhaͤnget/ vnd darmit zu Boden faͤllt/ welches Weinhefen genennet wird/ vnd man Brandtewein darauß zu machen pfleget.
Dieſe Wein-hefen iſt nun nicht lauter vnnuͤtzes Weſen/ wie ſie bißhero darfuͤr iſt gehalten worden/ ſondern ſtecket viel gutes Weinſteins darin verborgen/ welchen man herauß ziehen vnd gebrauchen kan.
Welcher Weinſtein dann/ wann er herauß gezogen wird/ mehr werth iſt/ oder gelten kan/ als die Hefen zuvorn gekoſtet haben/ welches allein die Vrſach iſt/ daß man Eſſig vnd Weinſtein auß den Hefen ſo gut kauffen/ zeugen/ vnd machen kan. NB.
Wer den Sachen ein wenig nachdencket/ wird leichtlich finden/ wie er ſolchen außgepreſten Wein erfriſchen/ vnd zu dem beſten Wein wieder bringen koͤnne.
Jn etlichen Laͤndern/ als in Franckenland/ Schwaben/ Elſas/ Oeſterreich/ auch an dem gantzen Rheinſtrom/ da viel Wein waͤchſet/ werden die Weinhefen ſehr wenig geachtet/ ſondern an vielen Orten dem Horn-Vieh vnd auch Schweinen in ihr trincken gethan/ davon ſie ſich/ wegen deß Weinſteins/ der darinnen iſt/ purgiren/ geſund/ vnd hernach darauff bald feiſt werden/ vnd offtermals ſo viel Muͤhe nicht darauff gewendet wird/ den Brandtewein davon zu deſtilliren.
Jn andern Laͤndern aber/ da ſo viel Wein nicht waͤchſet/ vnd noch vielmer an ſolchen Orten/ da er von weitem dahin gebracht wird/ vnd thener iſt/ werden ſolche Hefen in beſſern Ehren gehalten/ vnd nicht allein fleiſſig beyſammen geſamlet/ Brandte-wein darauß zu machen/ ſondern auch wol in viel kleine haͤnfene Saͤcke gefuͤllet/ Creutzweis auff einander in eine beſondere dazu gemachte Preß geleget/ vnd der Wein davon gepreſſt/ mit andern Weinen vermiſcht vnd verkaufft.
Weilen aber ſolcher außgepreſſte Wein gemeiniglich ſchwaͤcher/ vnlieblicher/ vnd geringer an Krafft iſt/ als ein anderer/ der allezeit in vollen Faͤſſern wol iſt bewahret geweſen/ als hat man geſucht Eſſig darauß zu machen/ dazu er dann am allerbeſten zu gebrauchen iſt/ (doch ſo man damit weiß vmbzugehen/ vnd ihme ſolches wieder geben kan/ welches er im Außpreſſen verlohren hat) ſo kan wieder ſo guter/ lieblicher vnd ſtarcker Wein darauß werden/ als er zuvor jemalen geweſen iſt:
Solches Stuͤcklein gehoͤret aber hieher nicht/ ſondern wird nur deß Eſſig machens vnd Brandtewein deſtillirens gedacht.
Jn Holland/ Franckreich vnd Jtalia iſt ſolches Außpreſſen auß den Hefen/ das Eſſigmachens gar gemein/ nehren ſich viel reichlich damit/ vnd thun nichts/ als daß ſie die Weinhefen von den Wein-Laͤndern kauffen vnd außpreſſen/ vnd auß ſolchen außgepreſſten Weinen Eſſig machen.
Das Dicke aber/ welches in den Saͤcken bleibet/ nemen ſie auß/ trettens oder ſtoſſens hart in Faͤſſer zuſammen/ verkauffens an die Hutmacher/ welche ſolche gebrauchen vnter das Waſſer/ in welchem ſie die Filtze kochen/ vnd dicht vnd gut damit machen/ dann die Wolle in heiſſem Waſſer zuſammen oder in einander laufft/ vnd je beſſer das Waſſer iſt/ je geſchwinder/ auch dichter/ vnd beſſer die Filtze davon werden.
Weil dann der Weinſtein eine ſolche Natur hat/ daß er ein jedes Waſſer viel waͤrmer vnd heiſſer macht/ wann er darinn ſolviret iſt/ als es ſonſten vom Feuer werden kan/ vnd weil viel Weinſtein in den Hefen iſt/ auß welcher Krafft ſolches geſchicht/ doch den Hutmachern vnwiſſend/ dann ſie vermeinen/ daß es der Schleim thue/ welcher doch keine Krafft hat/ ſondern allein der Weinſtein/ ſo darin verborgen iſt/ ſolches verrichtet/ als thun ſie in einen jedwedern Keſſel Waſſers/ ſo viel Hefen als ſie zu dem Filtz haꝛt zu machen von noͤhten haben/ vnd gebrauchens alſo zu ihrem Handwerck/ welches ſie denjenigen abkauffen/ die den Wein zuvorn davon außgepreſſt haben.
Alſo vnd auff dieſe Weiß verbrauchen diejenige ſolche truckne Hefen/ welche zuvorn den Wein davon außgepreſſet haben; wann ſie aber ſolcher außgepreſſten Hefen mehr haben/ als ſie an die Hutmacher verkauffen koͤnnen/ ſo verdirbt ihnen bißweilen dieſelbige/ wachſen wuͤrmer darinnen/ vnd wird endlich zu einer ſchwartzen Erden/ die ſehr ſtincket/ vnd zu nichts mehr zugebrauchen iſt:
Wann ſie aber ſolche verkauffen koͤnnen/ ſo erlangen ſie ſo viel Zubuß/ daß ihr Eſſig/ welchen ſie auß dem außgepreſſten Wein machen/ ſo viel deſtoweniger koſtet/ vnd alſo deſto mehr daran gewinnen; ſo ſie aber das Dicke den Hutmachern nicht verkauffen koͤnnen/ vnd ihnen verdirbt/ ſo koͤnnen ſie nicht viel an dem Eſſig gewinnen.
Dieſes iſt nun die Weiß/ wie in Niederland vnd Franckreich die Hefen außgepreſſt/ der außgepreſſte Wein zu Eſſig gemacht/ vnd das Dicke den Hutmachern verkaufft wird.
Auff was Manier aber ſolche Eſſigmacher den außgepreſſten Wein zu Eſſig machen/ wil ich zur Nachricht hieher ſetzen.
Solche Leute/ welche ſich mit dieſer Arbeit nehren/ thun ihm alſo: Sie ſetzen an eine Reihe nach einander ſo viel groſſe oder kleine Faͤſſer auff ein geruͤſt/ vngefehr eines Fuſſes hoch von der Erden/ alſo daß man ein Becken oder Hand-Eimer/ den Eſſig davon zu zapffen/ wann es noͤhtig iſt/ darunter ſetzen kan/ vnd thun den obern Boden auß dem Faß/ machen in der mitte deß Faſſes ein Creutz/ vnd legen einen Boden darauff/ mit vielen Loͤchern/ auff welchem Boden ſchuͤtten ſie Weintrebern/ davon der Wein außgepreſſet iſt/ biß oben zu/ voll/ legen den obern Boden/ den ſie auß dem Faß genommen/ oder einem andern/ alſo daß nicht zu viel Lufft darzu komme/ wieder darauff/ vnd laſſens alſo in einen warmen Ort ſtehen/ ſo werden die Trebern an ſich ſelber warm:
Wann ſie vngefehr 1. 2. oder 3. Tage geſtanden haben/ vnd man eine Hand hinein ſtecket/ vnd empfindet/ daß dieſelben warm genug ſeyn/ ſo ſchuͤttet man den außgepreſſten Wein darauff/ daß er uͤber die Trebern gehet/ vnd ſolche wol bedecket/ vnd legt den Boden beheb wieder darauff/ laͤſſt es alſo lang ſtehen/ biß daß ein ander Faß/ welches gegenuͤber ſtehet/ vnd mit Trebern gefuͤllt ſeyn ſoll/ auch warm worden iſt; alsdann zapffet man dieſen Wein/ der auff den warmen Trebern 2. oder 3. Tag geſtanden hat/ ab/ vnd ſchuͤttet denſelben auff das ander Faß/ laͤſſt ſolchen auch ſo lang darauff ſtehen/ biß die Trebern im erſten Faß wieder warm ſeyn/ dann gieſſt man den Wein darauff.
Solches auff-vnd abgieſſen von einem Faß in das ander/ muß ſo offt vnd lang gethan werden/ biß er ſauer genug worden iſt/ welches vngefehr in 14. Tagen oder drey Wochen/ nachdeme die Lufft warm iſt/ geſchehen kan.
Darnach zapfft man ſolchen rein von den Trebern/ vnd fuͤllet ſolchen in ein Faß/ leget es dahin/ iſt guter ſaurer vnd beſtaͤndiger Eſſig:
Darnach gieſſet man wieder andern Wein auff das eine Faß/ laͤſſt ſolchen ſo lang darauff/ biß das ander Faß mit den Trebern warm worden iſt/ alsdann zapffet man den Wein ab/ vnd gieſſet denſelben auff die warme Trebern/ vnd procedirt alſo mit auff-vnd abgieſſen deß Weins/ von einem Faß in das ander/ ſo lang/ biß er zu Eſſig worden iſt/ welchen man auch ablaͤſſt/ in ein Faß fuͤllet/ vnd hinleget; alſo kan man den gantzen Sommer durch eine groſſe quantitaͤt Eſſig machen/ ſonderlich wann man der Faͤſſer mit Trebern gefuͤllt/ viel hat/ gegen einander ſtehen.
Vnd ſo man den Winter auch wolte Eſſig machen/ ſo muͤſten die Faͤſſer in einem ſolchen Gemach ſtehen/ welches man mit einem Kachelofen warm machen koͤnte.
Alſo kan man Sommer vnd Winter continuirlich Eſſig machen.
Dieſes iſt nun die Weyſe wie in Franckreich vnd Holland der Wein auß den Hefen außgepreſſt/ vnd zu Eſſig gemacht wird/ damit ſich viel nehren vnd reich dabey werden.
Nun wil ich auch meine Invention zum gemeinen Beſten vnd vieler Menſchen Nutzen herſuͤr geben/ vnd offenbaren/ nicht zweiflende/ es werde von den Frommen/ als eine Gabe Gottes angenommen/ vnd erkennet werden.
Dann ich wol weiß/ daß in den Weinlaͤndern ihme mancher/ da die Hefen haͤuffig zubekommen/ vnd wenig geachtet werden/ einen guten Vorraht fuͤr die ſeinigen damit aufflegen wird koͤnnen.
Welches er dann Gott zum foͤrderſten/ vnd auch mir/ der ich ſolche Wiſſenſchafft durch viel Muͤhe erſucht/ zu dancken hat/ vnd gegen die Nothduͤrfftigen/ wann ihn Gott dadurch geſegnet hat/ vnd er den Zorn Gottes nicht auff ſich laden wil/ oder ihm der Segen nicht zum Fluch werden ſoll/ ſich auch freygebig vnd behuͤlfflich erzeigen ſolte.
Folget nun meine Weiſe/ wodurch man ſo viel Eſſig/ vnd Brandtewein/ als man machen kan/ gantz vnd gar vmbſonſt haben/ vnd viel damit gewinnen kan.
Erſtlich ſol man eine gute Preß haben/ welche mit einem langen Balcken/ daran Gewicht hanget/ getrieben wird/ vnd auffs wenigſte 5. oder 6. Eymer zugleich in kleine Saͤck gefuͤllet/ einlegen vnd außpreſſen/ wie die beygeſetzte Figur außweiſet.
Wann dann der Wein auß den Hefen außgepreſſt iſt/ ſo kanſt du denſelbigen auß den Trebern/ oder auff andere Weiß zu Eſſig machen; das dicke aber/ welches in den Saͤcken blieben iſt/ ſchuͤttel darauß/ vnd thue ſo viel auff einmal in einen Brenn-keſſel/ mit ſeinem beharꝛlichen Zuſatz Waſſers/ als ers leiden kan/ vnd in der Deſtillation nicht uͤberlauffe/ ſetze den Helm darauff/ vnd accomodire ein refrigeratorium oder Schlang in ein Faß mit kaltẽ Waſſer daran/ vñ fange an zu deſtilliren/ gleich als man ſonſtẽ Brandtewein deſtilliret/ ſo gehet ein guter Spiritus uͤber/ welchen man in einem Faß verſamlen ſoll/ biß man deſſelben ſo viel hat/ daß man den Keſſel damit anfuͤllen/ vnd ſolchen darauß rectificiren vnd laͤutern kan/ vnd ob ſchon ſo gar viel nicht von den trucknen Hefen koͤmt/ ſo gibt es gleichwol ſo viel/ daß es alle Vnkoſten/ welche ſo wol zum Eſſig als Weinſtein machen gehen/ bezahlen kan.
Wann dann aller Brandtewein uͤbergangen/ vnd nur vngeſchmackt Waſſer folget/ ſo ziehe das Feuer vnter dem Keſſel herfuͤr/ vnd mache den Kranen/ welcher an dem Keſſel iſt/ vnd fuͤr den Ofen außgehet/ auff/ laß die Hefen mit dem Waſſer durch eine Rinne in einem groſſen Sack/ der in der Preß ligt/ lauffen/ ſtrick denſelben oben mit einem ſtarcken Band wol zu/ vnd lege die Preß an/ vnd preſſe alſo warm das naſſe auß dem Dicken; das naſſe gieß alſo warm in ein beſonder Faß/ vnd laß es dann erkalten/ ſo coaguliret ſich der Weinſtein/ vnd haͤnget ſich geringſt herumb an das Faß/ vnd ein Theil deſſelben faͤllet zu Boden/ in Geſtalt eines Sandes.
Das uͤbrige/ welches in dem Sack geblieben iſt/ nim̃ herauß/ lege es auff den Solder/ in die warme Lufft vnter das Dach/ biß es trucken worden/ vnd verbrenne es vnter dem Keſſel neben dem Holtz/ es brennet zugleich mit dem Holtz/ vnd gibt eine ſehr ſcharffe Aſchen/ welche man Potaſchen nennet/ vnd von den Tuchfaͤrbern gebraucht wird/ kan ſo theuer verkaufft werden/ das auffs wenigſte ſo viel davon koͤmt/ damit das Außpreſſen vnd Weinſtein-machen belohnet wird.
Vnd indem du den einen Keſſel voll außpreſſeſt/ kanſtu alſobalden den lehren Keſſel wieder mit Waſſer vnd dicken Hefen fuͤllen/ vnd den Vrandtewein davon deſtilliren; vnterdeſſen iſt das erſte außgepreſſt/ alſo/ daß man nach der Deſtillation alſobalden die Hefen mit dem Waſſer wieder in den Sack/ welcher in der Preß ligen ſoll/ wann der erſte herauß genommen iſt/ kan lauffen laſſen/ vnd mit dem Außpreſſen/ wie zum erſten geſchehen/ verfahren/ vnd ſo offt vnd vielmal taͤgliches/ als die Zeit leiden will:
Vnd ſoll das warme Weinſtein-waſſer/ welches auß der Preß laufft/ nicht zu den erſten/ ſondern in ein beſonders Faß gethan werden/ alſo daß man zu einem jedwedern Keſſel voll Weinſtein-waſſers/ ein beſonder Faß haben ſoll.
Den folgenden Tag aber kan man das Waſſer von dem erſten Faß/ welches allbereit kalt worden/ vnd ſeinen Weinſtein fallen laſſen/ abzapffen/ vnd an ſtatt eines andern Waſſers/ welches man ſonſten nehmen muͤſte/ wann dieſes nicht waͤre/ mit den trucknen Hefen in den Keſſel thun/ vnd alſo damit procediren/ wie mit dem erſten den vorigen Tag geſchehen/ vnd zu dem andern Brand das Waſſer nehmen/ auß dem andern Faß/ da der andere Brand den vorigen Tag iſt eingegoſſen worden/ vnd zu dem dritten Brand/ das Waſſer auß dem dritten Faß vnd alſo fortan/ ſo wird kein Weinſtein verlohren/ ſondern allezeit derjenige/ welcher in dem Waſſer blieben/ vnd ſich nicht coaguliret/ zu dem andern koͤmt/ vnd alſo zu gut gehalten wird.
Sonſten wann man wil/ kan man ſolches ſauer Weinſtein-waſſer/ davon der Weinſtein in der Kaͤlte ſich geſchieden/ vnd auff den Boden deß Faſſes gefaͤllet/ wieder animiren/ vnd mit einem geringen Koſten/ durch Korn/ oder Baumfruͤchten/ ein Leben geben/ alſo/ daß wieder Wein darauß wird/ welcher dann gleicher maſſen/ dem außgepreſſten gleich/ zu Eſſig kan gemacht werden/ dann die Saͤure hat es/ vnd mangelt ihm nur ein Leben/ vnd fuͤr Verderben eine præſervirung.
Kanſtu damit vmbgehen/ ſo wirſtu groſſen Nutzen darvor haben/ wo aber nicht/ ſo thue ihm alſo/ gleich wie obẽ beſchrieben iſt/ vnd gebrauche ſolches an ſtatt andern gemeinen Waſſers zu den dicken Hefen/ den Weinſtein darmit herauß zu ziehen.
Sonſten kan man das ſaure gebrauchte Weinſtein-waſſer noch auff andre Weiſe mit Nutzen gebrauchen/ wie vnten ſol gelehret werden.
Siehe aber wol zu/ daß du erſtlich vnter dem Keſſel das Feuer nicht zu groß macheſt/ auff daß die Hef en nicht anbrennen/ den Brandtewein ſtinckend mache/ vnd den Keſſel verderbe/ derentwegen man den Keſſel vnten auff dem Boden mit einer Speckſchwarten ſchmieren ſoll/ ehe man die Hefen mit dem Waſſer hinein thue/ vnd den Brandtewein davon deſtillire, ſo brennet es ſo leichtlich nicht an.
Allhier koͤnte ich wol einen Handgriff zeigen oder lehren/ wie das die Hefen nimmer anbrennen/ wann ſie auch ſchon gantz trucken in den Keſſel gethan wuͤrden; ſolte aber zu weitlaͤufftig fallen im beſchreiben/ vnd zu verdrißlich dem Leſer:
Wann man nur dieſes/ ſo beſchrieben iſt/ wol vnd recht thut/ ſo wird man genug damit gewinnen koͤnnen.
Wann du nun auff dieſe Weiſe eine gute quantitaͤt Weinſteins auß den Hefen gezogen haſt/ der dann klein vnd nicht ſchoͤn fuͤr Augen/ ſondern als ein Schlam oder Sand anzuſehen ſeyn wird; ſo muſtu ferner alſo damit zu Werck gehen/ vnd ſolchen entweder in groſſe ſchoͤne Cryſtallen/ oder dicke Stuͤcke an das Faß anwachſend machen/ daß er theuer kan verkauffet werden/ welches alſo geſchicht:
Wann du ſolchen kleinen Weinſtein in groſſe Stuͤcke machen wilt/ ſo fuͤlle deinen Breñ-Keſſel/ oder einen andern der groͤſſer iſt/ wann du ſolchen haſt/ biß auff eine Spannen nahe voll/ mit reinen Waſſer an/ vnd mache ſolches kochend/ wann es nun wol kochet/ ſo thue von dem kleinen Weinſtein/ welcher auß dem außgepreſſten ſauren Waſſer gefallen iſt/ immer ein Theil nach dem andern in das ſiedende Waſſer/ vnd laß ſolchen darin auf ſolviren/ oder ſchmeltzen/ vnd wann er darin zergangen iſt/ welches man mit einem Holtz/ ſo man damit auff dem Boden ruͤhret/ gewahr werden kan/ ſo thue mehr hinein/ ſo lang vnd viel/ biß daß das Waſſer nicht mehr darvon annehmen oder ſchmeltzen kan/ welches du alſo ſolt gewahr werden.
Schoͤpffe eine kleine kuͤpfferne oder zinnerne Schale voll auß dem Keſſel/ ſetze es dahin/ waͤchſet alſobalden ein Haͤutlein oder Cremor von Weinſtein darauff/ ſo iſts ein Zeichen/ daß das Waſſer Weinſtein genug bey ſich hat; wo aber nicht/ ſo thue noch mehr hinein/ vnd laß es darin auff ſolviren/ ſo lang biß es eine ſolche Prob in einem Schaͤlge von ſich gibt.
Vnd du ſolt auch in waͤhrendem Kochen allezeit den Schaum/ der ſich oben auff das Waſſer begibt/ mit einem kuͤpffern geloͤcherten Loͤffel abnehmen/ vnd zu den außgezogenen Schlam thun/ vnd mit verbrennen/ dann er gibt auch gute Potaſchen/ weilen noch Weinſtein darbey iſt:
Wann dann der Sud die rechte Probe haͤlt/ ſo laß denſelben durch den Gran/ auff einer kuͤpffernen Rinnen/ in ein rein Faß lauffen/ vnd darin erkalten/ ſo begibt ſich der Weinſtein im kalt werden auß dem Waſſer/ vnd haͤnget ſich als groſſe Cryſtallen ringſt herumb an das Faß.
Wañ dann das Waſſer gantz kalt worden iſt/ ſo zapffe es ab/ vnd gebrauche es wieder zu dergleichen Arbeit. NB.
So du aber ſolches zu Wein oder Eſſig machen kanſt; thuſt du beſſer/ den Weinſtein aber laß darin hangen/ vnd wann du wieder kleinen Weinſtein laͤutern vnd groß machen wilt/ ſo laß ſolchen Sud auch darein lauffen/ vnd zu dem erſten Weinſtein anwachſen/ ſo wird er deſto dicker/ groͤſſer/ anſehnlicher vnd verkaͤufflicher/ denn allezeit grober Weinſtein theurer als kleiner kan verkaufft werden.
Dieſe Arbeit kanſt du ſo offt wiederholen/ vnd den Weinſtein ſo dick machen/ als du ſelber wilſt: wann er dir dann grob genug worden iſt/ ſo gieß die uͤbrige Suͤde/ die du noch thun wilſt/ in einander Faß/ vnd las dieſes Faß/ darin der Weinſtein angewachſen iſt/ von ſich ſelber trucken werden/ vnd ſchlage mit einem hoͤltzern Hammer außwendig hart daran/ ſo faͤllt der Weinſtein in groſſen Stuͤcken darvon/ welchen du außnehmen/ vnd verkauffen kanſt/ vnd hernach in daſſelbige Faß wieder die Suͤde gieſſen/ vnd darin anwachſen laſſen/ vnd alſo immer ein Faß nach dem andern zu dieſer Arbeit gebrauchen/ ſo lang als du wilt vnd kanſt.
Dieſes iſt nun der gruͤndliche Vnterricht/ wie du auß den vnachtſamen vnd verwuͤrfflichen Weinhefen guten Eſſig/ vnd zu vielen Kuͤnſten nuͤtzlichen Weinſtein machen/ vnd einen Schatz mit Ehren fuͤr dich vnd die deinigen leichtlich erwerben kanſt.
Nun wil ich dich auch lehren/ wie du auß den Weinhefen guten Brandtewein deſtilliren ſollſt/ welcher dich gantz nichts koſtet/ ſondern/ ſo viel du deſſen macheſt/ vmbſonſt haben kanſt/ vnd geſchicht auff dieſe Weiſe:
Nim ſolche Hefen/ davon der Wein abgelaſſen iſt/ vnd thu derſelben ſo viel in einen Breñkeſſel/ mit ſo viel Waſſers/ als zu auf ſolvirung deß Weinſteins/ der dariñen noͤtig iſt/ mache Feuer darunter/ vnd ruͤhre allzeit mit einem Ruͤhrholtz die Hefen auff dem Boden deß Keſſels vmb/ auff daß ſolche nicht anbrennen/ ſo lang/ biß daß der Zeuch im Keſſel ſo warm geworden iſt/ daß du die Hand nicht wol an dem Ruͤhrſcheid halten kanſt/ vnd der Spir. anfaͤnget mit zu gehen/ dann iſt es zeit/ daß du das Ruͤhrholtz außnehmeſt/ vnd den Helm oder Hut auff den Keſſel ſetzeſt/ vnd anfaͤngeſt zu deſtilliren/ gleich wie gebraͤuchlich iſt/ ſo lang/ biß das kein Spiritus oder Brandtewein mehr uͤbergehet.
Darnach ſolſt du einen groſſen Sack bereit in der Preß liegen haben/ darein du auß dem Keſſel durch den Kranen auff einer Rinnen den Sud/ das iſt/ das Waſſer mit den Hefen einlauffen macheſt/ welchen du zubinden/ außpreſſen/ vnd weiters damit verfahren ſolſt/ gleich wie oben allbereit iſt gelehret worden/ ſo erlangeſtu erſtlich den Brandtewein durch die Deſtillation, vnd hernach den Weinſtein durch das Außpreſſen/ außſchieſſen/ vnd Criſtalliſirẽ/ alſo das man doppelten Nutzen dadurch erlangen kan/ wie dieſes folgende deutlicher beweiſen wird/ vnd du verſichert dadurch werdeſt/ ehe du ein ſolch Werck vnter die Haͤnde nimmeſt/ wie viel Nutzen oder Gewinn du darvon zu gewarten habeſt/ vnd nicht auff ein vngewiſſes/ Koſten/ vnd Muͤhe anwenden doͤrffeſt/ ſondern zuvorn deine Rechnung machen koͤnneſt/ ob es dir thunlich/ oder nicht thunlich ſeyn werde.
Als zum Exempel/ ich kauffe 5. Eymer Hefen/ jeden fuͤr einen halben Thaler gerechnet/ machen die 5. Eymer drithalb Thaler/ vnd preſſe 2. Eymer Wein darauß/ vnd bleiben 2. Eymer dicke Hefen in den Saͤcken/ vnd gehet ein Eymer mit verſchuͤtten/ vnd anhangen der Geſchirren verlohren/ welches doch nicht ſeyn kan/ daß ein Viertel davon ſolte verlohren gehen.
Die 2. Eymer Wein mache ich zu Eſſig/ vnd die 2. Eymer mit dicker Hefen koche ich mit Waſſer/ ziehe den Brandtewein davon/ vnd preſſe den Weinſtein darauß:
Der Brandtewein aber/ der davon kom̃t/ vnd die Hefen/ darauß der Weinſtein gezogen/ vnd zu Potaſchen gebrand iſt/ ſeyn ſo viel wehrt/ als die Arbeit den Wein zu Eſſig zu machen/ vnd den Weinſtein herauß zu ziehen gekoſtet hat.
Vnd geben die 2. Eymer vngefehr 40. 50. 60. bißweilen 100.
Pfund Weinſtein/ nach deme die Hefen von ſauren oder ſuͤſſen Wein kom̃t/ dann allezeit ſaure Weine mehr Weinſtein geben/ als zeitige/ vnd wann die 2. Eymer dicke Hefen nur 45. Pfund Weinſtein geben ſolten/ vnd das Pfund Weinſtein fuͤr einen Batzen verkaufft wird/ ſo bezahlt der Weinſtein die Hefen/ der Brandtewein/ vnd Potaſchen das Feuer/ vnd hat man alſo die zwey außgepreſſte Eymer Wein vmbſonſt/ welche man hernach zu Eſſig machen kan/ wie gelehrt wird.
Oder Jch kauffe zwey Eymer Hefen fuͤr 1. Thaler/ vnd deſtillire den Brandtewein davon/ auß dem Reſt preſſe ich den Weinſtein/ welches vngefehr 18. Pfund ſeyn moͤchten/ vnd 18. Pfund fuͤr ein Thaler gerechnet/ alſo hab ich meinen außgelegten Thaler wieder/ vnd iſt alſo aller Brandtewein/ ſo davon iſt kommen/ lauter Gewinn.
Welches fuͤrwar eine ſchoͤne vnd nuͤtzliche Arbeit iſt/ in kurtzen einen ehrlichen Reichthumb darmit zu erlangen.
Geſetzt/ der Eymer Hefen koſtete einen Thaler/ vnd gebe nur neun Pfund Weinſtein (das Pfund prozwey Batzen gerechnet) dann ob ſchon ein Hefen beſſer iſt als die andere/ ſo wird doch ſelten eine gefunden/ die nicht ſo viel Weinſtein am Werth haben ſolte/ als ſie gekoſtet hat; ja bißweilen iſt ſo viel darinnen/ vnd ſonderlich in den Rheiniſchen/ Fraͤnckiſchen/ Oeſterreichiſchen/ ꝛc. daß gern auß einem Eymer 50. oder mehr Pfund Weinſtein kommen kan/ die doch nur 1. Thaler gekoſtet hat.
Vnd iſt zu wiſſen/ wann die Hefen theuer iſt/ daß auch der Eſſig/ Weinſtein/ vnd Brandtewein/ theuer ſeyn muß/ weilen wenig Wein gewachſen/ vnd wenig Hefen vnd Weinſtein hat geben koͤnnen.
Vnd wañ ja eine ſolche Zeit waͤre/ da die Hefen theuer/ vnd Eſſig/ Brandtewein/ vnd Weinſtein in gutẽ kauff ſeyn ſolten/ welches doch niemalen erhoͤret/ noch geſehen worden/ vñ auch gantz nicht ſeyn kan/ vnd alſo ſo viel Weinſtein nicht ſolte koͤnnen darauß gezogen werden/ daß die Hefen vollkoͤm̃lich dadurch bezahlt wuͤrden/ vnd der Eſſig/ vnd Brandtewein nicht gaͤntzlich frey/ vnd ohne Koſten ſolte erlanget werden; ſo haͤtte man gleichwol noch ſo viel Vortheil vor andern/ welche ſich mit Eſſig vnd Brandtewein machen nehren/ daß man ſolchen Weinſtein vnd Potaſchen die auß dem Reſt/ wann der Brandtewein abgezogen gemacht wird/ vnd andere als vntuͤchtig hinwerffen/ zu huͤlffe/ daß alſo der Brandtewein deſto weniger gekoſtet zu machen/ vnd auch fuͤr andern deſto beſſer mit Nutzen koͤnte verkaufft werden/ vnd alſo gleichwol mehr Gewinn davon zu erwarten haͤtte/ als ein anderer/ welcher allein den Brandtewein von den Hefen deſtilliret, vnd das uͤbrige/ darin noch ſo viel guter Weinſtein ſtecket/ hinweg wirffet.
Kan nun ein ſolcher Reichthumb erwerben/ der allein auß den Hefen den Wein außpreſſet/ oder den Brandtewein davon deſtilliret, vnd das uͤbrige/ welches das beſte iſt/ nicht kennet oder zu Nutzen machen kan/ ſondern hinweg werffen muß/ wie vielmehr wird dieſer koͤnnen gewinnen/ der all den Eſſig vnd Brandtewein/ den er auß der Hefen machet/ gantz vnd gar vmbſonſt/ ohne alle Koſten frey haben kan?
Noch ein Exempel zur Prob vnd Beweiß/ daß es eine uͤber auß nuͤtzliche Kunſt ſey/ wil ich hieher ſetzen/ den Vnwiſſenden zur Nachrichtung.
Geſetzt/ ich kauffe acht Eimer Hefen fuͤr 4. Thaler/ die gemeiniglich vier oder ſechs Eimer Eſſig/ oder einen Eimer Brandtewein geben/ ſo viel koſten mich die vier Eimer Eſſig/ oder ein Eimer Brandtewein/ vnd ich kan die vier oder fuͤnff Eimer Eſſig/ oder einen Eimer Brandtewein/ ſo darvon koͤmt/ wieder fuͤr zehen oder zwoͤlff Thaler verkauffen/ vnd hat mir die außgepreſſte oder deſtillirte Hefen nur funfftzig oder ſechtzig Pfund Weinſtein geben/ welche dann allein bey nahe ſo viel werth ſeyn/ als mich die Hefen gekoſtet hat/ vnd wann auch ſchon ſo viel Weinſtein nicht darin waͤre/ ſo kaͤme gleichwol der Eſſig oder Brandtewein bey nahevmbſonſt/ vnd koͤnte man vor andern beſſer beſtehen/ entweder den Eſſig oder Brandtewein beſſer machen/ vnd in ſolchem Preiß verkauffen/ als andere thun; oder aber auff gleiche Prob machen/ vnd im beſſern Kauff geben/ ſo wuͤrde man vor andern gleichwol den beſten Marck haben koͤnnen.
Dieſes kanſtu ein wenig uͤberlegen vnd nachdencken/ ſo wirſtu befinden/ daß eine ſolche nuͤtzliche Wiſſenſchafft/ nemlich auß einem ſo verwerfflichem Weſen der Weinhefen/ in kurtzem ſo viel darmit zu gewinnen/ bißhero noch bey niemand geſehen/ oder davon gegehoͤret iſt worden.
Dieſes kanſt du nun annemen/ als einen Segen vnd Gabe Gottes/ vnd neben deſſen Ehre/ auch deines duͤrfftigen Nechſten nicht darbey vergeſſen/ ſo wirſtu deſto mehr Gluͤck haben/ vnd dir zum ehrlichen Vnterhalt fuͤr die deinigen gereichen/ vnd gedeyen/ welches ich dir von Hertzen goͤnne.
Allhier moͤchte jemand einwerffen vnd ſagen/ er muͤſte zwar bekennen/ daß dergleichen Kunſt noch niemand ans Licht haͤtte kommen laſſen/ (dadurch man ſo leicht eine ehrliche Nahrung haben koͤnte/) aber dieſes muſt du auch bekennen/ daß ſolche Kunſt nicht jederman thunlich waͤre/ weilen man darbey mit kauffen vnd verkauffen muͤſte vmbgehen/ daß ein jedweder nicht gelernet/ oder aber nicht gerne damit wil zuthun haben/ weilen die Schrifft außdruͤcklich ſaget/ daß die Suͤnde zwiſchen den Kaͤuffern vnd Verkaͤuffern ſtecke/ als ein Nagel in der Wand/ darumb mancher den Kauffhandel ſcheuet/ vnd ſich nicht gern damit ſchleppen/ vnd ſein Gewiſſen beſchweren wil.
Der ſoll wiſſen/ daß einem frommen Chriſten zugelaſſen iſt eine ehrliche Handthierung zu treiben/ dadurch er ſich vnd die ſeinigen vnterhalten/ vnd ſeinen Neben-Chriſten nicht beſchwerlich fallen doͤrffe:
Dann es niemand Schand iſt/ durch ſeiner Haͤnde Werck ſich durch einen oder andern Weg zu nehren/ vnd ſeinen Vnterhalt zu ſuchen/ welches ſo wol vnſere Vor-eltern im Alten vnd Neuen Teſtament gethan/ vnd ihnen zu Ehren/ vnd nicht zur Schand iſt gerechnet worden.
Dieſes iſt der gruͤndliche Bericht/ wie der Wein auß den Hefen gepreſſt/ zu Eſſig gemacht/ vnd der Brandtewein vnd Weinſtein darauß gezogen/ die remanentz zu Potaſchen gebrant wird.
Jetzunder iſt noch uͤbrig zu lehren/ wie man das ſaure Waſſer/ ſo von dem Weinſtein uͤber bleibt/ auch zu gut machen kan/ welches alſo geſchicht.
Erſtlich iſt zu wiſſen/ daß die Saͤure/ ſo in dem Waſſer/ nicht anders als ein ſolvirter Weinſtein iſt/ welcher ſich nicht coaguliret oder hart an den Wenden deß Faſſes angeſetzet hat/ kan alſo dasjenige darmit außgerichtet werden/ ſo ſonſtem mit anderm Weinſtein vnd Waſſer zu verrichten/ wie dieſer folgende Proceß bezeuget.
Jederman iſt bekant/ daß ein Weinſtein-Waſſer/ mit oder auch ohne Saltz/ das Kupfer ſolviret/ wie zu ſehen bey der weißkochung der geringhaltenden Moneten vnd anderm Silber-werck bey den Silber-ſchmieden/ damit ſie das Kupffer in dem aͤuſſern Theil der Muͤntz oder Geſchmeides herauß kochen/ auff daß das Silber bleibe/ vnd das Werck weiſſer ſcheine/ gleich als wann kein Kupffer darbey waͤre.
Zu welcher Arbeit ein ſolches uͤberbleibendes Waſſer wol koͤnte gebraucht werden/ an ſtatt andern Weinſteins.
Weil aber ſolches Waſſer ſehr viel in obbeſchriebener Arbeit (den Weinſtein auß den Hefen zu ziehen) uͤberbleibet/ ſo kan mans auff keinerley Weiß vnd Wege beſſer anlegen/ vnd zu Nutzen bringen/ als auff dieſe: Nemlich/ wann man das Kupffer auß den gar armen Kupffer-Ertzen/ welche wegen deß geringen Haltes nicht mit Nutzen zu ſchmeltzen (deren allenthalben genug am Tage ligen/ vnd uͤberfluͤſſig zu bekommen ſeyn) oder auch auß den hinweggeworffenen Schlacken darmit herauß kocht/ alt Eiſen hinein gelegt/ vnd zu Kupffer gradiren/ oder das heraußgezogene Kupffer darmit præcipitiren laͤſſt/ vnd nach geſchehener gradation deß Eiſens in Kupffer/ welches einem Schleim gleich ſeyn wird/ wann es mit Waſſer abgeſuͤſſt vnd geſchmeltzet/ ein ſchoͤnes vnd geſchmeidiges Kupffer gibt/ ſo gut/ als wann es auß dem beſten Ertz mit Gewalt deß Feuers geſchmoltzen waͤre.
Dieſer Preceß kan mit groſſem Nutzen gethan vnd laborirt werden/ weilen man das Weinſtein-Waſſer vmbſonſt allhier haben kan.
NB.
Auff daß ſolches Waſſer das Kupffer deſto eher vnd lieber angreiffe/ vnd auß dem Ertz ziehe/ ſo kan man in den Sud auch etwas Saltz werffen/ ſo greifft es deſto beſſer an.
NB.
Dieſes iſt zu mercken/ wann das Kupffer-Ertz ſehr ſchweflicht waͤre (welches die arme Ertze doch ſonſt ſelten zu ſeyn pflegen) ſo waͤre noͤhtig/ daß man ſelbige erſtlich roͤſtete/ vnd den Schwefel davon brennete/ dann mahlte/ vnd mit dem Weinſtein-Waſſer außkochte/ vnd mit Eyſen præcipitirtc:
Vnd bekomt man auff dieſe Weiſe mehr Kupffer/ als in dem Ertz geweſen/ dann es gradiret in der Niederfallung ein Theil Eyſen in Kupffer/ vnd ſolviret darneben auch ein Theil Eyſen in einen Vitriolum, welcher aber nicht gern anſcheuſſt/ vnd einem andern Berg-Vitriol gleich wird/ ſondern bleibt eine gruͤne ſolution, damit man Wollen-vnd Leinen-Tuch eben ſo wol ſchwartz faͤrben kan/ als mit gemeinem Vitriol; auch koͤnnen ihn die Schuhmacher zu dem Lederſchwaͤrtzen genugſam gebrauchen:
Gibt auch mit Eichen Holtz eine ſchwartze Farbe/ damit man allerhand Hoͤltzer ſchwartz beitzen oder faͤrben kan.
NB.
So man aber ſolches Vitriol-Waſſer in einen eiſern Keſſel biß auff die Trockene einkochen laͤſſt/ vnd das bliebene mit ſtarckem Geblaͤß ſchmeltzet/ ſo erlangt man ein gantz fluͤſſig Eiſen/ wunderbarlicher Eigenſchafft/ ſo an ſeinem Werth dem Kupffer/ wo nicht vorzuziehen/ doch auffs wenigſte gleich zu achten.
Es gibt auch ein gemeiner Eiſenſtein/ doch beſſer Ham̃erſchlag oder Eiſenfeilung/ ſo mit einer Hefen/ davon der Brandtewein gezogen/ angemengt vnd zu Ballen gemacht wird/ im ſchmeltzen ein uͤber auß gut fluͤſſig vnd geſchmeidig Eiſen/ welches zu mehr andern Haͤndeln kan gebrauchet werden/ als ein grobes vnd gemeines Eiſen.
Wer dieſe Arbeit anſtellen/ vnd wol damit wird vmbzugehen wiſſen/ wird keinen geringen Nutzen davon haben.
Es haͤtte ſich allhier nicht uͤbel geſchickt/ dabey zu ſchreiben/ wie man auch den Weinſtein vnd die Potaſchen ſelber verbrauchen koͤnte/ vnd nicht verkauffen doͤrffte/ ſolte aber gar zu weitlaͤufftig werden/ welches hieher mehr hinderlich als foͤrderlich ſeyn wuͤrde.
Verbleibe alſo jetzund bey dieſem: Jns kuͤnfftige/ (wanns Gott zulaͤſſt) moͤchte etwas beſſers folgen.
ENDE.
MIRACULUM MUNDI Oder Außfuͤhrliche Beſchreibung der wunderbaren Natur/ Art vnd Eigenſchafft deß Großmaͤchtigen SUBJECTI, Von den Alten Menſtruum Univerſale Oder Mercurius Philoſophorum genant/ Dadurch die Vegetabilien/ Animalien/ vnd Mineralien gar leichtlich in die allerheilſambſte Medicamenten/ vnd die vnvollkommene Metallen realiter in beſtaͤndige vnd perfecte Metallen koͤnnen verwandelt werden.
Guͤnſtiger Leſer.
ALlen denjenigen/ welche dieſes Buͤchlein/ ſo von Eigenſchaft/ Natur vnd Weſen/ eines gantz vnvergleichlichen ſubjecti: (von den altẽ Philoſophis ſolvens ſive Menſtruũ Univerſale genant) tractirend etwan zu Leſen vorkommen/ vnd uͤber ſeine großmaͤchtige Tugend (deren allhier von mir gedacht wird) ſich ſtoſſen/ oder ſolches nicht mit ihrem Verſtand begreiffen oder glaͤuben moͤchten/ wird hiermit zu wiſſen gethan/ daß alles ihme zu thun muͤglich/ allhier zugeſchrieben/ fuͤr kein Gedicht/ Traͤume/ oder bloßgefaſſte Meynung/ ſondern als fuͤr eine die (durch fleiſſige/ vielfaͤltige Praxin erfundene vnverfaͤlſchte Warheit) anzunehmen ſey.
Daß aber darumb nicht mancher ſich daran ſtoſſen/ zweiffelen/ vnd gleichſam fuͤr eine Vnmuͤglichkeit halten werde/ kan ich mir leichtlich einbilden.
Dann mir nicht vnbekant/ wie vnerfahren/ in der Natur Heimblichkeiten/ die jetzige Welt (leider Gott erbarms) lebet/ vnd zweiffele auch nicht/ es werde dieſes mein Schreiben nicht jederman recht ſeyn/ dann denen/ die allbereit etwas in der Natur verſtehen/ wird es nach ihrer Meynung gar zu klar vnd begreifflich/ andern Vnerfahrnen aber/ bey denen nichts iſt/ als ein bloſſes Meynen/ wird es viel zu dunckel vnd vnbegreifflich vorkommen/ alſo/ daß dem einen zu viel/ vñ dem andern zu wenig gethan wird/ weilẽ aber noch keiner geboren/ der jederman recht gethan/ oder thun koͤnnen/ ſo troͤſte ich mich darbey/ vnd laß ſolche der Menſchen eitele vnd veraͤnderliche Judicia, gleich als einen rauhen Wind (der mich doch nicht niederwerffen kan) uͤber mich hinrauſchen/ vnd erwarte meinen Lohn (welche mir die vergaͤngliche Welt nicht nehmen kan) hernachmalen zu empfangen:
Wann einer allen neidiſchen Spoͤttern das Maul ſtopffen wolte/ muͤſte er (wie das gemeine Sprichwort lautet/)
(mit Ehren zu melden) auch viel Drecks haben/ hat doch die boͤſe Welt/ je vnd alle Wege/ den Frommen vnd Auffrichtigen niemalen anders/ als mit Vndanck gelohnet:
Haben ſie Chriſtum vnſern Seeligmacher/ als die Froͤmmigkeit vnd Warheit ſelber/ ſamt allen ſeinen lieben Apoſteln vnd Nachkoͤm̃lingen nicht verfolgt/ vnd endlich gar getoͤdtet?
Haͤtten Jhn vnſere Schriftgelehrten (zum Theil) noch zu dieſer Stund/ ſie vnterlieſſens nicht Jhn noch einmal zu toͤdten.
Dann ſeine vielfaͤltig gethane Goͤttliche Wunderwerck wuͤrden ſie fuͤr vnmuͤglich oder Teuffels-werck außruffen/ vnd zum Feuer mit Jhme eilen.
Solche groſſe Vndanckbarkeit der boͤſen Menſchen verurſacht/ daß viel Gutes zuruͤck bleibt/ welches ſonſten dem menſchlichen Geſchlecht groſſen Nutzen bringen koͤnte.
Dann/ indeme mancher ſein von Gott empfangenes Talentum ſeinem Nechſten zum Beſten gern anlegen/ vnd nach Chriſti Befehlich damit wuchern/ oder ein anders gewinnen/ vnd ſolches nicht zu ſeinem Fluch vergraben/ vnd vngebraucht ligen laſſen wolte/ ſo findet ſich alſobald das Phariſeiſche Ottergezuͤcht/ welches ihren Nechſten nicht goͤnnet/ etwas gutes zu widerfahren/ neidet vnd ſtreitet gegen die Warheit/ alſo daß niemand wie gut er es auch meynet/ von dem gottloſen ſpoͤttiſchen Hauffen vnangefochten bleiben kan/ was hat man mehrers zu erwarten/ wann man alle ſeine gute Inventiones oder Wiſſenſchafften ins offenbar herauß gibt/ als wann man davon ſtill ſchweiget?
Gantz nichts.
Darumb ich allhier nicht weiters zu gehen geſinnet/ als bloß anzuzeigen/ was fuͤr Wunderwerck mit obgedachtem Menſtruo Univerſali außzurichten.
Ein jedweder kan nach ſeinem Gefallen ſo viel davon glauben als er ſelber wil/ gibt mir keine Hindernuͤß/ vnd ſolte es auch gar von niemand angenommen werden/ iſt mir gnug/ daß ich angezeigt/ wo vnd wie die Warheit oder der Natur Heimlichkeiten zu finden oder anzutreffen ſeyn.
Dieſes Subjectum nun betreffend/ davon ich allhier etwas zu ſchreiben vor mich genommen/ ſo iſt es demjenigen gleich/ deſſen ich in meinem opere Minerali gedacht/ vnd ihme den Namen Alkaheſt gegeben/ welcher Name ihm auch nicht ohne Vrſach zugeeignet iſt/ wie allbereit in ſelbigem Tractaͤtlein erwehnet worden.
Weilen dann vor dieſem von etlichen Philoſophis ihre beſte Menſtrua auch alſo genennet/ mir aber nicht bewuſt/ ob eben das meinige dem ihrigen/ oder das ihrige dem meinigen in Tugend/ Krafft/ Natur vnd Weſen gleichfoͤrmig ſey/ daran zwar nichts gelegen/ daß vnterſchiedliche Menſtrua einerley Namen fuͤhren/ wann ſie ſchon nicht allerdings in ihrem Weſen einander gleich ſind.
Dann gleich wie Wein Wein iſt/ er ſey gleich in Deutſchland/ Jtalia/ Franckreich oder Hiſpania gewachſen/ ſo iſt er doch Wein/ wann einer ſchon ſtaͤrcker vnd licblicher als der ander befunden/ wañ er nur Weins Natur vnd Eigenſchafft hat/ vnd in ſolchen Kraͤfften vnd Tugenden befunden/ die bey einem Wein geſucht vnd erfordert werden:
Alſo wil ich auch allhier mit dieſem Alkaheſt verſtanden haben/ nemlich/ wann ſeine Eigenſchafften mit dem Namen uͤbereinkommen/ er ſey gleich gewachſen oder herkommen auß welchem ſubjecto er immer wolle/ hindert gantz nichts/ er auch billich alſo mag genennet werden.
Beſſer aber zu verſtehen/ ſo wird vnter dem Namen Alkaheſt verſtanden ein hitziges vnd feuriges/ druckenes vnd auch zugleich naſſes Waſſer/ (doch ohne corroſiv) mit welchem die Vegetabilien/ Animalien vnd Mineral en (doch nicht auff einerley Weis) ſine ſtrepitu ſolviret/ vnd in heilſame Medicamenten (wie in meinem erſten Theil Oper. Miner. davon gedacht) gebracht werden: weil aber/ ſeithero ich davon geſchrieben/ ſich ihrer viel vnterſtanden/ ſolches Menſtruum zu bereiten/ vnd einer ſolches auß dieſem/ ein anderer aber auß jenem ſubjecto zu verfertigen vermeinet/ vnd etliche betriegliche Menſchen auch gantz corroſiviſche Waſſer andern darfuͤr gelanget/ vnd außgegeben/ daß ſie ſolches Secretum von mir haͤtten/ vnd eben dasjenige waͤre/ deſſen in meinem Oper.
Miner. erwehnet worden.
Vnd es auch ſo weit darmit kommen iſt/ daß immer einer dem andern ein ſolches vermeintes Solvens Univerſale theuer verkauffet/ da doch dem Verkauffer im geringſten ſelber deſſen Vrſprung vnd Bereitung noch nicht bekand/ alſo/ daß hier vnd dort ein Blinder den andern geleitet/ vnd in Jrꝛwege gefuͤhret/ welches/ da ichs erfahren/ nicht darbey habe laſſen koͤnnen/ ſondern dem Liebhaber muͤſſen zu erkeñen geben/ was eigentlich mein Alkaheſt fuͤr ein Weſen/ vnd was darmit außzurichten/ auff daß der Jrrende eine Richtſchnur habe/ ob ſein Alkaheſt der meinig ſey oder nicht.
Betreffende nun dieſes vnvergleichliche Subjectum, ſo mag es wol vnd mit Recht ein Solvens Univerſale genennet werden/ dann vnglaubliche Dinge in Bereitung guter Medicamenten vnd Verbeſſerung der Metallen damit zu verrichten.
Daß ihm aber mancher einbilden wolte/ als wann es die Metallen ſchnell vnd mit Gewalt (einem aqua fortis, aqua regis, oder anderem corroſiviſchen Menſtruo gleich) ſolviren ſolte/ gantz nicht/ ſondern es verrichtet ſeine operation auff ein andere Weis.
Die Vegetabilien vnd Animalien werden in digeſtione ſolvirt durch den naſſen Weg/ vnd gibt ſolche ſolution eine Scheidung deß reinern von dem vnreinern Theil deſſelbigen.
Die Mineralien vnd Metallen aber koͤnnen zwar auch durch den naſſen Weg darmit ſolviret/ vnd entweder in gute Medicamenten gebracht/ oder in beſſere Metallen darmit gewaſchen/ gereiniget vnd gezeitiget werden/ aber ſo wol vnd geſchwind nicht/ als durch den truckenen Weg/ durch welche viel wunderbarliche vnd den Vnerfahrnen vnglaublicht Veraͤnderungen der Metallen zu wege gebracht/ davon hernach ein mehrers gedacht wird.
Vber dieſe beyderley Weis zu ſolviren (welche ich etlichen communiciret/ vnd die Muͤglichkeit ſeiner Krafft gezeiget) befindet ſich noch ein viel anderer modus ſolvendi, dadurch gantz geſchwind die Metallen vnd andere Subjecta augenſcheinlich verbeſſert/ vnd in herꝛliche Medicamenten vnd reinere Coͤrper (alſo daß man ſich nicht genug daruͤber verwundern kan) koͤnnen gezeitiget/ gereiniget vnd verwandelt werden.
Wie aber dieſe ſolutiones hergehen/ iſt nicht noͤhtig bey jedermann gemein zu machen/ ſonderlich weil ein ſolche Arbeit einen erfahrnen Chymicum erfordert/ vnd wenig gefunden werden/ welche der Natur Heimlichkeit zu erforſchen ſich befleiſſen/ ſondern der mehrer Theil ſich nur mit vntuͤchtigen Proceſſen (Kunſt darinn zu finden) vergeblich ſchleppet/ vnd ſonſten nichts gruͤndliches in Medicina vnd Chymia verſtehet.
Wann dann ſolche vermeynte Kuͤnſtler uͤber warhaffte fundirte Schrifften kommen/ vnd nicht alsbald in ihren vngeuͤbten Koͤpffen den Verſtand darauß nehmen koͤnnen/ ſo ſchmaͤhen ſie uͤber den Autorem, vnd verachten ſeinen Fleiß/ Muͤhe vnd Arbeit/ welche er in Dargebung ſeines Talents angewendet hat/ alſo/ daß derjenige/ ſo etwas gutes heraußgibt/ nichts anders als Vndanck zu gewarten hat/ derentwegen mancher ſein Pfund lieber begraͤbet/ vnd gar mit ſich vnter die Erden nim̃t/ als daß er ſolches zu ſeinem Schaden vnd Nachtheil heraußgeben thut.
Dieſes nun iſt allein die Vrſach/ daß ich allhier den uſum deſſen Menſtrui in Bereitung der Medicamenten vnd Verbeſſerung der Metallen nicht von Wort zu Wort auffſetze/ ſondern allein anzeige/ was darmit koͤnne verrichtet werden/ auff daß man ſehen moͤge/ was darvon zu halten/ vnd ob dasjenige/ ſo von andern faͤlſchlich darfuͤr außgegeben/ deme (davon in meinem Oper. Min. zuvorn gedacht/ vnd jetzunder wieder vnterhanden) auch gleich ſey odeꝛ nicht; vnd zweiffelt mir nicht/ es werde manchem das Hertz in die Hoſen fallen/ wann er befinden wird/ daß ſein vermeinter Alkaheſt, darauff er ſo viel gehalten/ dasjenige/ welches ich allhier meinem Menſtruo zuſchreibe/ nicht verrichten kan/ vnd ſpuͤren/ daß es ſo ein gering-erfindlich Ding (wie ihme viel eingebildet) nicht ſey/ ſondern/ ob es ſchon auß einem vnachtſamen Subjecto ſeinen Vrſprung hat/ dennoch ſeine Erfindung vnd rechter Gebrauch ſchwer vnd muͤhſam zu erlangen ſey.
Hat nun jemand ein ſolches Menſtruum, darmit dieſe nachfolgende Stuͤck koͤnnen verrichtet werden/ ſo mag er mit Warheit ſagen/ daß er ein Solvens Univetſale oder den Mercurium Philoſophorum beſitze/ vnd ſich deſſen erfreuen/ dann ihme die Thuͤr zur wahren Medicin vnd Alchymei dadurch eroͤffnet iſt.
Wil alſo anfangen/ den Kunſtſuchenden zur Nachricht/ ſeiner Tugend vnd Kraͤften (ſo weit ſichs thun laͤſſt/ auf daß die Wunderwerck Gottes dadurch bekand werden) etliche erzehlen/ vnd der Menſch/ dem Schoͤpffer vnd Vrſprung alles Guten darfuͤr Lob vnd Danck zu ſagen Vrſach bekommen moͤchte.
Von groſſer Tugend vnd Krafft/ auch wunderbarlichen Art vnd Eigenſchafft dieſes Menſtrui Univerſalis.
ES iſt zu wiſſen/ daß insgemein dreyerley fuͤrnehme operætiones darmit koͤnnen verrichtet werden/ als nemlichen:
Erſtlich ſolvirtes alle Vegetabilien vnd Animalien in einen Liquorem, zeitiget dieſelbe/ benimbt ihnen ihr Gifft/ vnd verwandelt ſolche in heilſame Medicin.
Zum Andern ſolvirt es auch die Mineralien vnd Metallen ſowol durch den naſſen als druckenen Weg/ vnd corrigiret dieſelbe von ihrer Gifft vnd Vnart/ zeitiget vnd figiret ſolche/ daß fuͤrtreffliche gute Medicamenten darauß werden/ vnd dieſelbe auch nach der fixation gut vnd beſtaͤndig ☽ vnd ☉ von ſich geben.
Zum Dritten ſo ſolvirt es auch die Metallen/ Mineralien/ Lapides, vnd andere compacta ſubjecta, welche durch die zwey erſten modos nicht zu ſolviren waren/ zeitiget/ reiniget vnd gradiret die Metallen in einer Stund mehr/ als die erſte vnd andere ſolution in einem gantzen Tag zu thun nicht vermoͤchten/ alſo/ daß man von Stunden zu Stunden die Verbeſſerung derſelben ſpuͤren kan: ſolviret die Metallen vnd Mineralien in eine penetrirliche Geiſtlichkeit/ daß man das Metall von dem Menſtruo nicht vnterſcheiden/ ſondern auß beyden eine naſſe vnd truckene ſolution wird/ auß welcher das reinere Theil deß Metalls (vnd ſonderlich wann deren etliche zugleich beyſammen ſolviret ſeyn) durch die Kunſt kan præcipitiret werden/ es ſeye ☉ oder ☽/ nachdeme die zuvorhergehende fixation geſchehen/ alſo/ daß man dadurch genugſam kan ſehen/ daß in allen vnvollkommenen Metallen gut ☉ vnd ☽ verborgen/ welches auff der gemeinen Cupellen Prob nicht haͤtte koͤnnen geſpuͤret werden; dieſe operation geſchicht allein durch das groͤblich-bereitete Menſtruum.
Jſt derowegen glaublich/ wann dieſer Mercurius Hermaphroditus volatiliſch vnd ſpiritualiſch/ vnd hernach wieder fix vnd corporaliſch gemacht ſolte werden/ daß er zehenmal reiner/ ſubtiler/ penetrirlicher vnd kraͤfftiger die corpora zu ſolviren/ alteriren/ vnd zu ihrer perfection zu bringen (als er zuvorn geweſen) ſeyn muͤſte.
Dieſes iſt nun ſein Gebrauch in genere.
In ſpecie aber ſo iſt ſeine Wirckung vnd Krafft mannigfaltig/ wie ins beſonder zum theil ſoll angezeigt werden: ehe daß aber ſeine Wirckung und Krafft zu beſchreiben werde angefangen/ ſo iſt es noͤhtig zuvor zu offenbaren/ wie ſolches Subjectum ins gemein in der Welt genennet/ oder wofuͤr es ins gemein gehalten werde.
Kuͤrtzlich nun davon zu reden/ ſo iſt es nichts anders als ein bloſſes Erdſaltz/ darauß der Salpeter gemacht: daß aber ein jedweder Erdſaltz oder gemeiner Salpeter ſolche Tugend vnd Kraͤfften/ welche dieſem meinem Subjecto allhier zugeſchrieben/ beſitzen ſolte/ ſag ich nicht/ dann zu jedwederm Gebrauch zuvorher eine beſondere præparation noͤhtig iſt/ vnd erfordert wird; vnd nach deme die præparation, alſo auch die operation zu erwarten.
Summariter davon zu reden/ ſo dienet dieſes Subjectum, allen Menſchen in der gantzen Welt bekand zu ſeyn/ vnd von allen Standsperſonen in Obacht genommen zu werden:
dann es nicht allein allen Menſchen/ ſondern allen Ereaturen/ nachdem es gebraucht wird/ nuͤtzlich vnd auch ſchaͤdlich ſeyn kan: ſolches nun kuͤrtzlich zu beweiſen/ ſo wil ich anfangen/ (auſſer der hohen Oberkeit) jedwedem Stand anzuzeigen/ was er ſich davon Gutes oder Boͤſes zu verſehen/ oder ſich daran zu erinneru habe:
Vnd erſtlich von den Geiſtlichen (wie ſie genant werden/ vnd billich auch ſeyn ſolten) einen Anfang machen.
Jedermann/ deme das Weltweſen nur ein wenig bekand iſt/ wird nicht vnwiſſend ſeyn/ was maſſen alle Theologi, ſowol dieſer als jener Religion/ auff der Cantzel oder Predigſtul gegen ihre Pfarꝛkinder vnd Zuhoͤrer ein vnauffhoͤrliches ruffen vnd ſchreyen fuͤhren/ daß ſie ſich doch alſo im Glauben vnd Leben verhalten ſolten/ gleich wie ſie wolten geweſen ſeyn/ wann ſie ploͤtzlich einmal von dieſer Welt zu dem Juͤngſten Gericht vnd letzten allgemeinen Vrtheil ſolten hingeriſſen werden: welches dann billich vnd recht iſt/ vnd ſo viel nicht davon kan geſagt werden/ noch ein mehrers zu ſagen/ vnd auch darnach zu thun/ wann es geſchaͤhe/ noͤhtig vnd nuͤtzlich ſeyn wuͤrde.
Wer iſt aber (wenig außgenommen) der es zu Hertzen nimbt?
So wenig dieſer/ der davon ſagt/ als derjenige/ der es anhoͤrt; wie ſolches gnugſam die That beweiſet/ wann Chriſti Ankunfft/ die Welt zu richten/ (wie Er ſelber davon zeuget) vhrploͤtzlich vnd vnverſehens/ da man ſich am wenigſten darzu bereitet hat/ gleich wie der Blitz vnd Donnerſchlag der obern Elementen (vnd einem Dieb in der Nacht gleich) kommen ſoll/ daran niemand im geringſten zu zweiffeln hat/ ſo kan man ſolchen Blitz vnd Donner gar wol vnd nichts beſſer als mit dieſes Subjecti Krafft vnd Gewalt vergleichen/ dargegen gehalten/ vnd deſſen dadurch erinnert werden.
Dann der Menſch in einem Augenblick vnverſehens (wann zuvor die compoſition deß ſchaͤdlichen Buͤchſenpulvers darauß gemacht wird) (davon allbereit in meinem Zweyten Theil Furnorum ein mehres geſagt) daruͤber billicher weis ein jedweder Menſch erſchrecken/ ſich darvor entſetzen/ vnd darzu allzeit bereit erfunden werden ſolte (kan hingenommen werden/) welches/ wann es nicht geſchicht/ der mehrer Theil Geiſtlichen (denen ſolches zu thun von Gott anbefohlen/ vnd doch auß Hinlaͤſſigkeit verſeumet wird) zuzurechnen iſt.
Dann Gott nichts vergeblich vnd ohne Vrſachen erſchaffen hat/ vnd/ gleich wie vns durch den hellen Tag vnd lieblichen lebendigmachenden Sonnenſchein das ewige vnd vnvergaͤngliche Licht vnd Leben; vnd durch die finſtere/ kalte/ vngeheuere/ forchtſame vnd abſcheuliche/ toͤdtende Nacht/ die aͤuſſerſte Finſternuͤß/ Verdamnuͤß/ nagende Wurm/ vnd ewige Tod vnd Plag der Gottloſen; alſo auch durch den irdiſchen Blitz vnd Donner deß Salpeters die ſchnelle vnd ploͤtzliche Ankunft Chriſti vns vor Augen geſtellt wird/ welches die Theologi ihren anvertrauten Seelen vorlegen/ vnd ſelbe von boͤſem Leben darmit abzuſchrecken/ allhier gegeben vnd vnter Augen gelegt worden/ nicht hoffende/ daß es mir in Argem (der ichs vmbs beſten willen gethan) ſoll außgelegt werden.
Die Juriſten koͤnnen dieſes erſchroͤckliche Subjectum anſehen/ betrachten/ vnd ſich darbey erinnern/ (wann ſie bißweilen Fuͤrſten vnd Herren zu vnnoͤhtigen Krieg rahten/ vmb ihres eigenen Nutzes willen/ ſo ſie darbey haben/ dadurch maͤchtige Staͤdte vnd Veſtungen vmbgekehret/ Land vnd Leut verderbet vnd ins Elend gejagt werden: oder auß Gunſt das Recht wenden vnd kruͤmmen wohin ſie es ſelber haben wollen/ den Gerechten verurtheilen/ vnd dem Boͤſen die Hand bieten/ vnd ihme durchhelffen) daß noch ein anderer Richter ſey/ welcher kein Geſchenck nimbt/ noch Anſehen der Perſon hat/ ſondern einmal ploͤtzlich kommen/ vnd aller Menſchen Thaten examiniren/ vnd nach ſeiner Gerechtigkeit ein Vrtheil vnd vnwiderrufflichen Sententz faͤllen werde.
Den Medicis, Chirurgis vnd Apothekern dienet dieſes Subjectum fuͤr alle natuͤrliche Kranckheiten deß Menſchen/ vnvergleichliche Medicamenten darauß oder darmit zu bereiten/ alſo/ daß der Philoſophorum allgemeines Sagen dadurch wahr gemacht wird/ daß auß dem allergroͤſſeſten Gifft die allerheilſamſte Artzney ſoll vnd muͤſte bereitet werden: daß aber das Nitrum das allergroͤſte Gifft ſey/ iſt allbereit bewieſen in meinem Andern Theil Furnorum, da ich ſolches dem Baſiliſco vorgezogen/ vnd daß auch auß dem Nitro, vnd durch Huͤlff deſſelben/ auch die allerbeſte Medicin muͤſſe bereitet werden/ wird allhier bewieſen vnd angezeigt.
Jn meinem Erſten Theil Operis Miner. hab ich beſchrieben/ wie durch den Alkaheſt auß Vegetabilien/ Animalien vnd Metallen vielerhand gute Medicamenten/ welche andern weit vorzuziehen/ koͤnnen bereitet werden/ welches den Medicis, Apothekern/ Barbirern/ vnd andern/ ſo mit der Artzney vmbgehen moͤchten/ zu Gefallen vnd guter Nachricht geſchehen iſt.
Allhier aber mein Intent nicht iſt/ viel von Medicamentis zu ſchreiben/ ſondern allein anzuzeigen die maͤchtige Tugend vnd Krafft meines Menſtrui Univerſalis, vnd worzu es koͤnne gebraucht werden.
Weil ich aber im vorhergehenden gemeldet/ daß es allen Staͤnden/ groß vnd klein/ geiſtlich vnd weltlich/ Edel vnd Vnedel/ Reichen vnd Armen dienſtlich ſeyn kan/ vnd der Medicorum ſtatus nicht fuͤr den geringſten billich ſolte gehalten werden.
Dann wann man es recht betrachtet/ ſo hat der Menſch zufoͤrderſt ſeine vnſterbliche Seel in acht zu nehmen/ darnach ſein Leib vnd Leben/ welches ihm nach der Seelen Seligkeit am liebſten; vnd endlich ſein Haab vnd Gut/ als ein accidens, welches er nicht mit ſich auff die Welt gebracht/ vnd auch nicht mit ſich hinwegnehmen kan/ ſondern ſolches/ als den geringern Theil/ der Welt laſſen muß.
Weil dann genugſam bekand/ daß die Geſundheit deß Menſchen allem Reichthumb der Welt weit vorzuziehen/ ſo iſt es auch billich/ daß man erſtlich lehre/ wie vnd auff was Weiſe durch dieſes Menſtruum ſolche zu erhalten/ vnd wann ſolche verloren/ wiederumb dadurch zu erlangen/ vnd darnach erſt zu erkennen gegeben/ wie der Menſch auch ſeine ehrliche Nahrung dadurch erwerben koͤnne.
Dann/ wann gleich ein Menſch Geldes vnd Guts die Fuͤlle vnd Vberfluß haͤtte/ vnd waͤre kranck vnd ſchmertzhafft dabey/ was hilfft ihn ſein Gut/ deſſen er doch ohne geſunden Leib nicht genieſſen kan.
Darumb zum allerfoͤrderſten der Seelen Heil/ vnd hernach die Geſundheit deß Leibs/ vnd zum letzten erſt das Gut oder Nahrung in acht zu nehmen iſt.
Wann ein Menſch einen guten Glauben zu Gott/ vnd ein ruhig Gewiſſen gegen ſeinen Nechſten hat/ alsdann mag er froͤlich auch die zeitliche Guͤter genieſſen/ vnd ſich derſelben maͤſſig vnd mit Danckſagung zu Gottes Ehren wol gebrauchen.
Die Leibs-Geſundheit vnd ehrliche Nahrung wil ich auch/ mit der Huͤlffe Gottes/ mich vnterſtehen zu beweiſen/ daß auß dieſem obgedachten Subjecto ſolche gnugſam allein zu erlangen; die Wolfahrt der Seelen aber betreffend/ befehle ich dieſelbe denen/ welche von Gott darzu verordnet ſeyn/ die dann genug werden einmal zu thun haben/ wann ſie fuͤr die ihnen anvereraute Seelen/ die ſie auß Vnbedachtſamkeit/ Verwahrloſung/ oder aber wol gar Halsſtarrigkeit/ verſeumet/ vnd in Jrꝛwegen verfallen/ vnd dariñ verderben haben laſſen/ einmal Rechenſchafft geben muͤſſen.
Auff daß ich nun meinem Verſprechen ein Genuͤgen thue/ vnd anzeige/ was mit dieſem Subjecto fuͤr Wunderdinge koͤnnen verrichtet werden/ ſo mache ich den Anfang mit der Medicin/ welche allem vngluͤck-vnterworffenen Menſchen in allen natuͤrlichen zufaͤllig en Kranckheiten (nechſt Gott) Huͤlffe vnd Troſt iſt.
Wann wir nun den Vrſprung vnſerer Kranckheiten betrachten/ ſo finden wir anders keinen/ als die Suͤnden/ welche vns Adam vnd Eva/ vnſere erſte Eltern/ durch Vngehorſam oder uͤbertrettung deß Gebots Gottes auffgeerbet haben: dem Allmaͤchtigen aber ſey Lob vnd Danck geſaget/ daß Er einen Mittler geſand/ nemlich Chriſtum Jeſum/ welcher vns bey ſeinem him̃liſchen Vatter durch ſeinen Gehorſam biß zum Tod deß Creutzes wiederumb verſoͤhnet/ den Vngehorſam vnſerer erſten Eltern gebuͤſſet/ vnd vns vom Tod errettet/ vnd vns den Weg zum ewigen Leben gezeiget hat/ deſſen wir vns zu troͤſten haben.
Gleichwol iſt der Fluch uͤber vns geblieben/ alſo/ daß wir alle mit Schmertzen geboren werden/ in ſtetiger Sorg vnd Elend fortwachſen/ mit Beſchwernuͤß wieder abnehmen/ vnd endlich dem Tod (dafuͤr kein Kraut gewachſen iſt) zu eigen werden.
Vnd weil alles/ ſo das Leben hat/ den Tod ſo lang vnd viel meidet/ als es immer kan vnd vermag/ die Kranckheit aber ein Vorbott deſſelben gehalten wird/ vnd auch in der Warheit alſo iſt/ ſo iſt es auch kein Wunder/ daß man dieſelbe ſcheue/ vnd ſich ſo lang dafuͤr beſchuͤtze als muͤglich iſt/ vnd Gott zulaſſen wil.
Alles Geſchoͤpff/ ſowol das in der Erden/ im Waſſer/ uͤber der Erden/ vnd in der Lufft/ ja kein Wuͤrmlein iſt ſo gering/ es wehret ſich vor dem Tod ſo lang es immer kan vnd mag; vnd hat die Natur ihnen eingepflantzt vnd gezeiget/ wie ſie ſich darvor/ biß zu ihrer beſtim̃ten Zeit/ huͤten ſollen; vnd wann ja etwan durch ein zufaͤlliges Vngluͤck entweder mit fleiß oder vngefehr eines vom andern beſchaͤdigt worden/ es auch weiß/ was ſeine Artzney ſey/ vnd womit es ihme wieder helffen ſoll/ wann es nur darzu kommen kan/ vnd nicht daran verhindert wird; Allein der Menſch weiß ſolches von Natur nicht/ ſondern muß es durch lange Zeit/ durch viel Muͤhe vnd Fleiß ſuchen vnd erfahren; dahero auch vnter allen Thieren keines mehr Kranckheiten vnd Jammer/ als der Menſch vnterworffen iſt/ welches allein von der Suͤnden herkoͤm̃t.
Weilen dann nun gehoͤrt/ daß all vnſer Elend/ Schmertzen vnd Kranckheiten allein die Suͤnd verurſacht/ ſo moͤchte mancher ſagen:
Was duͤrfft ich dann der Medicin/ wann ich die Suͤnde hinweg thu/ auch die Kranckheit weichen muß/ welches ich leichter thun kan/ als viel vnliebliche Gekoͤch einzunehmen?
Es iſt wahr:
Gott ſind alle Ding moͤglich: wann wir nur einen rechten Glauben zu Gott haͤtten/ wir koͤnten ohne Medicin gnugſam von allen Kranckheiten bewahret vnd auch erlediget werden:
Aber wo iſt ein ſolcher Glaub zu finden?
Jſt doch bey deß HErꝛn Chriſti Zeiten allbereit ſchier keiner mehr geweſen/ indeme Er geſagt:
Wann wir Glauben eines Senffkorns groß haͤtten/ wir Berge von einem Ort zum andern wuͤrden verſetzen koͤnnen; nun aber koͤnnen wir kein Sandkoͤrnlein darmit wegſtoſſen.
Darauß abzunehmen/ daß aller Glaube vnd Zuverſicht zu Gott ſchier gantz vnd gar bey den Menſchen verloren ſey.
Hat man doch Zeugnuͤß genug/ daß bißweilen ein ſtarcker vnd vngezweiffelter Glaub zu Gott bey Menſchen gewircket/ vnd ſie uͤbernatuͤrliche Wunderwerck gethan haben.
Haͤtten die drey Knaben im feurigen Ofen keinen ſtarcken Glauben gehabt/ ſie waͤren nicht ſicher vorm Feuer geweſen.
Deßgleichen auch Daniel/ Moſes/ David/ vnd alle die lieben Apoſteln vnd andere Heiligen ſolches Glaubens (dadurch ſie ihre Wunderwerck verrichtet) theilhafftig geweſen ſind.
Jſt auch glaublich/ wann noch heutigs tags bey vns boͤſen Menſchen einer einen ſtarcken/ zuverſichtlichen/ vnwanckelbaren/ beſtaͤndigen Glauben allein zu Gott haͤtte/ er nicht weniger als vor dieſem die Heiligen gethan/ noch Wunder thun koͤnte.
Bey weme wird aber jetzund ein ſolcher Glaub gefunden?
Darumb wir vns auch mit den natuͤrlichen Mitteln (welche auch ohne einen Glauben wircken) behelffen muͤſſen/ wie dann die Medicin von Gott als ein natuͤrlich Mittel iſt/ den Kranckheiten ohne Glauben zu begegnen; wann man aber neben einem guten Glauben zu Gott die natuͤrliche Mittel gebraucht/ ſo wircken dieſelbe deſto beſſer/ vnd heiſſt nicht vnbillich/ ora & labora, vnd nicht cura & plora.
Dieſes iſt allein darumb geſagt vom Glauben/ auff daß man wiſſe/ daß der Glaub auch ohne Medicin/ welches Chriſtlich iſt/ vnd die Medicin auch ohne den Glauben/ welches viehiſch iſt/ helffen koͤnne: wehe aber deme/ der die Medicin nur als ein Vieh gebraucht/ vnd die Huͤlffe der Medicin/ vnd nit allein Gott zuſchreibet.
Sage alſo/ daß eine geringe Medicin bey einem Rechtglaubigen mehr Gutes richten kan/ als ein excellirende Medicin bey einem Vnglaubigen: derentwegen einerley Medicin bey einerley Kranckheiten vnterſchiedliche Wirckungen erzeigen kan/ vnd weiß bißweilen weder der Medicus noch Patient nicht/ woher es komme.
Mancher/ der allein ſeine Kranckheit durch Medicin curiren wil/ trachtet nach thcuren Dingen/ ihme vor andern damit zu helffen/ findet ſich aber gemeinig ich dabey betrogen.
Es wird von den Geitzigen/ welche nicht gern von ihrem Reichthum ſcheiden/ offtermals eine groſſe Quantitaͤt Perlen/ Edelgeſtein/ lapis Bezoar, gemahlen Gold/ vnd andere theuere vnkraͤftige Dinge auß der Apotheken gefreſſen/ davon ſie viel eher ſterben/ als wann ſie ein verachtetes Kraͤutlein gebraucht haͤtten/ allein darumb/ weiln ſie ihre Huͤlff vnd Troſt in der koſtbaren Medicin/ vnd nicht bey Gott/ geſucht haben.
Dieſe meine Medicin aber/ davon allhier gehandelt wird/ iſt nicht koſtbar/ ſondern uͤberauß kraͤfftig/ alſo/ daß ſowol die Armen als Reichen dieſelbe genieſſen/ vnd (nechſt Gott) von allen natuͤrlichen curirlichen Kranckheiten damit erlediget werden koͤnnen.
Folget ſeine Bereitung.
R. 2. oder 3. Pf. dieſes Menſtrui, kehre oder verwandele ſeine corroſiviſche Natur durch deß Feuers Krafft in eine vncorroſiviſche/ ſo haſt du ein ſolches Menſtruum fertig/ darmit dieſe Medicin bereitet wird/ nemlich alſo: Solvire in dieſem Menſtruo ſo viel primi entis auri, welches an vielen Orten der Welt/ vnd gemeiniglich bey Gold- Bergwercken/ gnugſam zu finden/ ſo viel es in der Waͤrme zu ſich nehmen wil/ vnd eine rohte Solution darauß werde/ dieſelbe ſetze mit gebuͤhrlichem Gewicht Vini ſolventis wiederumb etliche Tage ein zu digeriren/ ſo ſepariren ſich die reinere Theilen von den vnreinern/ vnd fallen die feces von der Medicin zu boden/ welche man hinweg thun ſoll/ die Medicin aber durch eine gelinde Waͤrme concentriren/ ſo wird ein rohter durchſichtiger Stein/ einem ſolvirlichen Saltz gleich/ darauß/ welchen man außnehmen vnd bewahren ſoll.
Jſt eine Medicin/ deren in rerum natura, auſſer dem Lapide Philoſoph. keine gleich zu finden/ vnd uͤber 10. oder 100. Jahren eben ſo gut/ als am erſten Tag/ vnd thut dasjenige alles mit groſſer Verwunderung/ was derſelben allhier zugeſchrieben wird/ dafuͤr billich alle Menſchen dem lieben Gott nicht gnugſam danckſagen koͤnnen.
Vom Gebrauch dieſer Medicin ins gemein.
DIeſe allgemeine Medicin kan in allen natuͤrlichen Kranckheiten ſowol bey den newgebornen kleinen Kindern vnd abgelebten ſchwachen Alten/ als ſtarcken Perſonen/ gluͤcklich vnd ſicherlich/ ohn alle Gefahr/ gebraucht werden/ vnd gar in einer kleinen Doſi, alſo/ daß ſelbe niemand zu nehmen entgegen (wie ins gemein gebraͤuchlich/ gantze groſſe Becher voll einmal) ſondern von 1. 2. 3. 4. biß auffs hoͤchſte in 6. oder 8. Granen ſchwer/ vnd auch womit man ſelber wil/ entweder mit einem Loͤffel voll warmer Bruͤh/ Wein/ Bier/ Waſſer oder Milch/ nach Gelegenheit deß Patienten/ wie es ihm am beſten beyzubringen iſt: operiret oder vollbringet ſeine Wirckung auff vnterſchiedliche Weiſe/ wie mans ſelber haben wil/ vnd der Patient es noͤhtig oder die Kranckheit erfordert.
Dann wann man bey der rechten allhier vorgeſchriebenen Doſi verbleibt/ ſo operiret dieſelbe gantz vnſichtbar/ ſtaͤrcket vnd reiniget das humidum radicale, treibet alles Boͤſe wunderbarlicher Weiſe allgemach auß dem Leib/ taͤglich/ oder uͤber 2. oder 3. Tagen/ nur einmal genommen/ nachdeme eines jedwedern Gelegenheit zulaſſen kan; bewahret den Menſchen vor allen boͤſen Zufaͤllen vnd Kranckheiten/ vnd laͤſſt im geringſten keine Gifft oder gifftige Lufft bey ihme einſchleichen: wofern aber die Doſis groͤſſer genommen wuͤrde/ operiret ſie auch ſichtbarlich/ entweder durch den Schweiß/ Vrin vnd Speichel/ oder aber bißweilen auch uͤberſich vnd vnterſich/ nachdem man ſelber wil/ vnd mit der Doſi auff- oder abſteiget/ vnd die Kranckheit auch ſolches erfordert vnd haben wil: dann viel/ ja der mehren Theil Kranckheiten koͤnnen damit curiret werden in gar geringem Doſi, vnd ohne ſichtbare operation, etliche aber/ als tieff-eingewurtzelte/ erfordern darneben auch eine ſichtbare Wirckung/ wann ſie nemlich durch eine geringe Doſin (welche vnſichtbar wircket) nicht gaͤntzlich zu vertreiben ſeyn.
Derentwegen ein jedweder/ welcher dieſe Medicin zurichtet/ vnd anderen adminiſtriret/ dieſes in acht zu nehmen hat/ auff daß er den Sachen recht vnd nicht zu viel oder zu wenig thue/ vnd er Ehr vnd Lob davon tragen moͤge.
Auff daß man aber ſich beſſer darein finden koͤnne/ ſo wil ich etwas vmbſtaͤndlicher bey etlichen der ſchwereſten Kranckheiten ſeinen Gebrauch/ gleich wie ich denſelben vielmal gut gefunden/ den Krancken zum beſten/ vnd man deſto weniger fehlen moͤge/ entdecken.
In Peſte, oder anderen hitzigen/ anſteckenden Fiebern/ præſerviret dieſe Medicin den Menſchen (nechſt der Huͤlff Gottes) taͤglich nur ein halb Gran bey jungen Kindern/ bey mittelmaͤſſigem Alter ein gantz Gran/ bey Starcken vnd Vollwachſenen zu 2. biß 3. Granen: wofern aber jemand die Kranckheit allbereit am Hals haͤtte/ ſo ſoll er nach Gelegenheit deß Alters die Doſin dupliren oder tripliren/ vnd ſich warm zudecken/ vnd wol darauff ſchwitzen; wird er die Kranckheit auff einmal nicht los/ kan er folgenden erſten oder andern Tag ſolche wieder gebrauchen/ oder ſo lang/ biß er darvon liberiret iſt.
Dieſer modus zu præſerviren vnd curiren ſoll nicht allein in Peſte, ſondern bey allen anſteckenden mit froſt- oder hitz-ankommenden Kranckheiten (wie auch bey allen gemeinen 1. 2. 3. oder 4. taͤgigen Fiebern) obſerviret werden/ ſo darff man keiner andern Medicamenten darneben/ dieſe iſt maͤchtig gnug/ nechſt einem eiferigen Gebaͤt/ dieſer allerſchroͤcklichſten vnd abſcheulichſten Kranckheit der Peſt/ Seitenſtechen/ vnd andern gemeinen Fiebern/ mit der Huͤlffe Gottes/ zu begegnen/ vnd kan ihr keiner (wie gut ſie ſonſten auch ſeyn moͤchten) vorgezogen werden.
In Epilepſia bey den kleinen neugebornen Kindern/ deren ein groſſe Anzahl daran huͤlfflos hinweg ſterben/ iſt dieſe Panacea ein offtbewaͤhrtes vnd allergewiſſeſtes Remedium, nur nach der Geburt ein Viertel oder ein halbes Viertel eines Grans mit ein wenig Milch oder warmer vngeſaltzener Butter eingeſtrichen/ den dritten Tag wieder ein halb Gran/ vnd uͤber acht Tagen wieder ein halbes/ ſo ſeynd ſie hernach davon befreyet.
Wofern aber ja uͤber etliche Tagen/ Wochen oder Monaten ſich ein paroxyſmus wieder ſolte mercken laſſen/ kan die Doſis etwas ſtaͤrcker wiederholet werden ſo offt vnd viel/ biß es auſſen bleibt.
Dieſe Medicin ſolten ihnen alle Muͤtter hoch laſſen anbefohlen ſeyn/ dann manches Kind/ ſo ſonſten friſch vnd geſund iſt/ an dieſer Kranckheit huͤlfflos hinweg ſtirbt: vnd iſt ein groſſer Mißbrauch etlicher Medicorum, welche bey ſolchen Faͤllen den kleinen Kindern groſſe Glaͤſer voll krafftloſes Perlenwaſſer/ Bezoarſtein mit Pæonienwaſſer oder Pulver/ ſamt andern vnnuͤtzlichen Dingen/ einſchuͤtten.
Bey den Alten aber ſoll die Doſis alle Tag von 1. 2. 3. biß in 6. Gran gebraucht werden/ wann ſie dem Gebrauch abwarten koͤnnen:
wo nicht/ uͤber den dritten oder vierdten Tag auffs wenigſte einmal/ ſo lange darmit continuiren/ biß die Kranckheit ſich nicht mehr ſpuͤren laͤſſt; vnd ſonſten nichts darneben gebrauchen/ ſondern allein den Tag/ ſo ſie es genommen/ ſich fuͤr kalter Lufft bewahren/ vnd drey oder vier Stunden auffs wenigſte darauf faſten.
In Lepra, vnd all andern abſcheulichen Kraͤtzen/ wie ſie auch moͤchten genennet werden/ iſt kein beſſer Remedium zu finden/ dieſelbe ohne Muͤhe vnd leichtlich von grund auß zu vertreiben/ als allein durch dieſe Medicin; vnd wird nimmer faͤhlen/ wofern der Patient nur ſo ſtarck iſt/ daß er dieſelbe gebrauchen/ vnd die Cur außſtehen kan.
Jn der abſcheulichen vnd vergifften Hurenkranckheit (Morbus Gallicus genant) kan nichts ſicherers vnd gewiſſers gebraucht werden/ nur allein die Doſin ſo weit verſtaͤrcket/ biß daß es nicht allein einen ſtarcken Schweiß/ ſondern auch vomitus vnd ſedes errege/ immer einen Tag vmb den andern davon gebraucht vnd damit angehalten ſo lang vnd viel/ biß der Kranckewieder geſund worden/ welches in 8. oder 14. Tag geſchehen kan.
Jn der Waſſerſucht ſoll der Patient taͤglich eine Doſin davon gebrauchen/ vnd etliche Stunden darauff faſten/ wie bey andern Kranckheiten auch noͤhtig/ aber nicht ſtarck/ ſondern von einen Gran auffſteigen ſo lang/ biß die Medicin gleichſam einen Vnwillen/ aber doch keine vomitus, verurſache/ als dann weiß man/ wie hoch die Doſis dem Patienten diene/ vnd er ſolche vertragen koͤnne; vnd dann hernach wieder ein Gran/ oder nach Nohtdurfft zwey weniger eingeben/ vnd ſo lang damit fortfahren/ biß das Waſſer bey ihm alles durch den Schweiß/ Stul vnd Vrin außgangen/ vnd der Krancke ſeine vorige Geſundheit wieder erlangt habe; vnd darff niemand zweiffeln/ daß nicht dieſer morbus gluͤcklich/ allein durch dieſe meine Panaceam, (wofern es nicht gar zu weit mit dem Patienten gekommen) ſolte koͤnnen curiret werden.
Jn Podagra/ welche Kranckheit ſonſten neben dem Außſatz vnd Waſſerſucht von den gemeinen Medicis fuͤr vnheilbar gehalten wird/ thut dieſe Univerſal-Medicin groß Wunder/ vnd in kurtzen Zeiten mehr/ als man ihr zugetrauet haͤtte/ wann nur recht damit procediret wird:
dann ſie zieht in kurtzer Zeit den Affluxum zuruͤck/ vnd fuͤhret denſelben vnſichtbarlich auß dem Leib/ alſo/ daß allgemach/ von Tag zu Tag/ die Schmertzen nachlaſſen/ die Geſchwulſt ſich mindert/ vnd der paroxyſmus ertraͤglicher wird/ langſamer wiederkoͤm̃t/ vnd endlich gar auſſenbleibt.
Mit der Doſi ſoll man procediren/ wie oben bey der Waſſer ſucht gelehret/ vnd von 1. Gran auffſteigen/ biß der Patient einen nauſeam davon bekoͤm̃t/ alsdanu wieder 1. oder 2. Granen minder nehmen/ ſo lang vnd viel/ alle Tag nuͤchtern gebraucht/ ſich in der Waͤrme gehalten/ vnd darauff vier Stunden gefaſtet/ biß daß maus nicht mehr noͤhtig hat.
Allhier wird ſich mancher an ſtoſſen/ vnd nicht glauben koͤnnen/ daß es moͤglich/ ein ſolche (ſchier von allen Menſchen vnheilbar-geachte Kranckheit) zu curiren/ deme kan ichs nicht verargen: dann ich ſelber noch vor wenig Jahren/ ehe ich dieſer Univerſal-Medicin kraͤfftige Wirckung erfahren/ derſelben Meynung auch geweſen/ da hernach aber die Experientz mich ein beſſers gelehret/ ich nun auch anders darvon vrtheilen kan: vnd ſage ich mit Warheit/ daß die Kranckheit nicht vnheilbar/ ſondern mit einer guten Medicin (wofern dieſelbe nicht allzuweit eingeriſſen/ vnd der Patient fuͤr Alter vnd Schwachheit die Medicin zu gebrauchen nicht mehr vertragen kan)
(vnd auch ſonderlich Gott ſolches nicht verhindert) wo nicht radicitus, dennoch der groͤſſere Theil davon außzutreiben muͤglich.
Daß aber mancher meynen moͤchte/ daß es gleich guͤlte/ wann er ſich dieſer Panacea gebrauchte/ ob er ſich alle Tage mit vielerley verbotenen vnd ſchaͤdlichen Speiſen anfuͤllete/ vnd ein en guten Rauſch darzu trincke/ der gehet weit irꝛ/ vnd kan ihm keine Medicin helffen/ wañs auch der Lapis Philoſophorum ſelbſten ſeyn ſolte:
dann was die Medicin vormittag gut maͤchte/ das wuͤrde durch den Vberfluß vnd Exceſs im eſſen vnd trincken (davon gemeiniglich ſolche Kranckheiten herkom̃en) den nachmittag wieder verderbt.
Daß aber deren viel ſich bereden laſſen/ wañ ſie ſich nur vom Weintrincken enthielten/ ſie alſo mit der zeit davon ſolten befreyet werden/ iſt auch nichts:
dann nicht allezeit das Weintrincken ſolche Kranckheit generiret; wie dann gnugſam beweißlich/ daß auch bißweilen ſolche arme Leut dieſelbe bekommen/ welche niemaln Wein getruncken.
Derohalben dem Weintrincken die Schuld nicht allein muß zugelegt werden.
Eine jedwedere uͤberfuͤllung/ ſie geſchehe gleich mit Wein oder Bier/ kan zwar Vrſach darzu geben/ vnd die Kranckheit vermehren/ aber nicht allein machen.
Es ſeynd mehr Vrſachen/ dadurch dieſer Morbus entſtehet/ vnd vnter andern der Zorn/ wann man ſich zuntoͤfftern darmit uͤbermannen laͤſſt; auch iſt die Geilheit oder uͤberfluͤſſiger Beyſchlaff (welcher gemeiniglich der Trunckenheit auff dem Fuß nachfolget/ nicht der geringſten Vrſach eine; dann dadurch die Natur ſehr geſchwecht wird/ daß ſie die Remanentz, welche vom begangenen Exceſs uͤberfluͤſſigen eſſens vnd trinckens verblieben/ außzutreiben nicht maͤchtig/ ſondern derſelben zu bleiben/ vnd ſchwere Kranckheiten zu generiren gegen ihrem Willen/ vnd Mangelung natuͤrlicher Kraͤfften/ nach Gefallen darinn zu handeln/ ſtatt geben muß.
Dann wann vnd wo die Mauer am ſchwaͤchſten iſt/ der Feind ſich am allereheſten eindringet vnd Schaden zu thun ſuchet/ wie das gemeine Sprichwort lautet/ Wo der Zaun am niedrigſten iſt/ wil ein jedweder uͤberſteigen: alſo auch gemeiniglich in Gebaͤrung dieſer Kranckheit zugehet/ wann nemblich der Leib durch uͤberfluͤſſiges eſſen vnd trincken am allermeiſten beſchweret vnd angefuͤllet/ vnd durch den allzuviel von dem ſtarcken Wein angetriebenen veruͤbten Beyſchlaff aufs hoͤchſte verſchwaͤchet/ die Natur nicht maͤchtig genug/ die Reliquien außzutreiben/ ſondern zu groſſem Nachtheil vnd Schaden deß gantzen Leibs ihr einen fixam ſedem zu machen zuſehen muß.
Item, ſo widerſtehet dieſe Medicin ſehr kraͤfftig (vor allen andern Medicamenten) allen obſtructionibus deß Miltzes vnd der Leber/ dadurch das Gebluͤt verderbet wird/ vnd ſchwere Kranckheiten/ als Schuͤrmund/ lauffende Gicht/ Roſen oder Schoͤne/ langwierige Schmertzen deß Haupts/ matte Glieder/ ſtinckender Athem; bey den Weibern auffſteigung der Mutter vnd Hinterbleibung ihrer Monatzeiten/ Hertzklopffen/ Ohnmacht/ Schwindel/ vnd was dergleichen ſehr viel vnbekandte Kranckheiten mehr ſeyn/ nach Gelegenheit deß Patienten vnd Kranckheit/ dieſe Medicin offt- oder wenigmal die Wochen gebraucht/ wird man Wunder damit ſehen.
Weiters ſo recommendire ich dieſe Medicin aufs hoͤchſte allen denen/ welche mit der Wund-Artzney vmbgehen/ als die groͤſſeſte Medicin/ die ſie jmmer haben oder bekommen koͤnnen/ dann dieſelbe nicht allein taͤglich/ in kleiner Doſi innerlich gebrauchet/ alle friſche Fleiſchwunden/ ohne Zuthuung innerlicher Wundtraͤncken/ oder aͤuſſerlichen Aufflegung von vielen Stuͤcken zugerichteten Pflaſtern/ dann dieſe Medicin alle Zufaͤlle hindert/ vnd von innen herauß gnug allein heilet/ vnd zuwachſen macht/ doch dieſes von ſolchen Wunden zu verſtehen/ da kein Bein entzwey iſt/ darzu die Handgriffe gehoͤren/ die Roͤhren wieder auffeinander zu richten vnd zuſammen zu ſchindelen.
Auch ſollen die tieffe Stich nach Gebrauch vnd Erforderung der Handgriffe gemeiſſelt werden/ ſonſten darff man aͤuſſerlich nichts weiters gebrauchen/ als taͤglich die Wunden mit eigenem.
Vrin vnd Saltzwaſſer gereiniget/ vnd mit einem reinen Duch/ ſo darinn genetzet/ zugebunden/ vnd fuͤr kalter Lufft bewahret werden.
Wofern aber die Wunde gefaͤhrlich vnd allzugroß waͤre/ koͤnte man dieſelbige mit einem guten Wundbalſam vnd Pflaſter von mineraliſchen floribus, Wachsoͤhl vnd Terpentin gemacht/ (deren ich in meinen anderen Schrifften zu machen gelehret) darneben verbunden werden; vnd iſt gantz vnnoͤhtig/ daß man ſo vielerley Oel/ Salben/ Pflaſter/ vnd ander Schmierwerck (wann man dieſe Medicin innerlich taͤglich geneuſſt) zu einer friſchen Wunden gebrauche.
Jn offenen/ fiſtulirten/ faulen/ ſtinckenden Schaͤden thut dieſe Medicin das ihre auch mit Verwunderung/ vnd bedarff man aͤuſſerlich anders nichts gebrauchen/ als allein einen mineraliſchen Balſam den Schaden rein zu halten/ vnd mit einem gemeinen Pflaſter/ von Wachs vnd Terpentin gemacht/ vor der Lufft bewahret: die Medicin thut inwendig von grund auß ſolche Schaͤden gnugſam heilen vnd zuwachſen/ ohne Zuthun all anderer in oder außwendiger Mittel/ vollkoͤm̃lich.
Auch iſt dieſes die geringſte Tugend nicht vielgedachtes Subjecti, nemlich/ daß die Metallen vnd Mineralien leichtlich darmit in die hoͤchſte ſubtilitaͤt zu bringen/ welche nicht allein innerlich zu gebrauchen zu vielen ſchweren Kranckheiten augenſcheinlich groſſe Kraͤffte vnd Huͤlff erzeigen/ (wie im Andern Theil Furnorum bey den Spiritibus volatilibus zu ſehen) ſondern weil dieſe præparation leicht vnd vnkoſtbar/ auch aͤuſſerlich kan Nutzen ſchaffen/ wann dieſelbe nur vnter warm Waſſer nach behoͤrlichem Gewicht gemiſcht/ das gemeine Waſſer ſo kraͤftig dadurch wird/ daß es in ſchweren Kranckheiten viel mehrers außrichten kan/ als die natuͤrliche warme Baͤder.
Dann die natuͤrliche von mineraliſchen ſpiritibus oder corporibus imprægnirte warme Waſſer ſo kraͤfftig nicht ſeyn koͤnnen als dieſe/ welche man nach Gelegenheit der Kranckheit verſtaͤrcken oder verſchwaͤchen kan/ welches bey den natuͤrlichen nicht iſt.
Nachdem ich aber betrachtet/ daß dieſe allhier beſchriebne Univerſal-Medicin nicht einem jedwedern zu præpariren gegeben iſt/ vnd viel derſelben wolten gern theilhafftig ſeyn/ ſo hab ich fuͤr gut angeſehen/ allhier dieſe Erinnerung oder Ermahnung zu thun/ daß derjenige/ welcher dieſe Medicin weiß vnd bereiten kan/ andern/ die es nicht koͤnnen/ auch auß Liebe wolte zukommen laſſen/ Aber nicht alſo (nach der boͤſen Welt Gebrauch) ſein eigenes darinn zu ſuchen/ reich damit zu werden/ ſondern alſo/ daß er eben ſeine angewandte Koſten vnd Muͤhewaltung wieder davon haben moͤge.
Vnd weilen die Mediein ſowol in forma pulveris als in forma liquida (wann ſie ſolten verſchickt werden) nicht von jederman rechtmaͤſſig oder nach Gebuͤhr zu gebrauchen/ indem man in Abmaͤſſung der Tropffen oder Abwegung der Granen fehlen/ (vnd der Sach entweder zu viel oder zu wenig leichtlich thun koͤnte) ſo hab ich gut eracht/ daß dieſelbe/ vmb der Bequemlichkeit willen/ vmb deſto weniger in der adminiſtrirung zu fehlen/ in formam Pillularum gebracht wuͤrde/ in ſolcher Manier/ daß eine Pillen fuͤr ein Gran zu rechnen/ zwey fuͤr zwey Gran/ vnd ſo fortan/ alſo/ daß der Patient keines weitern Abwegens bedarff/ ſondern nach Gelegenheit ſeiner Kranckheit vnd meiner Beſchreibung entweder 1. 2. 3. 4. mehr oder weniger/ auff einmal einnehmen darff.
Alſo vnd auff dieſe Weis kan dieſe Medicin gar wol vnd ſicherlich verſchicket/ vnd an vielen Orten den Krancken Huͤlff dadurch erzeiget werden.
Auff daß aber/ in Verſchickung dieſer Medicin/ kein Betrug ſich vntermenge/ ſo ermahne ich jederman/ daß er ſich wol fuͤrſehe/ von wem er ſolche empfange:
dann kein Zweiffel/ es werden ſich boͤſe/ betriegliche Menſchen finden/ die ſich ruͤhmen werden/ dieſe ineine Medicin zu haben/ vnd andern dieſelbe theuer zu verkauffen ſuchen; fuͤr ſolchen Leuten kan man ſich huͤten/ vnd zuſehen/ mit wem man vmbgehe/ auff daß man nicht (wie mit meinem Alkaheſt geſchehen/ davon oben in der præfation gedacht worden) darmit betrogen werde.
Dieſes ſeynd nun die fuͤrnemſten Tugenden dieſer meiner Univerſal-Medicin; die andere/ welche ich vmb der kuͤrtze willen zu ſchreiben allhier vnterlaſſen/ koͤnnen von einem jedwedern verſtaͤndigen Menſchen auß dieſen beſchriebenen Vmbſtaͤnden erkant vnd verſtanden werden.
Bezeuge derhalben nochmal/ daß alles dasjenige/ ſo ich dieſer Medicin zugeſchrieben/ vnd noch ein viel mehrers/ ſie vollkoͤm̃lich (wann ſie wol bereitet vnd mit Verſtand recht adminiſtriret wird/ verrichten kan/ ſonderlich wann man das Gebaͤt vnd Anruffung zu Gott nicht dabey vergiſſet:
dann das Gebaͤt vnd Vertrauen zu Gott ſegnet vnd verſtaͤrcket eine jedwedere Medicin/ welches der Gottloſe nicht glaubet noch hoͤren wil/ derentwegen wird fuͤhlen muͤſſen.
Eine Artzney kan zwar wol/ durch Zulaſſung Gottes/ ohne Gebaͤt/ den Krancken geſund machen/ vnd das Brod/ ohne Danckſagung genoſſen/ den Hunger ſtillen/ wie es bey den vnvernuͤnfftigen Creaturen taͤglich geſchicht/ iſt aber eine viehiſche vnd nicht menſchliche Weiſe/ die Gaben Gottes zu genieſſen: Aber Chriſtlich/ zufoͤrderſt in Kranckheiten/ Gott vmb Huͤlff anruffen/ vnd darnach die Medicin gebrauchen/ ſo wird vnzweifelhafftig ein gluͤcklicher Succeß darauff erfolgen.
Daß du aber dir einbilden moͤchteſt/ als wann du durch dieſe Medicin ein jedwedere Kranckheit/ wie alt vnd eingewurtzelt ſie auch waͤre/ ohne Vnterſcheid vnfehlbar zu vertreiben ſey/ iſt nicht alſo zu verſtehen:
dann allhier nur von ſolchen Kranckheiten geſagt wird/ denen noch durch natuͤrliche Mittel zu begegnen/ vnd Gott auch mit zu frieden iſt/ vnd zulaſſen wil/ daß ſie vertrieben werden.
Dañ bißweilen ſind bey manchem Menſchen die innerliche viſcera durch dicke humores alſo eingenommen vnd tartariſiret/ daß es nicht muͤglich durch Medicamenten/ wie kraͤfftig vnd gut ſie auch ſeyn moͤchten/ ſelbe wieder zu recht zu bringen.
Bißweilen ſind Lung vnd Leber allbereit ſchier gantz verfault/ ehe man am rechten Ort Huͤlff ſuchet; wer kan andere darfuͤr wieder darſetzen?
Es wachſen die innerliche Principal-Glieder/ wann ſie einmal verzehret ſind/ nicht wieder/ wie den Krebſen vnd Spinnen die Fuͤß/ wann ſie ihnen abgebrochen.
Deßgleichen hat bißweilen auch Gott dem Menſchen eine Kranckheit aufgelegt/ die Er nicht wil/ daß ſie ſoll geheilet werden.
Solche vnd dergleichen Kranckheiten ſeynd den Menſchen mit natuͤrlichen Mitteln vnmoͤglich zu curiren/ Gott aber ſeynd alle Ding muͤglich/ der in ſolchen verzweiffelten Kranckheiten allein helffen kan/ wann Er wil/ vnd ſonſt keiner.
Dieſes nun ſeynd vnheilbare Kranckheiten/ welche mit meiner Panacea nicht zucuriren/ vnd nicht Quartana Lepra, Podagra, Epilepſia vnd Hydropiſis, wie ihnen dermehrer Theil einbildet/ vnd die Erfahrung hergegen das Widerſpiel bezeuget.
Vnd obwol alle Kranckheiten deß Menſchen von Jahr zu Jahr aͤrger vnd beſchwerlicher werden/ vnd ſich mit den Suͤnden haͤuffen vnd vermehren/ ſo hat doch der allerguaͤdigſte Gott hergegen auch dieſes gegeben/ daß auch je laͤnger je mehr kraͤfftigere natuͤrliche Mittel durch der Menſchen Fleiß vnd Eingebung Gottes erfunden werden/ alſo/ daß nimmer fehlet/ wann Gott verwundet/ Er auch wieder heilen/ vnd ſeine Allmacht beweiſen kan.
Es waͤre zu wuͤnſchen/ daß doch einmal der vnnuͤtze Streit vnd eiteles disputiren vnd philoſophiren der Gelehrten auffgehoben/ vnd die wahre Erkaͤntnuͤß Gottes dargegen eingefuͤhret wuͤrde/ es ſolte viel ein andere Welt ſeyn: dann durch die wahre Erkaͤntnuͤß Gottes gehet dem Menſchen ein ſonderbar Licht auff/ welcher/ ſo deſſelben mangelt/ ihme alles dunckel vnd finſter iſt/ ja alle Geheimnuͤſſen der Natur verborgen bleiben.
Die meiſte Sorg/ Muͤhe/ Arbeit vnd Fleiß der Menſchen iſt jetzunder allein/ ſeinen Nechſten haſſen/ verachten/ befechten vnd beſtreiten/ ja gantz vnd gar verfluchen/ vnd mit Leib vnd Seel in die Hoͤlle wuͤnſchen/ welches ja nicht ſeyn ſolte/ dann Gott nicht wil/ daß ein Menſch den andern verdamme/ ſondern ihme allein das Vrtheil vnd die Rache wil vorbehalten haben.
Wo die Liebe deß Nechſten mangelt/ iſt auch keine Sellgkeit zu hoffen/ dieſe opinion werde gleich defendiret wie ſie wolle.
Was nuͤtzet ein Baum ohne gute Fruͤchten?
Mit vielem ſchwaͤtzen vnd zierlichem disputiren laͤſſt ſich Gott nicht contentiren/ Er ſucht vnd begehrt allein ein demuͤtiges/ gehorſames vnd reines Hertz/ auff daß ſein Heiliger Geiſt darinn wohne/ vnd vns zu aller Warheit leiten moͤge; wo Er dieſes nicht findet/ Er auch nicht hinkoͤm̃t/ ſondern ein hoffaͤrtiges vnd zaͤnckiſches Hertz dem leidigen Satan/ als einem Vatter der Luͤgen vnd Bewahrer der Finſternuͤß/ eigenthuͤmlich zu beſitzen einraumet.
Daher dañ ſo viel Vnruh/ Zanck vnd Verfolgung vnter den Menſchen in dieſer boͤſen Welt geboren/ vnd die wahre Erkaͤntnuͤß Gottes vnd der Natur (davon ſchier nichts mehr uͤbrig) hergegen verloren/ vnd die gantze Welt mehr durch das irrende Meynen/ als warhafftiges Wiſſen/ regiret wird.
Bleibt alſo wegen vieler Eitelkeit/ damit ſich die Gelehrten ſchleppen/ vnd die edle Zeit verſchwenden/ die Natur mit ihren Heimlichkeiten/ zu groſſem Nachtheil der Menſchen/ verborgen vnd vnerforſcht.
Dieſes/ ſag ich/ iſt allein die Vrſach/ daß ſo wenig Erkaͤntnuͤß der Natur bey dieſen Zeiten vnter den Gelehrten iſt/ welches Gott einmal aͤndern/ vnd in einen beſſern Stand bringen wolle.
Nach Beſchreibung der wahren Medicin vnd ihrer Gebraͤuch/ dadurch die Geſundheit deß Menſchen erhalten; vnd wann ſie verloren/ wiederumb zu erlangen/ welche allen Schaͤtzen der Welt weit vorzuziehen/ folget jetzunder/ was fuͤr andere Secreten/ dadurch die nohtduͤrfftige Nahrung der Menſch haben kan/ mit obgemeldtem Subjecto weiters koͤnnen zuwegen gebracht werden.
Vnd/ gleich wie oben in der Præfation vermeldet/ daß dieſes Subjectum allen Menſchen auff der Welt/ hohen vnd niedrigen Standes/ Geiſt- vnd Weltlichen/ Edel vnd Vn-Edel/ Reichen vnd Armen/ entweder dieſelbe etwas Gutes dadurch zu erinnern/ oder aber zu Huͤlff vnd Nutzen ihrer Profesſion vnd Handthierung zur Wolfahrt gereichen koͤnne:
Alſo wil ich nun anfangen/ etliche ſchoͤne vnd nuͤtzliche Gebraͤuch dieſes Subjecti zu entdecken/ auf daß jederman ſehen moͤge/ daß es ein Subjectum Univerſale ſey/ dafuͤr ichs allzeit gehalten/ vnd andere hinfuͤro auch billich halten werden vnd muͤſſen.
Erſtlich koͤnnen durch Huͤlff dieſes Subjecti alle Ertz vnd Bergwercken fundamentaliter probiret vnd verſucht werden/ was ſie eigentlich fuͤr Metallen fuͤhren/ vnd wie vielerley/ auch wie viel eines jedwedern deroſelben am Gewicht beyſammen/ darnach man ſich im Bergwerckbauen vnd Ertzſchmeltzen richten kan/ auff daß nicht vergebliche Vnkoſten auffgewendet werden.
Dieſes iſt ein uͤberauß-ſchoͤnes Stuͤcklein/ geſchwind/ ohne groſſe Muͤh vnd Koſten/ vielerley Ertz bald zu erfahren/ allen denen nuͤtzlich zu wiſſen/ welche mit dem loͤblichen Bergwerckbaw ſich bemuͤhen/ vnd Nutzen darauß ſuchen; wie dann zu dieſen boͤſen Zeiten vns Deutſchen wol noͤhtig waͤre/ viel gute Bergwercken zu entdecken/ weil wir in vnſern langwierigen Kriegslaͤufften ſolcher den mehrern Theil verloren haben/ vnd eins von den beſten Mitteln waͤre/ bald wieder einen groſſen Schatz (in vorfallender Gelegenheit ſolchen gegen die Feinde deß Vatterlands zu gebrauchen) zu erheben: wie dann allbereit ſchon reiche ☉ vnd ☽ Bergwercke/ welche ſonſten noch vngeacht oder vngebauet auff dieſe Stunde waͤren ligen blieben/ durch dieſe neue vnd geſchwinde Invention (die Ertze leichtlich zu probiren) bey vns erfunden vnd entdeckt ſeyn.
Deßgleichen alle ☽ vnd ☉ Ertze auff eine beſondere vnd bißhero vnbekande Weis mit wenigen Koſten leichtlich in groſſer copia zu ſchmeltzen/ auff daß ein viel mehrers erhalten werde/ als durch die gemeine Weis.
Alle fluͤchtige vnd vnzeitige ☉ vnd ☽ Ertzen ſeynd darmit innerhalb drey Stund lang zu figiren/ daß ſie noch einmal ſo viel gut Metall geben/ als ſie ſonſten ohne die figirung haͤtten geben koͤnnen.
Dieſe fuͤnff Stuͤck ſind allen hohen Standsperſonen/ welche Bergwerck in ihren Laͤndern haben/ ſehr noͤhtig vnd nuͤtzlich zu wiſſen/ dadurch dem Land ein groſſes damit einzubringen.
Item, durch Huͤlff dieſes Subjecti kan auch alles ☉ vnd ☽/ ſo nicht fein auß den Ertzen geſchmoltzen/ gantz geſchwind von allem Zuſatz geſaͤubert/ vnd das ☽ vom ☉ geſcheiden/ nur im Guß/ mit leichter Muͤhe/ wenig Koſten/ in groſſer quantitaͤt.
Von altem Bruch-Zin kan das zugeſetzte Bley/ ſam̃t bey ſich fuͤhrendes ☉ vnd ☽/ leichtlich durch dieſes Subjectum gezogen werden/ alſo daß man/ wann das ☉ vnd ☽ davon geſcheiden/ das Zin gleichwol wieder zu ſolcher Arbeit/ darzu ſonſten ander Zin gebraucht wird/ zu gebrauchen/ vnd demſelben ſehr wenig abgehet/ vnd beſſer heraußkoͤm̃t nach der Scheidung/ (in welcher ihme ſein zugeſetztes Bley benommen wird) als daß es vor derſelben geweſt iſt.
Gleicher weis kan darmit auß allem Wißmut viel ☽ geſchieden werden/ vnd doch der Wißmut erhalten bleibt:
iſt ein gut Stuͤcklein an ſolchen Orten/ da der Wißmut haͤuffig bricht vnd vnwerth iſt.
Item kan auß dem alten Kupffer viel ☽ geſchieden werden/ alſo/ daß das Kupffer nicht verloren gehet.
Ein nuͤtzliche Arbeit an allen Orten zu thun/ da nur Kupffer zu bekommen iſt.
Ein jedweder gemein ☽ in wenig Stunden lang mit dieſem Subjecto zu gradiren daß es guͤldiſch werde/ wann ſolche Arbeit zu 2. 3. 4. oder mehrmalen widerholet wird/ (welches in einem Tag geſchehen kan) ſo wird das ☽ ſo reich von ☉/ daß es die Muͤh vnd Koſten zu ſcheiden reichlich außwirfft/ vnd man zur Nohtdurfft ſeine Koſt dadurch haben kan.
Das ☉ von ☽ vnd auch andern Zuſaͤtzen der gemeinen Metallen/ als Kupffer/ Zin/ Eiſen/ Bley/ Meſſing/ Antimonii, Arſenic, oder was ſonſten darzu moͤchte kommen ſeyn/ gantz leichtlich vnd geſchwind durch den Guß zu ſcheiden/ vnd ohne die Cupellen fein zu machen (allein durch dieſes Subjectum) alſo/ daß ein jedweder Metall beſonder erhalten wird/ allen denen die Bergwerck bauen/ oder ſonſten mit ☽ vnd ☉ vmbgehen/ ſehr noͤhtig vnd nuͤtzlich zu wiſſen/ darinn in kurtzem/ wegen Erſparung vieler Muͤh vnd Koſten/ die ſonſten auff das gemeine vnd bekandte ſcheiden gehen/ ein groſſes zu erhalten.
Ein jedweder vnvollkommen Metall innerhalb einer Stunden lang/ ohne zuthun anderer Metallen/ allein durch dieſes ſecret Feuer zu zeitigen/ daß dieſelbe in dem examine gut ☉ vnd ☽ von ſich geben/ aber nicht mit beſonderm Nutzen/ ſondern allein zu beweiſen/ daß die geringere Metallen durch die Kunſt zur perfection zu bringen ſeyn; einem jedweden/ welcher mit Metallen vmbgehet/ vnd ſeine Nahrung darauß ſuchet/ zu einem groſſen Licht vnd guter Nachricht.
Es wachſen auch alle Metallen darinn auf/ in Form vnd Geſtalt der Vegetabilien/ vnd folches zuſehend/ alſo/ daß die Gewaͤchs innerhalb zwo oder drey Stunden Fingers oder wol Hand lang in viel Aeſte vnd Zacken fortſchieſſen/ aber ohne Nutzen/ ſondern allein dabey zu ſehen/ daß dieſes Subjectum auch die Metallen (den Vegetabilien gleich) wachſen mache.
Aber ein ander Wachsthum oder Vermehrung der vollkommenen Metallen auß den vnvollkommenen/ ſo nuͤtzlich/ vnd einem vegetabiliſchen Wachsthum gleich iſt/ geſchicht alſo:
Jndem ein jedweder vegetabiliſcher Saame/ wann er in die Erde geſaͤet wird/ darinn keymet/ vnd in Kraut oder Baͤume waͤchſet/ vnd ſeine Vermehrung allein wegen angeborner zu ſich ziehender Kraft auß der Erden nim̃t: Alſo auch dieſes Werck/ wann nemlich ☉ oder ☽ in dem Saturno, Jove, Venere oder Marte, als ihrer Erden vnd Waſſer/ keymet/ waͤchſet/ vnd/ einem vegetabiliſchen Saamen gleich/ ſich darauß nehret/ von Tag zu Tag zunimt vnd ſich vermehret/ der Natur Liebhabern ein nach denckliches Stuͤck.
Auß allen vnvollkommenen Metallen vnd Mineralien iſt auf vielerley Weis vnd Wege durch dieſes Subjectum (welche doch ſonſten auff der Cupellen Prob nichts halten) gut vnd beſtaͤndig ☉ vnd ☽ zu bringen/ darbey die Muͤglichkeit zu beweiſen/ daß alle vnvollkommene Metallen etwas vollkommenes in ihrem Jnnerſten verborgen haben/ welches/ wann ſie durch die Kunſt vmbgekehret werden/ ſelbe ſich erſt offenbaret; allen denen/ die mit Metallen vmbgehen/ zu groſſer Nachricht.
Dieſes ſind die fuͤrnehmſten Stuͤck/ ſo ich in metalliſcher Arbeit (mit dieſem Subjecto zu thun) erfahren habe/ ohn zweiffel wird noch ein viel mehrers damit zu thun ſeyn/ das mir noch vnwiſſend/ vnd vielleicht auch vnbekand bleibet/ vnd einem andern nach mir (welcher einen guten Anfang auß meinen Schriften haben kan) moͤchte offenbaret werden; dem ichs von Hertzen goͤnne/ auf daß mit der zeit die verborgene Geheimnuͤſſen der natuͤrlichen Wunderwerck Gottes einmal/ dem menſchlichen Geſchlecht zum beſten/ herauß aus Tages Licht kommen moͤchten.
Vnter dieſen oberzehlten Secreten/ ſo gering ſie dem Leſer gleich anzuſehen oder vorkommen moͤchten/ etliche vnter ſeyn/ durch welche man ſeine Nahrung zur Nohtdurfft gnugſam in der Stille mit den ſeinigen haben kan/ wo man frey iſt/ vnd keines andern Sclav oder Schuhfeg ſeyn darff/ wann man nicht ſelber gern wil.
O wie edel iſt die Freyheit/ vnd weiß niemand was Freyheit iſt/ wann er niemaln ein Selav geweſen.
Ein Biſſen Brod in Ruhe vnd Stille iſt einem vernuͤnfftigen Mann lieber/ als bey Sorg/ Gefahr vnd Vnruhe eine koſtbare Mahlzeit.
Wol dem/ welcher mit Paracelſo ſagen kan:
Alterius non ſit, qui ſuus eſſe poteſt; vnd noch beſſer dieſem/ welcher die empfangene Gabe Gottes wol anlegt/ vnd ſeines Nechſtennicht dabey vergiſſet/ auf daß ihn ſeine zeitliche Freyheit nicht zur ewigen Dienſtbarkeit fuͤhre.
Nachdem ich nun angezeigt/ wie daß vielgemeldtes Subjectum allen Standsperſonen in der Welt nuͤtzlich ſeyn koͤnne/ aber bißhero nur ſeinen uſum zu den metalliſchen laboribus beſchrieben/ welches nicht ein jedweder verſtehen oder thun kan/ vnd nur allein denen kan nuͤtzlich ſeyn/ die Mittel haben Bergwerck zu bauen/ Ertze zu ſchineltzen/ vnd dieſelbe voneinander zu ſcheiden/ Adel- vnd Vn Adelichen Perſonen/ auch Gelehrten/ ſo wol Geiſt-als Weltlichen/ die nicht in Beſtallung oder Herrendienſten ſeyn/ auch Kaufleuten/ Rentenirers vnd dergleichen/ denen ſeynd die obbeſchriebenen Secreten nuͤtzlich/ vnd keinen Handwercksleuten/ Haͤckern vnd Bauern.
Auff daß aber auch dieſen darmit gedienet werde/ wil ich anzeigen/ wie daß ſowol dem Geringſten als dem Groͤſſeſten vnter denſelben/ Nutzen dardurch kommen moͤchte.
Vnd erſtlich den Kunſt-Arbeitern/ als Kupfferſtechern/ Mahlern/ Bildſchnitzern/ Glasmahlern/ Sol vnd Lun. ſtickern vnd Wachspoſirern.
Die Kupfferſtecher koͤnnen ein gut Etzwaſſer darauß machen/ damit ſie auff kuͤpfferne Platten/ wann dieſelbe zuvor mit einem Grund beleget/ vnd diejenige Bildnuͤſſen/ Conterfehten/ Landſchafften/ oder was ſie ſonſten darauff haben wollen/ mit einem Griffel darauff gezeichnet ſeyn/ gar leichtlich/ vnd ohne groſſe Muͤhe vnd Koſten/ auffetzen/ welches ihnen ein groſſer Vortheil iſt/ daß ſie nicht die Figuren mit einem Grabſtichel (darzu viel Zeit gehoͤret) darauff ſtechen doͤrffen.
Die Mahler koͤnnen ihnen vielerhand ſchoͤne Farben darmit leichtlich bereiten/ alſo/ daß ſie dieſelbe nicht von weitem/ als auß Italia, Holland oder Franckreich entbieten/ vnd groß Geld darfuͤr geben duͤrffen/ als da iſt Ultramarin, ſchoͤne blaue Schmalta/ Carmaſin-Lacca/ Kupffergruͤn/ Bleyweiß/ vnd andere Farben mehr/ die ſie noͤtig haben.
Bildſchnitzer koͤnnen ihre Jnſtrumenten wol darmit haͤrten/ daß dieſelbe/ wann ſie in harten Steinen arbeiten/ lang eine gute Schneiden behalten.
Seidenſticker koͤnnen ihre Seiden auff mancherley Farben beſtaͤndig darmit faͤrben/ dann es fuͤhrt alle Farben wol ein.
Glasmahler koͤnnen ihre Schmeltzglaͤſer oder Amauſen ſehr fluͤſſig von allerhand Farben leichtlich darmit zurichten vnd verfertigen/ alſo/ daß ſie dieſelben nicht von Venedig holen doͤrffen.
Wachspoſirer koͤnnen das Wachs ſchoͤn weiß damit bleichen/ vnd auch andre Farben darmit einfuͤhren.
Die Buchdrucker koͤnnen ihre ſchwartze vnd rohte Farben darmit anmachen/ haͤlt wol auff dem Pappier/ vnd ihre vnreine Buchſtaben oder Formen darmit reinigen.
Den kuͤnſtlichen kleinen Vhrmachern dienet es/ wann ein Waſſer darauß deſtilliret wird/ (das Eiſen oder Staal von ſubtiler Arbeit ohne Feuer darmit aneinander zu loͤten) wann nemlich ein Troͤpfflein deß ſtarcken Waſſers darauff gefaͤllt/ alsbald das Eiſen ſo heis davon wird vnd zuſammen ſchmeltzt/ gleich als wañ es im Feuer mit Kupffer waͤre zuſammen geloͤtet worden.
Die Schloßmacher/ Buͤchſenmacher/ Klein- vnd Großſchmidt koͤnnen ihre Feilen/ Beitzel/ Haͤmmer/ vnd andere Werckzeug von Eiſen alſo darmit einſetzen vnd haͤrten/ als wann ſie von gutem Staal gemacht waͤren.
Die Zingieſſer koͤñen ihr Zin ſchoͤn hart vnd weiß damit machen/ alſo/ daß es klingt wie Silber/ nicht leichtlich ſchmutzig wird/ ſondern wegen ſeiner Haͤrte viel laͤnger als ein ander Zin waͤren kan.
Die Schreiner koͤnnen das Virnbaum-/ Pflaumen-/ Kirſchen-/ Buchs- oder Nußbaumholtz/ vnd andere harte Hoͤltzer/ ſchoͤn kolſchwartz durch vnd durch/ mit Huͤlff der Farben/ damit beitzen/ daß es an ſtatt eines Oſt-Jndiſchen Ebenholtzes (zierliche Arbeit davon zu machen) kan gebraucht werden.
Deßgleichen koͤnnen die Kuͤrſchner oder Beltzwercker ihre Marter/ Fuͤchs/ Woͤlff/ vnd ander Beltzwerck/ damit braun/ roht oder kolſchwartz faͤrben/ ſchoͤner als wann ſie von Natur alſo gewachſen waͤren.
Deßgleichen koͤnnen die Federfaͤrber allerley Farben darmit geſchwind geben/ die beſtaͤndig ſeynd.
Den Kleidermachern dienet es/ die Flecken auß dem Woͤllen-/ Leinen- vnd Seidengezeug ſauber herauß zu machen/ vnd ihren verlornen Glantz wieder zu geben.
Den Schuhmachern dienet es/ alt Eiſen darein zu legen/ vnd ihr Leder darmit ſchwartz zu faͤrben.
Den Leinenwebern dienet es/ ihr Garn von Flachs ſo zart vnd weich darmit zu machen/ als bey nahe Seiden/ welches fein Duch gibt.
Den Wollen- vnd Duchfaͤrbern dienet es/ den Farben auff das Duch einen guten Grund zu machen/ daß dieſelbe/ wann Wein/ Eſſig/ Vrin oder Saltzwaſſer darauff kom̃t/ nicht flecken/ oder in der Sonn oder Lufft die Farb verlieren.
Den Haͤfnern oder Toͤpffern dienet es/ ſchoͤne Glaſuren darmit zu machen/ dem Oſt-Jndiſchen Porcellan gleich/ daß man ein Erdengeſchirꝛ glaſuren kan/ daß es anzuſchen/ als wann es Sol. Lun. Ven. oder ein ander Metall waͤre/ vnd gleichwol Glas iſt/ das nicht abgehet; groſſen Herren ihre Tafel zu zieren.
Jſt eine Raritaͤt/ vnd bißhero noch vnbekandtes Secretum.
Den Kriegsleuten/ Kauffleuten/ Wanderslenten/ Fuhrleuten/ Fiſchern/ vnd andern/ die viel im Regen/ Wind/ vnd andern boͤſen Wettern/ ihre Nahrung ſuchen muͤſſen/ dienet es/ wann ſie ein Firniß darmit machen/ leinen Duch darein duncken vnd truckenen/ welches hernach keinen Regen/ Wind oder Naͤſſigkeit durchgehen laͤſſt/ vnd ſie darvon vnter die Stieffel/ Mantel/ oder andere Kleider/ fuͤttern laſſen/ vnd alſo in dem groͤſten Regen vnd boͤſſeſtem Wetter trucken darunter reiſen koͤnnen.
Den Tapezereymachern dienet es/ ihr Oel darmit zaͤhe zu machen/ daß es bald truckene/ vnd die Farben haͤlt/ ſo darauff gelegt werden.
Jn allen Haußhaltungen dienet es den Weibern/ eine gute Seiffen/ ihr leinen Gewand darmit zu waſchen/ der Venediſchen Seiffen vorzuziehen/ darauß zu machen.
Den Maͤgden das Zin vnd Kupffergeſchirꝛ oder Hausraht darmit rein vnd glaͤntzend zu machen.
Junge Weiber koͤnnen ihre gelbe/ bleiche oder braunſchwartze Farb im Angeſicht/ Haͤnden/ vnd andern Orten da es geſehen wird/ in ein glatte Weiſſe darmit veraͤndern.
Alte Weiber koͤnnen ihre Runtzeln im Geſicht vnd Haͤnden/ vnd die Huͤner-Augen an den Fuͤſſen leichtlich darmit vertreiben vnd wegnehmen/ vnd ihren Flachs ſo weich vnd ſanfft darmit kochen/ daß er ſich ſo zart als ein Seiden ſpinnen laͤſſt.
Die Gaͤrtner koͤnnen alles Gewuͤrm vnd Vngeziefer auß den Gaͤrten bringen/ wann ſie ſolches mit Waſſer miſchen/ vnd an ſolche Oerter ſchuͤtten/ da ſich das Vngeziefer aufhaͤlt; muͤſſen alle vergehen vnd ſterben/ oder herauß kriechen/ vnd ſich todtſchlagen laſſen/ dann ſie ſolches Feuer nicht vertragen koͤnnen.
Auch dienets ihnen/ bald zeitige Fruͤchte zu haben/ wann ſie von dieſem Menſtruo im Fruͤling etwas zur Wurtzel deß Baums legen/ vnd wann ſie der Fruͤchten zu viel haben/ koͤnnen ſie dieſelbe zu gutem beſtaͤndigen Wein/ Eſſig vnd Brandtewein machen.
Den Beckern dienet es/ ihren Teig machen zu heben/ wann Hopffen darin ſolvirt iſt/ zu allen zeiten/ wann ſie gleich keine Bierhefen oder Sauerteig haben.
Den Bierbraͤuern dienet es/ wann Hopffen damit extrahiret iſt/ ihr Bier damit jaͤhren zu machen.
Den Maͤhtmachern dienet es/ wann ihnen derſelbige ſaner worden/ bald wieder trincklich darmit zu machen: deßgleichen kan auch ſauer Bier vnd Spaniſcher Wein/ wann er ſauer worden/ darmit zu recht gebracht werden.
Den Kam̃- vnd Meſſerhefftmachern dienet es/ ihr Horn weich darmit zu machen/ daß es ſich in Formen dem Wachs gleich preſſen oder drucken laͤſſt.
Den Schleiffern dienet es/ wann ſie die Hornos vnd allerhand Eiſenwaffen geſchliffen vnd polirt haben/ darmit anſtreichen/ daß ſie nicht leichtlich roſtig werden.
Vogelfaͤngern dienet es/ einen guten Leim darmit zu machen/ welcher Sommerzeit in der groͤſten Hitze nicht vertrucknet/ vnd in der Kaͤlte nicht gefrieret oder verdirbt.
Den Kriegsleuten/ vnd ſonderlich den Officirern dienet es/ auß dem ☉ ein Schlagpulver zu machen/ welches/ ſo darvon einer Erbiß groß auff einer Meſſerſpitz angezuͤndet wird/ (das Frauengezeug damit zu vexiren) haͤrter ſchlaͤgt oder knallt/ als ein halb oder gantzes Pfund Schießpulver/ wann es auff einem Blech angeſteckt wird.
Deßgleichen koͤnnen ſie auch ohne ☉/ nur mit zuthun ſalis tartari vnd Schwefels/ (wie ſolches in meinem andern Theil Furnorum gelehrt) ein dergleichen Schlagpulver zurichten.
Es dienet auch den Pulvermachern/ Conſtabeln/ Feuerwerckern/ vnd dergleichen Kuͤnſtlern/ vielerhand Feuerwerck damit zuzurichten.
Es koͤnten auch vielerhand neue vnd noch vnbekande manufacturen in vnſerem Deutſchland dadurch zu wegen gebracht/ vnd in andere angraͤntzende Koͤnigreiche (Geld dargegen ins Vatterland zu bringen) verſchickt werden.
Haͤckersleuten oder Weinziehlern dienet es/ wann ſie etwas davon zu der Wurtzel der Weinſtoͤck legen/ davon ſie deſto eher zeitige Trauben bringen/ vnd vor andern zeitliche gute Moͤſte theuer zu verkauffen haben koͤnnen.
Vnd ohne dieſe Kunſt ſo kan der Moſt oder Wein in dem Faß auff ein andere Weis gezeitiget werden/ alſo/ daß deme/ der ſolches weiß/ alle Jahr gute Wein wachſen muͤſſen/ ſie gerahten gleich andern wie ſie wollen.
Ein gut Stuͤck an ſolchen Orten oder Laͤndern zu gebrauchen/ da gemeiniglich ſauere Wein wachſen/ denſelbigen darmit zu helffen/ daß ſie deu beſten gleich werden.
Auch dienet es an dieſe Orten/ da viel Wein waͤchſt/ vnd wegen Mangelung gutes Wetters vnd Sonnenſcheins ſauer bleibt/ ihnen darmit zu helffen/ daß ſie auf die Fuhr gehen/ und an den mann gebracht werden koͤnnen.
Weil aber der mehrer Theil Menſchen/ inſonderheit der gemeine Mann/ ſchwerlich zu ſolchen Dingen zu bereden/ die zuvor nichts geſehen noch darvon gehoͤret haben/ ſo weiß ich wol/ daß vnter hunderten nicht einer ſeyn wuͤrde/ wann man gleich dieſe Verbeſſerung der Weine auffs deutlichſte oder außfuͤhrlichſte von Wort zu Wort beſchrieben haͤtte/ glauben/ ſondern vielmehr ſagen wuͤrden/ Jhre Eltern waͤren auch verſtaͤndige Leut geweſen/ vnd groſſen Handel mit Wein getrieben/ vnd reich darmit worden/ vnd dieſe Kunſt doch nicht gehabt/ derentwegen ſie ſolche auch nicht zu wiſſen begehren; wolte der Wein nicht von ſich ſelber gut werden/ ſo moͤchte er ſauer bleiben/ er wuͤrde doch einmal (es geſchehe gleich von den Herren oder Knechten) außgetruncken werden.
Solchen Menſchen iſt gar nicht zu helffen/ wann man auch ſchon gern wolte.
Alte Hunde ſind nicht leichtlich baͤndig zu machen; vnd die Jungen bekuͤmmern ſich gemeiniglich wenig darumb/ wie ſie ihrem Haus froͤm̃lich fuͤrſtehen moͤchten/ alſo bleibt es bey dem alten Stand.
Auff daß aber gleichwol der Haͤcker ſehen moͤge/ daß die jetzige Welt erfahrner ſey/ als die vergangene/ ſo wil ich ihnen zur Nachricht ein einiges Exempel/ darauß ſie den Vnterſcheid vernehmen koͤnnen/ vorſtellen.
Vnſere Vor-Eltern haben auß den Weinhefen nichts anders wiſſen zu machen als einen Brandtewein/ vnd wann derſelbe davon gezogen/ haben ſie den Reſt hinweg geworffen oder bißweilen dem Vieh geben vnter ihr Trincken/ oder zum theil (doch gar ſelten) in der Sonn getrucknet/ vnd zu Pott Aſchen gebrant.
Nun aber iſt es ſo weit kommen durch meine Invention, daß auß der Hefen erſtlich ein viel mehrers an Brandtewein/ vnd hernach eine groſſe quantitaͤt Weinſtein außzuziehen/ vnd letztlich dannoch die Pott Aſchen von dem uͤbrigen zu machen/ alſo/ daß der Gewinn dreyfach iſt.
Vnd wann man noch fleiſſiger darmit wil vmbgehen/ ſo kan man erſtlich von jedwederm Fuder Hefen zum wenigſten ſieben oder acht Eimer guten Wein preſſen/ vnd wann ſolches geſchehen/ gleichwol auß dem uͤberbliebenen Theil noch ſeinen Brandtewein vnd guten Weinſtein/ vnd endlich noch die Pott Aſchen machen/ alſo/ daß der Gewinn vierfaͤltig/ vnd ein zimliches darmit zu gewinnen iſt/ welches vnſere Vor-Eltern nicht gewuſt oder thun koͤnnen.
Wie viel hundert oder tauſend Centner Weinſtein werden in einem Jahr allein in Francken vnd Schwaben/ Elſaß/ Pfaltz/ vnd am gantzen Rhein-/ Moſel- vnd Donawſtrom hinweg geworffen/ welcher dem Land Nutzen koͤnte bringen/ wann daſelbſt Leut waͤren/ die es zu Nutz zu machen verſtuͤnden?
Was hilfft aber alles lehren vnd ſagen/ wann niemand iſt/ der lernen oder zuhoͤren wil?
Jſt alſo immer ſo gut/ oder beſſer/ den Athem behalten/ vnd den warmen Brey damit geblaſen/ als vnnuͤtzlich in den Wind gelaſſen.
Das iſt aber gewiß/ daß nach meinem Tod ihrer viel erſt begreiffen werden/ wie gut ichs gemeinet/ meine Schrifften herfuͤr ſuchen/ die Warheit dariñ finden/ vnd zu ihrem Nutzen groſſe Dinge darmit verrichten.
Alles Ding wil ſeine Zeit haben.
Die Knoͤpff kommen vor den Roſen/ vnd nach den Roſen erſt die Fruͤchte.
Noch fuͤr die Haͤcker vnd Bauren ein ſehr nuͤtzliches Stuͤck/ viel darmit zu erwerben/ nemlich/ wann ſie auß den Aepffeln vnd Birnen den Moſt außgepreſſt haben/ denſelben durch Huͤlff dieſes Subjecti wol jaͤhren zu machen/ alſo/ daß ſo ſtarcke/ liebliche vnd lang-beſtaͤndige/ geſunde Weine darauß werden/ deine/ ſo am Weinſtock gewachſen/ nicht viel bevorgebende.
Vnd ſo man ſo viel Muͤhe nicht auffwenden wil/ die Birn oder Aepffel zu ſtampffen/ ſo kan man auch auff ein viel naͤhere Weiſe den Safft heraußbringen/ vnd guten Wein darauß machen.
Jſt ein gut Stuͤcklein an ſolche Oerter zu gebrauchen/ da wegen Kaͤlte nimmer Wein wachſen kan/ vnd gemeiniglich das Obſt daſelbſten uͤberfluͤſſig waͤchſt/ den Wein/ welcher an ſolchen Orten allzeit theuer iſt/ dadurch zu erſetzen.
Allhier waͤre noch wol ein viel mehrers von Weinkuͤnſten zu ſagen/ weilen ich aber allhier vor mich genommen/ von nichts anders zu handeln/ als was durch Huͤlff meines Univerſal-Menſtrui geſchehen muͤſſe/ alſo gehoͤret es hieher nicht vnter zu mengen.
Dieſes ſeynd nun gar vngemeine Secreten/ glaube nicht/ daß auſſer mir noch jemand davon weiß/ gleichwol iſt nicht daran zu zweiffeln:
dann ich ſolches nur hieher geſetzt/ den Vnwiſſenden fuͤr Augen zu ſtellen/ wie hoch die Welt allbereit gekommen/ vnd in Kuͤnſten zugenommen; es werde gleich geglaubt oder nicht/ hindert nichts: wann ichs nicht practieirt haͤtte/ wuͤrde ich vielleicht ſelber daran zweiffeln.
Aber man ſolte billich nicht alſo bald ein vnbeſonnen Vrtheil uͤber etwas faͤllen/ das ihme frembd vnd vnglaublich vorkoͤm̃t/ ſondern gedencken/ daß nicht jederman geben ſey/ alles zu wiſſen/ Gott theilt ſeine Gaben wunderbarlich auß/ denen ers guͤnnt/ vnd zu ſolchen Jnſtrumenten gebrauchen wil/ ſeine Wunderwerck den Menſchen bekand zu machen.
Den Bauren dienet es/ wann ſie ihr Korn damit befeuchten/ vnd in die Erden werffen/ ſolches deſto eher reiff vnd zeitig wird/ vnd deſto voͤlliger Koͤrner bringt.
Wann dieſelbe zuviel gewinnen vnd nicht verkauffen koͤnnen/ ſo wil ich ihnen zu gefallen einen Raht geben/ wie ſie zu allen Zeiten ihr Korn theuer anwenden koͤnnen/ nemlichen alſo: Sie ſollen daſſelbe alſo gantz vnd vngemahlen mit warmen Waſſer vnd dieſem feurigen Univerſal-Fermento anſetzen zu jaͤhren in einem behebenen Faß/ auff ſeine gewiſſe Zeit/ ſo wird das Waſſer auß dem gantzen Korn alle Krafft vnd Saft herauß ziehen/ vnd nur die bloſſe Huͤlſen ligen laſſen/ die dem Schwein gut ſeyn/ welcher Extract die gantze Kraft deß Korns ſeyn wird/ darauß man ein gut Bier machen kan/ wann man Hopffen darmit jaͤhren laͤſſt:
ſo man aber das Bier nicht begehrt/ kan man einen ſtarcken Brandtewein darauß deſtilliren/ vnd auß dem Reſt/ der im Keſſel bleibt/ in wenig Tagen einen ſauren Eſſig machen/ welchen/ wie auch den Brandtewein/ wann man nicht wil oder kan/ nicht verkauffen darff/ ſondern denſelben (wann ers weiß) zu vielen andern Dingen anwenden vnd mehr Nutzen davon haben kan/ als wann er ſie verkaufft haͤtte.
Dieſes Stuͤck kan an allen Orten gebraucht werden/ da man das Korn nicht verkauffen/ oder ſonſten an den mann bringen kan.
Noch eins von Korn-/ Hecken- vnd Baumfruͤchten muß ich anzeigen/ welches das beſte vnter allen dieſen Weinkuͤnſten iſt/ vnd von dem menſchlichen Geſchlecht als eine groſſe Gabe Gottes mit hoher Danckbarkeit billich ſolte angenommen werden; nemlich dieſes/ daß man durch Kunſt vnd Geſchicklichkeit ſo weit kommen iſt vnd erfahren hat/ daß auß Rocken/ Weitzen/ Haber/ Gerſten/ Hiers/ Reis; vnd auch auß Aepffel/ Birn/ Pfirſchen/ Kirſchen/ Pflaumen/ Schleen/ Quitten/ Miſpeln/ Feigen/ Zwetzſchken/ wie auch auß Johannestraͤublein/ Saurachbeerlein/ Hinbeern/ Brombeern/ Heidelbeern/ Kreutzbeern/ Hollunderbeern/ Stichelbeern/ vnd was ſonſten noch andere Hecken-/ Baum- vnd Kornfruͤchten mehr ſeyn moͤchten/ einen ſolchen lieblichen vnd annehmlichen/ geſunden vnd beſtaͤndigen Tranck/ an Geſchmack/ Geruch vnd Guͤte einem natuͤrlichen Wein gleich/ mit gar geringer Muͤh vnd Koſten zu bereiten iſt/ alſo/ daß man in ſolchen kalten Laͤndern/ da kein Wein wachſen kan/ noch ſonſten zu bekommen iſt/ dem gnaͤdigen vnd barmhertzigen Gott fuͤr ſeine mildreiche Guͤtigkeit nicht genugſam Ehre vnd Danck beweiſen kan.
Vnd ob ich zwar gar wol weiß/ daß vnter hunderten kaum einer dieſes begreiffen wird/ ſo kehre ich mich doch gantz nicht daran/ dann ich die boͤſe Welt allbereit hab erkennen lernen/ vnd freveler Menſchen vngezaumte Zungen nicht achte/ ſondern zufrieden bin/ daß ich die beſtaͤndige Warheit geſchrieben/ vnd meine Schrifften/ im fall der Noht/ genugſam defendiren vnd wahr machen kan.
Mancher moͤchte ſagen: Wie kan dieſes muͤglich ſeyn/ die Welt iſt ſo lang geſtanden/ vnd hat ſo viel tieffſinnige vnd hocherfahrne Maͤnner herfuͤr-geben/ vnter welchen noch keiner geweſt/ der von dergleichen vnerhoͤrten Dingen geſchrieben haͤtte; es ſeynd gewiß nur Traͤume vnd Einbildungen?
Nein/ ſage ich/ es ſind keine Traͤume/ ſondern offt-probirte vnd gewiſſe natuͤrliche Secreten.
Was bildet ihm doch ein ſolcher grober GEſell ein/ vnd vermeinet/ wann er nichts weiß/ daß darumb ein anderer auch nichts wiſſen ſolte:
Hat er ſeine junge Tage mit weltlichen Dingen/ als ſingen/ ſpringen/ pfeiffen/ dantzen/ freſſen/ ſauffen/ huren/ buben/ in Hoffart vnd andern uͤppigen vnd eitelen Dingen/ dem Teuffel vnd der Welt zu Ehren/ verſchliſſen vnd zugebracht/ vnd nun jetzunder nichts in ſeinem Alter weiß/ ſeine Schande zu verbergen/ darumb ſagen wil/ dieſes iſt nicht muͤglich/ von dieſen Dingen habe ich noch niemal etwas gehoͤrt oder geſehen.
O du blinde/ verſtockte vnd verkehrte Welt/ waͤreſt du ſo eiferig/ die Ehre Gottes deines Schoͤpffers vnd Liebe deines Nechſten/ als dein eigenes boͤſes Weltweſen/ als Geitz/ Hoffart/ Wucher/ Neid/ Fraaß vnd Luͤgen/ zu beobachten geweſt/ gewiß/ Gott wuͤrde dir auch ein Fuͤncklein ſeines Goͤttlichen vnd natuͤrlichen Lichts erblicken laſſen/ vnd in ſolcher weltlichen Finſternuͤß vnd fleiſchlicher/ verderblicher Eitelkeit nicht haben verſincken laſſen.
Es iſt nichts ſo groß vnd gut/ noch ſo klein vnd gering/ es iſt vor dieſem auch geweſen/ wann wirs ſchon nicht wiſſen/ wann vnd zu welcher Zeit es geweſen iſt; vnd iſt auch nichts jetzunder/ welches nicht ins kuͤnfftig vergehen vnd nicht mehr ſeyn wird.
Vnd geſetzt/ es waͤren dieſe jetziger Zeit vnbekandte Wiſſenſchafften vor dieſem noch niemal im Brauch geweſen/ was hindert vns ſolches/ wann wir nur jetzunder ſelbe haben vnd genieſſen/ vnd Gott/ dem Gaͤber alles Guten/ dafuͤr danckſagen koͤnnen.
Warumb wiſſen wir jetzun der nicht auch/ was vor vnſeren Zeiten Adam/ Abraham/ Jſaac/ Jacob/ Noah/ Moſes/ Daniel/ Joſeph/ David/ Salomon/ vnd andere im Licht Gottes vnd der Natur hochbegabte Maͤnner gewuſt haben/ davon jetzunder nichts mehr als ein dimckeler Schatten uͤbrig geblieben iſt?
Wer kan wiſſen was vor der Welt Ende noch ſoll offenbar werden?
Gott/ als ein alter Haushalter/ thut an ſeinen Kindern vnd Geſinde gar weißlich/ vnd ſchleuſſt nicht alle ſeine Schatzkammern zugleich auff/ vnd gibt vns ſolche Guͤter vnnuͤtzlich zu verſchwenden auff einmal herauß/ ſondern immer ein Theil nach dem andern/ nachdem ers gut befindet/ vnd vns nuͤtzlich iſt.
Vielleicht iſt jetzund eine ſolche Zeit fuͤr der Thuͤr/ als da Gott Noah das groſſe Schiff befahl zu machen/ vnd etliche/ die ihn zuvor gefuͤrcht hatten/ dadurch zu erhalten.
Wer kan wiſſen/ was uͤber ein/ zwey/ drey oder mehr Jahren fuͤr ein Zuſtand in der Welt ſeyn wird.
Wol dann der frommen Wittwe zu Sarepta/ wann zu ſolcher theuren Zeit Elias/ oder jemand anders zu ihr kaͤme/ vnd ihren Maͤhlkaſten vnd Oelkruͤge wieder fuͤllete/ vnd ſelbe vor Hungersnoht erhielte.
Wem iſt doch das kleine/ fromme Haͤufflein in dieſer boͤſen Welt anders zu vergleichen/ als einer verachteten vnd von jederman verlaſſenen vnd verſtoſſenen armen betruͤbten Wittfrauen?
Solte Gottes Allmacht verkuͤrtzt ſeyn/ vnd er nicht die Seinigen ſowol jetzunder mit Loth von Sodoma außfuͤhren/ vnd uͤber den Berg in ein ſicher Staͤdtlein/ auff daß ſie das Feuer nicht ſehen/ vnd das Elend ruͤhren moͤge/ gleich wie Er vor dieſem den ſeinigen gethan hat/ begleiten koͤnnen?
Wann Gott jemand in hoͤchſten Noͤhten erhalten wil/ ſo gibt Er ſchon Mittel vnd Wege an die hand/ dadurch man gerettet wird/ ob Er ſchon nicht ſelber perſoͤnlich herauß zeucht/ wie der Engel dem Loth gethan hat.
Die hochmuͤtige vnd ſtoltze Welt iſt aber ſo ſicher in ihrem Sinn/ daß ſie keiner Mittel noͤhtig zu haben vermeinet/ ſondern ihr einbildet/ Gott werde allzeit ſchlaffen/ vnd nimmermehr auffwachen/ ſein Recht ergehen laſſen/ vnd das Boͤſe ſtraffen.
Der jetzunder nur ein wenig mehr als ein Bauer iſt/ ſchaͤmt ſich/ ſeine Kinder etwas lernen zu laſſen/ vermeinet/ er laſſe ihnen gnug Guͤter zuruͤck/ darvon ſie reichlich leben koͤnten/ wann aber ſolche Zeit koͤm̃t/ (dafuͤr vns Gott bewahren wolle) daß der Groſſe mit dem Kleinen lauffen/ vnd alles ſein Gut zuruͤck laſſen muß/ alsdann ſieht man erſt/ wie reich man geweſen/ vnd wie arm man ſo bald werden kan; vnd wuͤnſchet mancher/ daß er an deß Kleinen ſtatt ſeyn moͤchte/ vnd niemand ihn kennete noch wiſte/ wer er zuvor geweſen.
Es hilfft aber zu ſolcher Zeit kein wollen: dann wann das Kalb ertruncken iſt/ vnd man erſt den Stall wil zumachen/ eine Thorheit vnd Verſeumnuͤß iſt.
Ein einiger Ducat/ welchen man allzeit bey ſich tragen kan/ vnd ihme nicht kan genommen werden/ iſt beſſer als ſonſt tauſend an Gold vnd Silber.
Meinem Nechſten zum beſten hab ich in dieſem Tractaͤtlein vnterſchiedlicher guter Wiſſenſchaften gedacht/ welche manchem ein gutes Vade mecum oder Omni habile ſeyn koͤnten; daß ich aber dieſelbe nicht hab hoch geruͤhmet/ hat ſeine gewiſſe Vrſachen/ vnd iſt nicht noͤhtig/ ein mehrers davon zu ſagen: welcher die Epiſtel vnd Evangelium nicht hoͤret/ der bekuͤmmert ſich auch nicht vmb die Außlegung.
Waun einer in der Lufft ein groſſes Donner- vnd Regenwetter daher ſieht kommen/ vnd auß Hochmut daſſelbe nicht fleucht/ vnd ſich in das ſichere begibt/ mit demſelben hat niemand Mitleiden/ wann er von der Fluht hinweg gefuͤhret wird.
Nun iſt noch uͤbrig ſein vielſaͤltiger guter Gebrauch in Medicina, welchen/ wann man denſelben beſchreiben wolte/ allein ein groſſes Buch darauß werden ſolte/ ſo hieher nicht gehoͤret/ kan auff ein andermal in einem beſondern Tractat geſchehen.
Solte alſo ſehr gut ſeyn/ daß dieſes Subjectum bey den wahren auffrichtigen Chymicis vnd Apothekern beſſer bekand vnd im Gebrauch waͤre/ ſo duͤrffte man ſo vielerhand mit vnkraͤfftigen/ verdorbenen Kraͤutern angefuͤllte Schachteln/ oder gantze Keller voll krafftloſe/ gebrandte Waſſer/ in den Apotheken nicht zu kauff halten.
Was ſolte doch dieſes helffen koͤnnen/ wann deß Menſchen gantzes Gebluͤt entzuͤndet/ vnd der Leib allenthalben voll vnleidlicher Hitze iſt/ wie in Peſte vnd andern boͤſen anſteckenden Fiebern zu ſchen/ daß man das Haupt mit einem naſſen Roſenkuchen bedecket/ die Schlaͤff vnd Puls-Adern an Haͤnden vnd Fuͤſſen mit Krafftwaſſern verbindet/ in Meynung/ die Kranckheit darmit hinweg zu nehmen; gantz nichts:
ſondern geſchicht zum oͤfftern nur Schaden dadurch/ wie die Erfahrung noch taͤglich außweiſet.
Es gemahnet mich eben/ als wann eine Stuben zu warm eingeheitzet waͤre/ vnd die Magd im Haus ein Duch im kalten Waſſer genetzt vmb den Kachel-Ofen ſchluͤge/ die Hitze darmit zu lindern/ wuͤrde nicht jederman ſagen/ Du Naͤrrin/ laß dieſe vnnuͤtze vnd vergebliche Arbeit bleiben/ vnd gehe hin/ vnd ziehe das Feuer auß dem Ofen/ ſo wird der Ofen von ſich ſelber ſchon kalt werden.
Alſo kan auch das gifftige Feuer in hitzigen Kranckheiten mit 1. 2. 3. oder 4. Granen guter Medicin auß dem innerſten Gebluͤt deß Hertzens/ innerhalb wenig Stunden lang/ herauß gezogen werden/ vnd darff der aͤuſſerlichen application kuͤlender oder hertzſtaͤrckender uͤberſchlaͤge gantz nichts/ wie ich dann ſolches nicht nur bey einem/ ſondern bey vielen experimentirt vnd gut befunden; ſobald ſolche hitzige Gifft von dem Hertzen gezogen/ allgemach der Leib ſein natuͤrliches temperament wiederumb erlanget/ vnd ſich die Kraͤfften recolligiren/ darauff dann die Geſundheit folget.
Wozu dienen doch ſo vielerhand Salben/ Pflaſter vnd Oelpotten/ wann man mit wenig Medicin/ die gut iſt/ mehr außrichten kan.
Man ſalbet vnd pflaſtert bißweilen an einem geringen Schaden offt ein gantzes Jahr/ oder laͤnger/ vnd wird doch nur aͤrger damit/ das macht/ daß man das Pferd bey dem Schwantz auffzaͤumet/ vnd der Kranckheit Vrſprung nicht gebuͤhrlicher weis begegnet.
Es muͤſſen alle offene Schaͤden inwendig deß Leibs geſucht/ vnd ihr Vrſprung vnd Quell daſelbſten benommen/ vnd nicht von auſſen durch Salben vnd Pflaſter/ ſolche zuzuſtopffen/ vnweißlich vnterſtanden werden.
Es iſt muͤglich/ ohn einige Pflaſter vnd Salben die offene Schaͤden mit einer Bonen groß guter Medicin/ in wenig Wochen lang von Grund auß beſtaͤndig zu curiren.
Wozu dienet dann das aͤuſſerliche Schmierwerck?
Solche Medicin ſolte man ſuchen/ vnd ſchaffen das vnnuͤtze Sudelwerck ab.
Was Raht aber?
Die Welt wil betrogen ſeyn/ ſie wils nicht anders haben.
Dann/ wann ein Medicus ſchon eine gute Medicin haͤtte/ vnd dieſelbe gern den Patienten an ſtatt groſſer Becher voll vnlieblichen Gekoͤchs adminiſtriren wolte/ ſo wirds nicht erkant noch bezahlet/ ſondern wann er etwas dafuͤr begehret/ wuͤrde er zur Antwort bekommen/ was man ihm geben ſolte/ haͤtte er doch nur zwey- oder dreymal etwan kaum einer Erbis groß Puͤlverlein gegeben/ welches ja nicht viel werth ſeyn koͤnte.
Derentwegen er lieber das gewiſſe fuͤr das vngewiſſe nim̃t/ vnd laͤſſt ihm ſeine Gaͤng oder Viſiten bezahlen/ gibt ihnen fein groſſe Flaͤſchen voll/ daß ſie ein gute Zeit daran zu trincken haben/ vnd er deſto oͤffter Vrſach zu kommen hat/ vnd die Zahl der Viſiten deſto mehr werden/ das traͤgt ihm dann mehr ein/ als wann er etwas Gutes gaͤbe/ vnd nicht offt beſuchen doͤrffte.
Deßgleichen geſchicht auch bey der Wund-Artzney/ wann etwan ein erfahrner vnd gewiſſenhaffter Chirurgus einen aͤuſſerlichen Schaden vnterhanden bekoͤm̃t/ er gute Medicin darzu gebraucht/ vnd den Schaden bald zuheilet/ ſo wird er doch nicht darnach bezahlt/ ſondern bekoͤm̃t zur Antwort: Haſtu mir doch kaum drey Pflaſter aufgelegt/ vnd wilt ſo viel dafuͤr haben: muß alſo fuͤr ſeinen wolverdienten Lohn/ weiln er ſo bald zugeheilet/ nur Vndanck haben/ welches boͤs Gebluͤt ſetzet/ vnd derentwegen mancher/ der ſonſten wol erfahren/ vnd ein beſſers thun koͤnte/ andern die nichts wiſſen/ gleich-thun muß/ vnd vier oder ſechs Wochen uͤber einen Schaden gehen/ den er in dreyen Tagen haͤtte heilen koͤnnen.
Dieſe vnd dergleichen Vrſachen machen/ daß ſchier niemand ſich guter Medicin befleiſſet/ ſondern dem alten Gebrauch nach in die lange Metten gehet: hilfft es dem Patienten nicht/ ſo hilfft es doch ihme in den Beutel.
Daran/ ſage ich/ ſeynd vndanckbare Patienten Vrſach: wann aber ein Patient willig iſt/ dem Medico oder Chirurgo ſeine Muͤhwaltung ehrlich zu bezahlen/ vnd er hergegen dannoch entweder auß Vnwiſſenheit oder vorſetzlicher Nachlaͤſſigkeit denſelben verwahrloſet/ ſo hat ers ſchwer zu verantworten; welches aber von ſehr wenigen in Acht genommen wird.
Von ſolchen vnd dergleichen Mißbraͤuchen/ welche allgemach eingeſchlichen/ vnd die wahre Medicin vertrieben haben/ waͤre viel zu ſagen/ vnd zu wuͤnſchen/ daß ſolche abgethan/ vnd gute Medicin an ſtatt derſelben gebraucht wuͤrden/ alsdann ſolten ſo viel Krancke vnd Bettſuͤchtige nicht allenthalben gefunden werden.
Einen getreuen vnd gewiſſenhafften Medicum ſoll man billich loben vnd preiſen/ wann er ſeine Medicin zu Gottes Ehren vnd Liebe deß Nechſten uͤbet/ wird auch ſeinen Lohn von dem him̃liſchen Medico mit dem barmhertzigen Samaritano einmal empfangen: wann er aber nur ſein Eigenes dadurch ſuchet/ ſo mag er zuſehen/ wie ers einmal werde verantworten koͤnnen.
Was es fuͤr ein Greuel bey Gott ſey/ eines Menſchen vnſchuldig Blut zu vergieſſen/ ſagt vns die heilige Schrifft genugſam.
Wann dann ein Krancker einem Medico ſeine Geſundheit anvertraut/ ihm ſein Leben in den Schos leget/ er ſolches verwahrloſet oder verſeumet/ iſt die Frag/ ob dieſer Greuel dem erſten nicht vorzuziehen ſey?
So wenig ein geitziger Reicher/ wann er den armen Beduͤrfftigen vor ſeiner Thuͤr huͤlfflos ligen laͤſſt/ vnd ihm nicht von ſeinem uͤberfluß (zu welchem Ende er ihme doch von Gott gegeben iſt) ſaͤttiget vnd bekleidet/ einmal bey Gott wird verantworten koͤnnen: eben ſo wenig ein vnfleiſſiger Medicus, wann er ein Glied Chriſti in Todesnoͤhten huͤlfflos ſtecken/ ſterben vnd verderben laͤſſt/ demeer doch/ wann er gewolt/ das Leben haͤtte erhalten koͤnnen/ der Straff Gottes entrinnen wird.
Wann eine Jungfraw fich an einen Mann vertraut/ allein vmb dieſer Vrſachen willen/ muͤſſig zu gehen/ ſich auffzuſchmuͤcken vnd Hoffart zu treiben/ gute Bißlein zu eſſen/ vnd allein in Wolluͤſten vnd Eitelkeiten ihr Leben bey ihme zu verſchlieſſen/ ſeines aber dargegen zu verkuͤrtzen vorhabens/ welches doch dem Mann darumb zugegeben iſt/ ihme zu dienen/ ſeiner zu pflegen/ die Hand zu ſeinem Vorhaben zu bieten/ ſelben zu ehren vnd zu fuͤrchten/ auch in allen billichen Dingen ihme zu gehorſamen vnd getrew zu ſeyn/ vnd die Welt in Ehren mit ihme helffen zu mehren; Ob nicht ein ſolches Weib vor Gott vnd der gantzen Welt groſſe Suͤnd vnd Vnrechtbegehe?
Alſo auch von einem Medico, wann er ſich zur Medicin begibt nur ſeinen Bauch darmit zu verſorgen vnd gute Tag darbey zu haben/ vnd nicht auß Liebe gegen den Nechſten/ Wercke der Barmhertzigkeit dadurch zu beweiſen/ ſolches zu verſtehen iſt.
Dieſes aber muß ich auch darneben ſagen/ daß bißweilen dem Medico wird Vrſach gegeben/ vnd gleichſam auß Noht oder Zwang parteyiſch bey ſeinen Patienten ſeyn muß; dem Reichen fleiſſiger auffwarten als den Armen/ wann er entweder gar keine oder doch ſehr geringe Beſtallung oder gewiſſes Jahrgeld von ſeiner Oberkeit oder der Stadt zu erwarten hat/ davon er ſich ehrlich erhalten koͤnte: wann er dann nicht wil mit den Seinigen Mangel leiden/ ſo muß er den Reichen vorziehen/ von welchen er etwas zu erwarten hat/ vnd den Armen ligen laſſen; welches Vbel doch ſehr wol zu remediren waͤre/ wann man nemlich dem Medico einen ehrlichen Vnterhalt verſchaffte.
Die jetzige Welt aber machts nicht anders:
Wer ſtehet/ der ſteht/ wer liget/ der ligt; da bekuͤmmert ſich niemand vmb; ein jedweder ſucht nur das ſeinige/ vnd leſcht kein Feuer/ welches ihn nicht brennet.
Der in der gantzen Welt beruͤhmte Tugend- vnd Kunſtbefoͤrderer Alexander Magnus, welcher jaͤhrlich mehr als hundert tauſend Cronen Ariſtoteli, ſeinem Philoſopho vnd Medico (die Natur der Vegetabilien/ Animallen vnd Mineralien damit zu erforſchen) hat geben laſſen/ iſt geſtorben/ vnd lebet nicht mehr.
Was hat aber ſich koſten laſſen der hochverſtaͤndige Fuͤrſt Erneſtus Hertzog in Baͤyern vnd Churfuͤrſt zu Coͤlln/ hochloͤblichſter Gedaͤchtnuͤß ſel. allein die Schrifften deß vnvergleichlichen Deutſchen Medici vnd Philoſophi Paracelſi zu verſamlen/ vnd in ein Corpus bringen zu laſſen?
Solche vnd dergleichen gute Befoͤrderer hat es vor dieſem viel in vnſerm Deutſchland geben: ſobald aber Mars angefangen zu regiren/ hat ſich Jupiter mit Mercurio verkriechen muͤſſen/ welche auch noch vnter den Fuͤſſen ligen.
Vnd iſt gewißlich wahr/ wann ſelbe nicht bald wieder erhoben/ vnd in vorige Dignitaͤt geſtellet werden/ daß es vnſerer Deutſchen Nation zu groſſem Schaden/ Verderben vnd Vntergang/ andern Außlaͤndiſchen aber hergegen zu groſſem Vortheil vnd Gluͤck (davor vns Gott behuͤten wolle) gereichen moͤchte.
Dieſe kleine Erinnerung iſt nur darumb geſchehen/ auff daß man ſehen moͤge/ in was fuͤr einer verkehrten Zeit wir jetzunder leben/ vnd wie erfahrne Maͤnner ſo gar nichts mehr gelten vnd geachtet werden; wil es laͤnger alſo gut thun/ wil ichs gern ſehen:
Jch beſorge aber das/ wann die Hirten am allerſicherſten leben/ ligen vnd ſchlaffen/ daß einmal viel wilde vnd zerreiſſende Thiere von dem rauhen Gebirge herauß kommen/ die Schaafe zerſtreuen/ Milch vnd Butter auf-freſſen/ vnd die zuſammen-geſam̃lete Schaffelle zu einer Beut mit ſich hinweg fuͤhren moͤchten.
Allhier hat der guͤnſtige Leſer nun vernommen/ was fuͤr wunderbarliche vnd vnglaubliche Dinge mit dieſem einigen Subjecto zu verrichten; vnd iſt kein Zweiffel/ daß ſolches nicht noch zu viel andern Dingen mehr (die mir vnbewuſt) auch zu gebrauchen ſey/ weil es allen Menſchen in der gantzen Welt/ hohen vnd niedern Stands Perſonen/ Gelehrten vnd Vngelehrten/ Groſſen vnd Kleinen nuͤtzlich/ vnd zu ihren Geſchaͤfften/ Handthierungen oder Handwerckern dienſtlich ſeyn kan.
Ja/ moͤchte jemand ſagen/ ich glaube wol/ daß viel darmit außzurichten/ aber weil du nicht auch davon meldeſt/ daß damit eine Univerſal Medicin oder Tinctur, die geringe Metallen in ☉ zu verwandeln/ zubereitet ſey/ ſo zweiffel ich noch/ ob es der alten Philoſophorum geheimes Menſtruum Univerſale oder Mercurius Hermaphroditus ſey/ davon ſie ſo viel geſchrieben/ der allenthalben ſoll gefunden werden/ vnd/ als ein verhaſſt vnd verwuͤrfflich Ding/ im Miſt muͤſte geſucht werden; welches Natur kalt vnd warm/ vnd die groͤſte Gifft ſey/ ſchnell toͤdte vnd auch ſchnell geſund mache/ bey jederman zu finden/ vnd daß es der Arme ſowol als der Reiche beſitze/ vnd Adam ſolchen mit ſich auß dem Paradeis gebracht habe/ vnd was dergleichen Keñzeichen der Alten mehr ſind: darauf ich antworte/ daß gewißlich die Alten (nach meiner Meynung) keinen andern Mercurium Univerſalem gehabt/ vnd auch alle die Kennzeichen/ die ſie ihme zugeſchrieben/ allzumal vollkoͤm̃lich bey dieſem Subjecto zu finden/ vnd darauff koͤnnen appliciret werden.
Kennen es nicht alle Menſchen/ wann ſie ihren Vrin anſehen/ darauß es generiret wird?
Jſt es nicht das allerverwuͤrfflichſte Ding/ weilen man ſolches nicht im Hauſe leidet/ ſondern auff den Miſt oder auff die Gaſſe geworffen wird?
(wie die Philoſophi ſagen/ es im Miſt muͤſte geſucht werden) Jſt es nicht die groͤſſeſte Gifft/ wann Buͤchſenpulver darauß gemacht wird? Hab ich allhier nicht eine Univerſal-Medicin darauß zu machen gelehrt?
Jſt es nicht ein lauter Feuer vnd auch lauter Kaͤlte vnd Eiß?
Wann man es alſo haben wil/ vertritt es nicht mannliche vnd auch weibliche Wercke?
Schwaͤngert es nicht die vnvollkommene Metallen in einer viertel Stunden lang/ daß ſie ☉ gebaͤren?
Laͤſſt es ſich nicht ſchwaͤngern durch deß Feuers Hitze/ daß es die Frucht bringt?
Jſt es nicht das allerfluͤchtigſte/ vnd bald das allerfixeſte?
Jſt es nicht ein naſſes vnd truckenes Waſſer?
Jſt es nicht das allergroͤſſeſte Corroſiv, vnd doch aller Corroſiven groͤſſeſter Feind darneben/ wann es zugerichtet wird?
Jſt es nicht das allerſchwereſte/ vnd auch das allerleichteſte?
Jſt es nicht das allerſchwaͤrtzeſte vnd auch das allerweiſſeſte?
Worauff geht dieſes Ænigma Philoſophorum anders/ als auff das Nitrum.
Was ſchwaͤrtzer iſt als ein Rab/ weiſſer als ein Schwan/ gifftiger als ein Schlang/ dadurch manchem wird bang/ leichter als Wind/ vnd doch ſchwerer als Gold/ dem ſolſt du ſeyn hold; iſt es nicht der rechte Kinderfreſſer der Metallen?
Jſt es nicht der Philoſophorum wahre Azoth, Sapo ſapientum, Urina puerorum, Sulphur vivum, Sal peregrinorum, Ignisſecretus Philoſophorum, Aquila Jovis, Acetum acerrimum, Aquaſtygia, Cymba Charontis, Lavacrum Lathonis, Balneum Regis & Reginæ, Fontina Bernhardi, Chalybs Sendivogii, Sepulchrum vivorum, Reſurrectio mortuorum, Purgatorium corporum imperfectorum, Omnium rerum mors & vita, Ludus puerorum, Opus mulierum?
Jſt das nicht alles warhafftig bey dem Nitro zu finden?
Wie es aber darbey befindlich oder beweißlich iſt (darnach ohne zweiffel mancher zu wiſſen verlanget) vnd ich auch ſolches gar wol anzeigen vnd darthun koͤnte/ ſtehet mir aber nicht zu/ ſolches allhier zu thun/ ſondern iſt gnug/ daß ich angezeiget habe/ wo es zu ſuchen oder zu finden ſey/ welches zuvor noch niemand ſo treumeynend gethan hat.
Darff alſo keines andern beweiſens/ daß auß dem Nitro (bilde dir aber kein aqua fort ein) nicht das wahre Solvens Univerſale zu erlangen.
Kanſt du hierinn etwas dargegen ſagen/ oder ein ander Subjectum anzeigen/ darinn oder darbey alle dieſe Kennzeichen vnd Tugenden beyſammen/ als allein bey dieſem?
Jch weiß du wirſt es wol bleiben laſſen/ vnd keines finden/ wann du ſchon die gantze Welt ſolteſt außſuchen.
Ob ich ſchon nicht geſchrieben/ daß eine Tinctur auff die vnvollkommene Metallen darmit koͤnne bereitet werden/ wie die alten Philoſophi ihme zu thun ſolches zugeeignet/ ſo muſt du dencken/ daß ich ſo weit darmit nicht kommen bin/ auch mich bißhero ſo weit einzulaſſen noch keine Zeit vnd Gelegenheit gehabt/ auch niemalen geſinnet geweſen/ nach ſo hohen Dingen zu ſtreben/ ſondern mich allzeit begnuͤgen laſſen mit geringern/ wie ich dann noch nicht darnach zu trachten geſinnet bin.
Wie weit ich aber allbereit darmit gekommen/ kanſt du auß dem Andern Theil Furnorum erſehen/ da ich viel nachdenckliche Proceſſen auff das grobe Nitrum beſchrieben/ vnter welchen der geringſte keiner iſt/ da ich erzehle/ wie daß ich vor etlichen Jahren einmal einen Calcem Solis in einem Tiegel habe wollen zuſammen ſchmeltzen/ vnd weil es nicht wol hatte flieſſen wollen/ immer ein wenig Fluß (von Salien gemacht) nach dem andern zugeworffen/ ſo lang vnd viel/ biß alles wol gefloſſen geweſen; nachdem ich aber den Tiegel auß dem Feuer gehoben/ vnd außgoſſen/ vnd vermeynet/ mein ☉ wieder zu finden/ ſo habe ich nur ein Bley an ſtatt deß Goldes gefunden/ vnd den Fluß blut-roht/ da er doch nur von weiſſen Salien gemacht war/ vnd alſo von der anima Auri, die er an fich gezogen/ ſich gefaͤrbet/ vnd dem Gold alle ſeine Wuͤrdigkeit benommen hatte/ welches/ da ichs geſchen/ vnd gemerckt/ daß ein groß Geheimnuͤß darhinder ſtecke/ wieder alſo zu thun etlichmal ſeithero verſucht/ aber niemalen hat gelingen wollen/ daran das Subjectum nicht/ ſondern ich ſelber/ der ich das Gewicht vnd den Grad deß Feuers nicht behalten/ vrſach geweſen bin/ oder Gott es ſonderlich nicht hat zulaſſen wollen/ daß ich weiters darmit kommen ſolte.
Gewißlich/ ſo ichs wieder haͤtte thun koͤnnen/ wuͤrde ich den Lap.
Philoſoph. ſchon vorlaͤngſt gehabt haben/ der ich mich jetzunder mit geringen Dingen noch ſchleppen/ vnd meine Haushaltung mit vieler Muͤhe vnd Arbeit ſtuͤckweis annoch verſehen muß.
Dieſes alles hindan geſetzt/ was ich allhier ſchreibe/ man beſehe den hocher fahrenſten Philoſophum Paracelſum, was er nur vom groben Nitro ſchreibt vnd ſaget/ die Chymia hat es gefunden im Nitro ſtecken: man beſehe Baſilium Valentinum vnd Sendivogium, vnd alle warhaffte alte Philoſophos, was ſie davon ſchreiben/ ſo wird man befinden/ daß ihre Spruͤche allzumal auff die operation dieſes Subjecti gehen/ vnd glauben muͤſſen/ daß ich ihme nicht zuviel/ ſondern viel mehr zuwenig (weilen mir noch viel vnbewuſt) allhier zugemaͤſſen habe.
Jch koͤnte wol/ wann ich wolte/ aller Philoſophorum terminos mit dieſem Subjecto vergleichen oder wahr machen; wozu aber eine ſolche Weitlaͤufftigkeit?
Der ſo weit einmal darmit kommen wird/ als ich gekommen bin/ dem werden die verborgene Heimlichkeiten in der Philoſophorum Schriften klar genug vor Augen ligen/ vnd als dann geſtehen muͤſſen/ daß dieſes das wahre Solvens Univerſale ſey/ vnd ſonſten gantz kein anders.
Es habens ihnen zu allen Zeiten viel eingebildet/ daß es auß dem Nitro muͤſte bereitet werden/ aber weilen ſie daran gezweiffelt/ vnd nichts darmit experimentiret/ ſie auch nichts darinnen gefunden haben.
Viele ſeynd bey meinen Zeiten geweſen/ die vermeynet haben/ das gemeine Nitrum zu ſigiren in eine Tinctur, hat ihnen aber gefehlet/ indem ſie daſſelbe alſo grob vnd vnbereit/ auch ohne ſeinen Gehuͤlffen/ allein eingeſetzet (welches ihnen dann ſo geblieben iſt/ gleich wie es eingeſetzt worden) vielleicht/ wann ſie ein ſolches Subjectum haͤtten geben koͤmen/ damit es ſich gern vereiniget/ ſie nicht vnnuͤtze oder verlorne Arbeit gethan haͤtten.
Baſilius ſagt/ man ſoll ihm ein froͤliches Weib geben/ ſo werde er ſich darinn verlieben/ vnd auß ihnen beyden Koͤnigliche Kinder geboren werden.
Alle Philoſophi aber ſagen/ man ſolle dem Mercurio ſein rechtes Gewicht (doch kein gemeines) Solis & Lunæ, zuſetzen/ ſo werde auß beyden ein vnzertrennlich Weſen werden/ vnd indem das ☉ durch den Mercurium ſolviret/ auch zugleich der Mercurius von dem ☉ coagulirt werde/ vnd geſchehe in einer operation deß corporis ſolutio, vnd auch deß Mercurii coagulatio.
Gewiß iſt es/ daß etwas vnter den Mineralien iſt/ welches ſich mit dem Nitro noſtro conjungiret/ vnd ſich mit ihme figiren laͤſſt/ auch in waͤhrender fixation durch alle Farben geht/ was aber endlich dar auß wird/ iſt mir vnwiſſend/ weil ich ſolche Arbeit niemaln zu ende bringen koͤnnen/ vnd der ich nunmehr alt vnd verdroſſen/ ſchwerlich etwas weiters darinn zu verſuchen mich vnterſtehen werde; wil auch niemand rahten/ daß er ſich in ein ſolche vngewiſſe Arbeit einlaſſen/ ſein Geld vergeblich dariñ zu conſumiren: der es aber thun wil/ vnd ihme mißlingt/ der gebe mir die Schuld nicht/ als wann ich ihme durch meine Schrifften ein Anlaß darzu geben haͤtte; darinn er mir vnrecht thun wuͤrde.
Dañ was ich allhier geſchrieben/ habe ich thun muͤſſen/ zu beweiſen/ daß ich dieſem Subjecto den Namen Univerſal nicht vnbillich oder ohne gewiſſe Vrſachen zugceignet; es iſt auch nicht noͤhtig/ daß ein ſolches wichtiges Werck in der boͤſen Welt gemein ſey oder werde; der Menſch mag lcicht etwas haben/ damit er ſeine Geſundheit erhaͤlt/ vnd zur Nohtdurfft mit den ſeinigen lebet:
Vberfluß macht nur hochmuͤtig/ vnd fuͤhret in Suͤnden/ weil aber Gott der Allmaͤchtige nicht vergebens ſolches groſſe Geheinmuͤß in die Natur gelegt/ ſo iſt es auch nicht vnbillich oder vnrecht/ ſolches anzunehmen/ wann einem ein Licht von oben herab darzu gegeben wird/ vnd niemand zu verdencken/ wann er rechtmaͤſſiger weis nach etwas Gutes trachtet: dann deme/ welcher ein Perlein oder Edelgeſtein auff dem Wege findet/ vnd nicht auffhebet/ eben ſo viel Vnrecht kan zugelegt werden/ als deme/ der es von andern ererbet/ vnd vunuͤtzlich durchbringt oder verſchwendet.
Es ruffen ja alle Philoſophi einhellig von ihrem Mercurio, daß er wegen ſeines geringen Herkommens (von denen die ihnen einbilden ſie wiſſen etwas) nicht geachtet/ oder fuͤr ein Menſtruum Univerſale angenommen werde; vnd ermahnen/ daß man ſich an ſeiner Veraͤchtlichkeit doch nicht ſtoſſen wolte; vnd ſagen darbey/ daß allein dieſes die Vrſach ſey/ daß viel vergeblich darnach ſuchen/ weil ſie alſo hoch hinauß wollen/ das jenige/ was ihnen dient/ mit Fuͤſſen treten/ vnd ſuchen das/ welches nirgends zu finden ſey/ da ihnen doch allzeit das wahre Subjectum offen vor augen ligt.
Was hilfft aber/ einem Blinden ſchoͤne Farben zeigen/ oder einem Dauben/ auff der Lauten ſpielen?
Eben ſo viel fruchtet es auch/ wann man Narren von Secreten der Natur prediget/ darzu ſie keine Adepti ſeyn noch werden koͤnnen.
Es hilfft kein lauffen noch ſorgen/ etwas zu erlangen/ ſondern allein Gottes Erbarmen/ ſagt der heilige Apoſtel Paulus.
Wie ſagt der Koͤnigliche Prophet David?
Vergeblich iſts/ daß ihr fruͤh auffſtehet/ vnd mit Sorgen ſchlaffen geht/ vnd eſſet euer Brod mit Vngemach/ dann wems Gott goͤnnt/ gibt ers im Schlaf.
Daraus zu ſehen/ daß keinem Menſchen moͤglich/ durch ſeinen Fleiß/ Muͤhe vnd Arbeit ein ſolches Kleinod zu erlangen/ ſondern eine Gab vnd Gnade Gottes (wie alle wahre Philoſophi ſolches einhellig bekennen) iſt vnd bleibt: darbey es auch auff dißmal bewenden ſoll.
Moͤchte mancher gedencken oder ſagen:
Wer hat dann dir eben geſagt/ daß dieſes der Mercurius Philoſophorum ſey/ oder von wem haſt du ſolches hoͤren ſagen? dem gib ich zur Antwort:
Auß ſeiner Eigenſchafft/ Geſtalt/ Natur vnd Weſen/ wie er von den Philoſophis beſchrieben/ hab ich ſelben erkant/ vnd ſonſt nirgends von.
Wann du ihn mit philoſophiſchen Augen anſieheſt/ wirſt du ihn auch kennen/ vnd ſonſten nicht:
dann er verbirgt ſich fuͤr den Hoffaͤrtigen/ vnd zeiget ſich denen/ ſo es Gott goͤnnet.
Wann ein erfahrner Deutſcher Gaͤrtner etwan vngefaͤhr in einen Garten kaͤme/ darinn das wunderbarliche Gewaͤchs Noli me tangere (welches auß Oſt-Jndien zu vns in Europam gebracht/ vnd nunmehr an vielen Orten in groſſer Herren Gaͤrten mit Fleiß zur Verwunderung fortgepflantzet wird) ſtuͤnde/ davon er ſo viel geleſen vnd gehoͤret haͤtte/ ſolches anſichtig wuͤrde/ vnd es/ ſeiner Natur vnd Beſchreibung nach/ fuͤr ihm nieder zur Erden fiele/ vnd ſich nicht wolte anruͤhren laſſen/ ob er ſolches ſchon niemaln geſehen/ er dadurch nicht koͤnte vergewiſſert ſeyn/ daß es eben ſolches Kraut waͤre oder ſeyn muͤſte? gewißlich wuͤrde er nicht anders glauben koͤnnen/ daſſelbe zu ſeyn/ dieweil ſolche Eigenſchafften/ die ihme zugeſchrieben/ vollkoͤm̃lich bey ihme zu finden:
Warumb ſolte man dann nicht auch glauben doͤrffen/ wann Gott einem die Augen oͤffnete/ vnd er ein Subjectum erſaͤhe/ welches mit ſolchen Eigenſchafften begabet waͤre/ die dem Mercurio Univerſali zu haben/ von den Philoſophis zugeſchrieben worden/ ohne zweiffel wuͤrde er ſich damit contentiren/ vnd nach keinem andern ſuchen.
Schließlichen ſo iſt das Sal Nitrum das einige Wachsthum/ Gebaͤrung vnd Vermehrung aller vegetabiliſchen/ animaliſchen vnd mineraliſchen Dingen/ vnd auch hinwiederumb derſelben Zerſtoͤrung vnd Wiedergebaͤrung/ alſo/ daß ein immerwaͤhrende circulation der Elementen in der Natur herꝛſchet oder regiret:
dann auß welchem ein Ding geworden/ in daſſelbige es wieder gehen muß.
Daß das Nitrum auß den Vegetabilien in der Animalien Coͤrper durch die digeſtion vnd ſeparation zu einem mineraliſchen Saltz generirt wird/ kan niemand leugnen; iſt alſo das Nitrum oder Sal terræ vegetabiliſch/ animaliſch vnd mineraliſch/ welches man von keinem andern Subjecto, als von der Materia Univerſ. ſagen kan.
Vnd gleich wie es aller Vegetabilien/ Animalien vnd Mineralien beſter Erhalter/ Bewahrer/ vnd fuͤr dem Tod ein Beſchirmer/ alſo hergegen auch derſelben Zerſtoͤrer oder Tod iſt/ vnd von ihnen geliebet vnd gehaſſet wird.
Die Vegetabilien lieben es/ wann ſie in der Erden wachſen vnd ihre Nahrung davon nehmen: dañ ein todes oder ſaltzloſes Erdreich gibt dem Saamen keine Nahrung oder Wachsthum/ welches Chriſtus ſelber bezeugt/ da Er ſagt: Wann die Erden kein Saltz hat/ ſo iſt ſie dum̃/ vnd kan keine Frucht bringen.
Der Vnwiſſende aber ſagt/ der Miſt mache das Erdreich gut vnd fruchtbar; welches aber nicht alſo iſt:
dann das Saltz/ ſo in dem Miſt iſt/ thut es/ vnd der Miſt ſelber nicht/ welches Saltz dann auch auß den Vegetabilien nach ihrer putrefaction geworden/ vnd wieder ſich in dieſelbe verwandelt/ wann es in die Erden zu dem Saamen oder Wurtzel derſelben gethan wird.
Die Animalien lieben daſſelbe/ wann ſie ſolches in ihrer Speis genieſſen/ davon der Leib vor Faͤulnuͤß erhalten vnd geſtaͤrcket wird.
Dann niemand ſo grob vnd vnwiſſend iſt/ welcher von der taͤglichen Erfahrung nicht ſo viel gemercket/ daß das Saltz eine Erhaltung der Lebendigen vnd der Todten ſey.
Moͤchte aber der Vuwiſſende einwerffen vnd ſagen/ das Saltz præſervirt nicht allein/ ſondern es thuns auch noch andere Subjecten/ wie zu ſehen bey der Myrrha, Aloë, vnd andern balſamiſchen Saͤfften/ welche Fleiſch vnd Fiſch fuͤr Faͤulnuͤß bewahren; deme gebe ich zur Antwort/ daß nicht das Aloë oder Myrrha ſolches thun/ ſondern ihr Saltz das ſie haben/ ſolches verrichtet.
Es præſervirt auch Honig vnd Zucker/ moͤchte mancher ſagen/ vnd ſeynd doch keine Salia, deme ſage ich/ daß er nicht verſiehet was Salia ſeynd: dieſes ſeynd ſuͤſſe Salien/ jenes aber bittere/ welche ſich auch in haͤndige oder ſauere Salien verwandeln/ wann ſie durch die putrefaction vmbgewendet werden.
Es præſerviret auch ein jedweder von Wein oder andern Vegetabilien deſtillirter Spiritus ardens, vnd iſt auch keinem Saltz gleich/ der doch nichts anders iſt/ als ein rein Sal vini volatile, mit ſeinem Sulphure vermiſchet; wie dann nimmer ein principium gantz rein gefunden/ darinn nicht von andern auch etwas vntermiſchet waͤre.
Es præſerviret auch der Eſſig/ der nichts anders als ein Saltz iſt/ welches weitlaͤufftiger zu beweiſen ich genugſam thun koͤnte/ aber allhier an dieſem Ort keinen Platz hat.
Der ſo grob iſt vnd nicht verſtehet/ daß durch die putrefaction immer ein Weſen in ein anders verwandelt wird/ dem iſt nicht zu helffen/ wann man ſchon noch ſo groſſe Buͤcher vorſchriebe/ auß einem ſuͤſſen Moſt/ Zucker oder Honig kan ein ſaurer Tartarus, ſcharffer Eſſig vnd volatiliſcher Spiritus ardens werden/ vnd ſolches allein durch die putrefaction vnd fermentation, vnd hernach der Tartarus, Eſſig oder Spiritus ardens wieder zu einem nitroſiſchen Saltz werden; welches aber ſehr wenig verſtehen oder wiſſen/ ſonderlich diejenigen/ welchen am allermeiſten zu wiſſen zugetraut wird.
Nicht allein der Menſch liebet das Saltz/ vnd kan ohne daſſelbe nicht geſund leben/ ſondern es begehren vnd ſuchens auch alle Thiere.
Die Maͤus lauffen nach dem Saltz vor andern Thieren; wann ſie es nicht finden/ ſolches von den außgeſchlagenen geſaltzenen Mauren ablecken; wie dann ihr Vrin uͤber die maſſen nitroſiſch iſt.
Die Dauben ſetzen ſich gern auff alte von Saltz außgeſchlagene Mauren/ die Saltzigkeit herauß zu ſuchen.
Die Huͤner leſen die einmal von den Pferden verdaͤute vnd mit Saltz imprægnirte Haberkoͤrner auß dem Miſt/ vnd eſſen ſie viel lieber als friſchen Haber/ legen auch beſſer davon/ vnd hilfft ihnen das Saltz die Steinlein im Magen verdaͤuen/ dadurch ihnen Schalen uͤber die Eyer wachſen/ wann ſie aber eingeſperꝛt ſeyn/ vnd zu keiner geſaltzenen Erden kommen koͤnnen/ ſo iſt ihr Magen zu ſchwach/ daß er den Sand oder kleine Kießlingſteine verzehren vnd Schalen darvon machen kan/ ſondern legen die Eyer ohne Schalen/ oder freſſen von andern Huͤnern gelegte Eyerſchalen auff/ wann ſie daruͤber kommen koͤnnen/ nur ihren eigenen Eyern oder Gebuͤrt Schalen dadurch zu machen/ auf daß ſie moͤchten gelegt oder geboren werden/ vnd nicht vmb deß inwendigen Dotters oder Weiſſen willen.
Die Mineralien lieben das Saltz in dem Gebirg zu ihrem Wachsthum/ davon ſie corporaliſch werden/ vnd ſich davon nehren/ wie die Erfahrung außweiſt/ vnd auſſer dem Berg oder Erden lieben ſie ſolche gleicher weis/ dadurch gezeitiget vnd verbeſſert zu werden; vnd ſonderlich vor allen Salien das Nitrum (wie oben allbereit bewieſen) groſſe Liebe vnd Gemeinſchafft zu den Metallen traͤgt: hergegen aber werden die Salien ſowol von den Mineralien als Animalien vnd Vegetabilien gehaſſt/ wann ſie dadurch vnordentlicher weis tractiret/ oder auß ihrer Natur verſtoͤret oder verderbt werden.
Bleibt alſo darbey/ daß das Saltz (rechtmaͤſſiger weis appliciret) allein der Vegetabilien/ Animalien vnd Mineralien ein Erhalter/ Ernehrer vnd Vermehrer oder Verbeſſerer ſey/ welches alle warhaffte Philoſophi erkant vnd bekant haben/ vnd ſonderlich Plato, der dem Saltz etwas Goͤttliches bey ſich zu haben zugeſchrieben hat/ welches auch ihre Nachkoͤm̃linge geglaubt/ vnd viel im Saltz/ ja gar den Lapidem Philoſophorum ſelber darinn geſucht; weil ſie aber nicht gewuſt/ welches das rechte Saltz/ vnd wie es zu præpariren vnd zu appliciren/ haben ſie nicht weiters darmit fortkommen koͤnnen.
Sonſten iſt leicht zu erachten/ daß die alten Philoſophi ihre geheime Kunſt nicht vergeblich Alchymiam, gleichſam als eine Tractirung oder Schmeltzung deß Saltzes genennet/ vnd die Wort (in igne & ſale magiſterium conſiſtit) gebraucht haben/ darmit anzuzeigen/ daß durch Saltz vnd Feuer die wahre Medicin ſowol zu deß Menſchen Geſundheit als Verbeſſerung der Metallen muͤſſe bereitet werden/ darbey wirs auff dißmal wollen beruhen laſſen:
Wann mir aber Gott das Leben laͤnger friſten wird/ vnd ich nicht daran verhindert werde/ ſo wil ich einmal dem menſchlichen Geſchlecht zum beſten herauß geben/ was Saltz vnd Feuer ſey/ auff daß man ſehen moͤge/ was fuͤr vnglaubliche Kraͤfften vnd Tugenden (welches der jetzigen boͤſen Welt noch verborgen iſt) dieſe beyde beſitzen.
Noch eins dient zu ſagen:
Wann die Alten Philoſophi die Materiam Univerſalem obſcurè haben entdecken wollen/ haben ſie geſagt/ daß dieſelbe allenthalben zu finden/ vnd daß ſie der Arme ſo wol als der Reiche habe/ vnd kein Menſch ohne dieſelbe leben koͤnne: dahero man auff die Lufft/ Regenwaſſer/ Schnee der im Mertzen gefallen/ oder Maͤyenthaw/ ſeine Gedancken geſetzt/ vnd die Materiam Univerſalem darinn geſucht: aber wann ihre Arbeit auffs allerbeſte gerahten/ ſo haben ſie ein wenig Salis nitroſi gefunden/ vnd weiter nichts damit außrichten koͤnnen.
Wahr iſt es/ daß die Aſtra die Luft vnd Wolcken mit ihren allgemeinen Saamen ſchwaͤngern/ vnd dann hernach die Wolcken entweder in Geſtalt eines Regens/ Schuees oder Thaues herunterfallen/ das Erdreich fruchtbar vnd zum Wachsthum bequem machen: vnd wann ſchon der Regen oder Thaw von der warmen Lufft wieder in die Hoͤhe gezogen wird/ gleichwol das Nitrum bey der Erden laſſen/ ſich wieder von den Aſtris ſchwaͤngern laſſen/ wieder herunterfallen/ vnd die Erde befruchten/ vnd wieder hinauffgezogen vnd herabgeworffen werden/ fuͤr vnd fuͤr/ auff daß ja die Erden nimmer ohne den allgemeinen Saamen ſey/ ſondern allzeit das Wachsthum aller Dingen befoͤrdert/ vnd die immerwaͤhrende circulation der Elementen nicht auffgehoben werden.
Daher Hermes geſchrieben:
Idem eſſe ſuperius, quod eſt inferius:
Aber darumb nicht geſagt/ daß wirs von oben bey den Aſtris ſuchen oder herunter holen ſollen/ wann wirs auff eine leichtere Weiſe in der Naͤhe/ hierunten vor vnſeren Fuͤſſen/ ſolches genugſam haben koͤnnen; wie dann ſeine Wort alſo lauten:
Verba ſecretorum Hermetis.
Verum eſt, & ab omni mendaciorum involucro remotum, quodcunque inferius eſt. ſimile eſt ejus, quod eſt ſuperius, per hoc acquiruntur & perficiuntur mirabilia operis unius rei.
Quemadmodum etiam omnia ex uno fiunt, per conſiderationem unius.
Ita omnia ex uno hoc facta ſunt per conjunctionem.
Pater ejus Sol eſt, mater Luna, ventus in utero geſtavit, nutrix ejus eſt terra, mater omnis perfectionis.
Potentia ejus perfecta eſt, ſimutatur in terram.
Terram ab igne ſeparato, ſubtile & tenue, à groſſo & craſſo, & quidem prudenter cum modeſtia & ſapientia.
In hoc à terra aſcendit, in cœlum hoc à terra & à cœlo rurſus in terram deſcendit, & potentiam ac efficaciam ſuperiorum & inferiorum recipit.
Hoc modo acquires gloriam totius mundi.
Propulſabis igitur tenebras omnes & cæcitatem, hæc enim fortitudo omni alii fortitudini & potentiæ palmam præripiens:
omnia namque ſubtilia & craſſa duraq́ue penetrare ac ſubigere poteſt.
Hoc modo mundus hic conditus eſt, & hinc conjunctiones ejus mirabiles, & effectus mirandi, cùm hæc via ſit, per quam hæc mira efficiantur, & propter hæc Hermetis Triſmegiſti nomine me appellarunt, cùm habeam partes tres ſapientiæ & Philoſophiæ univerſi mundi.
Conſummatum eſt verbum meum, quo dixi de opere ſolarí.
Dieſes ſeynd die Wort deß vhr-alten Philoſophi Hermetis, welcher/ weil ihme vor andern die gantze Natur wol bekandt geweſen/ billich als ein Vater aller Philoſophen gehalten wird/ mit welchen dieſen wenigen Worten er vns gnugſam zu verſtehen gibt/ daß kein avicula ſine alis, welches Tag vnd Nacht fleucht/ vnd doch nimmer muͤde wird/ auch der obern vnd vntern Elementen/ wie auch der obern groſſen vnd kleinen vntern Welt einiger Erhalter/ Geiſt vnd Leben in dem Nitro verborgen ſey.
Auff daß aber ſolches der Vnwiſſende noch beſſer verſtehe/ ſo betrachte er nur die Lufft/ darinn der Spiritus Univerſalis, als ein primum Ens omnium rerum, wohnet/ ohne welchen kein Menſch oder ander Thier ein Viertelſtund das Leben erhalten/ noch einiges Vegetabile oder Minerale herfuͤrwachſen/ ja die Sonn ſelber nicht ſcheinen oder leuchten/ noch ein Feuer brennen kan; vnd gleich wie die Excrementen der Vegetabilien/ Animalien vnd Mineralien wieder durch die immerwaͤhrende circulation zu Alimenten derſelben verwandelt werden/ vnd die Alimenten wieder zu Excrementen/ vnd die Excrementen wieder zu Alimenten/ vnd alſo fuͤr vnd fuͤr ſolche Erneuerungen vnd Veraͤnderungen geſchehen:
aber allein bey den Menſchen ſolches nicht wil verſtanden werden.
Es weiß der Bauersmann ſo viel/ daß deß Baums jaͤhrlich abgefallen Laub vnd Blaͤtter den Baum wieder erneuren/ vnd ihm eine ſonderbare Nahrung geben/ vnd deß Viehes Excrementen/ wann ſie auff dem Felde gehen/ dadurch ein neues Gras haͤuffig wachſen machen/ wie auch der Mineralien Abwurff/ davon das gute Metall einmal geſchieden/ wieder durch die Aſtra in kurtzer Zeit geſchwaͤngert/ daß er wieder auffs new ſolches Metall im ſchmeltzen von ſich gibt/ das ihme zuvor allbereit entzogen war.
Solches zu beweiſen:
Wird nicht die Schlacken von den geſchmeltzten Ertzen an vielen Orten wieder in die Gruben geworffen/ da es zuvor abgeholet worden? welches dann einem Jahr lang ſich von dem Spiritu Univerſali per attractionem, ſeiner angebornen Natur nach/ wieder erquicket vnd imprægniret, daß es hinfuͤrter wiederumb im ſchmeltzen Metall von ſich gibt.
Wird nicht die Erden/ davon einmal der Salpeter gezogen iſt/ an die Lufft gelegt/ darinn ſie wieder Salpeter an ſich ziecht/ vnd uͤber etliche Monaten wieder Salpeter gibt/ vnd ſolches ſo lang vnd offt man ſelber wil/ gleich als wann ihme nichts benommen waͤre?
Ziehen nicht alle Calcinaten/ als Calx viva von Steinen/ Muſcheln/ Holtz/ Kraͤutern/ ꝛc. gebrant/ von welchen das Feuer den Spiritum Univerſalem getrieben/ auß groſſer Begierd nicht einen Spiritum Univerſalem wieder zu ſich/ vnd machen denſelben zu einem corporaliſchen Nitro?
Jſt die Hitz vnd Kraft der Sonnen nicht ihr Excrementum oder Superfluum davon ſie wieder ernehret vnd vnterhalten wird?
Wann kein warmer Sonnenſchein waͤre/ wuͤrde die Lufft nimmermehr mit einer nitroſiſchen Eſſentia imprægniret werden/ vnd ſo ſolches fehlete/ wie wuͤrde die Erden/ wann kein fruchtbarer Regen darauff fiele (ſelbe zu erhalten) Frucht bringen/ vnd wieder zu der Sonnen Vnterhaltung eine neue vnd immerwaͤhrende Nahrung gebaͤren koͤnnen.
Muß alſo immer der Abwurff das Abwerffende vnterhalten vnd ernehren.
Hîc Plato jubet quieſcere.
Davon ein mehrers (wanns Gott geliebt) hernachmalen.
Weil dann nun gehoͤret/ daß in dem Saltz/ vnd ſonderlich in dem Sal Nitro, ob es ſchon von den Vnwiſſenden veracht vnd gering geſchaͤtzet wird/ ſowol zur wahren Medicina als Alchymia dienſtlich/ maͤchtige Tugenden vnd Kraͤfften zu finden/ vnd man ſich nicht darumb daran aͤrgern/ ſondern gedencken ſoll/ daß alles/ ſo vor der Welt vnd vermeynten Philoſophis gering/ bey Gott vnd warhafften Natur-Erkuͤndigern hergegen groß iſt.
Bleibt alſo darbey/ daß in rerum natura kein beſſers Subjectum (dadurch wunderbarliche Dinge mit außzurichten) als das Sal Nitrum, zu finden ſey: Alſo verbleibe ich auch dabey/ daß auß ihme der wahre Mercurius Philoſophorum koͤnne bereitet werden: daß ich aber mich dafuͤr außgeben ſolte/ als wann ich den Lapidem Philoſophorum dadurch zu bereiten wuͤſte/ das laß ich wol bleiben/ dann ich niemaln darnach getrachtet:
was ich aber ſonſten/ in Verbeſſerung der Metallen vnd anderen nuͤtzlichen Kuͤnſten/ von ihme allhier geſchrieben/ das hab ich durch die Erfahrung wahr zu ſeyn gefunden/ darbey ich halte/ vnd ſolches (wann es die Noht erforderte/ vnd meinem Haus eintraͤglich ſeyn ſolte) von Stuͤck zu Stuͤck zu beweiſen oder wahr zu machen/ ich im geringſten keinen Abſcheuen trage/ alſo/ daß man ſich wol vnd ſicherlich darauff zu verlaſſen/ daß alles/ ſo ich davon geſchrieben/ koͤnne præſtiret werden; daß es aber ein jedweder ſolte thun koͤnnen/ iſt vnmuͤglich/ vnd auch nicht alſo gemeynet/ daß es ſo weit darmit kommen ſolte:
Wann ſolches darmit waͤre vermeynet geweſen/ haͤtte ich vmbſtaͤndlicher oder außfuͤhrlicher davon geſchrieben/ welches aber vmb gewiſſer Vrſachen willen nicht hat ſeyn koͤnnen/ ſoll alſo auff dißmal vnter den Freunden verbleiben Dann niemand glauben kan/ was fuͤr Vnruhe vnd Verhindernuͤſſen mir meine außgegangene Schriften verurſachet/ indem der eine von hier- der ander von dort-auß mich mit weitlaͤufftigen Schreiben uͤberfallen/ bald dieſes bald jenes von mir zu expliciren begehrt hat: etliche haben ſich nicht geſcheuet/ groſſe Blaͤtter voll auffgeſetzte Quæſtiones, ſolche zu beantworten/ an mich geſandt; wann ich vnter zehen nur einem haͤtte darauff antworten ſollen/ mir nicht ſo viel Zeit uͤbergeblieben waͤre/ ein Stuͤck Brod mit Ruhe zu eſſen.
Wañ mancher gedaͤchte/ daß ich ſonſten mehr zu thun haͤtte/ als ihme auffzuwarten/ ſo wuͤrde er etwas diſcreter darinn gehen.
Dann gewiß iſt es/ vnd kan ſolches ein jedweder bey ihme ſelber ermeſſen/ indem ich dem einen hier vnd dem andern dort ſeine Schreiben beantworte/ daß ich vnterdeſſen etwas anders nuͤtzlichers fuͤr die meinigen haͤtte verrichten koͤnnen; dann die Zeit iſt zu edel/ daß man ſelbe ohne Frucht/ andern zu gefallen/ verſchlieſſen ſolte.
Mancher koͤm̃t ſo vnbeſcheiden vnd ſagt: Was ſchadet es dir/ wann ich dieſes auch weiß/ du behaͤlteſt doch die Kunſt noch bey dir; vermeynt alſo/ ein anderer ſey darumb da/ ihme das Mus zu kochen vnd auch einzuſtreichen/ auff daß er keine Muͤhe vnd Koſten/ etwas zu erfahren/ anwenden doͤrffte.
Solcher Menſchen findet man viel.
Jch haͤtte es auch angenommen/ wann mir einer das ſeinige gegeben/ vnd mich muͤſſig gehen laſſen/ iſt aber keiner geweſen/ der es gethan hat.
Jch wolte freylich offtermals lieber hinauß in das gruͤne Feld/ gleich als andere/ dem lieblichen Vogelgeſang anzuhoͤren/ gangen ſeyn/ als zu Haus bey groſſer Hitze vnd Geſtanck deß Feuers herumb geſudelt haben/ wann ich auff andere Weis zu etwas rechtſchaffenes haͤtte kommen koͤnnen; nun aber reuhet es mich nicht/ weil ich ſo weit/ mir der Huͤlffe Gottes/ kommen bin/ vnd die Diſtel vnd Doͤrner außgereutet/ den Acker geſaͤet/ einmal auch die Fruͤchte zu genieſſen/ (wann mir Gott das Leben laͤnger goͤnnet) keinen Zweiffel trage; wil alſo der Zeit erwarten/ vnd darneben meinem Nechſten zu dienen/ wann ers mit diſcretion ſuchet/ nicht vnterlaſſen.
Zum Beſchluß iſt noch dieſes zu erinnern/ wann etwan einer oder der ander gedencken oder ſagen moͤchte/ was mich dahin beweget haͤtte/ dieſes von allen Philoſophis allzeit in hoͤchſter-geheim-gehaltenen Mercurii Univerſalis Kennzeichen ſo klar vnd verſtaͤndlich an tag zu geben/ welches die vndanckbare Welt doch nicht werth/ vnd auch nimmer vmb mich oder die meinigen verſchulden oder erkennen wuͤrde/ vnd nur die Perlein fuͤr die Schwein geworffen waͤren; denen geb ich zur Antwort/ daß ich ſolches vorlaͤngſt allbereit gewuſt vnd erfahren gehabt/ daß derjenige/ ſo der boͤſen Welt Gutes erzeiget/ ſeinen Lohn ſchon allhie empfangen vnd hinweg hat; derentwegen aber iſts darumb nicht geſagt/ daß man das Gute vnterlaſſen/ vnd vmb der Boͤſen willen den Frommen ſolches hinterhalten ſolte:
Man muß Gott mehr fuͤrchten als die Menſchen/ welcher vns außdruͤcklich befohlen/ mit demjenigen Pfund/ ſo er vns verliehen/ zu wuchern/ vnd ſolches zu vnſers Neben-Nechſten Erhaltung wol anzulegen/ vnd Frucht darmit zu ſchaffen.
Wann jederman ſein von Gott empfangenes Pfund hinderhalten wolte/ ſo wuͤrde zugleich auch Gottes ſelber vnd ſeiner Wunderwercken mit vergeſſen vnd verſchwiegen/ welches nicht ſeyn muß.
Es ſind doch noch neidiſche Menſchen genug in der Welt/ welche ihnen ſelbſt nichts Gutes goͤnnen/ was ſolten die den andern zugefallen ſeyn?
denen man nicht nach folgen ſoll.
Nichts haben wir mit vns auff die Welt gebracht/ vnd nichts werden wik auch wieder mit vns von hinnen nehmen/ als allein ein gutes Gewiſſen.
Jſt alſo nicht vnſer eigenes/ was wir beſitzen/ ſondern allein vns von Gott darumb gelehnt/ daſſelbe wol anzulegen/ vnd redlich darmit haus zu halten; thun wirs aber nicht/ werden wir dafuͤr Rechenſchafft geben muͤſſen.
Wie ſchaͤndlich es ſtehet/ wann ein Armer hoffaͤrtig iſt/ ſo viel ſchaͤndlicher ſtehet es/ wann ein Reicher geitzig iſt.
Weil mich dann Gott der HErꝛ/ als ein reicher Geber alles Guten/ mit guten Wiſſenſchafften begabet/ vnd vor vielen andern Menſchen bereichert/ aber ohne zweiffel nicht darumb/ ſolches Pfund zu vergraben/ ſondern viel mehr dem Nechſten darmit zu dienen/ vermeinet: Alſo wuͤrde ich auch nicht verantworten koͤnnen/ wann ich mich wegerte ein ſolches Inſtrument zu ſeyn/ darzu mich Gott erſchaffen vnd Mittel geben hat/ meinem Nechſten Gutes zu erzeigen.
Gott der Allmaͤchtige theilet ſeine Gaben gar vnterſchiedlich auß; deme gibt Er groſſe Gewalt/ Staͤrcke/ Macht/ Reichthum/ vnd viel Guͤter/ jenem aber Verſtand vnd Weißheit; einem andern aber Kunſt vnd Geſchicklichkeit/ vnd manchen laͤſſt er auch nur in viel Sorg/ Muͤhe vnd Arbeit ſtecken/ nachdem er wol weiß/ was einem jedweden am beſten dienet.
Vnd nach dem ein jedweder viel Pfund empfaͤhet/ nach dem er auch wider fuͤr ſo viel wird Rechenſchafft geben muͤſſen.
Weil dann niemand ſicher iſt oder wiſſen kan/ wann einmal von dem Lehnherꝛn Rechnung von vnſerer Haushaltung wird genommen werden/ vnd wir allzeit in Sorgen leben muͤſſen/ wann wir vnſer anvertrautes Pfund nicht wol angelegt/ uͤbel beſtehen moͤchten: derentwegen ich auch gut eracht/ mit meinem Pfuͤndlein ein anders zu gewinnen/ vnd mich von obgedachter Sorge beyzeiten zubefreyen/ vnd die uͤbrige Tage meines Lebens (wann es Gott zulaſſen wil) ohne groſſe Arbeit/ Sorg vnd Vnruhe/ darinn ich viel Jahr gelebt/ vollends zur Ehre Gottes vnd Dinſte meines Nechſten in Stille vnd Ruhe zu verſchlieſſen; iſt es Gottes Wille/ ſo wird er zulaſſen vnd Anlaß geben/ daß ich bald etwas beſſers heraußgebe/ wo nicht/ ſo muß der guͤnſtige Leſer den Willen fuͤr das Werck nehmen.
Es ſeynd mir ſonſten freylich noch mehr andere gute Wiſſenſchafften bekandt/ darmit ich der Poſteritaͤt einen guten gebahnten Weg zu viel hoͤhern Secreten zu kom̃en bereiten koͤnte:
weil ich aber all mein Lebtag ſorgfaͤltig geweſen bin/ mein Haus ohne meines Nechſten Beſchwerung/ ſondern durch meinen ſauren Schweiß allein ehrlich mit Nohtdurfft zu verſehen/ ſo kan ichs auch noch nicht laſſen/ vnd muß gegen meine angeborne Natur die Haͤnd an ſolche Arbeit legen/ die ich vorlaͤngſt gewiſſt/ vnd alſo weiters meinem Nechſten zum beſten durch Schrifften herauß zu gehen daran verhindert werde.
Moͤchte mancher ſagen:
Wann du etwas Gutes weiſſt/ kanſt du nicht andere daſſelbe thun laſſen/ auf daß du ſelber die Hand nit anlegen/ ſondern nur allein das Werck angeben vnd zuſehen doͤrffeſt?
Dieſer/ welcher alſo redet/ gibt zu erkennen/ daß ihme die jetzige boͤſe vnd vntreue Welt noch nicht bekandt ſey: wann ich dieſes haͤtte thun moͤgen/ vnd getreue Gehuͤlffen haben koͤnnen/ wolte ich die Meinigen ſchon vorlaͤngſt reichlich verſehen/ vnd nicht biß hieher darmit gewartet haben.
Es laͤſſt ſich aber alſo nicht thun/ wie mancher meynet; die Menſchen ſind jetziger Zeit gar zu falſch/ boͤs vnd vntrew; es wird kein Verſprechen mehr gehalten; ein jeder ſucht nur ſein Eigenes/ es geſchehe gleich mit Recht oder Vnrecht.
Gutthat wird mit Boͤſem belohnet/ wie mir zum oͤfftern widerfahren iſt/ wann ich bißweilen jemand zu mir genommen/ vnd vermeynet/ einen getreuen Gehuͤlffen daran zu haben/ hat ſich das contrarium befunden: dann/ ſo bald mancher etliche Stuͤcklein erlernet/ hat er ihme eingebildet/ ſchon mehr zu wiſſen als ich ſelber/ vnd allerhand Vrſach geſucht/ wieder von mir zu gehen; hat es nicht oͤffentlich oder mit guter Manier ſeyn koͤnnen/ iſt es heimlich geſchehen/ oder haben ſich ſo verkehrt/ halsſtarrig vnd muhtwillig angeſtellt/ daß ich Gott gedancket/ daß ich ihrer wieder los worden bin/ vnd iſt alſo mein angewendte Muͤhe/ Arbeit vnd Fleiß allzeit verloren gangen; bleibt alſo das alte Sprichwort wahr:
Wer ſein Sachen wil gethan haben recht/ muß ſelbſten ſeyn Herꝛ vnd Knecht; welches ich wahr zu ſeyn erfahren hab/ wers aber nicht glaubt/ mag es verſuchen vnd auch erfahren.
Man darff jetzunder ſchier niemand mehr auff ſein Wort vnd Verſprechen glauben noch vertrauen/ der Teuffel iſt auß dem vnterſten vnd tieffſten Abgrund der Hoͤllen abgeriſſen/ vnd in die Welt kommen/ die Menſchen zu regiren.
Es geſchaͤhe aber offtermals ſo viel Vntrew nicht von den Dienſtboten/ wann nicht dieſelbe Teuffeliſcher Weis von andern verhetzet/ verfuͤhret/ vnd darzu gebracht wuͤrden.
Dann man ſolche Leut findet/ welche Gelegenheit ſuchen/ wie ſie die Dienſtboten zu ſich bringen/ vnd gegen Geſchenck vnd Gaben/ was ſie im Haus geſehen vnd gehoͤrt/ von ihnen locken/ vnd dann ſelbe weiters verhetzen and auffreckelen/ daß ſie hernach kein gut mehr thun wollen/ vnd gedencken nicht/ daß ſolches Thun aͤrger dann ein Diebſtal ſey/ vnd ihnen doch nimmer zur Wolfahrt gedeyen werde.
Wann einer vom andern etwas das nicht ſeyn iſt/ vnd er nicht Macht hat ſolches zu vergeben/ abſchwaͤtzet oder abnim̃t/ vnd ſolches verbirgt/ vnd gegen demjenigen/ deme es eigenthuͤmlich iſt/ zum Schaden heimlich oder oͤffentlich gebrauchet/ als ein Heler deß Stelers zu halten iſt/ vnd bey keinen ehrlichen Leuten ſolches verantworten kan/ vnd beſſer thaͤten/ wann ihnen ja von einem vngetreuen Diener etwas angeboten wuͤrde/ daß ſie ſolches nicht annaͤhmen/ ſondern viel mehr ſich von einem ſolchen treuloſen Menſchen huͤteten/ vnd gedaͤchten/ thuſt du das deinem Herꝛn/ von dem du alles Gutes genoſſen/ was wuͤrdeſt du dañ mir thun/ wann du es vermoͤchteſt; ſo thun ſie aber gantz anders/ vnd ſagen:
Schweige du nur/ ſo wil ich auch ſchweigen/ wer wird vns dann koͤnnen uͤberweiſen; vnd dencken ſolche Leute nicht an das alte Sprichwort:
Es wird kein Faden ſo finſter geſponnen/ Er kom̃t einmal an die Sonnen.
Gleicher maſſen thun die jenigen eben ſo vnrecht/ denen man ein oder das ander Secretum anvertrauet/ wann ſie ſolches bey ſich zu behalten verſprochen/ hernach ihr Geluͤbde brechen/ ſolches andern wieder communiciren/ vnd alſo das Werck gemein machen/ vnd dem Autori Schaden dadurch zufuͤgen.
Dieſer vnd dergleichen Bos- vnd Vntreuheiten der Menſchen iſt die Welt jetzund voll/ darumb ein jedweder/ welcher etwas Gutes hat/ vnd Nutzen darmit fuͤr die ſeinigen thun wil/ ſich wol fuͤrzuſehen hat/ was fuͤr Leut er zu ſich ins Hans nim̃t/ ob ihnen auch zu vertrauen oder nicht ſey.
Wol deme/ welcher ſeine Arbeit ſelber durch ſeine Eigene thun kan/ vnd nicht durch Frembde verrichten darff/ dann kan er ſeine Nahrung ohne Sorgen in der Ruhe vnd Stille ehrlich erwerben.
Vnd vor allen Dingen ſoll man Fleiß anwenden/ daß man mit Menſchen zu thun habe/ welche Gott fuͤrchten; ob ſie ſchon nicht in allem nach Wunſch ſeyn/ ſo hat man dannoch gute Arbeiter; dann derjenig/ der Gott fuͤrchtet/ der fuͤrchtet auch die Menſchen/ vnd meydet die Suͤnd/ vnd ihr Thun wird von Gott geſegnet/ hergegen der Gottloſen Arbeit fruchtet oder gedeyet nicht.
Moͤchte jemand ſagen:
Wobey erkenne ich dann die auffrichtigen oder falſchen Menſchen?
An ihrem Thun vnd Laſſen/ aber nicht an ihren Worten?
Ein boͤſer Baum kan keine gute Fruͤchte bringen/ vnd auch kein guter Baum boͤſe.
Gleich wie man nun an den Fruͤchten deß Baums ſeine Art erkennen vnd erfahren kan/ alſo auch die Natur eines Menſchens erlernet wird.
Nicht jederman/ der vor Augen ſich freundlich vnd fleiſſig ſtellt/ muß man glauben: dann wann der Fuchs mit dem Schwantz wedelt/ ſo meynet er die Huͤner:
Es ſeynd auch gar boͤſe Katzen/ die forn lecken vnd hinden kratzen:
Wann deß Menſchen Thun mit ſeinen Worten uͤbereinkoͤm̃t/ als dann iſt zu trauen; es werden aber gar wenig ſolcher Menſchen gefunden/ aber deren genug/ welche ſich heilig ſtellen/ vnd ihr Hertz voll Argeliſt iſt.
Welchen das Feuer gebrant hat/ der kennet daſſelbige/ meidet ſolches/ vnd warnet auch andere darvor; einer aber/ der nichts verſucht hat/ muß mit Schaden erſt lernen vnd klug werden.
Alles das demuͤtig/ recht vnd ſchlecht iſt/ koͤm̃t von Gott/ wird aber vom Teuffel vnd der Welt gehaſſet.
Ein jedweder Natur liebet ſeines Gleichen/ vnd haſſet ſein Vngleiches.
Wann der Menſch falſch/ hochmuͤtig/ luͤgenhafft/ trotzig/ neidiſch/ vnbarmhertzig vnd geitzig iſt/ ſo iſt er deß Teuffels Ebenbild/ vnd kan nicht zweyen Herren dienen/ ſondern muß den einen lieben vnd den andern haſſen.
An ihren Fruͤchten muß man ſie erkennen/ vnd nicht an dem aͤuſſerlichen Schein vnd Anſehen.
Wann man den Wein pruͤfet/ ſo kan man davon vrtheilen/ ob er gut oder boͤs/ ſuͤß oder ſauer ſey.
Ein Apffel hat bißweilen ein ſchoͤn aͤuſſerliches Anſehen/ vnd iſt doch inwendig voller Wuͤrm vnd Bitterkeit.
Die Alten haben pflegen zu ſagen/ man koͤnne niemand gewiß vertrauen/ vnd ſich ſeines Thuns verſichern/ man habe dann zuvor eine Metze Saltz mit ihme auffgeſſen; welches dann wahr zu ſeyn auch alſo befunden wird.
Welche Vntrew der Menſchen (nechſt meines Alters vnd Vnvermoͤglichkeit gegen das verzehrende vnd außdruckende Feuer) die eintzige Vrſach iſt/ daß viel Gutes von mir vnterlaſſen oder vngethan verbleibet.
Zweiffele aber nicht/ daß ſich bald einige anmelden/ mein Laboratorium vnter ſich theilen/ vnd wo ich auffgehoͤrt/ anfangen/ der Natur Heimlichkeiten weiters nach ſuchen/ vnd durch Huͤlffe meines gezeigten Wegs zum gewuͤnſchten Ende gluͤcklich kommen werden.
Welches mir dann auch viel lieber ſeyn wird/ daß meine durch viel groſſe Koͤſten/ Muͤhe vnd Arbeit erlangte Secreten bekand/ als fruchtlos mit mir ſolten begraben werden: darzu ich dann mit Raht vnd That beyzuſpringen (der Poſteritaͤt zum beſten) nach Moͤglichkeit nichts werde ermangeln laſſen.
Schluß.
DEr guͤnſtige Leſer wird hiermit erſucht vnd freundlich gebeten/ wofern ich in dieſem Tractaͤtlein etwan an einem oder dem andern Ort (ſeiner Meynung nach) zu offen geredt/ daß er mir ja nichts in Argem auffnehmen wolle.
Dann was ich gethan habe/ iſt nicht vmb mein ſelbſt eigenes/ ſondern vmb meines Nechſten Wolfahrt willen geſchehen/ wie ich dann auch nicht zweiffel/ daß alle diejenigen/ welche eines Gottsfuͤrchtigen vñ aufrichtigen Gemuͤts ſind/ uͤber meine wolmeynende Schriften viel mehr ein beſonder Wolgefallen als Mißfallen tragen/ vnd auch vmb deß geringen ſtyli willen/ die Warheit/ welche an ſich ſelber ſchlecht vnd gerecht iſt/ nicht verachten/ ſondern viel mehr die gute Intention (derentwegen dieſes geſchehen iſt) beobachten/ defendiren vnd handhaben ſollen.
Vnd wofern ja der Teuffel/ welcher nicht leiden kan/ daß dem Menſchen etwas gutes geſchehe) ſich vnterſtehen ſolte/ ſeinen Werckzeug gegen mich zu gebrauchen/ meine Schrifften auß ſelben Eigen-Ehr vnd Hochmut zu tadeln oder zu verachten/ derſelb iſt allbereit allhier/ wie auch ſonſten in meinen andern Schrifften/ ſchon gezeichnet/ dabey man ihn erkennen kan/ weſſen Kind er ſey/ oder durch welches Trieb vnd Eingeben er ſeinen Hochmut beweiſe/ vnd gegen die beſtaͤndige Warheit ſich lege vnd ſtreite: vnd der Alten vnfehlbares Sprichwort/ Ars non habet oſorem, niſi ignorantem, bey ihme wahr mache.
Weiters ſo bitte ich auch freundlich/ man wolle doch meiner mit allzuviel vergeblichem ſchreiben verſchonen/ dann es mir vnmuͤglich iſt/ ohne meinen Schaden/ jederman auff ſein Begehren Raht/ Red vnd Antwort zu geben: wofern aber ja jemand meines geringen Rahts zu ſeinem guten Vorhaben beduͤrfftig/ vnd mit Manier/ ohne meinen Schaden/ etwas von mir begehren wuͤrde/ demſelben zu dienen vnd in Billichkeit zu begegnen/ werde ich nicht vnterlaſſen.
Auch ſo offerire ich mich freywillig gegen alle diejenigen/ ſowol Groſſen als Kleinen/ von welchen mir von meiner Jugend an biß auff dieſe gegenwaͤrtige Stunde irgends zu eine Gutthat/ wie gering dieſelbe auch geweſen/ waͤre erzeiget worden/ vngeſcheut ſich bey mir anzumelden/ welches ich dann nach beſtem Vermoͤgen alſo erkennen werde/ daß er ſagen muß/ daß mein guter Raht (dann Geld vnd Gut zu geben hab ich nicht) ſeine mir erzeigte Freundſchafft vielfaͤltig uͤberwogen/ vnd auch ſchen vnd ſpuͤren moͤge/ daß das allerſchaͤndlichſte vnd abſcheulichſte von Gott vnd frommen Menſchen auffs hoͤchſte verhaſſte vnd verfluchte Thier Ingratitudo nicht/ ſondern viel mehr ein auffrichtiges Deutſches Gemuͤt vnd Chriſtliche Lieb gegen Freunden vnd Feinden vnter meinem doch wohne vnd herꝛſche/ darbey es auff dißmal bleiben ſoll.
ENDE.
EXPLICATIO Oder Außfuͤhrliche Erklaͤrung uͤber das vorlaͤngſthin von Johan.
Rudolpho Glaubero außgegangenes (Miraculum Mundi) intitulirtes Tractaͤtlein.
Guͤnſtiger Leſer:
DIe Vrſach/ welche mich dahin bewogen/ dieſe Explication uͤber mein Miraculum Mundi zu machen/ waͤre wol gut geweſen/ ſelbe allhie anzuzeigen/ iſt auch allbereit vmbſtaͤndlich vnd zur Nohtdurfft auf dem Pappier geweſen/ vnd hat ſollen hierbey geſetzt werden:
weil es aber vmb gewiſſer Vrſachen dißmal nicht hat ſeyn koͤnnen/ iſt es auff eine bequemere Zeit verſparet vnd auffgeſchoben worden/ vnd wird zu ſeiner Zeit/ wanns Gott gefaͤllt/ auch ſchon heraußkommen.
Doch obiter ein wenig davon zu melden/ kan ich nicht vnterlaſſen.
Erſtlich denen damit zu begegnen/ welche meine Schrifften/ inſonderheit das Miraculum Mundi, bey hohen vnd niedrigen Standsperſonen verachtet/ vnd faͤlſchlich vorgegeben/ als wann es nur bloſſe/ erdichtete vnd vngegruͤndete opiniones waͤren/ die nicht ins werck koͤnten geſtellet werden/ ꝛc. Wann nun hiemit die Warheit der gantzen Welt vorgelegt wird/ ſie ſich dann ſelber/ wann ſie alſo uͤberwieſen ſeyn/ auffs Maul ſchlagen vnd bekennen muͤſſen/ daß ſie faͤlſchlich gegen mich gehandelt vnd mir vnbillicher weis/ meine Ehre abgeſtolen haben/ ꝛc.
Zum Andern hat mich auch darzu bewegt die Argliſtigkeit vnd Falſchheit boͤſer Menſchen/ denen zum theil ich auß guter Wolmcynung (weiln ich ſelbige fuͤr chrliche Leut angeſehen) gute Secreten (mit Beding ſelbige nicht gemein zu machen) gutwillig communiciret/ ſondern fuͤr ſich vnd mich Nutzen darmit zu ſchaffen: andere aber/ durch liſtige Falſchheit auß meiner Bewahrung/ ja ſchier gar auß meinem Hertzen practiciret vnd entfuͤhret/ vnd jetzo fuͤr ihr Eigenes außgeben/ das Meinige dargegen verachten/ ſich ſelber groß darmit zu machen/ vnd mir Schaden zu thun/ ſo viel ihnen nur moͤglich/ ſuchen vnd trachten.
Wañ dañ nun allhier bewieſen wird/ daß es meine eigene Inventiones ſeynd/ ſolche boͤſe vnd treuloſe Menſchen dann bey jedermann bekandt werden/ wie vndanckbarlich ſie mir Gutes mit Boͤſem bezahlen (kan nicht einen Jungen fuͤr ſolchen boͤſen Menſchen/ wie durch Farnern bey Antoni Nieſen geſchehen/ behalten/ wann er nur eine Ertzprob machen kan/ er verhetzet vnd mir abgeſpannet wird) vnd vermeynen alſo durch ſolche Jungen alle Secreten auff einmal zu erſchnappen/ iſt aber weit gefehlet/ wiewol ſie in ihrem Sinn ſtoltz vnd hochmuͤtig werden/ vnd ſich nicht ſchaͤmen/ ſolche Luͤgen zu ſagen/ als wann ſie alle meine Secreten weghaͤtten:
iſt ihnen aber eine ſchlechte Ehre/ durch ſolche Hilpersgriffe vnd vnbilliche Weis ſich groß zu machen.
Es iſt aber gewiß/ vnd troͤſte mich darbey/ daß ſowol der Stehler als Hehler weder Gluͤck noch Segen darbey haben/ Gott aber hingegen mich an einem andern reichlicher ſegnen werde.
Zum Dritten hat mir auch Anlaß darzu gegeben mein Alter vnd Vnpaͤßlichkeit/ weilen ich das Feuer nicht mehr vertragen kan/ vnd auch mit vngetreuen Menſchen mich nicht laͤnger ſchleppen mag: wann dann die Secreten an Tag kommen/ man alsdann meiner hinfoͤrter mit ſchreiben vnd fragen ſchonen wird:
dann mir nicht moͤglich/ einem jedwedern auff ſein Schreiben zu antworten/ viel weniger in Perſon zu erſcheinen/ dann ich das Reiſen nicht mehr außſtehen kan.
Zum Vierdten iſt dieſes die geringſte Vrſach nicht/ weil mir ein vntreuer Copiſt dieſes Tractaͤtlein vnter der Hand abgeſtolen/ vnd vielen gegen Gelde zu verkauffen außgeboten/ vnd gemein gemacht/ welches/ ſo ichs gewahr worden/ fuͤr rahtſam befunden/ ſelber in den Truck zu geben/ als andere vntreue Menſchen hinder mir Kramerey darmit treiben zu laſſen/ durch welche communication auch ich der gantzen Welt groſſen Dienſt zu thun/ vnd nur andern Nutzen zu ſchaffen/ vermeine/ darnach aber mich der vndanckbaren Welt zu entaͤuſſern vnd zur Ruhe zu begeben/ ich gaͤntzlich entſchloſſen: wornach man ſich zu richten hat.
Anfaͤnglich vnd zuvor ich anhebe die Tugenden vnd Kraͤfften obgedachten Subjecti Univerſalis bey jedwedem Punct dasjenige/ ſo ich ihme zugeſchrieben/ zu beweiſen vnd wahr zu machen/ iſt noͤhtig zu berichten/ wie vnd auff was Weiſe obernantes Sal terræ ſeine operation vollbringe/ auff daß der guͤnſtige Leſer ſich nicht darinn confundire vnd ihm einbilde/ als wann es ſeine Wirckung allein auff einerley weis vnd wege/ nemlich alſo rohe/ wie es an ſich ſelber iſt/ vollnbringe/ ꝛc. gar nicht/ ſondern es thut ſeine Wirckung auff dreyerley Weis/ Form vnd Geſtalten/ nemlich:
Erſtlich wird es gebraucht zu vielen Handthierungen vnd Kuͤnſten/ wie es auß der Erden gezogen/ purificiret vnd jederman bekandlich iſt.
Zum andern Gebrauch muß es zuvorn durchs Feuer vnd calcination in eine andere vnd fixere Subſtantz veraͤndert werden: wieder zum andern Gebrauch/ muß es zuvor durch die Hitze deß Feuers in ein fluͤchtiges Weſen oder ſtarck Waſſer deſtilliret werden.
Verbringt alſo diß Subjectum ſeine Wirckung in gedachten drey Geſtalten/ als wie es an ſich ſelber iſt/ in Geſtalt eines Saltzes: zum andern/ in geſtalt eines feurigen Liquoris fixi:
zum dritten/ in geſtalteines fluͤchtigen/ ſcharffen/ corroſiviſchen Waſſers/ wie ſolches nach vnd nach ſoll bewieſen werden/ als folgt:
Der erſte Punct laut alſo:
Erſtlich koͤnnen durch Huͤlff dieſes Subjecti alle Ertze vnd Bergwercke fundamentaliter probiret vnd verſucht werden/ was ſie eigentlich fuͤr Metallen fuͤhren/ auch wie vielerley vnd wie viel eines jedwedern.
Dieſen erſten Punct nun wahr zu machen vnd zu beweiſen/ daß die Ertze fuͤglich durch das Erden-Saltz zu probiren/ wil ich einen Anfang machen/ vnd anzeigen/ auff was Weiſe ſolches geſchicht: Erſtlich ſo pulveriſire das Ertz gantz klein vnd zart/ es ſey gleich ☉/ ☽ oder ♄ Ertz/ vnd miſche zu einem Centner deß Probirgewichts drey oder vier Centner calcinirten oder figirten Salpeter/ miſche beydes vntereinander/ thue denſelbén in einen guten Tiegel/ lege einen Deckel darauff/ ſetze den Tiegel auff ein Fuͤßlein in einen ſolchen Schmeltz-Ofen/ wie er im vierdten Theil Furnorum beſchrieben/ laſſe das Feuer allgemach angehen/ vnd laſſe das Ertz mit dem Fluß im Tiegel wol flieſſen/ wie Waſſer/ gieſſe es auß in ein groß Becken/ vnd laß erkalten/ vnd ſchlage den Koͤnig davon; iſt es Gold/ ☽/ ♀ oder ♄/ ſo wege denſelben auff der Probierwaage/ ſo findeſt du/ wie viel ein Centner Ertz ☉/ ☽/ ♀ oder ♄ haͤlt. NB.
♂ vnd ♃ laſſen ſich auff dieſe Weis nicht probiren/ dann das ♂ iſt zu vnfluͤſſig in einem ſolchen kleinen Feuer/ das ♃ aber verbrennt ſich zu Schlacken/ wegen deß Saltzes. NB.
Kommen aber die ☉ vnd ☽ Koͤnige nicht fein herauß/ halten entweder ♀ oder ♄ bey ſich/ ſo muß man ſolche auff einer Cupellen mit etwas wenig ♄ ablauffen laſſen/ biß ſie blicken/ ſo hat man das Metall fein/ welches der rechte Halt iſt/ vnd man ſeine Rechnung darauff machen kan.
Die ♀ vnd ♄ Koͤnige beduͤrffen keines weitern verſuchs/ ſondern werden gewogen/ vnd fuͤr den rechten Halt erkennet. NB.
Wofern aber die Ertze ſehr wild waͤren/ vnd in dem erſten ſchmeltzen keinen Koͤnig geben/ ſo muß man den Tiegel wieder in den Ofen ſetzen (wann er noch gut iſt) ſo dann ein oder zwey Stuͤcklein Eiſen/ ſam̃t demjenigen Ertz/ ſo keinen Koͤnig geben hat/ (verdeckt/ daß keine Kolen darein fallen) flieſſen laſſen/ ſo greifft der wilde Sulphur ſo in dem Ertze geweſen/ vnd das Metall in einen Koͤnig zu fallen verhindert hat/ das Eiſen an/ vnd laͤſſt das ☉/ ☽/ ♀ oder ♄/ ſo im Ertz iſt/ fallen/ den gieſſt man auß in ein Gießbecken/ ſo faͤllt ein Koͤnig/ welchen man/ nach Erkaltung/ von der Schlacken abſchlaͤgt; faͤllt keiner/ ſo hat das Ertz auch kein Metall gehalten/ wil man aber probiren/ ob das ☉ auch ☽/ vnd das ☽ ☉/ oder das ♀ oder ♄ ☽ oder ☉ halten/ ſo koͤnnen die Koͤnige auff Cupellen gepflickt/ vnd hernach mit Aqua forti geſchieden werden/ ſo findet ſich/ wie viel eines jedwedern Metalls mit oder bey dem andern vermiſcht iſt.
Dieſe Scheidung weitlaͤufftig zu beſchreiben/ iſt nicht noͤhtig/ dann ſolches nunmehr allenthalben bekandt/ vnd bey dem Lazaro Erckher klaͤrlich beſchrieben/ welches keines wiederholens bedarff; wird allhier nur angezeigt vnd bewieſen/ daß durch das Nitrum die Ertze leichtlich vnd geſchwind zu probiren ſeynd.
Jſt alſo hiermit (Gott Lob) der erſte Punct bewieſen vnd wahr gemacht/ Gott helffe weiters.
II. Deßgleichen auch alle ☽ vnd ☉ Ertze/ auff eine/ ꝛc.
Dieſen andern Punct betreffend/ iſt er vnter andern nutzbringenden nicht der geringſte/ ſondern einer von den beſten/ welchen ich auch allzeit in ſonderbarer Geheim gehalten; ſeynd mir zu vnterſchiedenenmalen viel gute Wort gegeben/ ſelbigen zu demonſtiren/ darzu ich mich niemaln reſolviren wollen/ vnd ſolches nicht darumb/ als wann ichs niemand goͤnnete/ vnd dieſe Kunſt mit mir vnter die Erden nehmen wolte; gantz nicht/ ſondern nur darumb/ weil ſchier bey niemand Trew vnd Glauben mehr zu finden.
Es iſt jetzunder eine Ehre/ viel verheiſſen vnd wenig halten/ eine Schande aber ſolches zu halten/ das man verheiſſen hat: bin etlichmal zu meinem Schaden gewitziget/ wann mir einer honigſuͤſſe Wort gegeben/ vnd zehenmal mehr verſprochen/ als ich haͤtte begehren doͤrffen/ habe mich uͤberreden laſſen/ manches Secretum von mir zu geben; ſo bald es auß den Haͤnden geweſen/ hat man mir das contrarium bewieſen/ entweder meiner an ſtatt deß verſprochenen Recompens eines mit mir gelachet vnd geſpottet/ oder aber gar einen Zanck angefangen/ das Werck verachtet/ vnd alſo mir meine ihm erzeigte Gutthaten Gottlos belohnet.
Folget der Proceß.
Mache dir einen Ofen von guten vnd feuerbeſtaͤndigen Steinen/ ſo groß oder klein du wilt/ oder deine Arbeit erfordert/ auff folgende Weiſe:
Erſtlich ſolſt du ein ablangs Gewoͤlb vngefehr/ von der Erden an/ einer Ehlen hoch zurichten/ ſelbige oben mit einer eiſernen Blatten oder ſonſten ſtarcken feuerbeſtaͤndigen Steinen eben machen oder belegen/ welches der Fuß deß Ofens iſt.
Es ſoll aber ſolcher Fuß viermal ſo lang ſeyn/ als er breit iſt/ wie beygeſetzte Figur außweiſt; Neben dieſem Gewoͤlb oder Fuß deß Ofens ſolſt du auch einen Ofen zurichten halb ſo weit/ inwendig als der Fuß deß langen Ofens breit iſt/ vnd ſolchen vngefehr von dem Lufftfang zwo Elen hoch/ darinn man das Holtz wirfft/ vnd auff ſelbigen Ofen ſoll an der Seiten/ da er an den Fuß deß Schmeltz-Ofens ſtoͤſſt/ ein Loch haben/ dadurch die Flam̃ vom Holtze auf die Herde deß Ofens gehen/ vnd ſelbe erwaͤrmen moͤge; oben ſoll ein eiſener Deckel ſeyn/ auff daß/ wann man Holtz eingeworffen/ der Ofen darmit koͤnne bedeckt vnd die Flam̃ gezwungen werden/ ſeitwarts in den Schmeltz-Ofen zu gehen; der Schmeltz-Ofen aber/ wann der Herd gemacht/ ſoll nach der Laͤnge in drey Theil oder Cammern getheilt werden/ alſo/ daß jedwedere Kammer viereckicht/ oder die Breite vnd Laͤnge einander gleich werden/ vnd ſoll zwiſchen jedweder Kammer eine Wand ſeyn/ zu vnterſt mit einem Loch/ dadurch die Flam̃ ſeinen Zug habe in die ander vnd dritte Kammer/ ꝛc.
Zwiſchen der andern vnd dritten Cammer ſoll ebenm̃aͤſſig auch ein Vnterſchied oder Zwerchwand mit einem Loch ſeyn/ wie auch die dritte vnd hinderſte Kammer ſoll geſchloſſen/ vnd auſſer ſeiner Thuͤr nur ein Loch haben/ dadurch die Flam̃ außgehen moͤge: auff der einen Seiten deß Ofens ſoll auch in jedweder Kammer ein Loch gelaſſen werden/ dadurch man auff die Herde ſehen/ Ertz vnd Metall auß- vnd einnehmen moͤge; vnd ſollen die Kammern uͤber ein oder anderthalb Werckſchuh hoch nicht ſeyn; oberhalb derſelben ſoll von guter Erden ein wolbeſchlagener Deckel oder Hut alſo accommodiret werden/ daß er fuͤglich/ wann es noͤhtig/ durch eine Kranig oder Hebzeug von vnd wieder auff den Ofen moͤge gethan werden.
Wann alles ſo weit verfertigt/ ſo ſoll man von guter vnd feuerbeſtaͤndiger Erden nach rechter Maaß/ nicht zu fett noch zu mager/ einen Herd in die erſte Kammer ſchlagen/ vnd in die zweyte folgende einen Teſt von Laim oder Holtz-Aſchen/ in die dritte Kammer aber einen Herd von guter Erden/ vnd alsdann in Gottes Namen das Feuer in dem Neben- Ofen angehen vnd den Ofen ſam̃t den Herd wol außtrucknen laſſen:
wann ſolches geſchehen/ ſo lege in die hinderſte Kammer dein gepuicht/ geſchleimt oder zu Schlicht gezogen ☉ oder ☽ Ertz/ auff daß ſolches gemaͤchlich erwarme/ ſich abroͤſte/ aber nicht ſchmeltze/ welches man durch das Regiſter/ ſo daran iſt/ verhindern/ vnd das Feuer groß oder klein machen kan/ nachdem es noͤhtig/ oder das Ertz erfordert oder erleiden kan; vnd ſollen die Ertze bißweilen mit einem Hacken beweget oder vmbgekehret werden/ auff daß ſie allenthalben durchauß wol geroͤſtet.
Jn die erſte Kammer ſoll man ſo viel ♄ legen/ als der Herd tragen oder faſſen kan/ vnd wann daſſelbe wol treibt/ immer einen Loͤffel voll deß geroͤſten Ertzes auß der hinderſten Kammer nach dem andern auff das treibende Bley tragen/ ſolches mit einem eiſernen gluͤhenden Hacken vmbruͤhren/ vnd ſo lang darauff ſtehen laſſen/ biß daß das Bley das Metall an ſich gezogen/ alsdañ man die Schlacken mit einem darzu gemachten eiſernen Hacken abziehen vnd beyſeits legen/ vnd wiederumb ander geroͤſtet Ertz auff das treibende Bley tragen/ vnd mit ſchmeltzen/ vmbruͤhꝛ- vnd Abziehung der Schlacken alſo verfahren/ wie zu erſt/ vnd ſolche Arbeit kan man ſo lang treiben/ als man Ertz hat/ oder den Herd halten wil/ vnd wann das ♄ in waͤhrender Arbeit von dem Ertz zimlich ☽ oder ☉ haltig worden (welches man vernehmen kan/ wann man mit einem kleinen Loͤffelein eine Prob außnim̃t/ vnd ins klein probirt auf der Cupellen) ſo ſoll man auff demſelben ein wenig Salpeter verbrennen/ vnd ſolches zu zwey oder dreymalen thun/ ſo reiniget ſich das Bley/ wird weiß vnd geſchmeidig/ vnd gehet gern hernach auff dem Teſt ab/ vnd raubet nicht/ welches ſonſten geſchaͤhe/ wann es nicht durch den Salpeter waͤre gereinigt worden/ das ♄ darinn das ☽ vnd ☉ gezogen/ auß dem Herd mit einem groſſen Loͤffel außzuſchoͤpffen/ vnd den Herd/ ſo von Aſchen gemacht/ in der mittlern Kammer darmit anfuͤllen/ einen Balg darauff richten/ vnd die Glut auff die eine Seiten blaſen/ vnd nach Gebrauch deß gewoͤhnlichen Abtreibens das Bley zu Glett machen/ vnd hernach den Gold- oder Silber-Kuchen außnehmen/ vnd folgends auff guten Teſten vnter den Muffeln fein vnd rein machen:
kan alſo in dieſem Ofen mit einem Feuer dreyerley Arbeit verrichtet werden/ wird viel mehr an Gold vnd Silber erhalten/ als auf andere Weiſe: das Geblaͤs raubet viel Metall/ vnd verbrennet ſolches auch zu Schlacken/ welches eine ſittſame Flamme von Holtz nicht thut; die angezogene Schlacken laͤſſt man durch einen hohen Ofen gehen/ iſt noch etwas Bley darinnen/ ſo wird es erhalten/ vnd kan zu voriger Arbeit/ nemlich in der erſten Kammer (die Ertze darmit anzuſieden/ ihnen ihr Gold vnd Silber zu benehmen) gebraucht werden/ gehet alſo auff dieſe Weiſe nichts verlohren/ ſondern wird nicht allein mehr an Gold vnd Silber erhalten/ ſondern auch viel Kolen erſparet.
Es ſollen aber dieſer Oefen allzeit zween oder mehr (wann deß Ertzes viel iſt) in einem Laboratorio ſtehen/ damit/ wann in einem laborirt wird/ man den andern verbeſſern oder neue Herde wieder einſetzen kan.
Dieſer modus iſt uͤberauß gut/ vnd foͤrderlich die ☉ vnd ☽ Ertze zu ſchmeltzen/ wie auch ☽ haltende Bley-Ertze/ vnd ſolches ohne Kolen vnd ſtarckes Geblaͤs/ ſondern allein durch eine Holtzflam̃.
A. iſt der Fuß deß Ofens/ B. C. D. die 3. Kammern/ E. F. G. die 3. Thuͤr der Kammern/ dadurch man das Ertz vnd Metall ein- vnd außnehmen kan/ H. der Deckel oder Hut deß Ofens/ I. die Lufftloͤcher oder Regiſter/ dadurch man die Flam̃ regiret/ K. die drey Loͤcher in den Zwerchs-Waͤnden oder Vnterſchieden der Kammern/ dadurch die Flam̃ gehet/ die Kammern vnd Herd zu hitzen/ L. der Neben-Ofen/ darein man das duͤrre Holtz wirfft/ M. ſein Aſchenloch/ N. ſein Deckel/ O. das Neben-Loch/ dadurch die Flam̃ in die Kammern gefuͤhret wird/ P. Hacken/ darmit man die Ertze im roͤſten kehret/ vnd die Schlacken vom Bley zeucht/ Q. ein Loͤffel/ darmit man die geroͤſte Ertze auff das treibende Bley traͤgt/ vnd das guͤldiſche oder ſilberige Bley auß dem erſten Schmeltzherd auff den andern Treibherd ſchoͤpffet/ R.
Zangen darmit man den Blick ☉ oder ☽ Kuchen auß dem Treibherd hebet/ S.
Ofen/ darinn man die ☉ oder ☽ Kuchen fein brennet/ T. die Teſten/ V. Muffel. NB.
Es koͤnnen die Werck/ ſo auß dem erſten Herd oder Kammern kommen/ auch gantz fein in der andern Kammer getrieben werden/ wann man wil/ iſt aber doch beſſer auff beſondern Teſten vnter Muffeln.
NB.
Dieſen Punct betreffend/ ſo iſt mehr daran gelegen/ als mancher ihme einbilden moͤchte/ dann in vnſerm Vatterland an vielen Orten herꝛliche ☉ vnd ☽ Ertze haͤuffig gefunden/ welche aber mehrern theils nicht zu recht gebracht werden/ theils weiln ſie auff gemeine Weis vnd Art im ſchmeltzen zu wenig geben/ vnd die Vnkoſten nicht ertragen koͤnnen/ theils weiln ihr Halt noch nicht bekandt/ vnd alſo ligen bleiben/ welche mit groſſem Nutzen auff dieſe Weis waͤren gut zu machen.
Es ſeynd mir ſolche Ertze an vielen Orten bekandt/ die ich nach gemeiner Prob gantz arm gefunden/ auff meine Weis aber gantz reich.
Hungarn/ Boͤheimb/ Kaͤrndten/ Steuermarck/ Saltzburg vnd Tyrol was habt ihr fuͤr maͤchtige Schaͤtze in euren Landen/ die ihr nicht genieſſet/ vnd doch leichtlich zu erlangen waͤren:
Was hat Meiſſen/ Thuͤringen/ Braunſchweig vnd Fichtelberg fuͤr verborgene Schaͤtze/ die niemand zu Nutzen kommen; ein jedweder Verſtaͤndiger wird leichtlich mercken koͤnnen/ was fuͤr ein groſſer Vnterſcheid zwiſchen dem bekandten ſchmeltzen der Ertze vnd dem meinigen ſey/ wann ers wol betrachtet.
Bley- Ertz darff keiner groſſen Kunſt zu ſchmeltzen/ iſt auch das Metall nicht theuer/ vnd geſchicht ſo viel Schaden nicht/ wann etwas davon im ſchmeltzen mit dem Feuer verbrand wird/ oder zuruͤck bleibt/ deßgleichen die ♀ Ertze zu ſchmeltzen auch ſehr gemein iſt durch hohe Oefen vnd ſtarckem Geblaͤs/ ☉ vnd ☽ Ertze ſolte man billich nicht alſo verſchmieren/ ſondern mit beſſerm Verſtand tractiren/ ſo wuͤrde man auch deſto groͤſſern Nutzen darvon erlangen/ als bißhero geſchehen:
dann alle ☉ Ertze/ wann ſie nicht gediegen in einem Quartz- oder Hornſtein/ ſtehen gemeiniglich in einem Kies/ Eiſenſchuß/ oder andern wilden Berg-Art/ darbey ſich auch offtermals Antimonium, rohter Schwefel vnd Arſenicum mit dem Gold-Ertz vermenget/ bricht/ wie ſonderlich diejenige in Kaͤrndten vnd angraͤntzenden Orten:
Wie kan ein ſolches Ertz ohne Schaden/ auf bekandte Weis/ wann ſolches auff bloſſen Kolen geſchmeltzet wird/ das ſeinige geben/ was es hat oder geben ſolte/ es ſey gleich geroͤſtet oder nicht: wann es auff die Kolen kom̃t/ vnd das ſtarcke Geblaͤs darein gehet/ ſo fleucht das vnzeitige Theil davon/ vnd raubet das Gute mit ſich/ das uͤbrige wird zu Schlacken; dann wann man ſchon Bley vorſchlaͤgt/ Bley-Ertz oder Glett zuſchlaͤgt/ ſo halten ſie doch nicht beyſammen/ ſondern das Bley ſchmeltzt leichtlich/ rinnet davon/ vnd laͤſſt das Ertz zuruͤckt/ welches mit ſtarckem Geblaͤs zu Schlacken wird/ welche viel Gold behalten/ ſo dann zu nichte wird mit demjenigen/ ſo im Rauch auffgegangen/ das wenigſte Theil nur in das vor- oder zugeſchlagen ♄ gehet vnd behalten wird. NB.
Auf meine Weis aber muß ſich das Ertz geben/ vnd ſein Gold von ſich laſſen/ wañ es mit ♄ wol incorporirt/ vnd das fluͤchtige ſamt dem fixen behalten wird: dazu raubet eine uͤberhinſtreichende Flam̃ auch nichts/ vnd kan auff ſolche Weis kein Metall zu nichte werden; daß deme alſo ſey/ wil ich durch ein Gleichnuͤß beweiſen:
Man verſuche oder probire ein wild ☉ oder ☽ Ertz/ auff welche Weis man wil/ vnd mercke den Halt/ verſuche hernach ſolches Ertz ins groſſe auff den Kolen/ ſo wird er bey weitem nicht finden/ was in der kleinen Prob gefunden/ da er doch ein mehrers haͤtte bekommen ſollen/ weiln ein ſtarckes Feuer mehr Gewalt hat als ein kleines in die Ertze zu wircken/ welches allein die Vrſach iſt/ weiln er ins groß einen andern vnd violentern modum (den wilden vnd fluͤchtigen Ertzen zu wider) gebrauchen muß: Auff meine Weis aber wird er gewißlich ſo viel/ wo nicht ein mehrers/ als er im kleinen geſunden/ erlangen.
Noch einen andern modum wil ich zum Beweis hieher ſetzen/ daß beyweitem auf das gemeine vnd bekandte ſchmeltzen der Ertze nit alles Metall heraußkom̃e/ oder behalten werde/ ſondern bißweiln kaum die Helffte oder dritte Theil erlanget wird/ thun ihm alſo:
Nimb zu einem Centner kleingerieben Ertzes deß kleingranulirten ♄ (ſo durch Schwingung in einer hoͤltzern Multer bereitet worden) 6. 8. 12. biß in 16. oder 18. Centner/ nachdem das Ertz es noͤhtig hat/ miſche das Ertz wol vnter den Bleyſtaub/ trage ſolches mit einem kleinen Loͤffelein auff eine wol-außgegluͤhete Cupellen/ die vnter einem Muffel ſteht/ gib ſtarcke Hitze/ ſo zeucht das Bley alles Metall auß dem Ertze zu ſich/ vnd wirfft eine Schlacke von ſich/ die ſich oben auff das treibende Bley ſetzet; wann ſolches geſchehen/ ſo ſolt du ein klein gluͤhend eiſern Haͤcklein haben/ mit welchem du die Schlacken auff dem Bley wol vntereinander ruͤhren kanſt/ auff daß/ wann etwan noch etwas gutes in der Schlacken waͤre/ das Bley ſolches in dem uͤmbruͤhren auch begreiffen vnd in ſich nehmen koͤnte; darnach laſſe die Schlacken noch ein wenig auff dem Bley heis werden/ auff daß dieſelbe wol zuſammenflieſſen/ alsdann regier das Feuer etwas kaͤlter/ ſo werden die Schlacken dicker/ vnd laſſen ſich abziehen mit dem eiſernen Haͤcklein/ welches Haͤcklein aber voran etwas breit vnd rundſcharff ſeyn ſoll/ auff daß man von der Cupellen allenthalben die Schlacken fein ſauber abnehmen kan/ welche man fleiſſig bewahren ſoll/ auff daß nichts davon verloren/ vnd die Prob falſch werde.
Wann dieſes geſchehen/ ſo laß das uͤbrige Bley auff der Cupellen mit rechter Hitz abgehen/ ſo bleibt das Gold oder Silber/ ſo der Centner Ertz bey ſich gehabt/ darauff ſtehen/ welches Korn man auch abnimt vnd bewahret. NB.
Jndem du die Ertz-Prob macheſt/ ſo kanſt du zugleich noch ein andere Cupellen gleicher groͤſſe vnd ſchwere auch einſetzen/ vnd ſo viel deß Bleyes/ ſo zu dem Ertz geſetzt worden/ fuͤr ſich allein/ ohne Ertz/ abgehen laſſen; was dann fuͤr ein Korn darauff ſitzen bleibt/ ſoll gegen das ander/ ſo auß dem Ertz kommen/ abgezogen werden/ der Reſt ſo bleibt/ iſt der Halt deß Ertzes/ darnach ſolſt du die beyde Cupellen gegeneinander abwegen/ vnd wie viel diejenige/ darauff das Ertz abgangen/ ſchwerer ſeyn wird als dieſe/ darauff das Bley allein abgangen/ ſo viel ♄ oder ♀ hat der Centner Ertz bey ſich/ vnd ſo viel ☽ oder ☉ als das Korn wigt/ ſo auff der Cupellen geblieben/ vnd ſo viel Schlacken als mit dem Haͤcklein abgezogen worden. NB.
Moͤchte einer einwerffen vnd ſagen/ es koͤnten die Schlacken von der Cupellen ſo gar nett vnd fein nicht abgenommen werden/ es bleibe noch etwas daran hangen?
Antwort: Ob ſchon nicht ſolten auffs allerſaͤuberſte die Schlacken von der Cupellellen koͤnnen abgenommen werden/ welches doch wol ſeyn kan/ wann man fleiſſig darmit vmbgeht/ dann die Schlacken ſo man abziehet/ nicht lauter Schlacken ſind/ ſondern auch noch etwas Bley halten/ welches leichtlich ſo ſchwer vnd ſchwerer ſeyn kan als die Schlacken/ ſo auff der Cupellen haugen blieben/ vnd nicht haben koͤnnen abgenommen werden/ vnd iſt dannoch die Prob richtig vnd gut.
Wann du nun in dem groſſen ſchmeltzen ſo viel ☽ oder ☉/ ♀ oder ♄/ (NB.
♂ vnd ♃ laſſen ſich auff dieſe Weis nicht probiren) als wie die kleine Prob gezeigt hat/ nicht findeſt/ ſo mache deine Rechnung/ daß du nicht recht ſeyeſt damit vmbgangen/ vnd der Abgang entweder im Rauch weggangen/ oder in Schlacken verbrant ſey.
Weil nun an ſolcher Prob ſehr viel gelegen/ vnd das groſſe Schmeltzwerck darnach muß angeſtellet werden/ ſo wil ich zum uͤberfluß ſelbige Arbeit beſſer erklaͤren: Geſetzt/ ich naͤhme 2. Cupellen/ welche in eine Form geſchlagen/ wige ſelbige gegeneinander/ iſt die eine etwas ſchwerer als die andere/ ſo ſchabe ich mit einem Meſſer entweder oben oder vnten ein wenig davon/ vnd mache ſie gleich ſchwer/ darnach ſetze ich beyde neben oder hintereinander vnter die Muffel/ wann ſie gluͤhend/ ſo trage ich auff eine das Ertz/ mit dem granulirten ♄ vermiſcht/ vnd auff die andere das granulirte ♄ allein/ laß beyde treiben; von dieſer da das Ertz auff iſt/ ziehe ich die Schlacken zu rechter Zeit/ vnd laß beyde abgehen.
Geſetzt/ ich habe zu einem Centner Ertz zwoͤlff Centner ♄ genommen/ vnd auff der andern Cupellen auch zwoͤlff Centner ♄ laſſen abgehen/ vnd hat ein jedwedere leere Cupellen drey Loht/ nach dem Pfundgewicht gewogen/ vnd finde auff dieſer Cupellen/ da das Ertz abgangen iſt/ ein Korn ☉ oder ☽/ ſo nach dem Probir-Gewicht ſchwer iſt neun Loht/ vnd auff der andern Cupellen ein Korn ☽/ das drey Loht wiegt/ welches die zwoͤlff Centner Bley geben haben.
Weil ich dann zu dem Ertz auch zwoͤlff Centner ♄ geſetzet/ ſo haben dieſelbe zwoͤlff Centner ♄ auch drey Loht geben/ welche ich von den neun Lohten abziehe/ ſo bleiben ſechs Loht ☽ oder ☉/ welches der Centner Ertz geben hat. NB.
Wann ich nun wiſſen wil/ ob das Ertz auch ♄ oder ♀ gehalten/ vnd wie viel/ ſo lege ich beyde Cupellen gegeneinander in die Waag/ vnd ſiehe/ wie viel diejenige/ darauff das Ertz abgangen iſt/ ſchwerer wigt als dieſe/ darauff das ♄ allein abgangen/ ſo viel kan ich ſagen/ daß an ♄ oder ♀ neben dem ☉ oder ☽ auch bey dem Ertz geweſen iſt.
Geſetzt/ diejenige/ darauff das Ertzabgangen iſt/ wigt dreiſſig Pfund (nach dem kleinen Probgewicht) ſchwerer als diejenige/ darauff das ♄ allein abgangen iſt/ ſo bin ich verſichert/ deß ſo viel ♄ oder ♀ in dem Ertz neben dem ☽ vnd ☉ geweſen iſt/ (dann ♂ vnd ♃ gehen nicht in die Cupellen/ ſondern geben Schlacken/ ☉ oder ☽ aber bleibt auff der Cupellen ſtehen) das uͤbrige Gewicht/ nemlich die ſiebentzig Pfund beynahe alles in Schlacken gefunden/ dann wenig im Rauch weggehet.
Auff dieſe Weiſe kan man gewahr werden/ wie viel ein jedweder Centner ♀ oder ♄ Ertz gut ♀ oder Bley halte/ es ſey gleich auch ☉ oder ☽ darbey oder nicht/ darnach man ſeine Rechnung machen kan/ ob es die Koſten ins Groß außtrage oder nicht/ vnd wie viel uͤberſchuß man haben moͤge: Dieſes iſt ein ſehr curioſe Prob auff ☉ vnd ☽ zu gebrauchen/ was man in dieſer findet/ muß auch in groſſen heraußkommen/ oder es mangelt an der Arbeit.
Zu ♀ oder ♄ Ertzen iſt ſolches ins Groß nicht zu gebrauchen/ obwol man gewiß dadurch erſehen kan/ wie viel im Centner ſey; dañ beyde Metallen ſich leichtlich im Feuer verbreñen/ vnd zu Schlacken werden/ welches ☉ oder ☽ nicht thun/ wann man recht damit vmbgehet:
Jſt nur allhie angedeutet/ auff daß man gewiß wiſſen kan/ wie viel eigentlich ♀ oder ♄ in einem Contner ♀ oder ♄ Ertz ſtehet/ welcher Halt aber ins Groß vnmoͤglich auff die bekandte Weis herauß zu bringen; dañ ſolche weiche vnd ſulphuriſche Metallen im groſſen Feuer einen mercklichen Abgang leiden/ weil einen Theil das ſtarcke Geblaͤs wegjagt/ vnd ein Theil zu Schlacken wird; auff meine Weis koͤm̃t man ſehr nahe bey/ vnd treibet wenig zuruͤck.
Sonſten iſt mir noch ein anderer vnd viel beſſerer modus bekandt/ die ☉/ ☽/ ♀ vnd ♄ Ertze mit ſonderbarem Vortheil zugut zu machen; weil aber in dem Miraculo Mundi ſolcher Arbeit nicht gedacht worden/ alſo bleibe ich dißmal ſtill davon.
Auch iſt mir bekandt/ auß den gantz armen ♀ Ertzen/ da allenthalben ſolcher genug zu finden/ welche die Baukoſten nicht zahlen/ ohne ſonderbare Muͤhe vnd Koſten alles ♀ ſo darinn iſt/ rein herauß zu ziehen/ vnd guten Nutzen darmit zu ſchaffen/ alſo/ daß kaum ein Pfund ♀ in hundert Schlacken zuruͤck bleibt vnd zunichte wird.
III.
Alle fluͤchtige vnd vnzeitige ☉ vnd ☽ Ertze/ ꝛc.
Dieſe figirung iſt ein ſonderbares Secret, alle fluͤchtige/ gantz wilde Antimonialiſche/ Arſenicaliſche/ Koboltiſche Ertze/ ſo ins gemein wenig ☉ geben/ zurecht zu bringen: dañ wann die Ertze viel Arſenici, Antimonii oder Auripigmenti fuͤhren/ vnd auff gemeine Weiſe geroͤſtet werden/ ſo raubt der Arſen. oder Auripigm. viel von dem Gold im Rauch hinweg; ſchmeltzt man dieſelbe ohne vorhergehende Roͤſtung/ ſo raubet das Geblaͤs noch mehr/ zeucht man dann von ſolchem Ertz den gelben oder rohten Schwefel/ Arſenicum, oder andere rauberiſche Subſtantzien in verſchloſſenen irdenen Geſchirren/ wie ihrer viel thun/ ſo verbrennt ſich das Ertz auff ſolche Weis/ vnd verlieret ſeinen Fluß vnd Ingreſs in das Bley/ daß viel ☉ zu Schlacken wird vnd verloren geht; deme nun vorzukommen/ habe ich dieſe Weis gut befunden:
Man miſcht vnter ein Theil deß gepichten oder geſchlichten Ertzes einen halben Theil Salpeter/ zuͤndet ſolches mit feuergluͤhenden Kolen an/ laͤſſt es verpuffen/ ſo verbrennet der Salpeter den meiſten Theil deß rauberiſchen Schwefels/ vnd figiret den uͤbrigen/ daß er das ☉ ſo viel nicht mehr raubet/ vnd behaͤlt ſeinen Fluß vnd ingreſs in das Bley/ wann es in dem vorhergehenden beſchriebenen Ofen auffs Bley getragen vnd angeſotten wird/ vnd gibt alles ☉ vnd ☽ von ſich/ ſo es in ſich gehabt/ gar gern/ vnd wird nichts verloren.
Allhier moͤchte mancher einwerffen vnd ſagen:
Wann man auff dieſe Weiſe ſchon mehr ☉ erhalten ſolte/ ſo wuͤrde der Salpeter das Werck vertheuren/ welches ich dann auch bekenne/ wann man den Salpeter theuer erkauffen ſolte; wann man aber ſolchen ſelber durch Kunſt zu zeugen weiß/ ſo geſtehet er gar wenig/ vnd kan dieſe Roͤſtung oder figirung mit gutem Nutzen darmit verrichtet werden.
IV. Item, durch Huͤlff dieſes Subjecti kan auch/ ꝛc.
Dieſer modus, das ☉ vnd ☽ von allen Zuſaͤtzen leichtlich vnd geſchwind rein zu machen/ iſt ein ſehr nuͤtzliche vnd noͤhtig-zuwiſſende Kunſt allen denen/ die mit Metallen vmbgehen; geſchicht viel geſchwinder als durch das cupelliren oder abtreiben mit Bley/ koſtet aber etwas mehrers/ wegen deß Salpeters/ iſt aber eine luſtige Arbeit/ vnd geſchicht alſo:
Man ſetzt einen Tiegel deß vnreinen ☉ oder ☽ in einen ſolchen Ofen/ wie ich im vierdten Theil Furnorum beſchrieben/ laͤſſt es ſchmeltzen/ vnd wirfft etwas Reguli antimonii darein/ viel oder wenig/ nachdem das ☉ vnrein iſt/ vnd deſſen zu ſeiner Waſchung viel oder wenig vonnoͤhten hat.
Wann alles im Tiegel klar flieſſt/ ſo wirfft man einen guten Salpeter nach vnd nach auch hinein zu dem Metall/ vngefehr ſo viel/ als Zuſatz bey dem ☉ iſt/ laͤſſt ſolchen wol mitflieſſen/ ſo ziecht der Salpeter den Regul. antim. ſo dem ☉ zugeſetzt worden/ in ſich/ vnd wird alſo mit vnd durch den Reg. antim. zugleich auch die andere Wildigkeit/ ſo das Gold bey ſich gehabt/ mit herauß gezogen/ vnd wird zu Schlacken/ vnd gehet dieſer Proceß nicht allein auf die vnreine vngeſchmeidige Gold vnd Silber/ ſondern laͤſſet ſich auch wol thun mit ſolchem ☉ vnd ☽/ darbey Kupffer/ Eiſen/ Bley/ Zin/ Wißmut/ Meſſing oder andere metalliſche oder mineraliſche Dinge kommen ſeynd/ vnd ſonderlich das Zin/ welches ſich durchs Bley ſehr vngern von ☉ vnd ☽ ohne Verluſt oder Schaden wieder ſcheiden laͤſſt.
Auff dieſe Weiſe aber geſchicht es gar leicht vnd geſchwind; auff daß man mich aber deſto beſſer verſtehe/ vnd weniger in der Arbeit fehle/ wil ich den Proceß vmbſtaͤndig hierbey ſetzen: Geſetzt/ es waͤre vnter einem Pfund ☉ oder ☽ zwey Loht Kupffer vnd drey Loht Zin/ welche ich gern davon haben wolte/ vnd wann es mit dem Bley auff bekandte Weiſe geſchehen ſolte/ durch anſieden vnd abtreiben/ ſo muͤſte man auffs allerwenigſte dreiſſig oder viertzig Loht Bley darzu haben/ vnd wuͤrde doch ein Theil ☉ oder ☽ verloren; auff meine Weiſe aber ſetze ich den zwey Lohten ♀ vnd drey Lohten ♃ nur fuͤnff Loth Reguli Antimonii zu/ vnd ziehe den Regul. antim. mit dem Zuſatz deß Kupffers vnd Zins durch/ oder mit dem Salpeter davon/ welches in einem Tiegel innerhalb einer Stund geſchehen kan/ da doch auff gemeine Weiſe mit anſieden vnd abtreiben auff den Teſten/ ſolches kaum in zehen oder zwoͤlff Stunden haͤtte geſchehen koͤnnen/ vnd wird von den Zuſaͤtzen gantz nichts verloren/ bleibet alles in den Schlacken/ auß welchen man hernach ſowol das ♃ als ♀ vnd Regul. antim. wieder haben kan/ wann man nemlich die Schlacken/ darinn das ♀/ ♃ vnd Regul. antim. iſt/ wieder in den Tiegel thut/ vnd ein klein Koͤlchen darzu leget vnd verdeckt/ ein Viertelſtund flieſſen laͤſſt/ außgieſſet/ ſo findet ſich im Boden deß Gießbeckens wieder ein klein Koͤniglein/ darinn das uͤbrige ☽ oder ☉ ſeyn wird/ ſo die Schlacken geraubet/ muß auff einer Cupellen fein gemacht werden; wann es nicht fein waͤre/ ſo wirff zu den geſchmoltzenen Schlacken wieder ein Koͤlchen/ vnd laß zuſammen wol flieſſen/ ſo wird wieder ein Koͤnig fallen von ♀/ das ♃ vnd ♂ verbleibt in den Schlacken/ vnd laͤſſt ſich weder mit Kolen oder anderer Kunſt gantz nicht in einen Koͤnig fallen; wann man aber ſolche Schlacken durch einen Stich-Ofen gehen laͤſſt/ ſo geben ſie auch das ♃ herauß/ vnd viel beſſer als es zuvorn geweſt.
Dieſes iſt nicht allein ein ſehr luſtiger/ kuͤnſtlicher vnd geſchwinder Proceß/ das ☉ vnd ☽ von allen Zuſaͤtzen bald fein vnd rein zu machen/ vnd ſtecket ſonſten hinter dieſer Arbeit ein groß Geheimnuͤß/ weil ich aber allhie vor mich genommen/ allein dasjenige zu beweiſen/ daß es wahr vnd natuͤrlich ſey/ ſo in dem Miraculo Mundi gedacht/ als hat es auch billich auff dißmal ſein verbleiben/ vnd was allhier abgekuͤrtzt/ bey den andern folgenden Proceſſen erklaͤret vnd gut gemacht wird.
V.
Von altem Bruchzin das zugeſetzte Bley/ ꝛc.
Dieſer Proceß kan auch ſehr wol durch den Salpeter verrichtet werden/ nemlich alſo:
Man macht das ♃/ darinn ☉ oder ☽ iſt/ durch das ſchwingen/ in einer mit kreiden-beſtrichener Moltern/ zu einer Aſchen/ gleich wie man das Bley zurichtet/ die Ertze damit anzuſieden/ vnd miſchet ſo viel klein-gepuͤlverten Salpeter darunter/ thut die Mixtur in einen feuer-beſtaͤndigen ſtarcken Hafen/ ſetzt etliche Sublimir-Haͤfen darauf/ vnd zuͤndet die Mixtur in dem Hafen (welcher vnter den Sublimir-Haͤfen ein klein Loͤchlein haben ſoll) mit einem gluͤhenden Traht an/ ſo faͤngt die Maſſa an zu brennen/ vnd gibt viel Flores von ſich in die Sublimir-Haͤfen/ das uͤbrige ♃ vnd Salpeter/ ſo in dem Hafen geblieben/ nimb auß/ vnd ſchmeltze ſolches in einem Tiegel/ iſt viel Bley darbey geweſt/ ſo wird es ſich ſam̃t dem ☉ vnd ☽ zu boden deß Tiegels ſetzen/ das ♃ aber ſam̃t dem Salpeter zu Schlacken werden/ welche/ wann die geſchmoltzene Maſſa in einen Gießpuckel goſſen wird/ ſich von dem Bley-Koͤnig ſcheidet/ vnd nach der Erkaltung davon kan geſchlagen werden/ welcher Bley-Koͤnig mit Zuthuung mehr anderes Bleyes muß verſetzet/ vnd in einem guten Tiegel mit Salpeter geſchlacket werden/ ſo bleibt nur ein kleiner Bley-Koͤnig/ welcher das ☉ vnd ☽ bey ſich hat/ ſo bey dem ♃ geweſen.
Dieſe letztere vnd auch erſtere Schlacken kan man durch das Geblas in einem Stich-Ofen reduciren/ ſo erlanget man wiederumb ſein Zin/ welches viel beſſer/ haͤrter vnd weiſſer iſt/ als es zuvor geweſen; das machts/ weil der Salpeter ein theil deß verbrennlichen Sulphurs verzehret hat/ vnd zugleich auch das Bley davon geſchieden worden.
Dieſer Proceß/ ob er ſchon nicht mit groſſem Vortheil geſchicht/ ſo ſiehet man dannoch die Moͤglichkeit; wer aber wol weiß darmit vmbzugehen/ wird keinen Schaden davon haben/ dann die Flores, ſo mit der Zinderung ſich ſublimiren/ mehr werth ſeyn als der Salpeter vnd das Zin/ dann ſelbige zu einer guten Medicin koͤnnen bereitet werden/ vnd auch bey den allerſchoͤnſten Carmeſin-Farben viel werth ſeyn/ weil ſie die Conſinilli uͤber die maſſen verhoͤhen/ vnd dem Duch einen beſtaͤndigen glaͤntzenden vnd feurigen Grund machen.
VI. Gleicher weis kan darmit auß allem Wißmut/ ꝛc.
Dieſes Stuͤck iſt nicht ſo gering/ als man es vielleicht dafuͤr anſehen moͤchte; dann noch niemand geweſen/ welcher ſolches ins werck gerichtet/ vnd doch leichtlich geſchehen kan/ alſo: Man ſchmeltzet in einem Tiegel den Wißmut/ vnd wirfft den Salpeter nach vnd nach darauf/ ſo viel biß aller Wißmut davon zu einer Schlacken oder gruͤnen Glas worden iſt/ gieß die Maſſam auß in einen Gießpuckel/ ſo ſetzt ſich das ☽ in einem Koͤnig zu boden/ welches in dem Wißmut geweſen/ die Schlacken aber von dem Wißmut thut man wieder in den Tiegel/ vnd legt eine Kolen darein/ laͤſſt es eine Stund zuſammen flieſſen/ ſo wird der Wißmut meiſt wieder aller lebendig oder corporaliſch/ vnd leidet man wenig Abgang.
Wer nun den Salpeter ſelber machen kan/ vnd nicht theuer kauffen darff/ der kan einen guten Nutzen darvon haben/ ſonſten nicht: wird allhier nur bewieſen/ daß durch das Erd-Saltz ſolches kan verrichtet werden/ wie ihme zu thun zugelegt worden.
VII. Item kan auß dem alten Kupffer viel Silber geſchieden/ ꝛc.
Dieſes wahr zu machen/ daß auß dem Kupffer durch das Erd-Saltz ☽ kan gezogen werden/ wird alſo gethan:
Man ſetzt dem Kupffer ſo ſchwer Reg. Antimonii zu/ als es wigt/ ſchmeltzt beyde zuſammen/ vnd wirfft nach vnd nach ſo viel Salpeter zu/ biß alles Kupffer ſam̃t dem Reg. Antimonii zu einer gruͤnen Schlacken worden iſt/ darnach gibt man ſtaͤrcker Feuer/ ſo fleuſſt ſelbige Schlacken wie Waſſer/ vnd ſetzt einen Koͤnig von ſich/ welcher/ ob er ſchon nicht gantz fein waͤre/ kan ſelbiger mit ein wenig Bley auf einer Cupellen abgehen/ ſo gibt er das ☽/ ſo das ♀ bey ſich gehabt. NB.
Dieſer Proceß iſt warhafftig/ vnd wird nimmer fehlen; daß man aber darmit Reichthumb ſolte koͤnnen erwerben/ ſage ich nicht/ ſondern beweiſe allein wahr zu ſeyn/ was ich dem Erd-Saltz in dem Miraculo Mundi zugeſchrieben habe. NB.
Wer aber die Schlacken/ das iſt/ das ♀ vnd Reg. Antim. mit dem Saltz figiren/ oder zu Amauhen ſchmeltzen kan/ auff daß dieſelbe nicht verloren werden/ der thut keine vergebliche Arbeit; ſonſten kan man auff die Schlacken/ davon das ☽ geſchieden/ eine Kole werffen/ vnd eine halbe Stund flieſſen laſſen/ ſo ſetzt ſich der Reg. Antimonii ſam̃t dem ♀/ ſo der Salpeter zu Schlacken gemacht/ wieder in einen Koͤnig/ vnd kan wieder gebraucht werden; ſo man aber damit weiß vmbzugehen/ kan auß beyden/ nemlich dem Reg. Antim.
vnd Kupffer (nachdem ſie abgeſuͤſt ſeyn) eine gruͤne Mahlerfarb gezogen werden/ bezahlt es auch die Muͤhe/ vnd iſt der Gewinn deſto beſſer.
VIII.
Ein jedweder gemein Silber in wenig Stunden/ ꝛc.
Dieſe Arbeit oder gradation deß Silbers geſchicht durch Huͤlff eines mineraliſchen Sulphuris, nemlich des Martis vnd Antimonii, auff dieſe Weiſe:
Man ſetzt dem ☽ ſo viel Reg. Antim.
Martialis bey/ vnd ſcheidet den Regulum durch das Nitrum wieder davon/ (welche Arbeit vngefehr in einer Stund geſchicht) ſetzet dem bleibenden Silber wieder ſo viel Reg. bey/ vnd ziecht denſelben wieder davon/ thut ſolches zu 5. 6. 8. oder zehenmal/ (welches alles in einem Tag geſchehen kan) loͤſt hernach das ☽ mit einem Aqfort. auff/ ſo bleibt das ☉ ligen/ welches das Nitrum durch Huͤlff deß Reg. Antimonii hinein gebracht hat/ muß abgeſuͤſſt/ vnd mit Borras zuſammen gefloͤſt werden; gibt gut ☉/ hoch am Grad; daß aber ſolches ☉ ſo viel werth ſeyn ſolte/ als der Regul.
vnd Nitrum gekoſtet/ wird ſchwerlich ſeyn/ ſo man aber das Nitrum ſelber machen oder vmbſonſt haben kan/ gibt es einen ehrlichen Nutzen; aber noch beſſer/ wann man die abgezogene Schlacken weiters zu gebrauchen weiß/ welches allhier nicht geſucht/ ſondern allein bewieſen wird/ daß das ☽ durch Huͤlff deß Reg. Antim.
Martialis in ☉ kan gradiret werden.
IX.
Das ☉ vom ☽ vnd auch andern Zuſaͤtzen/ ꝛc.
Dieſer modus, die Metallen von einander zu ſcheiden im Guß/ vnd ohne Cupellen fein zu machen/ iſt ein uͤber auß-ſchoͤnes vnd nuͤtzliches Secretum, dadurch man viel Zeit vnd Koſten in Scheidung der Metallen erſparen kan/ vnd gantz kein Abgang darbey zu befahren/ bißhero noch von niemand als von mir practiciret worden/ vnd verhaͤlt ſich der Proceß alſo:
Erſtlich muß man das gemiſchte oder von vielen Metallen oder Mineralien zuſammengeſetzte Metall granuliren/ die Grana mit vierdtem Theil gepuͤlvertem Schwefel naß anmengen/ vnd in einem verlutirten Tiegel verzunderen/ nach der Kunſt Gebrauch/ wann ſolches geſchehen/ den Deckel darvon thun/ das gezuͤnderte Metall mit vierdtem Theil Antim bedecken. NB.
So aber gar viel ♂/ ♀ oder ♃ darbey waͤre/ muͤſte man auch mehr Antimon. darzu nehmen/ welches die vnvollkommene Metallen zu ſich ziehen koͤnte.
Wann nun die Maſſa mit dem Antim. wol gefloſſen/ ſo wirfft man ein wenig truckenen vnd gepuͤlverten wolgelaͤuterten Salpeter darauff/ laͤſſt ſolchen darmit flieſſen/ gieſſt die Maſſam in ein Gießpuckel/ laͤſſt ſie erkalten/ ſchlaͤgt den Koͤnig davon/ wañ es einen geben hat/ dariñ das meiſte ☉ ſeyn wird/ ſo die Maſſa in ſich gehabt. NB.
Wofern aber kein Koͤnig gefallen waͤre/ ſo iſt es ein Zeichen/ daß deß Nitri zu wenig/ vnd der Wildigkeit zu viel bey iſt/ welches alſo zu remediren:
Thue die Maſſam wieder in den Tiegel/ vnd laſſe ſie flieſſen/ wann ſolches geſchehen/ ſo wirff noch etwas von dem Nitro darzu/ vnd laß es auch wol darmit flieſſen/ darnach ſo wirff auch ſo viel Eiſenfeilig bey/ als du vermuhteſt ☉ in der Maſſa zu ſeyn/ vnd ruͤhre daſſelbige mit einem gluͤhenden eiſernen Hacken vnter die Maſſam, decke den Tiegel zu/ gib noch eine Viertelſtund Fließfeuer/ gieß es auß in den Gießpuckel/ wanns erkaltet/ ſchlag den Koͤnig von der Schlacken/ welcher ſo ſchwer vngefaͤhr ſeyn wird/ als das Eiſenfeilig gewogen/ ſo du zum Niederſchlag gebraucht haſt/ mache den Koͤnig in einem kleinen reinen Tiegel/ durch Zuwerffung deß Salpeters/ fein/ gibt er pur Gold ohne Silber/ ſo iſt es ein Zeichen/ daß noch Gold in der Maſſa ſey/ derohalben noͤhtig/ noch einmal die gefloſſene Maſſam mit Eiſen zu præcipitiren/ wann der Koͤnig auch noch Gold waͤre/ muͤſte derſelbe auch beſondern durch das Nitrum finiret vnd beyſeits gelegt werden: wann er aber mehr Silber als Gold ſeyn ſolte/ waͤre es ein Zeichen/ daß alles Gold gefaͤllet; darnach muß man die Maſſam wieder flieſſen laſſen/ vnd ſo viel Eiſenfeilig beywerffen/ mit einem gluͤhenden Hacken vmbgeruͤhret/ vnd wol flieſſen laſſen/ ſo gibt es einen ſo groſſen Silber-Koͤnig/ als man Eiſen zugeworffen hat.
Darnach ſchlaͤgt man auch das ♀ nieder/ vnd zu allerletzte mit Salpeter die Schlacken/ noch einmalwol flieſſen laſſen/ ob noch etwas Metall darinn waͤre.
Die ☽ Koͤnige werden auch alſo mit dem Salpeter gereiniget/ wie die ☉ Koͤnige: das Kupffer/ ♃ vnd anderer Zuſatz muß durch das Geblaͤs geſchmoltzen werden/ alſo/ daß nichts verloren geht.
Dieſe Scheidung deß Golds vnd Silbers im Guß von den geringern Metallen iſt lange Zeit her von vielen geſucht/ aber (meines Behaltens) noch von wenigen gefunden.
Es hat zwar Lazarus Erckher auch geſchrieben/ wie das Gold von dem Silber koͤnne durch den Guß geſchieden werden/ hat aber ſelbige Scheidung mit dieſer gantz keine Gemeinſchafft/ weil das Gold allhier nicht allein vom Silber/ ſondern auch von allen andern Metallen zu ſcheiden im Guß/ gelehret wird.
X.
Ein jedweder vnvollkommen Metall innerhalb/ ꝛc.
Dieſes Stuͤcklein geſchicht allein durch Krafft deß Salpeters/ dadurch das Metall penetrirt/ gereinige/ vnd in ein beſſer Metall figiret oder gezeitiget wird/ aber nicht mit Nutzen ins Groſſe zu thun/ ſondern allein zu bezeugen/ daß der Salpeter Macht habe/ ein jedweder vnvollkommen Metall in ein vollkommenes zu verwandeln/ welches alſo geſchicht:
Man laminirt das Metall/ es ſey gleich ♀/ ♄ oder ♃/ gantz duͤnn; ♂ laͤſſt ſich auff dieſe Weis zwar verbeſſern/ aber im Tiegel nicht ſchmeltzen; ☿ laͤſſt ſich auch verbeſſern/ vnd in andere Geſtalten verwandeln/ aber nicht in Gold oder ☽. Mache in einem Tiegel Stratum ſup.
Stratum mit Saͤgſpaͤn/ Schwefel vnd Salpeter/ vnd dem laminirten Metall/ davon im Andern Theil Furnorum gedacht/ zuͤnde die Mixtur mit einer gluͤhenden Kolen oben auff an/ ſo gibt es ein ſchnell vnd ſehr ſtarckes Flammen- Feuer/ dadurch das laminirte Metall penetrirt/ zum theil figirt vnd verbeſſert wird/ alſo/ daß daſſelbige/ wann es auff einer Cupellen mit Bley abgetrieben wird/ etwas ☽ oder Gold hinterlaͤſſt/ welches zuvor doch gantz nichts geben haͤtte/ daran man ſiehet/ daß die Flam̃/ ſo durch deu Salpeter gemacht wird/ die Metallen verbeſſert. NB.
Der ☿ muß mit Schwefel zuvorn coagulirt/ der Wißmut aber pulveriſirt werden/ ehe er mit dem ſchnellen Feuer deß Salpeters vermiſchet vnd angezuͤndet wird.
Hinter dieſer Arbeit/ ſo gering ſie auch moͤchte geachtet werden/ ſteckt ein groſſes Geheimnuͤß verborgen/ wann es auch ſchon gantz klaͤrlich beſchrieben/ doch niemand etwas davon halten wuͤrde/ weil der Proceß gering/ nicht viel koſtet/ vnd in einer Viertelſtund kan verrichtet werden.
XI.
Es wachſen auch alle Metallen darinn auff/ ꝛc.
Dieſer Punct iſt nur hieher geſetzt/ darbey zu ſehen/ daß das Nitrum Macht habe wachſen zu machen/ den Vegetabilien gleich/ welches zwar auch der Liquor Silicum thut/ davon im Andern Theil Furnorum geſchrieben; der fixe Liquor Nitri aber iſt beſſer/ welcher durch Kolengeſtib vnd Kißlingſteine durch das verpuffen bereitet iſt/ welcher modus gleicher weis auch im Andern Theil Furnorum zu finden/ vnd nicht noͤhtig/ ſeibigen allhier zu wiederholen.
Wann dann die præparirte Metallen in Geſtalt kleiner Stuͤcklein hinein gelegt werden/ gruͤnen vnd wachſen ſie wie ein ander Gewaͤchs der Kraͤuter/ ſehr ſchnell/ alſo/ daß ſolche innerhalb wenig Stunden Spannen hoch auffſchieſſen/ luſtig anzuſehen; gibt auch ein ſonderbares Nachdencken/ woher ſolch ſchnelles Wachsthum ſeine Vrſach.
Es waͤre viel darvon zu ſchreiben/ weil ich aber an dieſem Ort nicht mehr verſprochen/ als allein wahr zu machen/ was in dem Miraculo Mundi dem Erdſaltz zugeſchrieben/ ſoll es auch darbey verbleiben.
XII.
Aber ein ander Wachsthum/ ꝛc.
Dieſes Wachsthum betreffend/ geſchicht ſolches auff eine viel andere Weiſe/ als das vorhergehende; nemlich alſo:
Man ſetzet ☉ vnd ☽ in Bley/ ♃ vnd ♀/ oder nur in ♄ allein/ laͤſſt ſolches ſeine Zeit darinn ſtehen/ ſo ziehet das Gold auß dem ♄ oder andern vnvollkommenen Metallen das guͤldiſche Weſen zu ſich/ vermehret ſich/ vnd wird ſchwerer.
Der Proceß iſt alſo: ℞. 1. Loht Gold/ 8. oder 10.
Loht Bley/ ſchmeltze es mit dem Gold zuſammen/ (wilt du etwas ♃ oder ♀ darzu ſchmeltzen/ kauſt du es thun oder laſſen) ſetze das Gold mit dem ♄ allein/ oder andern Metallen vermiſcht/ in einen ſtarcken Tiegel/ in eine temperirte vnd ſtetwaͤhrende Hitze/ alſo/ daß das ♄ mit dem Gold eben flieſſen kan/ aber nicht wol gluͤhe/ wirff darauff 1. Loht guten Salpeter/ decke den Tiegel wol zu/ daß ja keine Kolen darein fallein/ laß ſolchen 24. Stund in einem ſteten vnd linden Feuer ſtehen/ ſo wird in ſolcher Zeit das ♄/ ſam̃t andern Metallen ſo darbey geweſen/ zu einem Vitro worden ſeyn/ das Gold aber allein fein vnd ſauber auff dem Boden deß Tigels/ von dem Glas abgeſondert/ ligen bleiben/ welches/ ſo du den Tiegel zuſchlaͤgſt/ außnehmen vnd waͤgen wirſt/ ſo wirſt du befinden/ daß dein Gold auß dem ♄ vnd anderen Metallen gewachſen vnd zugenommen hat.
Dieſe Arbeit/ ob ſie ſchon nicht Gewinn gibt/ zeigt ſie gleichwol an/ wie der Metallen Natur erkennet werden.
Auff eine andere Weiſe kauſt du dieſes auch verſuchen/ nemlich alſo:
Nimb 1. Loht Gold/ ſetze ihm 10. oder 12. Loht ♄ zu/ vnd treibe das ♄ auff einem guten Tiegel davon/ biß auff den Blick deß Goldes/ ſo wirſt du finden/ daß dein Gold vmb ein gutes ſchwerer worden iſt/ als es zuvor geweſen/ welche Schwere es allein auß dem Bley gezogen.
XIII.
Auß allen vnvollkommenen Metallen/ ꝛc.
Wann man auß den vnvollkommenen Metallen Gold vnd Silber durch das Nitrum bringen wil/ ſo muß man demſelben gleich ſchwer Regulum Antimonii zuſetzen/ auff daß ſolche bruͤchig werden/ vnd ſich pulveriſiren laſſen/ vnd man dieſelbe mit dem Salpeter vermiſchen vnd verpuffen kan/ wie dieſe Prob außweiſt:
Nimb 2. oder 3. Loht entweder ♀/ ♄/ ♃ oder Wißmut/ ſchmeltze ſo viel Reguli Antimonii darzu/ pulveriſire die Mixtur/ vnd miſche auch ſo ſchwer guten Salpeter darunter/ thue dieſe Mixtur in einen Tiegel/ zuͤnde ſie an mit einer gluͤhenden Kolen/ ſo verpufft ſich das Metall durch das Nitrum, vnd wird zur Schlacken/ welche du mit ſtarckem Feuer in einem Wind- Ofen ſchmeltzen ſollſt/ ſo ſetzt ſich das Metall in einen Koͤnig/ der Regulus aber bleibt in der Schlacken/ welchen man durch Zuwerffung einer Kolen auch wieder fellen/ vnd zu einem Regulo machen kan; den metalliſchen Koͤnig aber waͤge nach dem Centner-Gewicht/ vnd treibe ihn (wann er ♄ iſt) alſo per ſe auff einem Tiegel/ ſo findeſt du/ daß er Silber vnd Gold haͤlt/ welches das Metall vor dem verpuffen nicht gehalten hat.
Jſt das Metall ♀ oder Wißmut/ ſo muſt du ihme ſein Gebuͤhr ♄ zu ſetzen/ daß es auff der Cupellen abgehet/ ſo laͤſſt es ☉ oder ☽ zuruͤck/ welches es ohne dieſe verpuffung nicht gelaſſen haͤtte. NB.
Man kan auch dieſe Arbeit auff eine andere Weis verrichten/ nemlich alſo: Setze dem ♄ oder ♀ ſo viel Reg. Antim. zu/ als es wiget/ laß denſelben in einem Schmeltz-Ofen mit dem Metall wol flieſſen/ vnd wirff nach vnd nach ſo viel Salpeter darzu/ als beyde gewogen/ ſo wird ſich der Regulus mit dem Metall durch das Nitrum anzuͤnden/ etwas von dem Sulphure ſuperfluo verbrennen vnd zu Schlacken werden/ darnach gib ſtarck Fener/ auff daß ſolche Schlacken wol ſchmeltzen/ ſo ſcheidet ſich das Metall von dem Regulo, welches man abtreiben kan/ ſo findet man eine Verbeſſerung deß Metalls/ durch das Nitrum geſchehen.
Dieſe dreyzehen metalliſche Labores betreffend/ ſeynd dieſelbige an ſich ſelbſten ſehr gut/ vnd einem jedwedern/ der mit Metallen vmbgeht/ nuͤtzlich zu wiſſen/ darunter etliche/ wann ſie wol getroffen/ vnd man in ſolcher Arbeit geuͤbet/ guten Nutzen geben koͤnnen/ geſchehen alle durch Huͤlff deß Erdſaltzes: daß aber ſolche Labores nicht auch auff andere Weiſe ſolten koͤnnen verrichtet werden/ darzu kein Nitrum vonnoͤhten/ ſage ich nicht; iſt aber allhie mein Intent, nur allein zu beweiſen/ daß alle ſolche Secreten vnd transmutationes durch das verachte Erdſaltz koͤnnen verrichtet werden.
In Mechanicis.
I.
Die Kupfferſtecher koͤnnen ein gut Etzwaſſer/ ꝛc.
Daß auß dem Salpeter durch die deſtillation ein ſtarck Etz- oder Gradirwaſſer koͤnne bereitet werden/ darff keines beweiſens/ iſt bekandt genug; wie ſolches aber geſchehe/ iſt auch nicht noͤhtig zu beſchreiben/ weil ſonſten ſolches allenthalben gemein zu thun iſt; wird nur allhier bewieſen/ daß dieſe Kunſt durch das Erdſaltz zu verrichten ſey.
II.
Die Mahler koͤnnen ihnen vielerhand ſchoͤne Farben/ ꝛc.
Daß durch das Erdſaltz ſchoͤne Mahlerfarben koͤnnen gemacht werden/ wil ich alſo beweiſen:
Die blaue Schmalte wird ſonſten bereitet von fluͤſſiger Sand-Pott-Aſche/ vnd zuthun Kobolt oder Kraupen von Wißmut-Ertz/ wann man aber an ſtatt der Pott- Aſchen fixes Erdſaltz nim̃t/ wird die Schmalte nicht allein fluͤſſig/ ſondern auch reiner/ wegen deß Erdſaltzes/ ſo reiner iſt als die Pott-Aſchen.
Die Carmeſin-Lacea wird gemeiniglich auß den Scherflocken/ welche von Carmeſin-Laken oder Duͤchern geſchoren/ durch eine ſonderbare Laugen/ darzu der Salpeter auch genommen/ die Farb außgezogen/ præcipitiret/ abgeſuͤſſt/ vnd auff Brettern in der Sonn oder warmen Stuben getruͤcknet.
Kupffergruͤn vnd Bleyweiß werden ſonſten mit Huͤlff eines Eſſigs in erdenen Toͤpffen/ entweder in warmen Weintrebern oder Pferdemiſt geſetzt/ bereitet; ſo man aber das ♀ oder das Bley mit Spiritu Nitri ſolviret/ vnd das ♀ mit lixivio Salis tartari, das Bley aber mit Saltzwaſſer præcipitiret/ edulcoriret vnd truͤcknet/ ſo gibt das ♀ eine gruͤne Farb/ welche zu allem Gemaͤhl zu gebrauchen/ vnd andere Farben nicht zerbeiſſt vnd verderbet/ gleich wie das gemeine Spaniſchgruͤn zu thun pflegt; das Bleyweiß aber wird auch viel reiner/ weiſſer vnd ſaͤuberer als dasjenige/ ſo mit dem Eſſig gemacht/ da gemeiniglich viel Kreiden vntergemahlen wird/ ſolches zu vermehren/ vnd nicht ſowol zum mahlen/ wie auch in den Apotheken zu gebrauchen als dieſes/ perſe gemacht.
III. Bildſchnitzer koͤnnen ihre Jnſtrumenten/ ꝛc.
Daß die Salia das Eiſen in der cimentation hart machen/ daß es wie Staal kan gebraucht werden/ iſt keine Heimlichkeit mehr; es muß aber das Eiſen oder Staal nicht mit bloſſem gemeinen Saltz/ ſondern mit Kohlengeſtib vnd Aſchenſaltz vermiſchet/ vnd ſeine Zeit in der cimentation gehalten werden/ ſo wird das Eiſen ſo hart wie Staal/ der Staal aber viel haͤrter als er ſonſten iſt.
IV. Seidenſticker koͤnnen ihre Seiden/ ꝛc.
Es iſt zu wiſſen/ daß der Salpeter/ als ein rein Saltz/ die Farben gerne einfuͤhret/ vnd beſtaͤndig halten macht/ auch ſelbige an ihrer Farb erhoͤhet/ welches vielen bewuſt/ vnd ſonderlich denen/ welche mit Conſinilli das Laken Carmeſin faͤrben/ wann ſie einen geiſtreichen ſpiritum Nitri mit in den Sud thun/ zu alauniren/ (wie es die Faͤrber neñen) ſolche Carmeſinfarb ſehr erhoͤhet vnd feurig macht/ vnd hernach theurer verkaufft wird als gemein Carmeſin- vnd Scharlakenfarb.
Es faͤrbet dieſer ſpiritus Nitri auch die Haare/ Naͤgel/ Federn gantz goldfaͤrbig; wann das Nitrum aber durch die calcination vmbgekehret/ vnd fix gemacht wird/ ſo erhoͤhet es die Farben zwar auch/ aber nicht zur Roͤhte/ ſondern in eine Purpurfarbe.
Zu ſolcher Arbeit gebrauchen die Faͤrber die Pott- Aſchen; das Nitrum fixum aber iſt viel reiner/ vnd gibt es ſchoͤner als die vnreine Pott- Aſchen.
V. Glasmahler koͤnnen ihre Schmeltzglaͤſer/ ꝛc.
Es klagen bißweilen die Glasmahler/ daß ihnen ihre Schmeltzglaͤſer oder Amauhen gar zu vnfluͤſſig ſind/ vnd bald eher das Glas ſchmeltzet/ darauff ſie gemahlet/ als die Farb/ denen dienet das fixe Erdſaltz/ wann ſie ihre Farben nach rechtem Gewicht darmit verſetzen vnd zuſam̃en ſchmeltzen/ wird ſo fluͤſſig als ſie ſelber begehren vnd haben wollen.
VI. Wachspoſirer koͤnnen das Wachs/ ꝛc.
Daß die Salia mit Waſſer das gelbe duͤnn-gegoſſene Wachs/ in der Lufft ligende zum oͤfftern darmit begoſſen/ bleichet/ vnd ſchneeweiß machet/ iſt bekandt genug/ vnd darff keiner Zeugnuͤß/ aber kein Saltz beſſer als das Nitrum.
VII.
Die Buchdrucker koͤnnen ihre ſchwartze vnd rohte Farben/ ꝛc.
Daß die Salia fixa den Kienrus oder Schwaͤrtze mit dem Waſſer gern vereintgen/ iſt nicht vnbekandt/ keines aber beſſer/ als der fixe Salpeter/ welcher auch allen ſcharffen Laugen (Bley/ Zin/ Kupffer oder andere Metallen darmit ſchoͤn zu machen) vorgeht vnd reiner macht als ein andere ſcharffe Laugen.
VIII.
Den kuͤnſtlichen kleinen Vhrmachern/ ꝛc.
Wann man auß Salpeter vnd gebrandtem Vitriol ein ſtarck Waſſer deſtilliret/ (NB. ſoll aber dem ſpiritu kein Waſſer vorgeſchlagen werden) vnd mit demſelben zwey Stuͤcklein Eiſen (darzwiſchen ein wenig klein Eiſenfeilig gethan) angefeuchtet werden/ entzuͤndet ſich das Eiſen durch das ſtarcke Waſſer/ ſo daran arbeitet/ vnd ſchmeltzet ein Stuͤck an das andere/ gleich als wann es in dem Feuer geſchehen waͤre; dieſer aber/ ſo darmit vmbgehet/ ſoll das Waſſer ſelber zu machen wiſſen/ dann er ſonſten ein ſolch ſtarckes Waſſer nirgends zu kauffen findet.
IX.
Die Schloß- vnd Buͤchſenmacher/ ꝛc.
Daß die Salia fixa, wann ſie mit Aſchen vnd Kohlengeſtib auch Sand vermiſcht/ in einem 24. Stunden verdeckten Feuer geſtanden/ ſie das Eiſen dem Staal gleich hart machen/ iſt oben bey dem dritten Punct bereits bezeugt worden.
X.
Die Zingieſſer koͤnnen ihr Zin/ ꝛc.
Wann man gefloſſen Zin zum oͤfftern in einer Salpeter-Laugen außleſchet/ wird ſolches haͤrter als es zuvor geweſen/ oder wann man in zerlaſſenem Salpeter das ♃/ ſo in Zeinen gegoſſen/ einhaͤlt/ vnd ſolches darinnen zerſchmeltzen laͤſſt/ auch haͤrter davon wird. NB.
So man aber das Zin mit Salpeter gar zu Schlacken macht/ vnd die Schlacke wieder reducirt/ viel ſchoͤner wird als auff die erſte Weis.
XI. XII. XIII.
Die Schreiner koͤnnen das Birnbaͤumenholtz/ ꝛc.
Wann man auß dem Salpeter vnd Vitriol ein ſtarck Waſſer deſtilliret/ vnd in demſelben ein wenig Silber ſolviret/ gemein Regenwaſſer zuſchuͤttet/ das Aqua fort. darmit zu brechen/ ſo ferbet hernach ſolches Waſſer nicht allein alle harte Hoͤltzer/ dem Ebenholtz gleich/ ſondern auch das Beltzwerck vnd Gefeder kolſchwartz/ doch daß zuvor den Federn/ Beltzwerck vnd dem Holtz ein Grund gemacht werde/ auff daß die Farben hafften/ vnd beſtaͤndig daran bleiben.
Seynd alſo hiermit der 11. 12. vnd 13. Punct zugleich wahr gemacht vnd beantwortet.
XIV.
Den Kleidermachern dienet es/ ꝛc.
Wann das Nitrum figirt iſt/ ſo gibt es eine ſolche reine Seiffen/ vnd ſo zart/ damit man alle Flecken auß dem Gewand ziehen kan.
XV.
Den Schuhmachern/ ꝛc.
Wann man Salpeter in Eſſig ſolviret/ vnd alt Eiſen lang darinnen ligen laͤſſt/ gibt es eine Schwaͤrtze/ ihr Leder darmit zu ſchwaͤrtzen/ iſt aber nicht noͤhtig/ eben dieſe Schwaͤrtze darzu zu gebrauchen/ ſondern thut ihnen eben das/ wann ſie alt Eiſen in Molcken oder Kaͤswaſſer legen:
iſt nur darumb vermeldet in dem Miraculo Mundi, auf daß man ſehe/ daß dieſes Subjectum Univerſale auch allen vnd jeden Kuͤnſtlern vnd Handwerckern dienen kan.
XVI.
Den Leinenwebern/ ꝛc.
Daß ein jedwedere ſcharffe Laugen das Garn/ wann es darinn gekocht wird/ glatt vnd zart macht/ iſt allen Menſchen bekand: weiln dann das Nitrum fixum noch beſſer als ein ſcharffe Laugen/ alſo macht es das Garn auch linder vnd glatter/ als eine gemeine Laugen.
XVII.
Den Wollen- vnd Duchfaͤrbern/ ꝛc.
Daß ein Spiritus Nitri, wann er mit Alaun vnd Weinſtein zu dem erſten Koch vnd Sud gebraucht wird/ die wuͤllene Duͤcher darmit zu alauniren/ er einen beſtaͤndigen Grund mache/ iſt oben beym vierdten Punct allbereit bewieſen.
XVIII.
Den Hafnern/ ꝛc.
Die Glaſierung der irdnen Geſchirren/ daß ſie werden vnd anzuſehen ſeyn gleich einem natuͤrlichen Metall/ iſt eine ſchoͤne Wiſſenſchafft/ aber gluͤcket nicht allzeit/ dann man leichtlich die Farben verbrennen/ vnd durch zu ſtarcke Hitze ſolche verderben kan/ daß keine metalliſche Glaſur erſcheinet:
Sollen derohalben die Geſchirꝛ nicht in einem gemeinen Hafners-/ ſondern in einem beſondern darzu gemachten Ofen (daß man zum oͤfftern darzu ſehen kan) glaſuret werden.
Wann die Glaſur dem ☉ oder ♀ gleich ſeyn ſoll/ ſo muß man auch ☉/ ☽ oder ♀ darzu nehmen/ auff dieſe Weis: Nimb ein Theil ☉/ ☽ oder ♀/ darzu Regul.
Antim.
3. oder 4. Theil/ ſchmeltz den Regul.
Antim. vnter das Metall/ pulveriſire ſolches in einem ſtaͤhlern Moͤrſel/ vnd miſche gleich ſo ſchwer guten Salpeter darunter/ laſſe dieſe Mixtur in einem Tiegel verpuffen/ mit welcher Mixtur man das Erdengeſchirꝛ anſtreichen/ vnd in dem darzu gemachten Ofen brennen ſoll; gehet man recht damit vmb/ ſo erlangt man ein uͤberauß-ſchoͤne Glaſur/ natuͤrlich als wann das Erdengeſchirꝛ mit ☉/ ☽ oder ♀ uͤberzogen waͤre; gehet nicht ab/ vnd iſt viel ſchoͤner als guͤldene/ ſilberne oder kuͤpfferne Gefchirꝛ/ welche mit der Zeit/ wann ſie gebraucht werden/ den Glantz verlieren/ dieſe aber nimmer/ ſo lang ein Stuͤck daran iſt.
XIX. XX.
Den Kriegs- vnd Kauffleuten/ ꝛc.
Allhier wird gedacht/ wie man einen Firniß machen ſoll/ wann man ein leinen Duch darein ſtecket/ vnd trucknet/ ſolches hernach kein Waſſer durchgehen laͤſſet; geſchicht alſo:
Dem Lein-Oel mangelt nichts/ als daß ihm ſeine Fettigkeit benommen werde/ welche allzeit verhindert/ daß es nicht gerne trucknet: dieſes nun zu verrichten/ ſo iſt meines erachtens kein beſſerer modus, als daß man ein Lein-Oel allgemach koche mit den Floribus lapidis calaminaris oder Saturni, ſo durch den Salpeter ſublimiret ſeynd/ ſo lang biß das Lein-Oel zaͤh vnd hart genug worden/ zu dieſem Werck zu gebrauchen. NB.
Wann man wil/ ſo kan man auff das leinen Duch/ wann es auß dem Firniß gezogen/ einen glaͤntzenden Talc oder duͤnn geblaſen gefaͤrbt Glas auffſtreichen/ bleibt veſt daran hangen/ vnd kan gebraucht werden/ ſchoͤne Tapezereyen davon zu machen.
Sind alſo hiermit der 19. vnd 20. Punct beantwortet.
XXI. XXII.
Jn allen Haushaltungen dienet es/ ꝛc.
Daß ein Nitrum fixum uͤber alle andere Seiffen das leinen Gezeug reinige vnd waſche/ wird niemand leugnen/ der es verſtehet; davon die Alten nicht vergeblich ſo viel geſchrieben/ vnd das Nitrum Saponem Sapientum genennet haben/ aber nicht auff der Weiber leinen Gezeug vermeynet/ ſondern auff die vnvollkommene Metallen/ welche dadurch gereiniget werden innerlich/ die aͤuſſerliche Reinigung der Metallen kan auch dadurch vollbracht werden/ wie der folgende 22. Punct auch hiermit zugleich erwieſen wird.
XXIII.
Junge Weiber koͤnnen/ ꝛc.
Daß der Salpeter durch die calcination mit einem weißfaͤrbenden Talco nicht zu einem guten Coſinetico (die braune Haut darmit weiß zu machen) ſolte koͤnnen verwandelt werden/ darff niemand zweiffeln; kan es das Nitrum fixatum per Regul.
Antim. allein thun/ was ſolte er dann nicht thun koͤnnen/ wann er mit einem weißfaͤrbenden mineraliſchen Talco in der calcination vereinigt worden.
XXIV.
Alte Weiber koͤnnen ihre Kuntzeln/ ꝛc.
Dieſes wahr zu machen/ iſt leichtlich zu thun/ wann man nemlich das Nitrum mit dem Regul.
Antimonii figiret/ vnd in einem feuchten Keller zu einen oleo flieſſen laͤſſt/ ſo bekom̃t man einen ſehr feurigen liquorem, welcher/ ſo er auff die grobe Haut vnd Huͤner-Augen an den Fuͤſſen zum oͤfftern geſtrichen wird/ ſelbige gantz erweichet/ alſo/ daß man mit einem Meſſer die grobe vnd harte Haut ohne Empfindlichkeit hinwegnehmen kan/ vnd eine glatte hernachwaͤchſet.
XXV.
Die Gaͤrtner koͤnnen alles Gewuͤrm/ ꝛc.
Daß ein Nitrum fixum alles Gewuͤrm toͤdte in der Erden/ iſt nicht an zu zweiffeln; ich habs vielmaln mit Nutzen verſucht/ da ichs erfahren/ iſt es alſo hergangen:
Jch hab vor viel Jahren einmal in einem Garten ein Beht mit Spargen beſetzt gehabt/ welche ich Winterszeit mit Roßmiſt bedeckt/ ſelbige vor dem Froſt zu verſichern/ davon ſo viel Wuͤrme in den zaͤſerichten Wurtzeln der Spargen gewachſen/ daß auch ſelbige gantz klein verblieben/ vnd nicht auffkommen koͤnnen/ allein wegen der vielen Wuͤrme/ ſo die Nahrung dem Gewaͤchs benommen; da ich aber ohngefaͤhr einmal ein Nitrum fixum, ſo in der Lufft gelegen vnd zerfloſſen war/ zu dem Fenſter hinauß in den Garten geworffen/ vnd eben auff das Beht/ da die Wuͤrmer haͤuffig vnter waren/ gefallen/ vnd ein Regen darauͤff gefolgt/ hat ſich das Nitrum fixum ſolvirt/ vnd iſt mit dem Regen in die Erden gangen/ davon die Regenwuͤrmer haͤuffig auß der Erden gekrochen/ weil ſie den feurigen liquorem nicht leiden koͤnnen/ vnd iſt hernach an demſelben Ort das Gewaͤchs vollkoͤm̃lich worden/ welches mir Anleitung geben hat/ hinfuͤrter an andern Orten mehr dergleichen zu gebrauchen/ bin alſo in kurtzem alles Gewuͤrms in dem gantzen Garten frey worden.
XXVI.
Den Beckern dienet es/ ꝛc.
Wann man einen reinen Salpeter mit dem Maͤhl/ ſo von dem geſchrotenen Maltz kom̃t/ mit laulichtem Waſſer anfeuchtet/ vnd in der Waͤrme ſtehen laͤſſet/ ſo faͤngt es auß eigner Krafft an zu jaͤhren/ ſonderlich wann auch Hopffen in dem Waſſer geſotten/ damit das Mehl vom geſchrotenen Maltz/ angefeuchtet worden/ darmit man auch andere Dinge kan zum jaͤhren bringen.
XXVII.
Den Bierbraͤuern/ ꝛc.
Eben auff dieſe Weiſe kan auch das laulichte Bier zum jaͤhren gebracht werden.
XXVIII.
Den Maͤhtmachern/ ꝛc.
Wann man ein Getraͤnck/ es ſey gleich Spaniſcher Wein/ Maͤht oder Bier/ welche in dem Sommer gern ſauer werden/ wieder wil zurecht bringen/ ſo ſoll man nur in eine Tonnen ohngefehr 4. 5. oder 6. Loht Nitri ſixi in ein Duͤchlein binden/ oben zum Spund hinein hencken/ ſo wird das ſauer Bier/ Maͤht oder vergleichen Getraͤnck/ in kurtzem wieder trincklich werden.
XXIX.
Den Kam̃- oder Meſſermachern/ ꝛc.
Daß ein jedweder Horn oder Bein gantz weich wird/ wann es in einem figirten Salpeter-Waſſer auffkocht/ kan man leichtlich begreiffen; thut es doch nur ein ſcharffe Laugen/ welche beyweitem nicht ſo feuerlich als ein figirtes Salpeter-Waſſer iſt.
XXX.
Den Schleiffern/ ꝛc.
Daß ein fixes Salpeter-Waſſer das Eiſen vor Roſt bewahret/ kan man auch wol glauben/ weil ſolches ein bloſſes Kalch-Waſſer thut/ ſo auch den Corroſiven entgegen.
XXXI.
Vogelfaͤngern dient es/ ꝛc.
Wann man auß dem Salpeter einen Spiritum deſtilliret/ darmit einen Galmey ſolvirt/ vnd den Spiritum wieder davon ziehet/ ſo bleibt ein dickes vnd ſchweres Oel; einen guten Holtz-Leim darmit angefeuchtet vnd zergehen laͤſſt/ gibt einen zaͤhen Leim/ welcher in keiner Sonnenhitze vertrucknet/ ſondern allzeit klebricht bleibt. NB.
Es thuts auch ein ſpiritus Salis oder Vitrioli, wann ein Leim darinn ſolvirt wird.
XXXII.
Den Kriegesleuten/ ꝛc.
Dieſen Punct betreffend/ bedarff es keines beweiſens/ dann bekandt genug/ daß auß dem ☉/ welches mit einem ſpiritu Nitri (darinn auch ein Sal Armoniacum ſolvirt worden) ſolviret/ vnd mit dem Sale Tartari (oder beſſer/ Spiritu Urinæ) præcipitirt/ edulcorirt/ vnd exiccirt worden/ ein ſolches Pulver wird davon/ welches/ einer Erbiß groß/ wann es auff einem eiſern/ kuͤpffern oder ſilbern Blech auff gelinder Waͤrme angezuͤndet wird/ einen groſſen Schlag thut/ als ſonſten ein Pfund gemein Schieß-Pulvers; davon in meinen andern Schrifften weitlaͤufftiger gehandelt worden.
XXXIII.
Es dienet auch den Pulvermachern/ ꝛc.
Daß der gemeine Salpeter zum Pulvermachen vnd allen Feuerwercken gebrauchet wird/ darff gleicher weis keiner Zeugnuͤß/ dann ſolches allzu bekandt iſt.
XXXIV.
Es koͤnnen auch vielerhand/ ꝛc.
Was dieſen Punct angehet/ koͤnten freylich vielerhand ſchoͤne Manufacturen durch obbenantes Subjectum zuwege gebracht werden/ daran niemand zweiffeln darff/ ſolches aber hieher zu ſetzen/ iſt nicht noͤhtig/ iſt genug/ daß ich mit der Huͤlffe Gottes das jenige wahr gemacht/ ſo mit Namen genennet/ vnd an dieſem Ort zu expliciren habe fuͤr mich genommen.
XXXV.
Haͤckersleuten/ ꝛc.
Der gemeine Mann/ Haͤcker/ Bauer/ Gaͤrtner vnd dergleichen/ die mit Fortpflantzung der vegetabiliſchen Gewaͤchſen vmbgehen/ ſagen vnd halten darfuͤr/ daß der Miſt tuͤnge/ vnd mache die Gewaͤchſe fruchtbar vnd wachſend:
ein Philoſophus aber/ dem die Natur bekand/ ſagt/ das Saltz ſo darinn verborgen/ thue es; wie es dann in der Warheit alſo iſt:
dann durch die digeſtion oder Thauung in deß Menſchen vnd Viehes Magen wird das Sal eſſentiale ſowol der Animalien als Vegetabilien verwandelt in eine ſalpeteriſche Art/ ſo mit den excrementis per alvum weggeht/ vnd von den Menſchen zu aller Gewaͤchſen Fortpflatzung gebraucht wird; das uͤbrige Saltz aber/ welches mit dieſem gantz keine Gemeinſchafft hat/ geht einen andern Weg/ nemlich mit dem Vrin hinweg/ iſt mehrern theils ein Sal acidum, ſo allem Wachsthum der Vegetabilien entgegen/ (obwol es auch etwas von einem Sale volatili mitfuͤhret) verderbt/ macht abſterben/ vnd benim̃t ihnen ihr Wachsthum vnd Leben/ wann es offt darmit begoſſen wird; dasjenige nitroſiſche Saltz aber/ ſo in den excrementis ſteckt/ macht hergegen alle Gewaͤchs lebend/ wachſend/ gruͤnend vnd fruchtbar/ welches jederman bekand iſt.
Wañ dann beweißlich/ daß nicht der Miſt/ ſondern das Saltz ſo darinnen/ die Fruchtbarkeit vnd Wachsthum verurſacht/ ſo iſt es dann moͤglich/ daß man mit einem ſolchen Saltz das Wachsthumb bey allen Gewaͤchſen eben ſo wol zuwege bringen kan/ als mit dem Miſt/ vnd noch beſſer/ dann gemeiniglich zu dem Miſt auch der Vrin koͤm̃t/ wann dann derſelbe nicht zuvor ſeine Zeit in dem Wetter gelegen/ daß der Regen das ſcharffe Saltz hat abgewaſchen/ ſo iſt der Miſt nicht gut zum tuͤngen/ welches die Bauren auch gemercket/ vnd nicht bald friſchen Miſt gebrauchen/ ſondern denſelben vor dem Winter auff den Acker/ die Haͤcker aber bey die Weinberg fuͤhren/ den gantzen Winter ligen laſſen/ auff daß der Regen das ſchaͤdliche ſcharffe Saltz zuvor darvon ſpuͤle/ alsdañ ſie erſt ſelbigen eingraben/ vnd befinden/ daß er viel beſſer tuͤnge/ als wann ſie ihn alſo friſch/ wie er auß den Staͤllen kom̃t/ vnd voller Vrin ſteckt/ gebrauchen.
Wann ich dann weiß/ daß nur das nitroſiſche Saltz das Wachsthumb gibt/ welches nicht allein in den excrementis der Menſchen vnd Thiere/ ſondern auch in dem Regenwaſſer vnd gemeiner Erden zu finden/ ſo kan ich mich deſſen gebrauchen au ſtatt deß Miſts/ (wann ich zuvorn daſſelbe von ſeinem contrario acido wol gereinigt habe) vnd thut mir ein Pfund ſolches mehr/ als hundert Pfund Miſts; doch iſt es gut/ wann man auch etwas von Schaafmiſt zugleich/ neben dem gereinigten Nitro, in dem Waſſer ſolvirt/ darmit man die Wurtzel der Baͤume begieſſet/ oder den Saamen darinnen einweicht.
Jſt alſo dieſes nicht nur einmal von mir verſucht/ vnd befunden/ daß das Wachsthumb durch einen wolgereinigten Salpeter maͤchtig vnd ſchnell befoͤrdert wird/ ja mehr als man glauben moͤchte. NB.
Man verſtehe mich aber wol/ vnd nehme keinen gemeinen Salpeter/ dann derſelbe hier nicht tauglich.
XXXVI.
Vnd ohne dieſe Kunſt/ ꝛc.
Dieſes iſt ein uͤberauß-ſchoͤne vnd nuͤtzliche Kunſt an ſolchen Orten/ da die Weine wegen der Kaͤlte nicht zeitig werden/ ſauer vnd vnkraͤfftig bleiben/ koͤnnen durch dieſes Mittel in dem Faß gezeitiget werden/ alſo/ daß auß einem ſauren vnd vngeſchlachten Wein ein milder/ lieblicher vnd ſtarcker beſtaͤndiger Wein werden muß.
Vnd ob wol ich allhier nichts ſchreibe/ als was wahr iſt/ vnd ich vielmalen experimentiret vnd gut befunden habe/ ſo weiß ich doch wol/ das wenig ſeyn werden/ die es glauben vnd begreiffen koͤnnen; daran zwar mir nicht viel gelegen: iſt genug/ daß ich nochmaln bezeuge/ daß es koͤnne gethan werden/ was in dieſem Paragrapho geſchrieben.
XXXVII.
Noch fuͤr die Haͤcker vnd Bauren ein ſehr nuͤtzliches Stuͤck/ ſehr viel damit zu gewinnen.
Dieſer Punct vermeldet/ wie der Safft von Aepffeln vnd Birnen durch Kunſt koͤnne verbeſſert werden/ daß er gantz beſtaͤndig/ einem Wein gleich/ ſich viel Jahr auffhalten vnd genieſſen laͤſſt.
Jſt fuͤrwahr eine ſolche herꝛliche Kunſt vnd Wiſſenſchaft/ darmit man groſſen Nutzen ſchaffen mag.
Jch kan mich nicht genugſam verwundern uͤber die Vnachtſamkeit der Menſchen; die Welt iſt jetzund alſo verderbt/ daß ſie nur Muͤſſiggang/ Freſſen/ Sauffen vnd andere Laſter uͤbet vnd liebet/ Kunſt vnd Tugend aber gilt nicht mehr/ ſondern wird nur verachtet:
Jch halte aber gaͤntzlich dafuͤr/ der gerechte Gott werde vns einmal in vnſerer Sicherheit heimſuchen/ ehe wir vns verſehen/ dann es kan ein ſolch Gottlos Leben der Menſchen nicht laͤnger beſtehen: wann der Apffel reiff iſt/ ſo faͤllt er: alle Ding hat ſeine Zeit.
Was koͤnte doch durch dieſe Kunſt an vielen Orten/ da das Obſt ſo haͤuffig waͤchſt/ fuͤr Nutzen geſchafft werden; waͤre es nicht beſſer/ als daß man es verfaulen vnd verderben laͤſſt?
Jch wil das meinige thun/ vnd mein Talent nicht vergraben; wann aber meine Lehr nicht annehmlich/ bin ich gleichwol fuͤr Gott vnd der Welt entſchuldigt/ vnd wird man ins kuͤnfftig nach meinem Tod erſt mercken vnd gewahr werden/ was hinder meinen Schrifften verborgen ſtecket/ aber es wird dann zu ſpat ſeyn.
Sage derohalben nochmaln/ daß alles/ ſo in dieſem Punct begriffen/ die pur lautere Warheit ſey/ vnd vollkoͤm̃lich koͤnne gethan werden.
XXXVIII.
Den Bauren dienet es/ wann ſie ihr Korn damit anfeuchten/ vnd in die Erde werffen/ ꝛc.
Daß dieſes wahr ſey/ daß das Korn beſſer waͤchſet/ wamres vor dem ſaͤen in obgedachtem Salpeter-Waſſer (doch nicht deß gemeinen) eingeweichet worden/ wird der vorhergehende fuͤnff vnd dreiſſigſte Punct bekraͤfftigen: daß aber das uͤbrige auch wahr ſey/ was von dem nuͤtzlichen Gebrauch oder anwenden deß Korns geſchrieben/ darff niemand daran zweiffeln/ dañ ein viel mehrers darmit zu thun iſt/ als ich geſchrieben.
Dañ/ man kan auch/ ohne ſonderbare Muͤhe vnd Koſten/ den beſten Kern vnd Subſtantz auß dem Korn ziehen/ welcher ſich/ als ein Schatz vnd Vorraht/ auff viel Jahr lang bewahren vnd auffhalten laͤſſet/ auß welchem man heruach zu allen Zeiten/ wann vnd wo man wil/ mit zuthun eines Hopffenwaſſers/ ein gut geſund Bier/ wie auch Eſſig vnd Brandwein/ machen kan/ ſonſten kan ſolche Subſtantz/ als ein kraͤfftiges Brod/ im fall der Noht/ gebraucht werden: thut ein Pfund dann mehr/ als ſonſten zwey oder drey deß gemeinen Brods/ vnd kan ein ſolche Subſtantz in Veſtungen zum Vorraht behalten werden.
Auch kan man ſelbige auf den Schiffen/ ſo uͤber die weite See nacher Oſt- vnd Weſt-Jndien gehen/ fuͤglich vnd mit groſſem Nutzen vnd Vortheil mitfuͤhren/ als ein ſehr kraͤfftiges Brod/ welches/ wann man wil/ mit laulichtem Hopffenwaſſer anſetzen/ vnd ein gut Bier/ zuallen Zeiten deß Jahrs/ davon machen kan: dann es zerlaͤſſet ſich/ vnd zergehet gantz vnd gar im warmen Waſſer/ kan derohalben auch fuͤglich in den groſſen Feldzuͤgen mitgefuͤhret werden/ darauß man zu feld/ zu allen Zeiten/ Winters vnd Sommers/ mit Hopffenwaſſer gut Bier machen kan/ vnd darff man das Waſſer ſo weit nicht mitfuͤhren/ dieweil ſolches allenthalben zu finden; deßgleichen iſt der Hopffen auch nicht ſchwer mitzufuͤhren; kan man alſo in einer Tonnen ſo viel obgedachter Subſtantz mitfuͤhren/ drauß man ſechs oder acht Tonnen Bier machen kan: Vnd hat man noch dieſen Vortheil darbey/ daß man auch mitten in den Hundstagen/ ſowol zu fold als in Staͤdten vnd Schiff-fahrten (da man ſonſten nicht wol Bier machen kan/ dieweils vmb ſelbe Zeit pflegt ſauer zu werden) ohne Hindernuͤß vnd Beſorgung deß ſauerwerdens/ gut Bier machen kan: vnd kommen ſonſten auch noch mehr andere Nutzbarkeiten darvon/ welche allhier zu erzehlen nicht noͤhtig/ iſt genug an dieſem auff dißmal geſetzt.
Waͤre zu wuͤnſchen/ daß in einem jedwedern Land oder Herꝛſchafft ein ſolcher Pharao waͤre/ wie bey den wolfailen Zeiten in Egypten/ der dem Joſeph Gehoͤr gaͤbe/ vnd das jetzimder gantz vuwerthe Korn bewahrte/ vnd nicht alſo vnnuͤtzlich verderben lieſſe/ alsdann wuͤrde es wolſtehen im Lande/ vnd Groß vnd Klein genug haben.
Jch glaube nicht/ daß in hundert Jahren her das liebe Korn durch das gantze Deutſchland wolfailer oder vnwerther geweſen/ als daß es jetzunder iſt/ da man einen Sack Korn/ ſo ſchwer als ein Mann tragen kan/ fuͤr einen halben Reichsthaler kaufft/ darzu ſich noch keine Kauffleut finden/ die es darfuͤr begehren/ dann allenthalben Korn genug iſt/ alſo/ daß der Bauersmann nicht ſo viel darauß loͤſet/ daß er ſein Geſind vnd Dienſtbotten davon zahlen koͤnte: bleibet ihm alſo nichts uͤbrig; iſt zu beſorgen/ wann der Sache nicht geholffen/ daß mancher Bauersmañ von Haus vnd Hof lauffen werde; dann er nichts der Oberkeit geben kan/ wann er nichts hat oder erwerben mag.
Darumb ſage ich/ ſolte man billich Sorge tragen/ wie den armen Bauren geholffen wuͤrde/ daß ſie bey Haus vnd Hof verbleiben koͤnten:
Nach meinem geringen Verſtand ſolte ich rahten/ daß man den armen Leuten das Getraͤidig oder Korn vmb einen billichen Preis abnehmen/ vnd ſolches durch darzu verordnete Leut concentriren oder in eine ſolche Subſtantz bringen laſſen/ die ſich bewahren lieſſe/ vnd hernachmaln/ wann es noͤhtig/ zum Vuterhalt der Menſchen wiederumb vmb die Gebuͤhr heranßkangen vnd außtheilen laſſen/ darmit wuͤrde den armen Vnterthanen geholffen/ vnd haͤtte die Herꝛſchafft auch keinen Schaden darvon; wuͤrde ja immer beſſer ſeyn/ als ſolches durch Vnachtſamkeit verderben zu laſſen/ welches fuͤr Gott eine groſſe Suͤnde/ die er auch nicht vugeſtrafft laſſen wird/ vnd leichtlich eine groſſe Theurung darauff ſchicken kan/ dieweil wirs verdienen/ vnd alſo haben wollen: dafuͤr vns Gott bewahre.
XXXIX.
Noch eins vom Korn/ Hecken- vnd Baumfruͤchten muß ich/ ꝛc.
Jn dieſem Punct wird vermeldet/ daß man auß dem Korn/ Hecken- vnd Baumfruͤchten einen ſolchen klaren/ lieblichen vnd beſtaͤndigen Tranck machen kan/ welcher einem guten Wein nicht vnaͤhnlich an Geſchmack/ Farb/ Tugend vnd Kraͤfften/ welches/ ob es ſchon den Vnwiſſenden gantz frembd vorkoͤm̃t/ ſo iſt es doch eine gruͤndliche Warheit/ alles dasjenige/ ſo in dieſem Paragrapho geſchrieben/ alſo/ daß man ſolches kuͤhnlich glauben darff: dann was wuͤrd es mich helffen ein ſolch ding zu ſchreiben/ das ich nicht beweiſen koͤnte?
ich thaͤte mir ja ſelber Schaden vnd Schand an!
Darumb ich auch willens/ vnd gaͤntzlich beſchloſſen/ ins kuͤnfftig ein ſolches Laboratorium fertig zu haben/ darinnen ich nicht allein denen/ welche Bergwerck haben/ vnd ſolches begehren/ meinen new-erfundenen modum, die Ertze auff vnterſchiedliche Weiſe compendioſè zu ſchmeltzen/ auff daß mehr Metall erhalten werde/ als auff die bekandte Weiſe/ ꝛc. ſondern darneben auch noch andere nuͤtzliche Stuͤck zeigen koͤnne/ auff daß die Wunderwerck Gottes bekandt werden/ vnd wir Vrſach haben/ dem Geber alles Guten darfuͤr vnauffhoͤrlich danck zu ſagen; vnd ſolle obgedachtes Laboratorium ein gantzes Jahr offen ſtehen/ hernach aber wieder abgehen:
dann ich nicht all mein Lebtag mich mit groſſer Muͤhe zu ſchleppen geſinnet/ ſondern einmal zur Ruhe zu begeben/ vorhabens/ darnach ſich ein jeder wird wiſſen zu richten/ vnd mich hinfuͤrter mit muͤhſamen Schreiben verſchonen/ dann es mir vnmoͤglich/ jedem auff ſein Schreiben zu antworten/ darzu viel weniger in Perſon zu erſcheinen/ dann ich nicht mehr das Reiſen vertragen kan/ was ich aber zu Haus thun kan/ vnd in meinem Vermoͤgen ſtehet/ ſoll nicht abgeſchlagen ſeyn.
Dieſe vier letztere Puncten/ als den 36. 37. 38. vnd 39. betreffend/ ſo haͤtte es ſich allhier nicht uͤbel geſchickt/ etwas außfuͤhrlicher zuerklaͤren/ dieweil aber ſolches in einem Tractaͤtlein (deß Deutſchlands Wolfahrt genant) vmbſtaͤndig geſchehen/ iſt es vor vnnoͤhtig geachtet/ ſolches allhier zu wiederholen; wird alſo der guͤnſtige Leſer/ was ihme allhier mangelt/ in jenem deſto reichlicher finden/ dahin ich denſelbigen wil gewieſen haben.
Alſo haſt du/ guͤnſtiger Leſer/ allhier eine gruͤndliche Explication deß Miraculi Mundi, die Chymiſche vnd mechaniſche Stuͤck betreffend/ (die medicinaliſche Secreten aber wird der guͤnſtige Leſer in dem 2. vnd 3. Theil meiner Pharmacopœæ Spagyricæ expliciret finden) darbey jederman ſehen vnd mercken kan/ daß ich dem Erdſaltz/ als einem Subjecto Univerſali nicht zuviel zugeſchrieben/ ſondern vor jedermaͤnniglich bewieſen/ daß alles dasjenige/ ſo ich ihme moͤglich zu thun/ zugeſchrieben/ warhafftig ſey: daß aber diejenige Secreten/ welche ich durch das Erdſaltz zuverrichten bewieſen/ nicht auch ſonſten durch andere vnd vielleicht auch naͤhere Weiſe ſolten koͤnnen verrichtet werden/ leugne ich nicht/ ſondern muß bekennen/ daß ſowol die erwehnte metalliſche als mechaniſche Stuͤcklein noch auff andere Weiſe auch zu verrichten; vnd iſt allein allhier bewieſen/ daß das Erd-Saltz fuͤr ein Subjectum Univerſale beſtehen kan vnd mag/ welches niemand wird leugnen/ oder mit der Warheit vmbſtoſſen koͤnnen/ wie viel er ihme auch einbilden moͤchte: darff ſich alſo an ſeiner Verachtſamkeit niemand aͤrgern oder ſtoſſen.
Jn geringſchaͤtzigen Dingen iſt gemeiniglich das beſte verborgen/ darumb alle diejenigen fehlen/ welche das Gute bey der Anſehnlichkeit ſuchen/ darinnen es doch nicht iſt/ ſondern allein bey dem Verwerfflichen ſoll vnd muß geſucht/ gefunden/ erhalten vnd behalten werden; das merck vnd glaub es/ ſonſt wirſt du nimmermehr zu etwas Gutes gelangen.
Dieſes aber muß ich noch erinnern/ vnd deme darmit begegnen/ welcher etwa einwerffen vnd ſagen moͤchte/ wann das Nitrum ein Menſtruum Univerſale ſeyn ſolte/ darfuͤr ichs ruͤhmete/ ſo muͤſte nohtwendig auch der Lapis Philoſoph. darauß oder durch daſſelbige kommen vnd zuwege gebracht werden/ davon ich doch nichts gedaͤchte?
Dieſem zu begegnen/ kan leichtlich geſchehen/ wann ich nur geſtehe/ daß ich nicht weiters darmit kommen ſey/ als ich beſchrieben habe; ohne Zweifel ſteckt noch mehr darhinter/ als mir vnd noch vielen bewuſt iſt.
Jch hab einen guten Anfang gemacht/ ein anderer folge nach/ vnd bringe es weiters/ wanns Gott ihme zulaͤſſt; Jch fuͤr meine Perſon bekuͤmmere mich nach ſolchen hohen Dingen nicht/ ſondern laſſe mich mit einem geringen benuͤgen.
Das muß ich aber doch bekennen/ wann ich noch etwas juͤnger waͤre/ wuͤrde ich nicht vnterlaſſen/ auch mein Gluͤck daran zu verſuchen.
Es iſt nicht ohne/ es haben ihrer viel den Lapidem Univerſalem in dem Nitro geſucht/ was ſie aber erlangt/ werden ſie am beſten wiſſen:
So viel ich Nachrichtung habe/ hat ſich ihre Materi zu end deß Wercks entzuͤndet/ vnd als ein Donnerſchlag vergangen.
Dahero auch die alten Philoſophi ihr Werck im Winter verrichtet/ auff daß ihnen der Blitz keinen Schaden anthun moͤchte.
Gewiß iſt es/ vnd kan nicht fehlen/ ein ſolch edel Weſen/ das alle natuͤrliche Kranckheiten deß Menſchen zu vertreiben/ vnd alle vnvollkommene Metallen in das bloſſe ☉ zu verwandeln Macht hat/ kan auß keinem vnreinen Metall vnd Mineral, ja auß dem ☉ ſelber nicht/ wil geſchweigen auß andern geringern Subjectis, darinnen ſich die Narren ſchleppen/ vnd ihr Geld vnd Gut vnnuͤtzlich verſchwenden/ bereitet werden/ ſondern muß/ nach meiner einfaͤltigen Meynung/ nichts anders als ein concentrirtes vnd figirtes aſtraliſches Feuer ſeyn/ welches/ ohn allen frembden Zuſatz/ in formam lapidis durch die Kunſt gebracht worden:
dann kein reiner Weſen in der Natur gefunden wird/ als das Feuer/ welches groſſe Macht hat in allen Dingen zu thun/ vnd fonderlich bey den Metallen:
dann man ſehe nur an vnd betrachte doch/ wann wir kein Feuer haͤtten/ muͤſten doch alle Kuͤnſte vnd Handwercker ſtill ligen: durch Feuer ſeynd die Kuͤnſte erfunden/ vnd haben ihren Vrſprung vnd Anfang: wie wolten wir die Metallen auß den Ertzen bringen/ vnd zum Gebrauch bereiten/ es waͤre ja ſolches alles vumuͤglich; ſtecket alſo mehr in dem Feuer/ als ihrer viel ſich einbilden.
Wer das Feuer/ als das ſtaͤrckſte Element/ nicht erkennet/ der weiß nichts/ vnd wird auch ohne daſſelbige nichts erfahren/ vnd kan ſich auch/ mit gutem Gewiſſen/ fuͤr keinen wahren Philoſophum außgeben.
Das Feuer allein/ ohne Zuſatz anderer Dinge/ iſt maͤchtig genug/ auß den Steinen Metall zu machen/ vnd particulariter, auß geringen Metallen beſſere/ ꝛc. wann mans nur zu gebrauchen weiß: univerſaliter aber wann es in materiam lapideam concentriret iſt; welches letztere aber/ ob ichs zwar nicht erfahren/ aber gleichwol ſo viel gemercket/ wann GOTT einem die Gnade darzu geben wolte/ daß er ſo weit das Feuer braͤchte/ daß es corporaliſch vnd fix wuͤrde/ er gewißlich eine Tincturam auff krancke Menſchen vnd vnvollkommene Metallen haben wuͤrde.
Wie kom̃t man aber darzu? moͤcht mancher ſagen:
Nirgend anderſt/ als durch Eingebung GOTTES/ dann ſolche groſſe Dinge laſſen ſich ſo leichtlich nicht finden/ vnd offenbaren ſich den Gottloſen nicht/ obwol die Welt voll toller Narren laufft/ welche Gold mit Gewalt in ſolchen Dingen ſuchen/ darinnen es nicht zu finden iſt.
Ein Erfahrener deß Feuers vnd der Metallen kan ſich nicht genugſam verwundern uͤber die naͤrriſche labores, ſo die Goldgeitzigen/ vmb den Lapidem Philoſophorum zu machen/ anwenden:
Es ſuchet mancher die oberſte Treppe auff einer Leiter/ vnd iſt noch nicht bey der vnterſten:
Es gehoͤret mehr zum Dantz/ als ein new paar Schuhe.
Jm Feuer/ ſage ich nochmaln/ ſteckt gar viel/ ja wie etliche Philoſophiſchreiben/ vnd ſonderlich Plato, im Saltz vnd Feuer laſſe ſich Gott am allerklaͤrſten ſehen vnd erkennen.
Ein Feuer kan auß Finſternuͤß Licht machen/ vnd ſonſten niemand als Gott: ohne Feuer iſt alles tod vnd finſter/ ohne Feuer kan nichts leben vnd wachſen.
Jn Summa/ das Feuer iſt das edelſte vnd maͤchtigſte Geſchoͤpff Gottes der gantzen Welt/ wer es nur recht zu gebrauchen wuͤſte/ der haͤtte keiner andern Kunſt mehr noͤhtig.
Alſo hat der guͤnſtige Leſer auch meine einfaͤltige Meynung von dem groſſen Stein der Weiſen/ ein jedweder mag nun ſo viel davon glauben als er wil vnd begreiffen kan: es iſt ein ſolches Werck eine lautere Gabe Gottes/ vnd laͤſſt ſich durch Menſchen-Verſtand nicht erlernen/ wann Gott nicht ſeine Huͤlffe vnd Eingeben darbey thut.
Jch glaube aber dieſes/ daß Gott zu dieſen letzten Zeiten noch Leut erwecken/ ihnen die Heimlichkeit der Natur eroͤffnen/ vnd/ zu ſeiner Goͤttlichen Ehr/ Wunderdinge werde an Tag bringen laſſen/ welches ich den Nachkoͤm̃lingen von Hertzen wuͤnſche/ daß ſie es zu Gottes Ehre vnd Lob anwenden/ gebrauchen vnd genieſſen moͤgen.
Amen.
Schluß.
ES zweiffelt mir nicht/ daß mancher/ wann er hierauß ſiehet/ daß viel Gutes durch den Salpeter zu verrichten/ gern wiſſen wolte/ wie ſolcher in Copia zu zeugen/ auff daß man ſelben ſo theuer nicht erkauffen doͤrffte/ welches auch manchem/ der ein wenig mit Feuer vmbzugehen weiß/ leichtlich auff die Beine helffen koͤnte/ vnd ich allen frommen Chymicis, auff daß ſie ihre fruchtlos-verbrandte Kolen wieder erwuͤrben/ ſolches von Hertzen goͤnnete: dieweil aber von Zeugung oder Bereitung deß Salpeters in einem beſondern Tractaͤtlein/ ſo von dem allgemeinen Schatz vnd Reichthumb der Welt handelt/ gedacht wird/ iſt es vnnoͤhtig/ allhier ein mehrers davon zu ſchreiben:
Dieſes aber wil ich prophetiren/ daß in kurtzer Zeit/ wann durch meine Schrifften der Salpeter ein wenig beſſer bekandt wird/ die wahre Alchymia oder Verwandelung der geringen Metallen in beſſere ſo gemein werden wird/ gleich wie ſie geweſen in Egypten/ bey Zeiten deß Roͤmiſchen Kaͤyſers Diocletiani, welcher die Egyptier nicht uͤberwaͤltigen oder vnter ſein Joch bringen koͤnnen/ biß daß er ſie gepeiniget/ daß ſie ihre Buͤcher herbey bringen muͤſſen/ die er verbrandt/ vnd dieſelbe durch dieſes Mittel zum Gehorſam gebracht hat. NB.
Es darff ſich niemand verwundern/ daß eben bey den Egyptiern die Verwandelung der Metallen in beſſere ſo gemein geweſen iſt: dann in Egypten der Salpeter allenthalben haͤuffig in der Erden gefunden worden/ wie auch der groſſe vnd gewaltige Fluß Nilus mit Salpeter impregnirt iſt/ vnd allein durch ſeinen Außlauff/ welcher jaͤhrlich zweymal geſchehen ſoll/ das gantze Land alſo tuͤnget oder fruchtbar macht/ daß es hernach ohne einige Miſtung oder Tuͤngung reichlich Fruͤchte herfuͤrbringet:
dann alſo reich von Salpeter der Nilus/ wie das Meer von gemeinem Saltz:
dann auch die Jnwohner dem Nilo zu gewiſſen Zeiten/ wann er groß wird vnd auffs Land geht/ groſſe Gruben machen/ der/ wann er wieder faͤllt/ darinn ſtehen bleibt/ vnd hernach das Waſſer von der Sonnen außgetrucknet/ vnd alſo haͤuffig der Salpeter (wie in Spania vnd andern hitzigen Laͤndern das gemeine Saltz) bereitet wird.
Dieſes habe ich dem guͤnſtigen Leſer noch zur Nachricht entdecken wollen:
Jſt er weiß/ vnd goͤnnets ihm Gott/ ſo iſt ihme bereits genug geſagt: ſoll ers aber nicht haben/ ſo wird es ihme auch nicht helffen/ wann man gleich zehenmal klaͤrlicher davon ſchriebe/ darbey es vor dißmal verbleibt; ein mehrers in deß Deutſchlandes Wolfahrt/ wie auch in dem allgemeinen Schatz vnd Reichthum der Welt/ darinn der Liebhaber Goͤttlicher Wunderwerck ſich erluſtigen wird/ verſparend.
MIRACULI MUNDI CONTINUATIO.
Dariñen die gantze Natur entdecket/ vnd der Welt nackend vnd bloß fuͤr Augen gelegt/ auch klaͤrlich vnd außfuͤhrlich bewieſen vnd dargethan wird/ daß auß dem Salpeter aller Vegetabilien/ Animalien vnd Mineralien hoͤchſte Medicin zu bereiten muͤglich: dahero billich vnd rechtmaͤſſiger Weiſe das wahre Subjectum, Solvens oder Menſtruum Univerſale (trotz allen Farneriſchen Ignoranten!) mag oder kan genennet werden.
Vorrede an den Leſer.
GVnſtiger Leſer: Nachdem ich mein Miraculum Mundi, wie auch den Erſten Theil Deutſchlandes Wolfahrt/ gegen deß Gottloſen Farners Sehmaͤhkarten/ vnter dem Titel Teſtimonium Veritatis, genugſamer maſſen defendiret/ vnd jederman gut vnd nuͤtzlich zu ſeyn erwieſen/ aber nohtwendig etwas weitlaͤufftig (die Warheit deſto klaͤrer zu zeigen) machen muͤſſen: vnd nicht zweiffeln/ ſolche meine Verthaͤtigung (obwoln viel herꝛliche Secreten darinn entdecket/ vnd deß Leſens genugſam wuͤrdig) dannoch vielleicht manchem zu leſen uͤberdruͤſſig geweſen ſeyn moͤchte.
Dieſen Verdruß nun wiederumb zu benehmen/ vnd in eine Luſt zu verwandeln/ habe ich gut befunden/ etliche ſchoͤne Stuͤcklein/ zur Ergetzlichkeit/ als eine Zugabe oder Verehrung/ vnter dem Titel/ Miraculi Mundi Continuatio, anzuhengen/ vnd derſelben nur 4. an der Zahl/ nemlich/ eins fuͤr die Bauren/ Haͤcker vnd Gaͤrtner/ ihnen einen ſonderbaren Weg zu zeigen/ ohne den bekandten Schaaf-/ Kuͤhe- vnd Pferdemiſt ihre Felder fett vnd fruchtbar zu machen/ alſo/ daß dieſelbige alle Jahr reichlich Fruͤchte bringen/ vnd Nutzen geben koͤnnen.
Das andere ſchenck ich allen reichen Buͤrgern/ Kauffleuten vnd Muͤſſiggaͤngern/ welche nicht wiſſen/ auff was Weiſe vnd Wege dieſelbe ihr ☉ vnd ☽ vermehren wollen/ vnd zeige ihnen einen Weg/ wie daß ſie ohne Wucher vnd Schinderey/ oder Nachtheil ihres Nechſten/ dannoch ihr ☉ vnd ☽ auff eine viel beſſere Weiſe mit Ehren vermehren koͤnnen.
Das dritte Stuͤcklein verehre ich allen gewiſſenhafften vnd Gottsfuͤrchtigen Medicis, mit wenig Koſten vnd Arbeit in kurtzer Zeit ihnen kraͤftige Medicamenten zu bereiten/ alſo/ daß dieſelbe den armen Krancken deſto Chriſtlicher begegnen/ vnd ohne Beſchwerung derſelben ihre ehrliche Nahrung darneben haben moͤchten.
Das vierdte Stuͤck verehre ich allen hohen Standsperſonen/ als eine Univerſal-Medicin, ihre gute Geſundheit dadurch zu erhalten/ vnd die verlorne wieder zu erlangen.
Gott der Allmaͤchtige verleihe vns auß Gnaden/ daß wir ſeine Gaben alſo anlegen vnd gebrauchen moͤgen/ daß ſeine Goͤttliche Ehre vnd die Liebe gegen den Nechſten dadurch vermehret vnd befoͤrdert werde.
Amen.
Fuͤr die Bauren/ Haͤcker vnd Gaͤrtner eine Verehrung.
OBwol ich willens geweſt/ dieſe Preß in dem Dritten Theil Deutſchlands Wolfahrt zu ſetzen/ dannoch aber weil ich ſehe vnd ſpuͤre/ daß ihrer ſo viel ſind/ welche die Koͤpff daruͤber brechen/ was doch dieſes fuͤr eine Preſſe/ dadurch die groſſen Baͤume/ davon in dem Erſten Theil Deutſchlands Wolfahrt Meldung geſchehen/ gepreſſet/ ſeyn moͤchte/ als hab ich gut gefunden/ dieſelbe allhier zu beſchreiben/ vnd dem gemeinen Nutzen zum beſten ſolche heraußgeben wollen/ ſonderlich darumb/ weil mir GOTT der Allmaͤchtige noch andere Wege gezeiget/ auß allem Holtz in copia, ohne dieſe Preſſe/ Salpeter zu machen/ vnd nicht allein auß dem Holtz/ ſondern auch auß allen andern vegetabiliſchen/ animaliſchen vnd mineraliſchen Dingen gar leichtlich/ ohn einiges preſſen oder verfaͤulung/ vnd ſolches in gar kurtzer Zeit das Holtz vnd Saltz vmbzukehren/ vnd zu Salpeter zu machen/ alſo/ daß man auch innerhalb dreyer oder vier Stunden lang zeit/ ein jedes Vegetabile vnd Animale, wie auch alles Saltz verwandeln kan/ daß es zu einem fetten/ hitzigen/ ſulphuriſchen Saltz wird/ welches hernacher gar leichtlich durch die Lufft zu animiren vnd zu Salpeter zu machen; vnd iſt ſolches Saltz allbereit ſo weit gebracht/ (wann es ſchon nicht brennt wie ein Salpeter) daß es doch eben dasjenige thut in Tuͤngung der magern Laͤnder/ was ein jeder (von dem Vieh gemachter) Miſt auch thut/ alſo/ daß man den klaren magern Sand darmit alsbald tuͤngen vnd fett machen kan/ daß er/ einer guten fetten Erden gleich/ Fruͤchte bringt.
Es glaubt niemand was mit einem Saltz/ deme ſein corroſiv benommen/ außzurichten ſey.
Darumb der HErꝛ Chriſtus nicht vergeblich zu ſeinen Juͤngern ſagt:
Jhr ſeyd das Saltz der Erden: wo kein Saltz in der Erden iſt/ iſt ſie todt/ dum̃/ vnd kan keine Frucht bringen.
Dann dieſes vmbgekehrte Saltz nicht allein die ſandichte gantz vnfruchtbare Felder/ darauff kaum ein wenig Heiden wachſen/ tuͤnget; ſondern es kan auch dienen auff gute Felder/ ſelbige darmit noch beſſer zu machen/ daß ſie alle Jahr koͤnnen beſaͤet werden/ vnd Fruͤchte bringen.
Fuͤrwar eine groſſe Gabe Gottes/ deſſen die jetzige boͤſe Welt gar nicht wuͤrdig iſt zu wiſſen.
Es hat mancher Bauersmann viel Kornland/ welches er wegen mangelung deß Miſtes nicht tuͤngen kan/ muß es viel Jahr lang wuͤſt vnd feyrend ligen laſſen/ ehe ers einmal beſaͤen kan; was nutzt es ihme? muß den einen weg als den andern der Oberkeit ihre Gebuͤhr davon geben/ vnd geneuſſt es doch nicht; waͤre es nicht beſſer/ daß er nur einen dritten oder vierdten Theil ſo viel haͤtte/ der ihme alle Jahr Fruͤchte braͤcht? Koͤnnen alſo mit ſolchem Land/ das ein einiger Baner beſitzet/ ihrer zehen genug daran haben/ wann es auff dieſe meine Weiſe durch das vmbgekehrte Holtz oder Saltz fruchtbar gemacht wuͤrde.
Deßgleichen ſind auch die magere Weinberge darmit zu tuͤngen/ daß ſie viel Wein tragen/ vnd nicht vergeblich gebauet werden.
Es koͤnnen auch alle fruchtbringende Baͤume/ wie auch die magere Graslaͤnder/ Matten oder Wieſen/ daß ſie mehr vnd auch beſſer Gras bringen als ſonſten/ darmit verbeſſert vnd tragend gemacht werden:
Davon auff dißmal genug; ein mehrers (geliebts Gott) ſoll in dem dritten Theil deß Vatterlands Wolfahrt gehandelt werden/ vnterdeſſen wird der uͤberfluß von Korn vnd Wein theils verzehret.
Jch zweiffele aber nicht/ dieſe herꝛliche Gabe Gottes werde von vielen guten Haushaltern geſucht vnd in Ehren gehalten/ auch von dieſer Stund an/ biß zum Ende der Welt/ zu Befoͤrderung der Ehren Gottes vnd vieler tauſend Menſchen Wolfahrt practiciret werden.
Dieſer modus, das Holtz durch ſein eigen Feuer in einen ſauren Eſſig zu preſſen/ vnd ſolchen ſauren Safft durch das zuruͤck-bleibende fixe Saltz von den verbrandten Kolen wieder zu coaguliren vnd in ein gut Saltz zu bringen/ die vnfruchtbare Felder damit zu tuͤngen/ oder aber durch die Lufft zu einem guten Salpeter zu machen/ iſt eine herꝛliche vnd ſehr gute Kunſt/ das vnnuͤtze Holtz zu Nutzen zu bringen: dergleichen nutzbringende invention noch von niemand beſchrieben worden/ vnd freylich vielmal beſſer iſt/ als auß dem Holtz nur eine Pott-Aſchen zu brennen/ da aller ſaure Holtzſaft im brennen weggehet vnd zu nichte wird/ vnd von einer groſſen quantitaͤt Holtzes nur ein wenig.
Aſchen zuruͤck bleibt/ welche Aſchen zum tuͤngen oder ſalpetermachen noch kaum der zehende Theil gut iſt: dann die Aſche nicht/ ſondern allein das Saltz darinnen/ das Erdreich tuͤnget/ oder zu Salpeter wird: darumb dieſe meine invention, den Holtzſafft zu fangen/ vnd in ein gut Saltz zu coaguliren/ vielmal nuͤtzlicher vnd beſſer zu achten/ als auß dem Holtze Pott Aſchen zu machen.
Es dieuet auch dieſe Feuer-Preſſe nicht allein den fruchtbaren Safft auß allem Holtz damit zu preſſen/ ſondern ſie kan gleicher weis auch mit groſſem Nutzen an denen Orten gebraucht werden/ da kein Holtz waͤchſet/ vnd groſſe Moraſten ſind/ darauß der Torff (an ſtatt deß Holtzes zu gebrauchen) gegraben wird; vnd iſt derjenige Torffſafft eben ſo gut zum Feldtuͤngen/ als der Holtzſafft.
Hat ſich alſo kein einiges Land zu beklagen/ daß es von dem allgemeinen Schatz vnd Reichthumb der Welt nicht uͤberfluͤſſig von GOTT ſey verſehen: dann auff hohen Landen hat man das Holtz uͤberfluͤſſig/ in den niedrigen aber den Torff:
Vnd gleich wie auff hohen Landen eine vnaußſprechliche Menge Holtzes verfaulet/ oder ſonſten da ſtehet vnd niemand zu Nutzen kom̃t/ alſo geſchicht es auch mit dem Torff in niedrigen Landen; dann groſſe Stuͤcker Landes hier vnd dort ligen/ das keinem Menſchen zu nutzen kom̃t/ vnd doch ein groſſer Schatz dariñ verborgen ſteckt.
Wann die Moraſten alſo beſchaffen/ daß Gras darauff waͤchſt/ vnd man das Vieh darauff treiben kan/ ſo kommen ſie noch zu Nutzen; ſo aber der Moraſt ſo feucht iſt/ daß er kaum einen Menſchen ohne fincken daruͤber gehen laͤſſt/ ſo kan er niemand nuͤtzlich ſeyn.
Etliche Moraſten tragen nur Moos/ vnd gar kein Gras fuͤrs Vieh/ vnd geben auch keinen Torff zum verbrennen; entweder er iſt zu ſandicht oder moſicht; ſolcher Moraſt iſt dannoch gut einen fruchtbringenden Safft darauß zu preſſen/ vnd dem angraͤntzenden Land/ welches gemein:
glich ſandicht pflegt zu ſeyn/ groſſen Nutzen darmit zu ſchaffen.
Solche Moraſten ſind auch anders nichts als diejenige Fettigkeit/ welche vom Regen auß den angraͤntzenden hohen Sandlaͤndern außgezogen/ vnd in die niedrige Thaͤler zuſammen gefuͤhrt/ vnd zu einem moſichten Weſen gewachſen/ darumb billich ſolche fette Moraſten den magern Sandfeldern/ ſelbige darmit zu tuͤngen/ wiederumb gegeben werden ſolten:
Koͤnte alſo auff dieſe Weis manch groſſes Land/ welches jetzunder wuͤſt ligt/ vnd keinem Menſchen zu nutzen kom̃t/ fruchtbar gemacht werden.
Was ich geſagt/ das iſt die Warheit; mit der zeit moͤchte mans glauben/ vnd dem Land groſſen Nutzen dadurch ſchaffen: jetzunder aber koͤm̃t es den Bauren vor wie Spaniſche Doͤrffer/ vnd wil ihnen nicht in die grobe Bierkoͤpffe.
Gleich wie nun ein jeder fetter Moraſt das angraͤntzende magere hohe Sand-Land tuͤngen/ vnd ſelbiges fruchtbar machen kan/ alſo iſt auch das groſſe Meer eine Univerſal-Medicin oder Tuͤnge fuͤr alle darangraͤntzende hohe magere Laͤnder/ ſelbige durch ſein inhabendes Saltz vollkoͤm̃lich fruchtbar vnd tragend zu machen/ daran man die groſſe Vorſichtigkeit Gottes genugſam ſpuͤren kan/ vnd billich alle Menſchen fuͤr dieſe vaͤtterliche vnd Goͤttliche Vorſorge vnauffhoͤrlichen Danck ſagen/ vnd ſolche groſſe Gaben vnd Wolthaten Gottes nimmermehr auß dem Hertzen ſolten kommen laſſen.
Wie oder auff was Weiſe aber das Seeſaltz die ſandichte magere Laͤnder tuͤnge oder fruchtbar mache/ wird hernacher außfuͤhrlicher tractiret; allhier habe ich es bey meiner Holtzpreſſen in Parentheſi nur ein wenig anruͤhren wollen.
So vielmal nun beſſer iſt meine Invention den Safft zu fangen vnd zu coaguliren/ als Pott-Aſchen zu machen/ ſo vielmal hergegen beſſer iſt mein ſecreter modus, dadurch bey nahe das gantze Gewicht deß Holtzes (auſſer dem vntuͤchtigen Waſſer vnd phlegma ſo bey dem Holtz geweſen) behalten wird:
Dann man ſeine Rechnung bald machen kan/ wann das Holtz verbrennet/ der edle Sulphur darinnen mit verbrennet/ weggehet/ vnd niemand zu nutz kom̃t:
ſo mans aber alſo anſtellen kan/ daß das Holtz nit brennen noch verbrennen kan/ ſondern ſich in ſich ſelber verzehren/ vnd bey nahe ohne abgang zu einem fetten ſulphuriſchen Saltz werden muß/ der hat das Mittel in der Scheiben getroffen/ vnd den gewuͤnſchten Zweck erlanget.
Man ſehe an eine Kolen/ wann der Safft herauß iſt/ dieſelbige bey nahe noch ſo groß geblieben/ als das Holtz geweſen/ davon ſie gebrant worden; vnd wann man ein Pfund von ſolchen Kolen zu Aſchen verbrennet/ ſo erlangt man kaum 1. 2. oder 3. Loht Aſchen/ dieſe Aſchen gibt kaum ein Viertel oder ein halb Loht Saltz/ das zum Salpetermachen oder Feldtuͤng gut iſt/ vnd der edle Sulphur, als der groͤſſere Theil derſelben/ geht im verbrennen weg/ vnd von einem gantzen Pfund Kolen kaum ein Viertel oder halb Loht Saltz geblieben.
Darumb eine groſſe Kunſt iſt/ ſolchen Sulphur, deſſen Tugenden groß ſind/ zu behalten/ vnd in ein edel Saltz zu bringen.
Welches herꝛliche Stuͤck ich dem Haͤckers- vnd Ackersmann zu einer Verehrung (meiner im beſten dabey zu gedencken) gern mitgetheilet haͤtte: weiln ich aber die groſſe Vndanckbarkeit der Welt je laͤnger je mehr ſpuͤre/ werde ich noch etwas darmit zuruͤck halten/ dañ doch ſolches itzt nicht angenehm ſeyn wuͤrde/ dieweil noch zur zeit allenthalben Wein vnd Korn genug vorhanden: wann aber einmal (wie leider zu beſorgen) der Zorn Gottes kommen/ vnd alles uͤber einen Hauffen kehren ſolte/ (dafuͤr vns Gott bewahren wolle) alles auffgefreſſen/ vnd die Fettigkeit der Erden verſchwunden/ alsdann moͤchte eine ſolche Gabe Gottes angenehm ſeyn/ vnd wol zu paß kommen/ jetzunder aͤber waͤre es nur ein uͤberfluß/ vnd wuͤrde vielleicht von den wilden Schweinen nur verſchwendet werden.
Dann wann ein Gefaͤß voll Wein oder Korn iſt/ vnd man mehr hinein ſchuͤttet/ ſo kan es doch nicht darinn bleiben/ ſondern faͤllt wieder herauß:
Alſo auch bey jetziger Zeit/ da allenthalben die Voͤlle/ vnd nirgends kein Mangel zu finden/ nur ein uͤberfluß waͤre/ wann man den vollen Tollen von fruchtbringenden Secreten predigen wolte/ die doch nicht geachtet/ ſondern vielmehr verſpottet wuͤrden; wie ſolches Farner allbereit genugfam bewieſen/ vnd an ſtatt aller Gottloſen vnd Veraͤchter der groſſen Wunderwercken vnd reichen Gaben Gottes den Anfang gemacht/ vnd andern ſeines Gleichen vndanckbaren Menſchen den Weg gezeiget.
Darumb ſage ich/ iſt es nicht noͤhtig/ dißmals etwas von dergleichen herauß zu geben.
Der Bauers- vnd Haͤckersmann kan ſich vnterdeſſen mit dieſem behelffen/ was allbereit beſchrieben: dann der ſauere gepreſſte vnd wieder in die ſuͤſſe-gebrachte Holtzſafft in Tuͤngung der mageren Felder mehr thut/ als man glauben kan.
Jns kuͤnfftige wann ich ſpuͤre daß es noͤhtig ſeyn wird/ ſoll ein mehrers vnd beſſers heraußkommen/ derenthalben ich entſchloſſen in Beſchreibung deß Vatterlands Wolfahrt noch ein wenig zuruͤck zu halten/ vnd zu vernehmen/ wo es hinauß wil.
Jch bin gewiß/ daß uͤber etliche Jahr meine Schrifften angenehmer als jetzunder ſeyn werden; die Vrſach iſt allbereit angezeigt.
So vnwerth aber bey jetzigen vollen Zeiten meine Schrifften von den Gottloſen Farneriſchen Spoͤttern gehalten/ ſo viel werther ſelbe hernacher ſeyn werden.
Doch ſoll auff dißmal die Preſſen vnd deren Gebrauch/ wie auch Nutzen deß gepreſſten vnd wieder coagulirten Holtz-Saltzes beſchrieben werden.
in Continuatione miraculi mundi.
A. Iſt der Ofen darin das holtz gebreſſet wirdt. B.
Der deckel dar mit der Ofen geſchloſſen wirdt.
C.
Die thür an dem Ofen dardurch man die kohlen aus nimbt
D. Seind die röhren darinnen ſich der holtzſafft Condenſirt vnd heraus rint.
E. Iſt ein fas darin der holtz eſſig laufft.
Von Geſtalt/ Gebrauch vnd Nutzen der Preſſen/ mit welcher auß dem Holtz der Safft zum Salpetermachen ohne ſonderbare Muͤhe in groſſer Menge zu preſſen.
Die Form.
ERſtlich ſoll von Ziegelſteinen ein runder Ofen auffgeſetzt werden in ſolcher Geſtalt/ wie beygeſetzte Figur/ mit A. gezeichnet/ außweiſet/ wie man ſonſten die Glas-oͤfen zu machen pfleget/ nemlich vnten breit vnd allgemach uͤber ſich zugewelbet/ doch daroben ein rund Loch eines Fuſſes breit/ dadurch man das Holtz in den Ofen werffen moͤge/ vnd einen darzu gemachten ſteinern Deckel/ darmit das Loch zu ſchlieſſen; auch ſoll zu vnterſt auff einer Seiten eine Thuͤr ſeyn/ dadurch die Kolen außgezogen werden koͤnnen.
Deßgleichen ſoll auf der andern Seiten deß Ofens ein Loch ſeyn/ daran man erdene Roͤhren/ den ſauren Holtzſafft darinn zu condenſiren/ legen moͤge; fuͤr die Roͤhren/ welche vngefehr drey oder vier Klaffter lang zuſammen ſeyn ſollen/ ſoll man ein hoͤltzern Faß legen/ den abrinnenden Holtz-Safft zu empfangen/ wann dieſes alles verfertigt/ vnd man den Safft auß dem Holtz preſſen wil/ ſo fuͤllet man den Ofen voll Holtz an biß oben zu/ wann ſolches eben nicht duͤrꝛ/ ſondern noch feucht iſt/ doch daß zu oberſt ein Buſch trockene Reiſer gelegt werden/ das gruͤne Holtz damit in den Braud zu bringen.
Wann nun das Holtz wol angezuͤndet vnd wol brennet/ ſo deckt man das Ober-Loch mit dem darzu gehoͤrigen Deckel beheb zu/ daß kein Rauch daraußgehen kan/ ſondern gezwungen wird vnterſich zu gehen/ vnd das Nebenloch/ daran die Roͤhren ligen/ zu ſuchen.
Wann dann das Holtz allgemach fortgluͤhet/ vnd doch nicht flammen kan/ ſo preſſt die Hitz allen Safft auß dem Holtz/ vnd treibet denſelben in die Roͤhren/ darinnen er zu einen ſauren Waſſer gerinnt/ vnd in das vorgeſetzte Geſchirꝛ laufft.
Wann dann alles Holtz in dem Ofen zu Kolen worden iſt/ vnd keinen Rauch mehr von ſich gibt/ ſo ſoll der Ofen an allen Orten/ da einige Lufft eingehen moͤchte/ auch das Loch/ da die Roͤhren anſtehen/ mit naſſer Aſchen zugeſtrichen werden/ ſo daͤmpffen oder ſticken die Kolen auß/ vnd bleiben gantz.
Wann ſie in dem Ofen ſind erkaltet/ ſo nimbt man ſolche auß/ vnd gebraucht dieſelbige zu anderer Arbeit/ worzu man ſie vonnoͤhten hat/ dann ſolche Kolen ſind eben ſo gut als andere Kolen/ welche in dem Wald von den Kolbrennern zum Verkauff verbrant werden. NB.
Dieſes iſt zu verſtehen von ſolchem Holtz/ das in dem Ofen gepreſſt wird/ das auch bequem iſt Kolen zu geben/ als mittelmaͤſſiger Dicke; dann ſo klein Reiſig gepreſſt wuͤrde/ koͤnte man keine Kolen ſam̃len/ ſondern wuͤrde nur ein klein Gemuͤlb von Kolen finden/ welches man in dem Ofen/ wann nemlich derſelbige/ nachdem der Safft auß dem holtz-gepreſſten Ofen gelaſſen wuͤrde/ vollends zu Aſchen muͤſte gebrant werden/ welche Aſchen man noͤhtig hat/ den ſauren Safft damit zu coaguliren/ wie bald folgen ſoll.
Kan alſo in dem Holtzpreſſen ein Vnterſcheid gemacht werden/ nemlich das kleine Geſtraͤuch nach der Außpreſſung zu Aſchen verbrennen/ das grobe Holtz aber nach dem Preſſen außgedaͤmpfft/ vnd Kolen bleiben laſſen. NB.
So man aber die Kolen nicht noͤhtig/ vnd ſelbige auch nicht andern verkauffen koͤnte/ ſo lieſſe man dieſelbe auch zu Aſchen verbrennen/ vnd wann man an ſolchen Ort/ da das Holtz gepreſſt wird/ Kalchſteine haben kan/ ſo ſo ſoll man immer einen Satz Holtz vnd Kalchſteine auffeinander legen/ vnd alſo den Ofen außfuͤllen/ vnd preſſen; wann der Safft herauß iſt/ als dann den Ofen oben auffmachen/ vnd die Kolen verbrennen laſſen: indem ſie nun verbrennen/ ſo calciniren ſie auch zugleich die Steine/ vnd machen einen Kalch darauß/ welche gebrante Steine man an die Lufft legen/ vnd zu einem Pulver zerfallen laſſen ſoll/ doch daß es nicht darauff regne: ſolchen zerfallenen Kalch miſcht man vnter die Holtz-Aſchen/ vnd gieſſt den ſauren Safft darauff/ laͤſſt beyde widerwaͤrtige Naturen zuſammen arbeiten/ vnd ſich wol vereinigen/ ſo verlieret der ſaure Holtzgeiſt ſeine Schaͤrffe/ vnd das fixe Holtz/ wie auch Steinſaltz/ wie dadurch alteriret/ vnd wird auß beyden widrigen Naturen eine mittelmaͤſſige Natur vnd liebliches Saltz/ welches in der Lufft (wann es lang dar ligt) ein Leben attrahirt/ vnd zu einen guten Salpeter verwamdelt wird. NB.
Es ſoll aber dieſer Satz vnter einem Dach ligen/ daß nicht darauff regnen koͤnne/ vnd wann es von der Lufft außgetrocknet/ ſo ſoll man ſolchen mit Vrin der Menſchen oder Viehe begieſſen/ vnd wieder feucht machen/ alſo/ daß er nimmer gantz trocken werde/ ſo generiret ſich in einem oder anderhalb oder auffs hoͤchſte zwey Jahren/ ein guter Salpeter darinnen/ welchen man außlaugen/ laͤutern/ kochen vnd ſchieſſen laſſen kan/ das außgelaugte ſtuͤrtzet man wieder vnters Dach/ generirt ſich in 1. oder 2. Jahren wieder ein guter Salpeter darinnen/ welchen man auch außlaugen vnd zu Salpeter machen kan; der Satz bleibt allzeit gut/ doch daß derſelbe/ wann er trocken worden/ allzeit mit Vrin begoſſen werde/ NB.
So man aber ehender Salpeter haben wil/ ſo kan man nach der conjunction deß ſauren Holtzſaffts mit der Kalch-Aſchen/ wann eines das ander præcipitirt vnd getoͤdtet hat/ mit Waſſer außlaugen/ biß auf ein Saltz einkochen/ vnd ſolches Saltz mit Vrin ſolviren/ vnd durch die Circuliergefaͤß gehen vnd außbruͤten laſſen/ ſo wird in einem Jahr guter Salpeter darauß.
Dieſe Arbeit/ den Safft auß dem Holtz zu preſſen/ vnd zugleich auch Kalch zu brennen/ kan in allen Staͤdten vnd Orten gethan werden/ da das Holtz fuͤglich zu bekommen vnd beyzubringen iſt; ſo man aber eine ſolche Arbeit in den Waͤldern thun wolte/ ſo iſt es nicht noͤhtig/ daß man einen Ofen von Steinen auffbane/ ſondern man kan nur das Holtz zuſammen auff Hauffen ſetzen/ vnd mit gruͤnem Raaſen uͤberlegen vnd zudecken/ gleich wie die Kolen ſonſten gebrant werden/ doch daß auff der Seiten ein Loch gelaſſen werde/ daran die Roͤhren accommodirt werden.
Wann dann das Holtz gepreſſt/ ſo ſtopfft man den Hauffen wol/ daß keine Lufft darbey kan/ ſo man die Kolen erhalten wil/ laͤſſt ſie erkalten/ vnd fuͤhret ſie in die Stadt/ vnd gebraucht dieſelbe/ darzu man ſie noͤhtig hat/ oder man verkaufft ſie an die Schmiede/ ſo koſtet der Holtzſafft gar nichts/ dann ſolcher ſonſten ohne das im Kolenbrennen im Rauch hinweg gienge/ wann er nicht gefangen wuͤrde; ſo man aber die Kolen nicht noͤhtig/ vnd auch nicht verkauffen koͤnte/ ſo lieſſe man ſelbige zu Aſchen brennen/ den ſauren Safft damit zu einem Saltz zu machen/ welches Saltz hernach zu gewiſſer Zeit durch die Lufft zu guten Salpeter werden kan. NB.
Es iſt zu mercken/ daß in dem preſſen neben den ſauren Eſſig auch ein ſcharffes/ hitziges/ braunes Oel mit uͤbergehet/ welches man nicht wegthun/ ſondern mit in die Aſchen gieſſen ſoll/ daß es auch mit zu Salpeter wird/ wann es bey den Salien verfaulet; ſo man aber ſolches zu andern Dingen gebrauchen wil/ kan mans auch thun/ dann ohne zu dem Salpetermachen noch anderer Nutzen darmit kan gethan werden/ als nemlich:
Alles Holtz/ ſo an dem Regen oder Waſſer ſtehet/ vnd leichtlich faulet/ kan man darmit anſtreichen/ bewahret daſſelbe/ daß der Regen nicht daran hafftet/ ſondern ablaufft vnd nicht ſo leichtlich verfaulet.
Deßgleichen koͤnnens die Bauren vor Wagenſchmier gebrauchen/ ſonderlich wann es mit Hartz vnd Talch ein wenig dick gemacht wuͤrde:
Sein beſter Gebrauch aber auſſer dem Salpetermachen/ der mir noch zur zeit bekandt/ iſt dieſer/ daß man auß dem verbrandten Kalch vnd Aſchen eine ſcharffe Laugen mache/ darinn man dieſes hitzige Oel im kochen ſolvirt/ daß eines das andere annehme/ vnd eine Seiffe darauß werde.
Dieſe Seiffe iſt ſehr warm vnd fruchtbarmachend/ wann nemlich die magere ſandichte Kornlaͤnder darmit beſpruͤtzet oder beſaͤet werden/ macht ſolche ſehr fruchtbar vnd tragend; vnd nicht allein die magere Kornlaͤnder/ ſondern auch die Baͤume vnd Weinſtoͤcke; vnd reicht man mit einer Tonnen ſolcher Seiffen ſo weit im Tuͤngen/ als ſonſten mit zehen Wagen Kuͤh- oder Pferdemiſt; iſt auch eine Tonne viel leichter dieſer Seiffen auff die weit-abgelegene Kornlaͤnder oder Weinberge zu bringen/ als zehen Waͤgen Miſt/ welcher ſonſten mit groſſer Muͤh auff die hohe Klippen vnd Steinberge/ den Wein damit zu tuͤugen/ muß gebracht werden. NB.
Wann man dieſe Seiffen zur Tuͤngung der Weinberge gebrauchen wolte/ ſo muͤſte man auff einmal derer nicht zu viel gebrauchen/ auf daß der Weinſtock nicht gar zu fett/ vnd ſich zu ſehr uͤberwachſe; darumb man ſolches maͤſſig gebrauchen ſoll: auff dem Kornland aber kan man nicht zu viel thun/ doch iſt der uͤberfluß auch nicht nuͤtz/ dann man dem guten auch zu viel thun kan.
Wann ein Weinſtock oder Baum gar zu fett getuͤngt wird/ ſo uͤberwaͤchſt er vnd bringt mehr Frucht als er tragen vnd zeitig machen kan; deßgleichen wird das Holtz gar zu frech vnd weich/ daß ihme leichtlich im Winter hernach der Froſt ſchaden kan: darumb man in allen Dingen Maaß zu gebrauchen wiſſen ſoll.
Dieſe ſchwartze Seiffen/ auß dem Holtz-Oel bereitet/ iſt fuͤrwar an ſolchen Orten/ da der Boden ſandicht vnd vnfruchtbar/ eine groſſe Gabe Gottes/ daran man Gottes weißliche Vorſehung genugſam ſpuͤren kan/ gleichſam als wolte Er zu vns ſagen:
Jhr vnverſtaͤndigen Menſchen! warumb laſſt ihr vngebaut dieſen Ort wuͤſt ligen?
Weiln ihr dann nichts darauff ſaͤen koͤñt/ ſo hab ich Holtz darauff wachſen laſſen/ damit ihr Materi habt/ dieſen Ort fett vnd tragend zu machen/ wann ihr wolt. NB.
Dann genugſam bekant/ wann Vegetabilien vnd Animalien verfaulen/ daß ſie den mageren Boden tuͤngen vnd fett machen/ wie die Bauren jetzt auch gelernt ohne die Faͤulnuͤß ſolches zu verrichten/ wann ſie nemlich ſolches Holtz/ ſo in vielen Jahren her bey den Kriegszeiten auff den Kornlaͤndern gewachſen/ abhauen vnd verbrennen/ die Aſchen auff das Feld ſtrenen/ vnd ſolches fruchtbar damit machen; daß ſie aber den ſauren Spiritum vnd hitziges Oel/ welches im brennen hinweggeht/ nicht zu fangen vnd vmbzukehren/ vnd gleicherweis mit der Aſchen zum tuͤngen zu gebrauchen wiſſen/ iſt kein Wunder/ weiln es ihnen noch niemand geſagt:
Jch glaube aber/ daß ſolcher modus die Felder zu tuͤngen/ mit der zeit werde auffgebracht werden/ doch noch ſo bald nicht/ weiln bey dieſen Friedenszeiten allenthalben Korn genug gebauet wird.
Wann aber ins kuͤufftige (welches Gott verhuͤten wolle) etwan neuer Krieg einreiſſen/ vnd viel Jahr nacheinander wegen Mangelung der Menſchen/ Pferden/ vnd anders das Feld vngebaut ligen bleiben vnd verderben ſolte/ alsdann moͤchte man ſolche Kunſt noͤhtig haben vnd herfuͤr ſuchen/ ehender aber nicht/ ꝛc.
Was ſonſten weiters mit gedachtem Holtzſafft zu verrichten/ wird vmb der kuͤrtze willen allhier nicht beſchrieben: dieſes aber berichte ich zum uͤberfluß/ daß ſolcher ſaure Spiritus, wann er rectificiret/ alles dasjenige in Bereitung vieler guten medicamenten/ mechaniſchen Kuͤnſten/ als Bereitung vieler ſchoͤnen Farben vnd extrahirung der Metallen auß den Steinen vnd Ertzen/ vnd was ſonſten mit Eſſig zu thun iſt/ fuͤglich kan verrichtet werden/ vnd noch beſſer/ weiln dieſer Eſſig viel ſaͤurer iſt/ als ein gemeiner Wein- oder Bier-Eſſig: aber an ſich ſelber iſt er eine kraͤfftige Medicin fuͤr viel vnheilbare Kranckheiten/ nur mit gemeinem Waſſer gemiſcht/ vnd warm darinn gebadet/ thut mehr als die wilde Schwefelbaͤder/ ſonderlich in allen Kraͤtzen/ frantzoͤſiſcher Laͤhme/ offenen fiſtulirten ſtinckenden Schaͤden an den Schenckeln vnd andern Orten deß Leibes/ in podagra, calculo, contractura Sciathica, paralyſi, morbis uterinis, vnd allen ſolchen Kranckheiten/ die ſonſten durch Baͤder zu curiren geſucht werden/ dieſer Holtz-Eſſig weit vorgehet/ vnd an heilſamen Kraͤfften uͤbertreffen thut.
Deßgleichen thut auch das hitzige Holtz-Oel/ ſo mit dem ſpiritu im preſſen uͤbergeht/ vnd heilet in allen aͤuſſerlichen Schaͤdengewaltig: darfuͤr billich alle diejenigen/ ſo mit ſchweren Kranckheiten beladen ſeyn/ Gott dem Allmaͤchtigen fuͤr eine ſolche herꝛliche vnd darzu allenthalben befindliche Medicin nicht genugſam danckſagen koͤnnen; vnd ſonderlich die Armen/ welche nicht viel Geld in die Apotheken zu bringen haben/ ihnen ſelber eine ſolche herꝛliche vnd kraͤfftige Medicin auß dem Holtz preſſen koͤnnen. NB.
Dieſes kan auch in acht genommen werden/ wann man in dieſem Holtzſafft baden wil/ daß man von dem Eſſig allzeit etliche Loͤffel voll auch einnehme/ ehe daß man in das Bad gehet/ ſo durchſuchet dieſer Eſſig innerlich den gantzen Leib/ treibt alles Boͤſe durch den Schweiß darauß/ oͤffnet alle Verſtopffungen der Miltz/ Leber vnd Lungen/ ſonderlich wann der Safft auß einem ſolchen Holtz oder Kraut bereitet/ welches ohne das zu dergleichen Kranckheiten dienlich iſt/ als nemlich/ der ſaure Eſſig von den Weinreben/ Buchen/ Bircken/ vnd dergleichen gegen alle Verſtopffungen der innerlichen Glieder; von Eichen/ vnd andern harten Hoͤltzern gegen alle innerliche Faͤulnuͤß deß Gebluͤts/ als Frantzoſen/ Außſatz/ allerhand inn- vnd aͤuſſerliche Geſchwuͤr/ Kraͤtzen/ Fiſtein vnd offene Schaͤden: item, in allen Contracturen/ Laͤhme/ Epilepſia, Apoplexia, Paralyſis, vnd dergleichen von Eſchen/ Kirſchen/ Pflaumen/ Schlehen/ Miſpeln/ Hagdornen vnd andern dergleichen ſteinfruchtbringenden Hoͤltzern/ gegen Podagram, Chiragram, Gonagram, Calculum in der Blaſen vnd Nieren.
Von den balſamiſchen Kraͤutern/ als Hypericon/ Salbey/ Ehrenpreis/ Sanickel/ Betonica/ Lungen- vnd Leberkraut/ Steinbrech/ Hauhechel/ vnd was ſonſten andere heilbare Kraͤuter ſeyn/ gegen alle innerliche Verletzung der Leber vnd Lungen/ wie auch andern innerlichen durch ſchlagen/ fallen oder ſtoſſen entſtandenen Ouetztſchungen oder Verſehrungen/ alſo/ daß dieſer Holtz- oder Kraͤuterſafft eine ſolche Medicin iſt/ deren manche theure vnd koſtbare Galeniſche compoſitiones weichen/ vnd ihme Ehr vnd Preis laſſen muͤſſen.
Man darff zu zehen Maaß Waſſers vngefaͤhr ein Pfund dieſes ſauren Holtzſafts zum boden nehmen/ doch nach Gelegenheit deß Patienten vnd Kranckheit man auch mehr oder weniger nehmen kan.
Auch kan man vor vnd nach dem Bad mit dem ſauren ſpiritu etliche Tropffen deß uͤbergeſtiegenen Oels mit einnehmen/ hilfft dem ſpiritui, daß er den Leib deſto beſſer durchgehen/ vnd die Kranckheit antaſten vnd vertreiben kan: ſollen aber beyde/ als ſpiritus vnd oleum (wann mans haben kan) rectificiret ſeyn/ zum baden ins Waſſer duͤrffen ſie keiner rectification.
Deßgleichen koͤnnen die ſchmertzhaffte podagriſche Glieder vnd in calculo die Nieren mit gemeldtem Oel vnd Spiritu gerieben werden/ thut auch ſeine Huͤlffe.
Jn Summa/ dieſer Holtz- oder Kraͤuterſafft/ wann er wol bereitet/ vnd rechtmaͤſſig gebraucht wird/ mauche ſchoͤne außgeſtaffirte Galeniſche Apotheken (wie ſchoͤn ſie auch mit gemahlten vnd verguͤldeten Glaͤſern/ Buͤchſen vnd Schachteln gezieret) beſchaͤmen koͤnte.
Zweiffele aber nicht/ es werden gewiſſenhaffte Medici mit der zeit ein theil deß vnnuͤtzen Sutelwercks abſchaffen/ vnd ein beſſers zu Gottes Ehren vnd Huͤlffe der armen Krancken dargegen einfuͤhren.
Dann dieſes ſauere Waſſer/ obwol es noch die gantze Krafft deß Krauts nicht iſt/ dennoch fuͤr das recht kraͤfftige Kraͤuterwaſſer in Medicina zu gebrauchen/ zu halten iſt: dañ dieſes/ wie es in den Apotheken im Gebrauch/ wenig Kraͤffte beſitzet/ ſo vns die taͤgliche Erfahrung genugſam beweiſet/ ſondern nur ein bloſſes phlegma deß Krauts/ ob es ſchon ein wenig Geruch vnd Geſchmack in der deſtillation mit uͤberfuͤhret/ ſo bleibt doch die rechte Krafft vnd Eſſentia deß Krauts zu ruͤck.
Man ſehe an ein trocken Kraut/ davon die Lufft oder Sonn das vngeſchmackte Waſſer oder phlegma gezogen/ ob es nicht eben ſo wol noch deß Krauts Krafft Geruch vnd Geſchmack beſitze; vnd wann es auch durch die lange Zeit allen Geruch vnd Geſchmack ſolte verlieren/ ſo ſtecket dennoch die beſte Krafft noch darinn verborgen; Vnd wann auch durch die deſtillation der ſaure Eſſig auch davon gezogen/ vnd der Vnerfahrne vermeinen moͤchte/ daß nun alle Kraͤffte herauß waͤren/ ſo iſt es doch noch weit gefehlet/ dann in der zuruͤck-gebliebenen ſchwartzen vnachtſamen Kolen deß Holtzes oder Krauts beſte Krafft geblieben/ nemlich ſein beſter Sulphur vnd Saltz/ welches die Bauren auch wiſſen/ daß Krafft in den Kolen ſtecket/ wann ſie ſich Winterszeiten darbey waͤrmen/ vnd ihre Speiſe darbey kochen vnd gaar machen; welches ſie durch das uͤbergeſtiegene phlegma ja nimmermehr wuͤrden zu wegen bringen koͤnnen.
Die von den vnerfahrnen Menſchen verachtete ſchwartze Kolen beſitzen ſolche groſſe Krafft/ daß ſie auch der edlen Sonnen ihre Tugend vnd Wirckung nachthun; darumb billich irdiſche Sonnen moͤchten genant werden.
Dann/ was die groſſe ſyderiſche/ aſtraliſche Sonn im oberen Firmament thut/ das kan die vntere terreſtriſche Sonne/ nemlich die Kolen/ als der oberen groſſen Sonnen Vicarius, auch thun.
Die obere Soñe gibt allen Dingen Leben vnd Wachsthum: die vntere thut es auch.
Wañ die obere Sonne Winterszeit ſo weit von vns gangen/ daß alles von der Erden gleichſam tod worden/ vnd hernach Fruͤlingszeiten ſich wieder zu vns nahet/ alles wieder vom Tod auffſtehet/ wieder lebendig wird/ gruͤnet vnd ſich reget/ beweget/ waͤchſet/ vermehret vnd nehret.
Das Gewuͤrm/ ſo ſich in die Hoͤlen vnd Kluͤfften der Erden fuͤr der Kaͤlte verkrochen vnd fuͤr tod gelegen hat/ das koͤm̃twieder lebendig herfuͤr; welches alles die vntere Sonne auch thun kan: dann wann gegen den Winter in einem Gemach die Fliegen/ Spinnen/ vnd ander Gewuͤrm ſich fuͤr der Kaͤlte in die Kluͤffte verkrochen/ vnd gleichſam todt darinn ſtecken/ vnd man ein ſolches Gemach durch ein Feuer erwaͤrmet/ ſo werden die Fliegen vnd Spinnen wieder lebend/ vnd kriechen herauß auß ihren Naͤſtern/ nicht anders/ als wann die liebe Sonne Fruͤhlingszeiten ſich wieder zu vns nahet/ vnd ſolche lebendig gemacht haͤtte; vnd ſo man in ſolches warme Gemach auch groſſe Wuͤrm/ als Froͤſche/ Schlangen/ Eidexen/ oder dergleichen/ wie auch vom Froſt abgeſtorbene Kraͤuter/ hineinſetzte/ wuͤrden dieſelbe nicht weniger/ als wann ſie von der groſſen elementiſchen Sonne waͤren beſchienen worden/ wieder lebendig/ gruͤnend vnd wachſend werden.
Kan nun das eine verachte Kole thun/ welche/ nach der Vnerfahrnen Meynung/ alles Safts vnd Krafts beraubet iſt/ was ſolte dann nicht thun koͤnnen eine ſolche Medicin/ die auß einer ſolchen Kolen nach der Kunſt bereitet worden?
Moͤchte der vermeinte Philoſophus ſagen:
Welcher kan eine Medicin auß einer ſo duͤrren vnd abgeſchmackten Kolen ziehen/ ſie laͤſſt ſich doch nicht handeln/ weder durch das allergroͤſte Corroſiv ſolviren/ noch allerſtaͤrckſte Feuer ſchmeltzen/ wann ſie vor der Luft bewahret wird; vnd ſo im Feuer nur ein wenig Luft darzukom̃t/ ſo entzuͤndet ſie ſich/ vnd verbrennet bleibet mir alſo nichts uͤbrig/ als ein wenig mit Saltz vermiſchte Aſchen/ das ander alles verſchwindet im brennen/ vnd fliegt weg.
Glaube wol/ wann man ſolche Krafft/ welche im brennen weggeht/ (denen alles Abgeſtorbene wieder lebendig/ vnd das Lebendige erquickt wird) fangen koͤnte/ man ohne zweiffel eine groſſe Mediein erlangen wuͤrde.
Darauff ich zur Antwort gebe:
Warumb man dann ſolche groſſe Krafft/ ehe ſie im brennen weggeht vnd verſchwindet/ nicht halte/ vnd ſich deren zu einer guten Mediem bediene?
Weiß der Philoſophus nicht ſo viel zu thun/ ſo iſt er fuͤrwar ein ſchlechter Philoſophus, vnd ſolte ſich billich andern/ die mehr wiſſen als er/ auß lauterm Hochmut nicht vorziehen/ vnd ſelbige verachten.
Kan man dasjenige/ ſo begreifflich vnd coaguliret/ nicht gebrauchen/ ehe es im brennen weggehet vnd verſchwindet/ wie ſolte man dañ ſolches auß dem chaos verſam̃len vnd concentriren koͤnnen?
Daß aber nicht ein jedweder ſolchen edlen Sulphur, der mit vielen ſtarcken Banden vnd Waͤchtern bewahret los machen kan/ iſt gar kein Wunder; dann er ſo leichtlich nicht gehorchet/ vnd zu einem jedwedern heraußkoͤm̃t.
Vnter allen Philoſophis hat keiner klaͤrer vnd offenbarer geſchrieben/ wie er ledig zu machen/ als der Sendivogius, welcher außdruͤcklich ſaget/ daß dieſer Sulphur in einem finſtern Kercker vnd Stockhaus gefangen/ vnd mit ſtarcken Huͤtern verwahrt/ gebunden vnd geſchloſſen laͤge/ vnd allein das Saltz ihme im Streit eine vnheilbare Wunden geſchlagen.
Klaͤrer als allbereit daſelbſten beſchrieben/ wirds niemand geben koͤnnen noch doͤrffen.
Der nun nicht weiß/ wie er eine ſolche Lebenskrafft ledig machen/ vnd zur hoͤchſten Medicin gebrauchen ſoll/ der hoͤre obgedachten Sendivogium, wird gute Nachricht bey ihm finden; vnd ſo ers darauß nicht finden kan/ ſo iſt thme auch nicht zu helffen.
Ein Gleichnuͤß muß ich geben:
Der Menſch iſt von dreyen Stuͤcken zuſammen geſetzt/ nemblich/ von Leib/ Geiſt vnd Seele:
Der Leib iſt ſichtbar/ vnbeweglich/ grob/ tod/ irdiſch vnd verweſlich: der Geiſt vnſichtbar/ lebendig vnd beweglich/ doch ſterblich: die Seele aber/ als das aller-edelſte Theil deß Menſchen/ vnſterblich.
Deßgleichen wird auch eine anima bey den Vegetabilien vnd Mineralien geſpuͤret/ deren aber wenig gefunden/ die ſolche heraußziehen koͤnnen.
Gleich wie nun die anima bey den Menſchen das edelſte Theil deſſelben/ der Geiſt aber geringer/ der Leib noch geringer iſt; alſo auch bey den Vegetabilien vnd Mineralien zu verſtehen.
Wann man die Animam eines Krauts oder Mineralis erlangen wil/ ſo muß durch Kunſt der grobe/ vntuͤchtige/ todte Coͤrper von der beſtaͤndigen Seele geſchieden werden:
dann ſo lang der grobe Leib der edlen Seelen noch anhangt/ vnd nicht davon geſchieden wird/ ſo kan die Seele ſich nicht regen/ oder/ daß ſie eine edle Seele ſey/ beweiſen/ ſondern wird durch den groben Leib gebunden vnd gefangen gehalten ſo lang vnd viel/ biß jemand kom̃t/ welcher die Banden zerbrechen vnd die Seele ledig machen kan.
Wann ſie nun ledig worden/ vnd den todten/ hinderlichen/ groben Leib abgelegt/ alsdann ſie ihre Kraͤfften beweiſen kan/ vnd ſonſten gar nicht.
Darumb die Medici dahin trachten ſolten/ wie ſie an ſtatt der krafftloſen todten Coͤrper der Vegetabilien ihre beſtaͤndige lebendigmachende animam erlangten/ in Kranckheiten zu gebrauchen/ ſo wuͤrden ſie ein viel anders außrichten koͤnnen/ als daß ſie jetzunder thun.
Dieſen Diſcurs habe ich allein zu dieſem ende beygebracht/ dadurch anzuzeigen/ daß der gantze Leib wenig tauge/ ſondern allein die darinn verborgene anima das edeiſte Theil darinnen ſey/ etwas gutes in Medicina darmit außzurichten.
Gleich wie nun bey den Mineralien vnd Metallen ein verbrennlicher/ fluͤchtiger/ neben dem vnverbrennlichen fixen Sulphur gefunden wird: alſo auch bey den Vegetabilien zu verſtehen/ wann man ſolche per retortam deſtilliret/ ſo geht neben dem phlegmate vnd ſpiritu acido auch ein fettes verbrennliches Oel mit uͤber/ welches zwar ſeine beſondere Kraͤfften hat/ daß es aber dieſes thun ſolte/ was derjenige vermag/ der in einer ſchwartzen Kolen Geſtalt zu ruͤck bleibet/ das iſt ihme vnmuͤglich; dann je fixer die Medicin/ je fixere Kranckheiten ſie auch angreifft; vnd im Gegentheil/ wie fluͤchtiger dieſelbige/ je weniger.
Gleich wie nun bey den Vegetabilien ein fluͤchtiger Geiſt vnd beſtaͤndige Seele zu finden: alſo auch von den Mineralien (welche neben dem verbrennlichen Schwefel auch eine fixe/ beſtaͤndige animam haben) verſtanden werden ſoll.
Der nun die animam Vegetabilium mit der anima Mineralium vereinigen kan/ derſelbe erlangt eine Medicin/ die animam deß Menſchen auffs hoͤchſte dadurch zu ſtaͤrcken; dann ſowol die anima Vegetabilium als Mineralium coagulirte Sonnenſtralen ſeyn.
Weil dann die Sonne allen Dingen ihr Leben gibt/ ſo muß nohtwendig auch eine Lebenskrafft in den coagulirten Stralen ſeyn.
Gleich wie nun der Menſch/ wann er die liebe Sonne/ oder deſſen Vicarium die irdiſche Sonne/ das Feuer/ nur anſieht/ ob er ſchon in einem tieffen kalten finſtern Keller waͤre/ vnd ihre warme lebendigmachende Krafft nicht empfinden ſolte/ dannoch durch das bloſſe anſehen ihme ſein Hertz dadurch erquicket oder geſtaͤrcket wuͤrde; wie viel mehr dann ſolte ers thun koͤnnen/ wann deß Weins oder eines andern Krauts anima mit einer anima auri conjungirt/ in deß Menſchen Leib (darmit ſie groſſe Gemeinſchafft haben) genommen wuͤrde.
Dann Gleich liebt ſeines Gleichen) vnd erfreuet ſich mit demſelben eines zu werden.
Darumb niemand fuͤr frembd halten wolle/ wann ich ſage/ daß eine anima Vegetabilium ſowol ein augmentum auri als humidi radicalis corporis humani ſeyn koͤnne:
dann eine anima vegetabilium nichts anders iſt als ein ſal eſſentiale univerſale, ſo in allen Dingen zu finden.
Wann dann die Philoſophi in der Turba bekennen/ daß dem Gold ſeine Roͤhte vnd dem Silber ſeine Weiſſe durch ihr Univerſal-Saltz vermehret wuͤrde/ alſo wollen wirs auch darbey verbleiben laſſen/ vnd ihre Meynung nicht vmbſtoſſen/ ſondern derſelben allhier viel mehr beyfallen/ vnd ſolche gegen die Jrrende verthaͤtigen helffen: dañ was die Augen ſehen/ vnd die Haͤnde taſten/ das muß das Hertz auch glauben.
Daß aber dieſer Diſcurs vielen gantz vnglaͤublich vorkommen werde/ kan ich mir wol einbilden/ aber nicht aͤndern; bin zu frieden daß ich die Warheit geſchrieben/ vnd meinem Nechſten zu Gottes Ehren ein Licht angezuͤndet habe.
Der Heilige Geiſt wolle alle fromme menſchliche Hertzen/ ſo in dieſem finſtern Pful der ſtinckenden Welt mit irdiſcher Blindheit noch vmbgeben/ alſo erleuchten/ daß ſie auß der dicken kalten Finſternuͤß ein Fuͤncklein Goͤttliches Lichtes erblicken/ vnd ihre Seelen alſo dadurch laben vnd erquicken/ daß ſie der him̃liſchen vnd Goͤttlichen Klarheit endlich auch theilhafftig werden moͤchten.
Amen.
Allhier habe ich nun auß dem vnachtſamen Holtz in einem Proceß den Kriegesleuten guten Salpeter/ den Gaͤrtnern/ Weinzielern vnd Bauersleuten eine gute Tuͤngung auff ihre Weinberge/ Obſtgaͤrten/ Kornlaͤnder/ Matten vnd Wieſen/ den Krancken gute Baͤder/ den Apothekern vnd Chymicis ſtarcke Eſſige wolfeil zu bereiten/ gelehret.
Den Bergleuten auch etwas zu geben/ koͤnnen ſie den Calcem vivam, welcher in der Preß zugleich gebrant worden/ mit dem uͤbergeſtiegenen ſauren Holtz-Eſſig imbibiren/ vnd/ einen guten Fluß darauß zu erlangen/ ihre ſtrenge vnd wilde Ertze leichtflieſſend darmit zu machen/ dann der ſaure Spiritus b’ey dem Calce viva figirt/ vnd zu einem fluͤſſigen Saltz wird.
Doch waͤre dieſes Saltz noch nuͤtzlicher den Bauren/ ihre vnfruchtbare Felder darmit zu tuͤngen/ als die Ertze zu ſchmeltzen/ denen zu gefallen ichs auch meiſts beſchrieben habe.
Die Medici koͤnnen ſich deß edlen vnd kraͤfftigen Holtzſafftes zu vielen vnheilbaren Kranckheiten gluͤcklicher Cur (Ehr vnd Gut damit zu gewinnen) gebrauchen.
Wann man dieſen Holtz-Eſſig in Faͤſſern im kalten Winter gefrieren laͤſſt/ ſo gefrieret nur das phlegma, vnd wird zu Eis/ der ſcharffe Spiritus mit dem Oel geht hineinwarts/ vnd frieret nichts/ wird ſo ſtarck/ daß er die Metallen mit Gewalt angreifft/ wie ein 🜄.
Wollen groſſe Fuͤrſten vnd Herren dasjenige Holtz/ ſo doch in den Waͤldern ligt vnd verfaulet/ zu Salpeter machen laſſen/ koͤnnen ſie es thun/ wird ſie nicht gereuen/ dann eine Zeit vorhanden/ daß man denſelben leichtlich noͤhtig haben moͤchte.
Noch ein Stuͤcklein muß ich den Bauren zu gefallen beſchreiben/ welches ihnen auch guten Nutzen bringen kan/ nemlich dieſes:
Wann man die Stangen/ ſo zu den Wein- oder Hopffenſtecken geſtecket werden/ zu vnterſt bey dem Feuer wol heiß vnd ſchwartz werden laͤſſt/ vnd alsdann ſo heiß in das Oel ſteckt/ vnd ſo viel davon in ſich ziehen laͤſſt als ſie koͤnnen/ ſo ziehen ſie hernach/ wann ſie in die Erden geſteckt werden/ nicht allein keine Feuchtigkeit an ſich/ davon ſie verfaulen/ vnd alle Jahr/ ſo tieff ſie in der Erden geſteckt/ kuͤrtzer werden/ ſondern ſie tuͤngen zugleich auch den Wein- oder Hopffenſtock/ darzu ſie geſteckt werden; welches doppelter Nutzen iſt: Erſtlich/ daß die Stangen vor Faͤulnuͤß dadurch præſerviret/ daß ſie nicht ſo bald verfaulen/ kuͤrtzer werden/ vnd man andere zeugen muß:
Zum Andern/ daß die Wurtzel gute Tuͤng- vnd Nahrung davon hat zu wachſen; Vnd wann ja mit langer Zeit die mit Holtz-Oel eingetrenckte Stangen vnten abfaulen/ ſo iſt doch das Oel nicht verloren/ ſondern thut den einen als den andern weg noch ſein beſtes/ das Land zu tuͤngen/ wann nemblich die abgefaulten Stuͤcke Stangen in die Erden bey den Wein- oder Hopffenſtoͤcken gelegt werden/ koͤnnen etliche Jahr der Wurtzel gute Nahrung mittheilen/ ſo gut oder beſſer als ein Kuͤh- oder Schafmiſt.
Alſo koͤnte man durch Huͤlffe dieſes Holtz-Oels gute/ ſtarcke/ langwierige/ beſtaͤndige Zaͤune hegen/ oder lebendige Mauren vmb die Wein-/ Hopffen- oder Obſtgaͤrten zeugen/ die wilden Thiere/ wie auch Gaͤrtendiebe darauß zu halten/ nemlich alſo:
Man muͤſte die Zaunſtoͤcke zu vnterſt ins Feuer legen/ ſchwartz werden laſſen/ vnd alſo heiß in das Oel ſtecken/ vnd ſich voll davon trincken laſſen/ darnach ſolche in die Erden ſtecken/ einen Zaun davon machen/ wie gebraͤuchlich/ aber allzeit zwiſchen zween Pfaͤlen einen Fexer von Hagedorn ſetzen/ welche ſonſten gar langſam fortkommen/ vnd viel Jahre ſtehen muͤſſen/ biß ſie in die Hoͤhe kommen; durch die Fettigkeit deß Holtz-Oels aber erlanget die Wurtzel der jungen Saͤtzlinge eine gute Tuͤng- vnd Nahrung/ alſo/ daß dieſelbe nicht halb ſo lang ſtehen doͤrffen/ ehe ſie groß werden/ ſondern auff dieſe Weiſe/ ehe die Pfaͤle verfaulen/ einen dicken/ ſtarcken/ lebendigen Zaun geben.
Auch wuͤrde man von den wilden Thieren in den Gaͤrten keine Gefahr haben/ da ſolche oͤhlgetraͤnckte Stoͤcke waͤren; dann das Wild allen ſtarcken Geruch ſehr meidet/ vnd bey weitem nicht zunahet/ wo es etwas ſtarck-riechendes mercket.
Auch koͤnte man in dieſem hitzigen Holtz-Oel Stricke von Werck/ Baſten oder Stroh gemacht/ einduncken/ vnd vmb die fruchtbare Baͤume binden/ wuͤrden verhuͤten/ daß keine Spinnen/ Raupen/ Ameiſen/ oder ander Vngeziefer auff die Baͤume/ ſelbige zu beſchaͤdigen/ kriechen koͤnten; dann uͤber ein ſolch feurig Oel kein Vngeziefer kriechen darff.
Noch auff ein andere Weiſe den ſauren Holtzſafft zur Tuͤng- vnd Wachsthumb mit groſſem Nutzen zu gebrauchen/ vnd nicht auff magere Sandfelder/ darzu man den Viehmiſt (wann man ihn hat) auch gebrauchen kan/ ſondern auff klare harte Felſen/ da kein einiges Sandkoͤrnlein oder Staͤublein Erden auff iſt.
Daß ich dieſes Kunſtſtuͤcklein beſchreibe/ vnd in den Druck fuͤr aller Welt gebe/ geſchicht nicht darumb/ als wann ich eben dadurch der Welt groſſen Nutzen verſchaffen wolte/ gleich wie ich durch die communication die magere Sandfelder durch den Holtzſafft zu tuͤngen gelehrt vnd beſchrieben habe:
ſondern ich thue es allein darumb/ daß jederman ſehen vnd ſpuͤren koͤnne/ was fuͤr wunderbare Dinge durch das allenthalben befindliche vnnuͤtze Geſtraͤuch deß Holtzes Vberfluß zu wege zu bringen.
Wer wuͤrde jemand glauben/ wann er ſich hoͤren ließ/ daß er auff einen harten/ kahlen Felſen/ ohne einiges zuthun Erden oder Miſtes/ nicht allein gut Korn/ ſondern auch allerley Baͤume vnd herꝛliche Weinſtoͤcke wolte oder koͤnte wachſen machen?
Niemand in der Welt/ glaube ich.
Wie wuͤrde Farnar mit ſeiner Eſels geſellſchafft ein Gelaͤchter darauß machen/ ja viel aͤrger/ als er bey meinem Miraculo Mundi gethan hat: gleichwol weil es muͤglich zu thun iſt/ kan ich/ ſolches Stuͤcklein bekandt zu machen/ nicht vmbgehen; geſchicht allein darumb/ die Wunderwerck Gottes der blinden Welt vor Augen zu legen/ vnd kan nicht fehlen/ es wird an vielen Orten noch guter Nutzen darmit gethan werden/ ſonderlich an denen Orten/ da Wein waͤchſt/ vnd an oder neben den Waſſerfluͤſſen/ als Maͤyn/ Moſel/ Necker/ Rhein/ Donaw/ vnd dergleichen/ oftermals groſſe felſichte Bergen/ darauff man gern Weinſtoͤck pflantzete/ weiln ſie an guter Sonne gelegen/ wann man nur Erde vnd Miſt darauff zu bringen wuͤſte:
dann der Weinſtock ohne das nirgends lieber als auff felſichten Klippen waͤchſet: ſeine Wurtzeln kriechen zwiſchen die Kluͤfften vnd reiſſende Felſen/ vnd ziehen ihre Nahrung darauß/ welches ſonſten nicht viel Gewaͤchſethun.
Vnd weil gemeinlglich bey ſolchen Klippen auch ein Vberfluß von Holtz gefunden/ alſo koͤnte der Safft darauß gepreſſt/ vnd die harte Felſen darmit erweichet/ zu kleinem Muͤlm gebracht/ vnd gute Weinſtoͤcke darauff gepflantzet werden/ welches auff dieſe Weiſe geſchehen muͤſte:
Es iſt zwar nicht noͤhtig/ daß man ſolches thun ſolte/ wann man nicht die mirabilia Dei bekandt machen/ oder etwan bey den Vnwiſſenden die Muͤglichkeit weiſen/ vnd eine Wettung gewinnen wolte.
Es muͤſte aber alſo zugehen:
Wann man Weinſtoͤcke oder Baͤume/ die gern auff Klippen wachſen/ als da iſt Kirſchen/ Pflaumen/ Pfirſchen/ Ouitten/ Miſpelen/ vnd andere Kernfruͤchte/ pflantzen wolte/ man an dieſen Orten/ da ſie ſollen hingeſetzt werden/ erſilich mit einem geſtaalten ſpitzigen Mauerhammer ein klein Loch/ vngefehr einer guten Fauſt groß/ in den Felſen hauen/ darein einen ſcharffen Holtz-Eſſig gieſſen/ einen breiten Stein auff das Loch legen/ daß es nicht darein regnen koͤnte; uͤber etliche Tage muͤſte man darzu ſehen/ ob der Holtz-Eſſig in den Felſen gekrochen/ alsdann mehr Eſſig nachgieſſen/ vnd das Loch wieder mit dem Stein zudecken.
Dieſes eingieſſen deß Holtzſafftes muͤſte ſo offt Sommerszeiten geſchehen/ biß daß viel Holtz-Eſſig darein gekrochen/ vnd der Felſen einer Ehlen breit vnd tieff/ gantz muͤrb davon worden/ alsdann man ſolchen muͤrben Felſen leichtlich mit einem ſcharffen Hammer herauß hauen/ vnd ein tieff Loch in den Felſen machen koͤnte.
Wann dieſes geſchehen/ ſo muͤſte man den herauß gehauenen Steinmuͤlm wieder in das Loch ſcharren/ vnd mit Holtzſafft uͤbergieſſen/ biß oben zu voll; vnd alsdann mit breiten Steinen zudecken/ daß der Regen daruͤber hinſchieſſen koͤnte/ vnd noch eine weil alſo ſtehen/ vnd den ſcharffen Holtzſaft an dem Steinmuͤlm arbeiten laſſen/ biß alles Gemuͤlm ſo muͤrb worden/ daß mans zwiſchen den Fingern zerreiben koͤnte/ alsdann muͤſte man nach dem Herbſte/ wann die Blaͤtter abgefallen/ oder Fruͤhlingszeiten im Mertzen/ ehe die Blaͤtter wieder kommen/ die Baͤume oder Weinſtoͤcke in ſolche Loͤcher ſetzen/ vnd den Muͤlm wieder in das Loch zu der Wurtzel werffen/ mit Fuͤſſen fein dicht darein tretten/ vnd mit Waſſer begieſſen/ vnd das uͤbrige Gott befehlen/ ſo wuͤrde der Weinſtock oder Baum/ den man darein geſetzet/ ſo wol wachſen als auß einer fetten getuͤngten Erden/ vnd dieſes da her/ dieweil die Steinfelſen (doch nicht von Sandſteinen/ ſondern gemeinen Kalchſteinen) ohne das viel Salpeter halten/ deßgleichen der ſaure Holtzſafft auch ſolcher Natur theilhafftig; vnd wann der ſaure Holtz-Eſſig den Felſen zerbeiſſt/ ſo macht er den Salpeter in dem Stein ledig vnd offenbar/ vnd verlieret zugleich ſeine Schaͤrffe an dem Kalchſteine/ daß er der Wurtzel nicht ſchaͤdlich/ ſondern viel mehr nuͤtzlich/ einem guten Kuͤhmiſt gleich/ oder auch beſſer ſolche nehren vnd tuͤngen kan.
Wann dann der Weinſtock oder Baum nur einmal gruͤnet/ ſo gehet er hernach nicht auß/ ſondern die Wurtzel ſucht zwiſchen die Kluͤffte der Felſen zu kriechen/ vnd ihre Nahrung darauß zu ſuchen:
Doch muͤſte man alle Jahr/ Winterszeit/ wann die Blaͤtter abgefallen/ etwas wenigs von dem Holtzſafft vmb den Stam̃ deß Baums gieſſen/ ſo wuͤrde derſelbige den Winter uͤber von dem Stein wieder ein theil muͤrb machen/ vnd die Wurtzel miſten oder tuͤngen/ alſo/ daß man alle Jahr nur etwas von dem Holtzſafft zugieſſen/ vnd weder Erden noch Miſt darzu gebrauchen doͤrffte/ dann die Steine ſelber Erden vnd Miſt durch den Holtzſafft werden.
Dieſes Stuͤcklein/ obwoln es vielen vnmuͤglich zu ſeyn vorkommen moͤchte/ ſo iſt es doch die lautere Warheit/ welches ein jeder leichtlich erfahren kan/ nemlich alſo:
Man laſſe ihm ein Stuͤck Felſen von einem Kalch-/ aber nicht Sandſtein/ nach Haus bringen/ vnd lege ſelbigen an die Sonn/ vnd begieſſe ihn mit gedachtem Holtzſafft/ laß denſelben dareinziehen/ begieſſe ihn wieder/ vnd laß hineinziehen; ſolches thue ſo offt/ biß der Stein ſo muͤrb worden/ daß man mit Fingern ſolchen außgraben kan/ alsdann ſaͤe welchen Samen darein als du wilt/ wird darauß wachſen als auß einer guten Erden/ vnd dieſes auß obangeregter Vrſachen/ nemlich/ dieweil der Stein zu einer Erden wird/ vnd ſeinen eigenen Salpeter oder Tuͤng bey ſich hat/ vnd darzu den Holtzſafft auch zu Salpeter oder Tuͤng verwandelt.
Wer mich nun allhier recht verſteht/ vnd/ meiner Lehr nach/ fleiſſig darmit procediret/ derſelbe wird gutes contentement finden:
ſo man aber auff einem Sandſtein dieſe Kunſt verſuchen wolte/ ſo wuͤrde es kein gut thun: dann ein Sandſtein kein nutrimento ſiſch Saltz in ſich hat/ auch ſich durch den Holtzſafft nicht ſolviren laͤſſt/ viel weger denſelben in ſich ziehet/ coaguliret/ vnd zu einem tuͤgenden Saltz machen kan.
Man kan es auch alſo beſehen vnd gewahr werden/ daß auß einem Kalchſtein vnd Holtzſafft ein natuͤrlicher Salpeter werden kan/ nemlich:
Man kan etliche Stuͤcklein vngebrante harte Kalchſteine (gebrante weiß jederman/ daß ſie tuͤngen/ oder einen Eſſig in Salpeter coaguliren) darumb ſage ich/ vngebrante Kalchſteine/ in einen ſtarcken Holtz-Eſſig traͤncken/ wieder bey der Sonnen oder andern warmen Orten laſſen trucken werden/ weiter eintrencken/ vnd trucken werden laſſen/ vnd diß ſo offt gethan/ biß der Stein gantz muͤrb worden/ vnd einer Erden gleich ſich zureiben laͤſſt/ auß welcher Erden mit Regenwaſſer ſich ein Saltz extrahiren laͤſſt/ dem Salpeter gleich.
Wird alſo auß dem Stein eine Erden/ vnd auß dem Steinſaltz vnd Holtz-Eſſig ein Salpeter oder tuͤngendes Saltz/ ſo gut als ein Kuͤh- oder Schafiniſt/ alle Vegetabilien darmit wachſend zu machen.
Es iſt aber darumb nicht gemeint/ als wann man eben auf die Felſen durch Huͤlffe deß Holtz-Eſſigs Weinſtoͤcke pflantzen muͤſte: gantz nicht! ſondern allein zu dieſem ende beſchrieben/ daß man ſehen moͤge/ was der Holtzſafft vermag/ vnd durch Huͤlffe deſſelben in einen harten Felſen eine Fruchtbarkeit vnd Wachsthum zu bringen/ welches bißhero noch nicht bekand geweſen/ ſondern durch meine Vnterſuchung/ Fleiß vnd probiren nunmehr erſt bekand gemacht worden.
Man wolle ihm ſo frembd nicht vorkommen laſſen/ daß der Holtz-Eſſig ſolche Kraft haben ſolte; thut es doch ein gemeiner Wein-Eſſig/ vnd erweicht die harten Felſen/ da doch dieſer Holtz-Eſſig noch einmal ſo ſtarck iſt/ als ein gemeiner Wein-Eſſig.
Man lieſet in Hiſtorien/ daß Hannibal durch die Jtalianiſche Alpes mit ſeinem Kriegsvolck nicht kommen koͤnnen/ ſondern ihme/ durch Huͤlff eines Eſſigs/ die Felſen dadurch zu erweichen/ einen Weg bereitet habe.
Was aber Hannibal fuͤr einen Eſſig gebraucht/ iſt nicht bey geſchrieben; ohne Zweiffel wird es ein Wein-Eſſig geweſen ſeyn: haͤtte er etwas von Holtz-Eſſig gewuſt/ wuͤrde er vielleicht ehender zu ſeinem Vorhaben kommen ſeyn.
Dieſes Kunſtſtuͤcklein wird manchem Vrſach geben/ andere nuͤtzliche Dinge durch Huͤlffe deß Holtz-Eſſigs zu erfinden.
Jch habe den Weg gemacht/ kom̃ nun ein anderer vnd mache ihn breiter/ vnd ſuche weiters/ ſo moͤchte man deſto ehender zur perfection gelangen/ dann viel Gutes in der Natur verborgen iſt/ welches wegen vnſerer Vnachtſamkeit nicht geſucht/ vnd dem menſchlichen Geſchlecht zu Nutzen koͤm̃t.
Jch zweiffele aber nicht/ es werden ſich mit der Zeit fleiſſige Menſchen bemuͤhen/ dieſen Holtzſafft in copia zu zeugen/ vnd viel nuͤtzliche Dinge darmit außrichten.
Deß Gottloſen Farnars Warnung wird bey ehrlichen vnd verſtaͤndigen Menſchen nichts gelten oder hinderen koͤnnen/ ſondern es wird ſein Anhang mit ihme je laͤnger je mehr vor aller Welt bekand vnd zuſchanden gemacht werden.
Es wird ſonſten auch eine beſondere Art Steine gefunden/ welche ins gemein zum Bauwerck gebraucht werden/ ſeynd weich/ laſſen ſich gern hauen oder arbeiten/ darumb man Quaterſtuͤcke/ Treppen vnd Fenſterſtuͤcke darauß zu machen pflegt; ſeynd an Farb theils weiß/ graw vnd auch roͤhtlicht/ geben keinen Kalch im brennen vnd ſchmeltzen/ doch auch nicht wie ein Sandſtein; ſeynd beyder Naturen theilhafftig/ halten viel Salpeter/ welcher aber weder mit brennen zu Kalch/ noch Außlaugung mit Waſſer darauß zu ziehen/ ſondern wollen zuvor erſt bereitet ſeyn/ che ſie den Salpeter dem gemeinen Waſſer folgen laſſen: davon ich ein beſonder klein Tractaͤtlein geſchrieben/ ſoll (geliebts Gott) mit naͤhſtem auch heraußgegeben werden: werden gantze Berge ſolcher Steine gefunden/ darinn ein uͤberauß-groſſer Schatz an Salpeter verborgen/ welches niemand bekand iſt.
Dieſes wenige/ von der Holtzpreſſen vnd deren Nutzen/ habe ich/ als eine Gabe Gottes den Bauren zu verehren nicht vnterlaſſen wollen.
Vnd ſonderlich darumb den Bauren meines Vatierlandes/ weil ich dieſelbe der Wurtzel eines groſſen Baums/ den Baum aber mit ſeinen Aeſten vnd Zweigen einem groſſen Kaͤyſer/ Koͤnig/ Fuͤrſten oder Herꝛn mit ſeiner Hofhaltung/ Beambten vnd Dienern vergleiche.
Dann dieſen Safft vnd Krafft/ welchen ein Baum zum wachſen vonnoͤhten hat/ (gleich wie ein groſſer Herꝛ ſeinen Tribut von den Vnterthanen) er allein auß der Wurtzel haben muß: die Wurtzel zeucht ſolchen durch die viel kleine vnd groſſe Zafern auß der Tieffe der Erden/ vnd gibt es dem Stam̃/ gleichſam als eine ſchuldige Steuer oder Schatzung: der Stam̃ theilet ſolchen Safft vnter die Neben-Aeſte vnd Zweige (als ſeinen Beambten vnd Dienern) weiter auß.
Wann nun die Wurtzel guten Safft in der Erden finder/ ſo zeucht ſie ſolchen herauß/ vnd gibt ihn gern dem Stam̃/ davon derſelbe ſchoͤn waͤchſet/ gruͤnet/ ſich weit außſpreitet/ liebliche Bluͤt vnd Fruͤchten bringet/ davon die Voͤgel in der Lufft/ vnd die Thier auff dem Felde ihr Leben vnd Zuflucht haben vnd ſuchen:
So aber der Baum auff einem mageren Boden ſtehet/ vnd deſſen Wurtzel mit Miſt oder Tuͤnge nicht geholffen wird/ ſo iſt es der Wurtzel vnmoͤglich/ den gantzen Baum laͤnger zu vnterhalten/ ſondern muß denſelben verdorren laſſen.
Es waͤren zwar die abfallenden Blaͤtter dem Baum genug/ ſich uͤber Winter davon zu erquicken/ daß er kuͤnfftigen Fruͤhling dem Baum weiter Safft vnd Krafft/ wann er in einem guten fetten Erdreich ſtuͤnde/ geben koͤnte:
ſo er aber in einem magern Sandgrund ſtehet/ vnd doch alle Jahr den gantzen Baum gruͤnend vnd fruchtbar machen ſoll/ vnd hergegen nicht wieder etwas gutes zu genieſſen hat/ ſo kan er nicht lang dem Baum ſeine behoͤrliche Contribution geben; muß alſo der Baum vom aͤuſſerſten Zipffel anfangen/ dieſes Jahr dieſen/ jenes Jahr einen andern Aſt verlieren/ vnd endlich biß auff den Grund verdorren/ welches nicht geſchehen/ wann der Wurtzel waͤre geholffen worden.
Weil dann nun deß gantzen Baums Wolfahrt/ Zierrat/ Schoͤne vnd Herꝛlichkeit einig vnd allein von der Wurtzel herkommen ſoll vnd muß/ ſo iſt es ja nohtwendig/ daß man der Wurtzel helffe/ vnd ihre Nahrung gebe/ wann ſie den gantzen Baum gruͤn vnd herꝛlich machen ſoll geſchicht es aber nicht/ vnd der gantze Baum ſtirbt ab vnd verdirbt/ ſo hat die Wurtzel doch keine Schuld daran/ dieweil ſie nicht mehr geben koͤnnen/ als was ſie ſelber gehabtt darumb billich der Wurtzel geholffen wird/ auff daß ſie deß gantzen Baums Laſt laͤnger tragen/ ihme Nahrung vnd Speiſe geben koͤnne.
So lang nun die Wurtzel dem Baum Safft gibt/ ſo lang wird ſie auch weiter vom Baum geſchuͤtzet: beſtehet alſo beyder Theilen/ ſowol der Wurtzel als auch deß Stam̃s/ Wolfahrt allein in dieſem/ was der Wurtzel gutes gethan wird.
Darumb hab ich gut befunden/ das nohtwendigſte von erſt zu thun/ vnd deß herꝛlichen ſchoͤnen Baums Wurtzel zu helffen; es kan nicht fehlen/ daß die Wurtzel den Stam̃ nicht Noht wird leiden laſſen/ nemlich vmb ihres eigenen beſten halben/ wann ſie nur ſelber etwas hat vnd geben kan.
Jſt nun ſo viel an deß Baums Wurtzel gelegen/ dadurch der gantze Baum ſeine Nahrung empfaͤngt/ ſchoͤn vnd herꝛlich davon wird/ vnd doch die Wurtzel auß eigener Krafft (wann ihr nicht von einem fleiſſigen Gaͤrtner/ durch Beylegung der Tuͤng- vnd Nahrung/ zu huͤlffe kommen wird) dem Stam̃ wenig helffen oder geben kan: wuͤrde dañ nicht auch an dem fleiſſigen Gaͤrtner/ welcher zu deß Baums Wurtzel Tuͤng- vnd Nahrung getragen/ ein wenig gelegen ſeyn/ vnd der Baum ſo vndanckbar erfunden/ daß er nicht etwan von Vberfluß ſeiner Fruͤchten/ als ein klein Aepffelein/ ihme/ dem Gaͤrtner/ zuwerffen/ vnd ſeiner Fruͤchten auch ein wenig genieſſen laſſen?
Thuns doch die wilden vnverſtaͤndigen Thiere/ geben zur Danckbarkeit dem Felde/ wieder ander Futter davon zu wachſen/ ihre excrementa; der Baum wirfft alle Jahr ſeine Blaͤtter ab/ die Wurtzel wieder dadurch zu erfriſchen:
Warumb ſolte dann der Menſch vndanckbarer als die vnvernuͤnfftigen Thiere vnd Creaturen erfunden werden?
Dieweilen nun aber das liebe Vatterland/ als ein uͤberauß-ſchoͤner/ groſſer vnd maͤchtiger Baum/ vor etliche Jahren rauhe Winde nacheinander ſtarck angewehet/ vnd die herꝛliche Fruͤchte deß ſchoͤnen Bauns zimlich abgeworffen vnd verderbet/ daß auch ſehr wenig darauff (auſſer dieſem/ das etwan ſich zwiſchen den ſtarcken Aeſten verborgen gehalten/ ſo der Wind abzuwerffen nicht vermochte) hangen geblieben iſt: Den- noch weil nach dem kalten ſchaͤdlichen Wind ein warmes Luͤfftlein mit lieblichem Sonnenſchein vnd fruchtbarem Regen erfolget/ ſo hat der Baum ſich alſo halbes wieder erholet/ vnd ſo ſchoͤne vnd herꝛliche Fruͤchte gebracht/ als er immer zu zuvorn getragen/ deren guten Fruͤchten der Baum auff dieſe Stund noch geſchuͤttet voll hanget/ alſo/ daß man auch bald mehr Fruͤchten als der gruͤnen Blaͤtter daran ſiehet.
Dieweil man aber nicht verſichert/ daß nicht etwan einmal wieder ein ſolcher rauher Wind uͤber vnſern Baum/ denſelbigen zu beſchaͤdigen/ kommen moͤchte: (dann/ wañ man am allerſicherſten zu ſeyn vermeynet/ ſo iſt offtmals die Gefahr am naͤheſten/ vnd/ wie das alte Spruͤch wort lautet/ Nichts vnbeſtaͤndiger als das Wetter)
So haͤtte ich gerne geſehen/ daß man den Vberfluß von den Fruͤchten deß Baums/ fuͤr eine Vorſorge auf kuͤnfftige Zeiten/ bewahret haͤtte: habe auch guten Anlaß gegeben/ wie ſolche Fruͤchte zu præſerviren/ aber bißhero noch wenig gefruchtet:
ſondern viel mehr Farneriſche boͤſe Buben/ dem Vatterland zu ſchaden/ meine gute Lehr vnd Vermahnung verſpottet/ vnd was ich gebaͤuet/ wieder zerbrochen: darumb zu beſorgen/ daß leichtlich guter Raht zu ſpaͤt kommen moͤchte.
Derohalben ich von dem Vberfluß deß groſſen Baums/ nemlich die verdorꝛte Aeſte vnd wilde Zweige/ wie auch andere wilde vnnuͤtze Baͤume/ Hecken vnd Straͤuche abzuhauen/ vnd einen Safft darauß zu preſſen/ die Wurtzel deß ſchoͤnen Baums damit zu begieſſen/ vnd bey gutem Safft vnd Krafft zu erhalten/ gelehret/ auff daß/ wann ja weiter ein rauher Wind (alles Gruͤne auff vnſerem ſchoͤnen Baum zu verderben/ welches Gott gnaͤdigſt verhuͤten wolle!) kommen ſolte/ die Wurtzel dennoch keinen Mangel habe/ ſondern dem gantzen Baum wieder neue gruͤne Blaͤtter vnd ſchoͤne Fruͤchte geben koͤnnte.
Vnd in allem fall/ da keine dergleichen ſchaͤdliche Wetter/ wie wir hoffen/ kommen wuͤrden/ ſo kan es doch dem Baum gar nicht ſchaden/ wann die Wurtzel deſſelben getuͤnget iſt: dann/ je fetter die Wurtzel/ je gruͤner vnd ſchoͤner der Baum; vnd je groͤſſer der Baum/ je mehr Voͤgel der Lufft darauff niſten/ vnd auch je mehr klein vnd groſſe Thiere deß Feldes ſich darunter bergen/ nehren/ vnd Wohnung nehmen koͤnnen.
Dieſen wilden Holtzſaft/ vnd ſonſten nichts mehrers/ hab ich deß groſſen Baums Wurtzel/ daran dem Baum ſo viel gelegen/ dißmal verehren wollen: mit naͤhſtem aber/ wann Gott wil/ vermeyne ich auch vnter dieſen ſchoͤnen Baum vielerhand gute Kraͤuter zu pflantzen/ davon nicht allein die Voͤgel/ ſo auff dem Baum niſten/ ſondern auch die Thiere/ ſo darunter wohnen/ ihre Nahrung (beſſer als bißhero geſchehen) finden moͤchten.
GOTT der Allmaͤchtige gebe vns auß Gnaden/ daß dieſer ſchoͤne Baum von boͤſem Sturm/ Winden/ Blitz/ Donner vnd Hagel nicht beſchaͤdiget werde; auch die Voͤgel darauff fein einig vnd friedſam wohnen/ vnd einander nicht auß den Naͤſtern vertreiben: deßgleichen die Thiere darunter einander nicht (wie die Hunde vmb ein fett Bein) beiſſen vnd reiſſen/ ſondern wie die Schafe/ ein jedes mit ſeinem behoͤrlichen Theil/ ſich genuͤgen laſſen/ vnd ſaͤm̃tlich in Frieden vnd Ruhe beyſammen leben moͤgen.
Die Circulirgefaͤſſe/ darinn der Holtzſaft vnd alle Salia durch Huͤlffe der Lufft vnd ſteter Bewegung animiret vnd zu Salpeter vmbgekehret werden/ ſoll noch etwas fuͤr die Freunde verbleiben/ vnd dißmal nicht gemein gemacht werden.
Doch ſoll vnterdeſſen ſolche herꝛliche Kunſt nicht ſtill oder vnfruchtbar ligen bleiben/ ſonden an vielen Orten practiciret werden.
Deme nun daran gelegen/ vnd eine ſolche herꝛliche Wiſſenſchaft vonnoͤhten haͤtte/ derſelbe wird wiſſen/ was ihme darinn zu thun ſey; dann ich mir vorgenommen/ meinem Nechſten damit zu dienen/ vnd nicht mit mir ins Grab zu nehmen.
Deßgleichen wird man auch bey mir zu ſehen finden meine kuͤnſtliche invention, das gemeine Koch-Saltz innerhalb etlicher wenig Stunden vmbzukehren/ daß es dem Salpeter (im Gebrauch die magere Felder darmit zu tuͤngen) in allem gantz gleich/ vnd doch der Centner keinen Thaler zu koſten kom̃t.
Jſt fuͤrwar in dieſen letzten Zeiten eine ſonderbare Gabe Gottes/ dadurch an allen Orten der Welt allen Menſchen/ Groſſen vnd Kleinen/ Reichen vnd Armen Gutes darmit geſchehen kan.
Dann ſo allenthalben der Wein- vnd Kornbaw durch dieſe Kunſt verbeſſert wird/ ſo muͤſſen es nohtwendig alle Menſchen genieſſen/ vnd ihnen wol darbey ergehen/ welches vnfehlbar.
Dañ durch dieſe Kunſt nicht allein dieſe magere Kornlaͤnder/ welche allbereit getragen/ vnd noch bißweilen/ wann ſie gemiſtet/ oder etliche Jahr geruhet haben/ dadurch verbeſſert werden/ daß ſie alle Jahr tragen koͤnnen:
ſondern es koͤnnen auch andere gantz vnfruchtbare Oerter/ welche niemaln etwas tragen wollen/ dadurch fruchtbar vnd tragend gemacht werden/ alſo/ daß nicht ein Ort in der Welt/ wie mager oder vnfruchtbar er auch ſeyn ſolte/ der nicht durch dieſes Mittel fruchtbar zu machen.
Vnd uͤber diß ſo iſt dieſe Kunſt hoch zu æſtimiren an dieſen Orten/ da kein Viehe iſt/ Miſt davon zu machen/ dann bißhero niemand das Feld anders fruchtbar zu machen gewuſt/ als durch den Kuͤh-/ Pferd- oder Schafmiſt.
Auch an denen Orten/ welche von der Menſchen Wohnungen weit entlegen/ dahin der Miſt oder Tuͤngung nicht wol zu bringen/ dieſe Kunſt groſſen Nutzen ſchaffen kan/ ſonderlich wann der Miſt ohne das uͤbel zu bekommen/ oder theuer muß erkaufft werden/ vnd noch darzu mit groſſem Vnkoſten auff das weit-entlegene Feld ſolt muͤſſen gebracht werden/ iſt nicht moͤglich/ ſolches Feld mit Nutzen zu gebrauchen/ ſondern muß nohtwendig vngebauet ligen bleiben: durch dieſe meine Invention aber hat man die Tuͤngung nicht allein wolfeiler als den Miſt/ ſondern er iſt auch (weiln eine einige Tonne weiter reichet/ als ſonſten etliche Wagen voll Miſt) viel leichter auff die weit-entlegene Oerter zu bringen.
Dieſes aber ſoll auch darbey gemerckt werden/ wann das Feld mit dieſem Saltz getuͤnget/ vnd man ſolche beſaͤen wil/ daß man den Samen zuvorn eine Nacht in einem ſolchen Waſſer/ darinnen das vmbgekehrte Saltz zertrieben ſey/ einweiche/ ſo erlangt der Srme davon auch ein beſondere Tuͤnge/ vnd waͤchſt viel ſchneller/ als wann er vneingeweicht auff den Acker geworffen wuͤrde.
Man betrachte doch dieſes:
Wann das Kriegsvolck die Pferde weggenommen/ an ihre Wagen geſpannet/ den Bauren-Schweiß darmit weggefuͤhret/ Kuͤhe/ Ochſen vnd Schafe auffgefreſſen/ vnd alles Land wuͤſt geworden/ wovon ſollen ſie dann das wuͤſie Feld wieder zu recht bringen/ miſten oder tuͤngen/ daß es wieder tragen kan?
Jſt doch allezeit bey Friedenszeiten/ da Pferde vnd Ochſen (das Land darmit vmbzubauen/ vnd Kuͤhe vnd Schafe (Miſt darvon zu machen) genug vorhanden waren/ dennoch die Miſtung oder Tuͤngung allzeit in gutem Werth geweſen/ daß man deſſen nimmer genug haben/ vnd dieſe meine herꝛliche invention vnd groſſe Gabe Gottes eben ſowol nuͤtzlich ſeyn koͤnnen:
wie viel mehr dann wird vnd kan ſie nuͤtzlich ſeyn an denen Orten/ da alles durch die Verhaͤngnuͤß Gottes von den Haͤuſchrecken auffgefreſſen vnd kahl gemacht worden?
Solte dieſe herꝛliche Gabe Gottes nicht zu ſolchen Zeiten/ welche ſich allgemach herzunahen/ angenehm ſeyn?
Der ſich nun von Farnarn vnd ſeinem Teuffeliſchen Anhang verfuͤhren vnd abhalten laͤſſt/ vnd beyzeiten/ als ein vorſichtiger Haushalter/ ſich vnd die ſeinigen mit guter Nohtdurfft nicht verſorget/ derſelbige wird es hernachmaln zu ſpaͤt bereuen muͤſſen; das ſage ich.
Je mehr nun ein jeder ihme die Sicherheit einbildet/ je mehr er ſich wird betrogen finden.
Gott der Allmaͤchtige verleihe vns auß Gnaden alleſam̃t/ daß wir die zeitliche vnd vergaͤngliche Sicherheit (als einen betrieglichen Fallſtrick deß Satans) meiden vnd fliehen/ vnd die ewige/ beſtaͤndige vnd immerwaͤhrende dargegen von Hertzen ſuchen moͤgen.
Amen.
Erinnerung.
Niemand wolle mir dieſes in Argem auffnehmen/ daß ich dieſe meine Holtzpreſſe den Bauren oder Ackersleuten verehre/ vnd doch in Beſchreibung derſelben den Holtzſafft allen Krancken recommendire/ welches doch mit dem Acker- oder Feldbaw keine Gemeinſchafft.
Dann es nicht wol hat koͤnnen verſchwiegen werden/ weiln die Bauren bey ihrer ſauren Arbeit vielen Kranckheiten bißweilen vnterworffen/ vnd offtermals in der Naͤhe keine Medicos oder Apotheken haben/ Huͤlffe zu ſuchen/ das Holtz aber ſie leichtlich preſſen/ vnd gegen viele ſchwere Kranckheiten/ welche ihnen begegnen moͤchten/ ſowol innerlich als aͤuſſerlich zu gebrauchen/ den Safft vnd auch das Oel ihnen ſehr nuͤtzlich oder huͤlfflich ſeyn kan.
Auch ſollen vnter dem Namen Bauren oder Ackersleut eben nicht dieſe Menſchen verſtanden werden/ welche insgemein wenig Verſtand haben/ vnd keine Buͤcher leſen/ ſondern es ſollen dieſe verſtanden werden/ welche Feldguͤter beſitzen/ Korn vnd Wein bauen/ darunter viel vornehme/ verſtaͤndige Maͤnner gefunden werden/ ſowol in den Doͤrffern/ als auch groſſen Staͤdten/ die nicht allein Schrifften leſen/ der Sachen fleiſſig nach dencken/ ſondern bißweilen mit Verſtand vnd Geſchicklichkeit gradirte Doctores uͤbertreffen/ vnd ihnen weit vorgehen; denen iſt dieſe Holtz-Preſſe zu gefallen beſchrieben; vnd darff ſich keiner ſchaͤmen ein Ackersmann zu ſeyn/ weiln der Ackerbaw bey Gott angenehmer iſt/ als keine andere Handtierung ſeyn kan/ vnd auch billich von allen Verſtaͤndigen zu loben alle diejenigen/ welche ihre Nahrung darinnen ſuchen/ welche Nahrung die alten Patriarchen vnd Vornehmſten in der Welt gepflogen/ vnd ſich dadurch genehret/ vnd noch bey der Roͤmer Zeiten der Feldbaw in gutem Anſehen geweſen/ weiln der Magiſtrat zu Rom den L. Quintium Cincinnatum von dem Pflug genommen/ vnd zu einen Buͤrgermeiſter erhoben; wie bey den Roͤmiſchen Hiſtorien zu ſehen.
Darumb billich bey dieſen Zeiten fleiſſige Maͤnner (ob ſie ſchon nicht von groſſem Herkommen) den Muͤſſiggaͤngern ſolten vorgezogen werden.
Folget ein Proceß fuͤr reiche Kauffleute/ ihr Geld vnd Gut ohne Wucher dardurch zu vermehren.
OBwoln ich vorgehabt/ dieſes Stuͤck neben anderem nuͤtzlichen Gebrauch deß Salpeters in metalliſcher Verbeſſerung/ in den dritten Theil deß Vatterlandes Wolfahrt zu bringen/ Vrſach vnd Anlaß dardurch zu geben/ den Salpeter auß den vnachtſamen vnd allenthalben befindlichen Dingen deſto eiferiger zu zeugen/ vnd hernacher zu gutem nuͤtzlichen Gebrauch anzuwenden; ſo habe ich doch auß beweglichen Vrſachen meine Gedancken geaͤndert/ vnd fuͤr gut angeſehen/ mit Fortfahrung deß Vatterlandes Wolfahrts Beſchreibung noch ein wenig inn zu halten Dieweilen aber allbereit an etlichen Orten meine nuͤtzliche inventiones, den Salpeter auß allem Holtz vnd Saltzen zu bereiten/ angeſtellt/ vnd vermutlich mancher darnach trachten wird/ ſolchen auff beſſere Weiſe/ als das ſchaͤdliche Buͤchſenpulver darauß zu machen/ anzuwenden; als habe ich einen einigen guten nuͤtzlichen Proceß/ den Salpeter zur Verbeſſerung der Metallen anzuwenden/ allhier zu beſchreiben nicht vnterlaſſen koͤnnen.
Es ſteht einem jeden frey/ denſelben zu verſuchen:
was ich allhier ſchreibe/ das iſt die lautere Warheit.
Wann man mich recht verſteht/ vnd auch etwas mit metalliſchen Arbeiten vmbzugehen weiß/ wird man keine verlorne Arbeit thun/ ſondern guten Nutzen davon haben/ alſo/ daß man in der Stille in ſeinem eigenen Hauſe/ ohne Beſchwerung ſeines Nechſten/ ſein Stuͤck Brod reichlich haben vnd genieſſen kan.
So man aber etwan gedencken wolte/ das Werck wuͤrde ſich ſelber thun/ vnd groſſe Klumpen Gold bey dem Muͤſſiggang einbringen/ der irret ſehr; dann Hand anlegen vnd Fleiß gebrauchen ſolches thun muß.
Es bildet ihm mancher ein/ er koͤnte nichts beſſers anfangen/ bald reich dadurch zu werden/ als die Alchimiam, weiln ſolche viel gutes verheiſſt/ vnter handen zu nehmen:
Alldieweil aber dieſe Kunſt eine ſehr groſſe Erfahrung vnd Fleiß erfordert/ vnd der mehrer Theil Menſchen lieber muͤſſig ſeyn/ als die Haͤnde in die Kolen zu ſtecken/ vnd das Werck mit gutem Verſtand anzugreiffen/ ſo bleibt die wahre Kunſt derhalben vngethan/ vnd hengen ſich die geldgeitzigen Narren an vielerhand Sophiſtiſche Proceſſe/ welche ſie von den vmblauffenden/ betriegeriſchen Proceß-Kraͤmern mit vielem Gelderkauffen:
ſo man aber dem Grund der Natur nachtrachtete/ wuͤrde man leichtlich auff guten Weg kommen/ vnd Nutzen ſchaffen koͤnnen; zu welchem ende ich dieſen Proceß hieher ſetze/ vnd ſolchen klaͤrlich/ ohn einige Hinterhaltung/ beſchreibe/ verſicherende/ wann man wol nach meiner Lehr procediret/ daß ſich alles alſo finden werde:
Jrret man aber/ vnd verdirbt das Werck durch Vngeſchicklichkeit/ ſo rechne man es ſich ſelber/ vnd mir nicht zu: dann/ wie geſagt/ alles/ ſo allhier geſchrieben/ dem Buchſtaben nach zu verſtehen vnd nachzuthun iſt.
Folget der Proceß.
℞.
☉ 1. Theil/ ♀ 2. Theil/ Regul.
Martis 3. Theil/ ſchmeltze dieſe zuſammen in einem guten verdeckten Tiegel/ daß keine Kolen hineinfallen/ vnd wann es wol zuſammen geſchmoltzen/ ſo hebe den erdenen Deckel von dem Tiegel/ vnd ſiehe zu/ daß ja keine Kole in den Tiegel falle/ welche das Werck verderben wuͤrde/ vnd trag mit einem Loͤffel nach vnd nach ſo viel truckenen pulveriſirten Salpeter auff das gefloſſene Metall/ als deß Reguli vnd ♀ geweſen/ lege den Deckel wieder auff den Tiegel/ vnd Kolen herumb/ aber nicht oben darauff/ auff daß man allezeit den Deckel/ wann es noͤhtig iſt/ mit der Zangen ein wenig an einer Seiten auffheben/ vnd nach der maſſa im Tiegel ſehen moͤge: dann wann das Feuer zu groß gemacht/ wuͤrde der Salpeter auß dem Tiegel lauffen/ vnd Schaden geſchehen/ welches gar leichtlich zu geſchehen pflegt/ weiln der Salpeter/ wann er an dem Reg. vnd ♀ arbeitet/ ebulliret/ vnd ſich hoch erhebet; darumb ſolche Arbeit in einem ſolchen Ofen gethan werden muß/ wie ich im Vierdten Theil meines Buchs der Oefen beſchrieben/ mit behebſchlieſſenden Thuͤren/ dadurch man das Feuer regieren/ vnd ſolches ſtaͤrcker oder ſchwaͤcher machen kan.
Wann nun der Salpeter den Regulum mit dem ♀ zu ſich gezogen/ vnd zu einer braunen Schlacken gemacht hat/ welches ohngefehr in einer Viertel- oder halben Stund geſchehen kan/ ſo macht man die Vnterthuͤr auf/ vnd die obere zu/ auff daß das Feuer deſto ſtaͤrcker werde/ vnd die Schlacken flieſſend mache wie Waſſer: wann das geſchehen/ (welches man erfahren kan/ wañ man den Deckel ein wenig auffhebt/ vnd in den Tiegel ſiehet) alsdann nimbt man die obern groͤbſten Kolen vmb den Tiegel mit einer Zangen herauß/ hebt den Deckel von dem Tiegel/ vnd faſſt den Tiegel mit einer Zangen/ hebt ihn auß dem Ofen/ gieſſt die geſchmoltzene maſſam in einen warmen mit wachs-beſtriecheuen Gießpuckel/ vnd laͤſſt es erkalten/ ſo findet man das ☉ von allem Zuſatz fein/ als ein Koͤnig/ zu vnterſt im Gießpuckel/ welchen man von der Schlacken abſchlaͤgt/ wird vmb ſo viel ſchwerer ſeyn/ als er auß dem ♀ vnd Regulo zu ſich gezogen/ nemlich ohngefehr der funffzigſte Theil vom Gewicht deß Goldes zugenommen haben.
Die Schlacken ſind braun vnd feurig auff der Zungen/ darinnen der gebrauchte Salpeter vnd das zerſchlackte ♀ vnd Regulus Antimonii beyſammen; wann man das ♀ vnd Regulum wieder von dem Salpeter ſcheiden wil/ ſo thut man ſolche Schlacken/ ſo bald der Koͤnig davon geſchlagen/ wieder in den Tiegel/ der zuvorn nach dem außgieſſen wieder in den Ofen geſetzt worden/ vnd legt ein Stuͤck Kolen zu der Schlacken in den Tiegel/ deckt denſelben zu/ vnd legt Kolen vmb den Tiegel/ laͤſſt es angehen/ vnd eine Viertelſtund wol flieſſen/ ſo præcipitiren die Kolen das Metall/ nemlich das ♀ vnd Regulum auß dem Salpeter/ vnd ſcheidet ſich von einander; wann es zuſammen außgegoſſen wird/ ſo faͤllt das ♀ mit dem Regulo vermengt zu boden in einen Koͤnig/ der figirte Salpeter aber bleibt beſonders/ welchen man nach dem erkalten von dem Metall abſchlagen kan.
Jſt man wol mit dem Werck vmbgangen/ ſo erlangt man das Gewicht vom ♀ vnd Regulo bey nahe alles wieder: dem Salpeter iſt auch nicht viel abgangen/ hat aber eine andere Natur angenommen/ vnd iſt fix worden/ einem Salitartari gleich. NB.
Solche Schlacken/ dieweil ſie ſo gar rein von ♀ vnd Regulo nicht zu ſcheiden/ ſondern allzeit noch etwas bey dem Nitro bleibet/ welches die Kolen nicht haben præcipitiren koͤnnen/ ſo kan man ſelbige an einem warmen Ort verwahren/ daß ſie nicht zerflieſſen/ vnd wann man deren viel hat/ koͤnnen ſie auff gluͤhenden Kolen reducirt werden/ ſo geben ſie wieder gut Metall: davon hernach ein mehrers ſoll geſagt werden.
Dieſe Arbeit/ wie frembd ſie einem Vnerfahrnen vorkommen moͤchte/ iſt dennoch leicht zu thun/ wann man ein wenig mit ſchmeltzen vmbzugehen weiß.
Die Handgriffe muß man verſtehen/ welche vnmoͤglich ſo genaw alle zu beſchrieben/ daß ein Vngeuͤbter ſie alsbald begreiffen vnd nachthun ſolte.
Jch ſchreibe allhier die Warheit/ vnd zwar ſo deutlich/ als ich immer thun kan: der es verſtehet/ wird fich hieruͤber erfreuen/ vnd guten Nutzen darvon haben; der es aber nicht verſtehet/ oder nachthun kan/ der gebe mir die Schuld nicht/ wann er ſchaden leidet:
dann ich dieſen Proceß auch nicht ſchreibe fuͤr die tyrones vnd gar Vngeuͤbte im Feuer/ ſondern fuͤr diejenigen/ die allbereit etwas gethan haben/ vnd mit ſchmeltzen vmbzugehen wiſſen.
Nun moͤchte man fragen/ woher dann der Zuwachs dem ☉ kaͤme/ von ♀ oder vom Regulo Antimonii?
Dem gebe ich zur Antwort:
Von allen beyden; doch mehr vom ♀ als vom Regulo:
dann kein ♀ oder Antimonium geſunden wird/ welches auff dieſe Weiſe nicht ☉ von ſich geben ſolte:
dann alles Antimonium, wie auch ♀/ ein vnſichtlich oder geiſtlich ☉ fuͤhret/ welche das fixe ☉/ wann es mit dem ♀ vnd Regulo Antimonii geſchmoltzen/ zu ſich ziehet/ vnd corporaliſch oder fix macht/ doch immer das eine ♀ vnd Antimonium mehr als das ander:
ſo offt nun das ♀ vnd Regul.
Antimon. mit dem Salpeter von dem ☉ gezogen wird/ ſo offt das ☉ etwas Zuwachs erlanget: wann dann dieſe Arbeit taglichs zu acht- oder zehenmal gethan wird/ nimbt das ☉ ein mercklichs zu/ alſo/ daß man uͤber alle auffgewandte Koſten taͤglichs mehr als 1. pro cento gewinnen kan/ welches einem/ der doch Geld ligen hat/ vnd darmit wuchern wil/ ein ehrlicher Gewinn iſt/ viel beſſer vnd ſicherer als auff Zins außgeliehen/ da man nicht ſicher iſt/ ob man ſein Capital wieder haben kan/ wann mans begehrt.
Dieweil aber dieſe Arbeit/ in Tiegeln zu thun/ ſehr muͤhſam iſt/ ſonderlich wann man groſſe Tiegel voll einſetzen wolte/ welches auch geſchehen muͤſte/ wann Nutzen darbey ſeyn ſolte: (dann wenig kan wenig geben) vnd wann man dieſes Werck in groſſen Tiegeln thun ſolte/ wuͤrde man ſolches taͤglich uͤber vier oder fuͤnffmal nicht thun koͤnnen.
Jn kleinen Tiegeln iſt es muͤglich zehen- oder zwoͤlffmal zu thun/ koͤm̃t aber von den kleinen Tiegeln wenig Nutzen: derhalben ich einen modum ſetzen wil/ daß man zu dieſem Werck gar keinen Tiegel noͤhtig hat/ ſondern auf Herden/ welche nicht allein nicht uͤberlauffen/ brechen oder durchlauffen laſſen/ wie die Tiegel/ ſondern auch allezeit in Oefen ſtehen bleiben/ vnd ſo lang ſie noch gut ſeyn/ nicht auß vnd ein duͤrffen gehoben werden: dann wann ein Tiegel noch ſo gut iſt/ vnd zum oͤfftern auß dem Feuer in die kalte Lufft/ vnd wieder auß der Lufft in die gehlinge Hitze gebracht wird/ er leichtlich brechen kan; alſo/ daß dieſe Arbeit in groſſen Tiegeln zu thun gar muͤhſam/ vnd wegen deß außlauffens (da man leichtlich ein Theil Goldes verlieren kan) gar gefaͤhrlich.
Darumb/ wie nuͤtzlich ſonſten dieſe Arbeit iſt/ dieſelbe/ wegen der Muͤhe vnd auch Gefahr/ in groſſen Tiegeln nicht wol zu thun iſt:
ſo man aber das Werck auff guten ſtarcken Herden verrichtet/ ſo hat man nicht allein wegen deß Vber- oder Außlauffens der maſſæ keine Gefahr/ ſondern darff auch den Herd nimmer auß dem Ofen nehmen/ ſo lang man ſpuͤret/ daß er noch gut iſt.
Wann ich dieſen modum auff Herden nicht gefunden/ wuͤrde ich den Proceß zu beſchreiben vnterlaſſen haben.
Der modus nun auff Herden dieſe Arbeit zu thun/ iſt dieſer:
Von Bereitung der Herden.
MAn laͤſſt ihm einen eiſernen Ring oder Zargen machen/ rund oder viereckicht/ groß oder klein/ nachdem man viel oder wenig darein thun wil/ eines Fingers dick/ vnd vier quer Finger hoch/ auff der einen Seiten etwas enger als auff der andern Seiten/ daran zwo Handhaben/ vnd inwendig fein glatt gefeilet.
Wann man nun die Herde ſchlagen wil/ ſo muß man die zugerichtete Erde an einem Stuͤck/ welches etwas groͤſſer iſt/ als zum Herd vonnoͤhten in den Ring/ welcher auff einem glatten Stein ſtehen ſoll/ legen/ darnach mit einem breiten eiſernen Hammer die Erde fein dicht vnd veſt in den Ring ſchlagen/ vnd oben mit einem langen Meſſer die uͤbrige Erde/ welche nicht in den Ring iſt gegangen/ abſchneiden/ ein wenig feinen Sand/ oder/ welches beſſer/ gebrante/ gepuͤlverte Tiegel-Erde auff den glatten Stein ſtreuen/ vnd den Ring darauff vmbkehren/ alsdann auff der andern Seiten die Erde mit dem glatten Hammer auch fein hart in den Ring ſchlagen/ alſo/ daß der Herd auff beyden Seiten hart in die Form geſchlagen ſey.
Darnach ſoll man ein krum̃ Meſſer haben/ mit zwo Handhaben/ vnd den Herd auff der breiteſten Seiten biß auff die Helffte hinein rund außſchneiden/ vnd zu oberſt den Ranfft ohngefehr eines Fingers dick verbleiben laſſen/ immer hinunterwarts enger zugefuͤhrt/ wie eine kugelrunde Schuͤſſel/ gleich wie man ſonſten auff den Bergwercken vnd Muͤntzen die Teſten von Aſchen/ das Silber oder Gold darauff abzutreiben oder fein zu brennen/ pflegt zu machen.
Wann er nun ſo tieff außgeſchnitten iſt/ als man ſelbigen haben wil/ ſo ſoll man denſelben inwendig mit einem runden glatten Hammer fein glatt ſtreichen/ ſo iſt der Herd fertig/ welchen man mit der Form vmbkehren/ vnd auff ein Bred fein ſanfft ſetzen ſoll:
iſt der Ring inwendig mit Oel geſchmieret/ ſo geht er gern von der Form.
Den Herd ſoll man an die warme Lufft ſetzen/ vmb allgemach trucknen zu laſſen; zu letzt ſetzt man ihn gar an die Sonne/ oder zu einem warmen Ofen/ daß er durchauß trucken werde/ ehe man ihn brennt: dann/ ſo er nicht recht trucken waͤre/ wuͤrde er im brennen reiſſen vnd verderben.
Wann der eine Herd auß dem Ring gethan/ vnd auff die Seiten geſetzt worden/ ſo ſchmiert man den Ring wieder mit einem fetten Laͤpplein/ vnd ſchlaͤgt einen andern Herd darein/ vnd deren nacheinander ſo viel/ als man zugerichtete Erden hat.
Die außgeſchnittene Erden gibt auch Herde/ wann man dieſelbige/ ehe ſie trucken worden/ alſo Brockenweis fein hart zuſammen in den Ring ſchlaͤgt/ außſchneidt/ vnd mit dem runden Hammer glatt ſtreicht/ ſo wird alles verarbeitet/ vnd geht keine Erde verloren; oder man kan dieſe außgeſchnittene Erden wieder zuſammen/ vnd Muͤffel uͤber die Herde davon machen; iſt auch gut. NB.
Man darff keiner zweyer Haͤmmer/ ſondern es kan alles mit einem verrichtet werden/ ſoll aber auf der einen Seiten einer Hand breit glatt oder eben/ vnd auff der andern Seiten rund gemacht ſeyn/ wie der Abriß anzeiget.
Folgt/ wie die Muͤffel auff die Herde gemacht werden.
DJe Muͤffel ſollen alſo bereitet werden:
Erſtlich ſoll man von Holtz eine Form ſchneiden laſſen ſo groß als der Herd iſt/ vnd nicht nur einen Hals daran/ gleich wie ſonſten die Muͤffel auff die Teſten zu ſetzen/ darunter ☽ fein gebrant wird/ pflegen gemacht zu werden/ ſondern es ſollen an demſelben zween Haͤlſe ſeyn; auch ſoll man den Muͤffel nicht mit Zacken vnten außſchneiden/ wie ſonſten gebraͤuchlich/ ſondern ſollen gantz vnd vnaußgekerbt bleiben.
Von Geſtalt vnd Form deß Ofens.
DEr Ofen ſoll alſo gebauet werden/ daß er inwendig ſo weit ſey/ daß/ wann der Herd in der Mitten ſtehet/ rings herumb/ an allen Orten/ eine gute quere Hand auffs wenigſte/ ſpacium fuͤr die Kolen zwiſchen dem Herd vnd Waͤnden deß Ofens verbleibe.
Jſt nun der Herd groß/ ſo muß auch der Ofen darnach ſeyn/ rund oder viereckicht/ wie man wil/ iſt beydes gut.
Es ſoll aber der Ofen von guten Ziegelſteinen mit wolbereittem Laimen auffgeſetzt werden/ von dem Boden an eine gute Spannen hoch auffgefuͤhrt/ ehe man den Roſt ſetzet/ welcher auch nicht veſt in den Ofen ſoll gelegt werden/ ſondern die voͤrtere Wand deß Ofens ſoll vnten offen bleiben/ daß man den Roſt auff vier Beinen darein thun/ vnd/ wann es noͤhtig/ wieder außnehmen kan.
Darnach ſoll der Ofen ringſt herumb einer guten Spannen hoch auffgefuͤhret werden/ gantz zu/ ohne Thuͤren.
Vber dieſer Spannen ſoll man vorn an dem Ofen ein Loch laſſen/ einer guten queren Hand breit vnd hoch/ dadurch man auff den Herd ſehen/ die Metallen vnd Mixtur ein- vnd außzunehmen/ vnd auch das Feuer zu brennen ſeinen Zug dadurch haben moͤge. (NB.
So aber der Herd groͤſſer als einer Spannen breit uͤber zwerch ſeyn ſolte/ vnd der Ofen auch groͤſſer ſeyn muͤſte/ ſo waͤre dieſes Loch zu klein/ vnd koͤnte das Feuer nicht genug Zug dadurch haben/ muͤſte derowegen nach proportion deß Herds/ wie auch deß Ofens/ das Loch auch groͤſſer gemacht werden.) Vber dieſes Lufft-Loch ſoll der Ofen noch zwo Spannen hoch auffgefuͤhret werden/ vnd auff den Ofen ſoll man einen eiſernen Deckel machen/ welcher inwendig voller Naͤgel geſchlagen/ daran das lutum hangen bleibt; mit welchem beſchlagenen Deckel der Ofen/ wann er mit Kolen gefuͤllt/ zugelegt wird.
Auch ſoll oben auff dem Deckel eine Handhabe gemacht werden/ darmit man denſelben/ wann die Kolen verbrant/ vnd wieder andere ſollen eingethan werden/ abheben vnd wieder auffſetzen kan.
Wann nun alles wol verfertigt/ vnd man den Ofen gebrauchen wil/ ſo ſoll man den Roſt vnten hineinſchieben/ vnd oben hinein einen Fuß von Erden gemacht auff den Roſt legen/ auff den Fuß den gebranten Herd/ vnd auf den Herd den Muͤffel ſetzen/ alſo/ daß der eine Hals deß Muͤffels das voͤrdere Loch/ wie auch das hindere Theil im Ofen anruͤhre.
Auch ſoll der Fuß/ darauff der Herd ſtehet/ einen Hals haben/ welcher gleicher weiſe an den vorderſten Theil deß Ofens ſtoſſe/ vnd dieſen Platz oder ſpacium zwiſchen dem Herd vnd vorderen Wand deß Ofens außfuͤlle/ oder zumache; vnd wann deß Muͤffels Hals auff deß Bodems Hals/ wie auch an die vordere Wand nicht fuͤglich ſchlieſſen ſolte/ ſo iſt es noͤhtig/ daß man mit einem Haar- Laimen die Fugen zumache/ auff daß das Feuer im Ofen ſich nicht dadurch ziehen moͤge/ vnd gantz keinen andern Zug habe/ als allein vnter deß Muͤffels hinderen Hals auf den Herd/ vnd uͤber dem Herd vnter dem Muͤffel zu dem vorderen Loch hinauß ſpielen koͤnne:
dann ſo dem Feuer andere Lufft als uͤber dem Herd zum vorderen Loch hinauß zu gehen gelaſſen/ der Herd nicht Hitze genug/ das Metall zu ſchmeltzen/ haben wuͤrde: darumb hierinn (als dem nohtwendigſten Stuͤck deß Ofens) wol in acht zu nehmen/ daß alles nach Gebuͤhr wol auffeinander accommodiret werde.
Auch ſoll vnter dem Roſt eine eiſerne Thuͤr ſeyn/ damit man das Feuer im Ofen regiren/ kleiner oder groͤſſer machenkoͤnne; vnd ſoll dieſes Lufftloch vorn am Ofen/ dadurch das Feuer ſeinen Zug hat/ vnd man dadurch die Metallen auff den Herd ſetzen/ vnd wieder davon nehmen kan/ gleicher weiſe eine Thuͤr haben/ wann es noͤhtig/ das Feuer dadurch zu regiren/ vnd darmit zuſtopffen oder zuſchlieſſen.
Auch ſoll oben in gemeldtem Loch ein klein Rauchfaͤnglein/ ſo weit das Loch iſt/ accommodiret werden/ alſo/ daß der gifftige Kolen- vnd Metallen-Rauch in der Arbeit ſich dareinziehe/ vnd in die Hoͤhe gefuͤhrt/ auff daß dem Laboranten kein Schaden dadurch zugefuͤget werden moͤge.
Wann nun alles alſo beſtellet/ vnd der Ofen mit Kolen gefuͤllet vnd zugedeckt iſt/ ſo ſteckt man vnten auff den Roſt ein paar lebendige Kolen/ macht alle Thuͤren zu/ vnd laͤſſt das Feuer fein langſam angehen/ ſo hat man deſto weniger Sorge/ daß etwan der Herd oder Muͤffel vom gaͤhlingen Feuer brechen moͤchte; vnd wann der Ofen ſam̃t dem Herd vnd Muͤffel wol gluͤhend worden/ ſo traͤgt man die Metallen/ als das ☉/ welches ſoll augmentiret werden/ vnd auch das ♀ vnd Regulum Antimonii, dadurch das ☉ ſeinen Zuwachs erlangt/ mit einem eiſernen Loͤffel auff den Herd/ macht die vnterſte groſſe/ wie auch die mittlere kleine Thuͤr auff/ vnd laͤſſt das Feuer ſpielen/ ſo ſchmeltzen die Metallen bald auf dem Herd; wann ſie wol flieſſen/ ſo ſoll man mit dem eiſernen Loͤffel ein wenig truckenen gepuͤlverten Salpeter auff die gefloſſene Metallen tragen/ ſo wird der Salpeter alſobald daran arbeiten/ vnd einen theil davon zu Schlacken machen: wann dann der Salpeter nicht mehr fleuſſt/ oder an dem Metall arbeitet/ ſondern als eine harte Schlacken ſtill darauff liget/ alsdann ſoll man wieder einen Loͤffel voll andern Salpeter darauff thun/ vnd auch arbeiten laſſen.
Solches aufftragen deß Salpeters ſoll ſo lang geſchehen/ biß daß die Schlacken nicht mehr hart ligen/ ſondern wie ein Waſſer flieſſend bleiben/ welches ein Zeichen/ daß der Salpeter das ♀ vnd Regulum Antimonii von dem ☉ gezogen/ vnd ſeine operation gethan habe.
Niemand ſoll aber ſo viel ♀ vnd Reguli Antimonii zu dem ☉ auff den Herd thun/ daß mit dem zugehoͤrigen Salpeter der Herd voll biß oben an werde/ vnd man die Kolen nicht vergeblich auff einem leeren Herd verbrennen darff; kan alſo das mit Salpeter verſchlackte ♀ vnd Regulus Antimonii ſo lang auff dem ☉ auff dem Herd treiben oder flieſſen/ ſo lang man vermeynt/ daß der Herd ſolches vertragen koͤnne: dann je laͤnger das ☉ vnter dieſen Schlacken flieſſt/ je mehr geiſtlich ☉ es darauß ziehet/ vnd corporaliſch macht/ vnd ſich dadurch augmentiret:
Wann man aber deß gewiſſeſten ſpielen wil/ ſo kan man die Schlacken/ wann ſie etwan zehen oder zwoͤlff Stund uͤber dem ☉ geſchmoltzen/ auß dem Herd nehmen/ vnd zuſehen/ ob der Herd auch noch ſtarck genug ſey/ die Schlacken laͤnger zu halten/ dann dieſe Schlacken die Herde mit der zeit augreifft/ duͤnn macht/ vnd bißweilen Loͤcher darein bohret/ ſonderlich wann dieſelben nicht von guter beſtaͤndiger Erde bereitet ſind.
Wann man dann ſiehet/ daß der Herd noch ſtarck vnd dick genug/ vnd die Schlacken keine Gruben darein gefreſſen/ ſo thut man dieſe Schlacken wieder hinein zum ☉/ vnd laͤſſt ſie noch ſo lang darauff flieſſen/ als man vermeynt/ daß der Herd ſolche halten koͤnne: vnd wann die Schlacken im waͤhrendem flieſſen dicker werden/ vnd nicht gern duͤnn flieſſen wollen/ ſo ſoll man ein wenig friſchen Salpeter darzu thun/ ſo flieſſen ſie wieder duͤnn/ vnd geben ihre Nahrung oder Zuwachs dem Golde/ vnd iſt das Gold allhier an ſtatt eines Saamens/ das ♀ vnd Regulus Antimonii aber an ſtatt der Erden/ daraus das ☉ ſich nehret vnd vermehret/ vnd der Salpeter an ſtatt deß Regenwaſſers/ dadurch das Erdreich befeuchtet vnd fruchtbar gemacht wird.
Je laͤnger nun das ☉ in dieſem Erdreich ligt vnd waͤchſet/ je mehr es Zuwachs darauß ziehet.
Wann man nun dem Herd nicht laͤnger trauet/ oder ſonſten einmal das Feuer wolte außgehen laſſen/ von der Arbeit zu ruhen/ ſo macht man die vntere Thuͤr zu/ vnd hebt den Deckel von den Ofen/ ſo ſchlaͤgt die Hitze nicht mehr auff den Herd/ ſondern geht oben zum Ofen hinauß/ vnd wird die Schlacken etwas dicker/ vnd geſteht das ☉ darunter/ welche Schlacken man dann mit einem eiſern Hacken fein gemach abziehen kan/ daß das ☉ auff einem Stuͤck gantz beyſammen in dem Herd ligen bleibt/ vnd ſich nicht Koͤrnerweiſe vnter die Schlacken vermiſche/ dadurch Schaden geſchehen moͤchte.
Wann dann alle Schlacken außgenommen/ vnd das ☉ allein beyſammen noch darinnen auff dem Boden deß Herdes ligt/ ſo ſticht man mit einem ſcharffen ſpitzigen Eiſen darunter/ vnd macht ſolches von dem Herd ledig/ hebt es mit einer Zangen herauß/ vnd wigt es/ ſo findet man/ wie viel daſſelbe zugenommen vnd ſich vermehret habe.
in Continuatione miraculi mundi.
A Iſt der Ofen Wie er in der arbeit ſtehet.
C iſt das Obertheil des Ofens B Iſt der Vnderſtetheil des Ofens Wieer D der roſt in dem ofen E der Herd offen ohne die vor der Wand an niſchen F der Miſſel ſo auff den herd gehöret
G der Deckel dar mit der Ofen oben gedecket wird Wann Kohlen dar in ſein vnd in voller arbeit ſtehet.
H das rauch fänglein an dem Ofen
NB.
Es iſt aber beſſer/ wann der Herd gut bleibt/ das man die maſſam nicht außnehme/ ſondern continuirlich auff dem ☉ flieſſen laſſe.
Man hat doch keine groſſe Muͤhe darmit/ dann allein wieder Kolen nachzuwerffen/ wann die erſten verbrant ſind.
Kan alſo dieſes Werck (wann die Herde nur wol gemacht ſind) etliche Tage nacheinander ohne auffhoͤren getrieben werden; welches auch ſeyn muß/ wann guter Nutzen davon kommen ſoll: wie dann an gutem Nutzen gar nicht zu zweiffeln/ wann man nur wol darmit procediret/ ſonderlich auch/ wann man zu dieſer Arbeit ein gut Antimonium, wie auch Eiſen (davon der Regulus gemacht iſt) haben kan.
Dann je guͤldiſcher das ♂/ Antimonium vnd ♀/ je mehr fluͤchtig ☉ das fixe vorgeſchlagene ☉ darauß ziehet; vnd wann man auch gar kein guͤldiſch ♀/ ♂/ oder Antimonium haben koͤnte/ ſondern das Werck mit gemeinem ♀/ ♂ vnd Antimonio verrichten ſolte/ ſo wuͤrde man doch noch ein guten Zuwachs finden:
ſo man aber gute Metallen haben koͤnte/ waͤre es deſto beſſer vnd nuͤtzlicher. NB.
Vnd wann man der guͤldiſchen Metallen genug haben koͤnte/ ſo doͤrffte man die erſte Schlacken nicht continuirlich auff dem ☉ flieſſen laſſen/ ſondern ſo bald der Salpeter das ♀ vnd Regulum von dem ☉ gezogen/ vnd zu Schlacken gemacht/ alſobalden auch mit einem Hacken dieſelbe von dem ☉ abziehen/ vnd wieder friſche Metallen darauff ſetzen/ vnd mit Salpeter verſchlacken koͤnte/ welche Arbeit mit Aufftragung neuer Metallen vnd wieder Abnehmung der Schlacken man continuirlich foͤrtfahren koͤnte/ es wuͤrde ein viel mehrers an ☉ erhalten werden/ dann das ♀/ ♂ vnd Antimonium bißweilen auch viel corporaliſch ☉ fuͤhren/ welches alsbald in der Verſchlackung bey dem ☉ bleibt: wann dann die Schlacken abgezogen/ vnd zum oͤfftern wieder neue Metallen auffgetragen vnd geſchlacket werden/ nohtwendig auch mehr ☉ heraußkommen muß/ als auß der erſten Schlacken/ da das geiſtliche ☉ mir corporaliſch bey dem zugeſetzten fixen ☉ werden kan.
Kan alſo dieſe Arbeit mit Zuſetzung neuer Metallen vnd der Schlacken Abnehmung taͤglichs gern 10. 15. biß in 20. mal gethan werden/ davon ja groſſer Zuwachs kommen muß/ wann die Metallen guͤldiſch geweſen.
Die abgenommene Schlacken kan man in dieſem Ofen auf ſolchem Herde (wañ man deren viel beyſammen hat) reduciren/ vnd das ♀ mit dem Regulo wieder davon faͤllen/ vnd zu andern Nutzen anlegen vnd gebrauchen/ wie in meinen andern Schrifften genugſam zu finden.
Die Faͤllung geſchicht mit Zuwerffung deß Kolengeſtuͤbs/ oder Auffſtrewung gepuͤlverten Antimonii; Ratio iſt dieſe/ weil der Salpeter die ſulphuriſche Metallen/ als ♀ vnd Regulum Antimonii Martialem zu ſich genommen/ vnd zu Schlacken gemacht.
Wann man dieſer Schlacken einen andern Sulphur, welchen der Salpeter lieber angreifft/ als das ♀ vnd Reg. beywirfft/ der Salpeter denſelben annimbt/ vnd den angenommenen dargegen wieder fallen laͤſſt.
Vnd wann der Reg. vnd ♀ davon gefaͤllt/ ſo bleibt dannoch noch etwas davon bey dem fixen Salpeter/ welche beyde man zuſammen figiren kan/ daß wieder ☉ darauß zu ſchmeltzen; oder man kan durch Waſſer den fixen Salpeter von der Schlacken außlaugen/ vnd zu andern laboribus gebrauchen/ wie hernach folgen ſoll.
Die bleibende Schlacken kom̃t auch noch zu Nutzen/ wann man dieſelbige zum Glaſuren der Erdengeſchirꝛ anwendet. NB.
So man aber Schlacken vnd Salpeter beyſammen laͤſſt/ man figire gleich dieſelbe/ oder gebrauche ſie zum Salpetermachen/ oder Tuͤngung der Felder/ (davon bald ſoll geſagt werden) ſo iſt mehr Nutzen dabey/ als wann ſie voneinander geſchieden werden; wie dann ein Proceß nach dem andern beſchrieben werden ſoll.
Zuvorn aber hab ich gut befunden/ eine Prob zu machen/ dadurch man verſichert werde/ daß dieſe Arbeit nuͤtzlich/ vnd dem ☉ einen Zuwachs gebe/ auff daß man deſto kuͤhner das Werck ins Groß anſtellen moͤge; welche Prob vnd Verſicherung/ daß ſich das ☉ auß dem ♀ vnd Antimonio warhafftig vermehre vnd zunehme/ alſo geſchicht:
Man nehme ein Stuͤcklein ☽/ davon das ☉ durch Aqua fort geſchieden/ auf daß man verſichert/ daß das geringſte ☉ nicht mehr darinnen/ ſchmeltze ſo viel gemein ♀/ wie auch Reg. Antim. darzu/ vnd ziehe das ♀ mit dem Reg. Antim. durch den Salpeter im Tiegel wieder davon/ alſo/ daß das ♀ mit dem Reg. durch das Nitrum zu Schlacken wird/ vnd das ☽ geſchmeidig ligen bleibe/ welches ☽ man in ein Aqua fort ſolviren ſoll/ ſo bleibt dasjenige ☉/ ſo es auß ♀ vnd Antimonio gezogen/ als ein brannes Pulver zuruͤck vnauffſolviret ligen:
ſo viel nun deſſen iſt/ ſo viel/ vnd nicht mehr/ hat das ♀/ wie auch Reg. Antim. corporaliſch ☉ bey ſich gehabt/ welches bey dem ☽ geblieben: die Schlacken aber halten weiters kein corporaliſch ☉ mehr/ aber doch viel geiſtliches ☉/ welches alſo zu verſuchen:
Man nehme die Schlacken/ thue dieſelbe in einen neuen Tiegel/ vnd lege etwas Kolengeſtuͤb darauf/ ſetze den Tiegel in ein Wind-Oeflein zu ſchmeltzen/ ſo greifft der fixe Salpeter den Sulphur in der Kolen lieber an/ als die Metallen/ vereinigt ſich darmit/ vnd laͤſſt das ♀ vnd Regul.
Antim. wieder fallen; wann dieſes geſchehen/ ſo gieſſt man die maſſam auß dem Tiegel in einen Gießpuckel/ vnd nach dem erkalten ſchlaͤgt man den Koͤnig von den Schlacken/ welcher Koͤnig dasjenige ♀ vnd Regul.
Antim. ſeyn wird/ darauß das ☽ das corporaliſch ☉ gezogen/ welches ich alſo beweiſe:
Man nehme ein Stuͤcklein geſcheiden ☽/ darinnen gar kein ☉ ſey/ ſchmeltze dieſen Koͤnig darmit/ vnd ziehe denſelben durch den Salpeter (wie bey den vorigen geſchehen) wieder davon/ gieß es auß/ mache das ☽ rein von den Schlacken/ vnd ſolvire es in 🜄/ wie mit dem erſten ☽ gethan/ ſo wird ſich zwar das ☽ ſolviren/ aber keinen ſchwartzbraunen ☉ Kalch (dem vorigen gleich) ligen laſſen.
Darauß genugſam zu ſehen/ daß das ♀ vnd Regul.
Antim. ſein corporaliſch ☉ all/ in dem erſten ſchmeltzen/ bey dem ☽ gelaſſen hat/ welches aber gemeiniglich nicht viel iſt/ alſo/ daß kein Nutzen darvon zu erwarten/ wann dieſe Arbeit nicht vielmal mit neuem Kupffer vnd Reg. Ant. wiederholet wuͤrde.
Weil dañ in ſolcher Wiederholung nicht allein viel ♀ vnd Regul. Ant. ſondern auch viel Salpeter (ehe man das ☽ recht guͤldiſch machte) darzu muͤſte verbraucht werden/ vnd nicht ein jeder das außgezogene oder gebrauchte ♀ vnd Reg. Ant. wieder an den Mann zu bringen/ oder bey anderen laboribus anzuwenden weiß/ auch wann er den Salpeter theurer kauffen muͤſte/ als wuͤrde wenig Nutzen von dieſer Arbeit zu gewarten ſeyn:
ſo man aber die gebrauchte Metallen/ als das ♀ vnd Reg. Ant. wie auch Salpeter wiederumb nach dem außziehen deß corporaliſchen ☉ zu gebrauchen weiß/ (davon an anderen Orten meiner Schrifften genugſam zu finden/ alsdann iſt guter Nutzen damit zuthun; aber doch nicht ſo wol bey dem ☽/ als wann dieſe Metallen zu ☉ geſchmoltzen/ vnd durch den Salpeter wieder davon gezogen wuͤrden:
dann dieſe Arbeit etwas wenig von ☽ zerſtoͤret/ vnd ein kleiner Abgang deſſelben gefunden/ bey dem ☉ aber/ wann die Tiegel nicht außlauffen/ der geringſte Abgang nimmer geſpuͤret wird. NB.
Wann man aber durch dieſe Arbeit guten Nutzen haben wolte/ welches auch wol geſchehen koͤnte/ ſo muͤſte man nach guͤldiſchem ♂ wie auch Ant. vnd ♀ trachten/ vnd alsdann dieſelbe zum oͤfftern von dem ☽ ziehen/ die gebrauchte Metallen auch vnd Salpeter wieder zu gut bringen/ vnd wer den Salpeter ſelber zu zeugen wuͤſte/ deſto beſſern Nutzen er davon haben wuͤrde.
Dieſes iſt nur allhier beygebracht/ darmit zu erweiſen/ daß ein jedes ♀ vnd Reg. Ant. Mart. etwas corporaliſch ☉ fuͤhre/ welches in der Verſchlackung bey dem zugeſetzten ☉ oder ☽ verbleibet/ vnd iſt hernach keins mehr weiter herauß zu bringen/ es ſey dann daß ſolche mit Nitro verſchlackte Metallen ein zeitlang uͤber dem ☉ oder ☽ (doch beſſer ☉) im Fluß ſtuͤnden/ alsdann wuͤrde das ☉ fuͤr vnd fuͤr ſich darauß vermehren vnd zunehmen/ welches man im kleinen leichtlich verſuchen vnd gewahr werden kan/ alſo:
℞.
Dieſes ♀ vnd Reg. Ant. davon allbereit ihr corporaliſch ☉ durch zugeſetztes ☉ gezogen worden/ vnd weiter keines mehr darinnen geblieben/ ſchmeltze ☉ darzu/ vnd ſchlacke das ♀/ vnd Reg. mit dem Salpeter/ laß ſolche Schlacken 5. 6. 8. oder 10. Stunden lang auff dem ☉ flieſſen/ darnach gieſſe ſie zuſammen auß/ mach das ☉ von den Schlacken rein/ vnd wiege es/ ſo wirſt du finden/ daß es vmb ein gutes zugenommen hat; welcher Zuwachs auß beyden Zuſaͤtzen/ nemlich ♀ vnd Antim. Reg. Mart. herkommen/ doch mehr auß dem ♀ als Antim. welches ich hiermit beweiſe:
Setze einem Ouintlein ☽/ das kein ☉ haͤlt/ 2. Quintlein Reg. Ant. Martialis zu/ vnd mache daſſelbe durch den Salpeter wieder zu Schlacken/ gieſſe das ☽ mit den Schlacken wol geſchmoltzen in einen laͤnglichten Einguß zu einem duͤnnen Staͤbgen/ laß das ☽ mit der Schlacken darauff in dem Einguß kalt werden/ nimb es auß/ vnd ſchlag mit einem Hammer die harte Schlacken von dem ☽ ab/ ſo wird das ☽ ſchoͤn weiß/ geſchmeidig/ vnd fein ſeyn/ vnd im geringſten nichts guͤldiſch daran zu erſehen ſeyn. NB.
So du aber zu dem ☽ vnd Reg. Antim. auch ♀ ſetzeſt/ vnd alsdann daſſelbe mit dem Reg. Antim. durch ben Salpeter ſchlackeſt/ vnd das ☽ mit den Schlacken in einen Einguß gleſſeſt/ alſo/ daß die Schlacken uͤber das ☽ hinflieſſen/ vnd nach dem erkalten ſolche Schlacken von dem ☽ abſchlaͤgſt/ oder mit Waſſer abweicheſt/ ſo wirſt du dein ☽/ da die Schlacken auffgeſtanden/ verguͤldet finden/ ſo hoch/ daß mans auch mit den Fingern ſchwerlich abwaſchen mag/ welches ☉ mehrerntheils auß dem ♀ gekommen; dann ſo es mehr auß dem Regulo kaͤme/ ſo muͤſte das ☽ darmit geſchmoltzen/ auch guͤldiſch werden/ welches aber nicht/ ſondern nur/ wann ♀ darbey iſt/ geſchicht.
Daß man aber meynen moͤchte/ wellen das ☉ fuͤrnemlich auß dem ♀ koͤm̃t/ daß man den Reg. Antim. davon laſſen/ vnd das augmentum allein durch das ♀ verrichten wolte/ der irret/ dann das ♀ ohne den Regul. ſich durch den Salpeter zu einer fluͤſſigen Schlacken nicht bringen laͤſſt; muͤſſen alſo beyde beyſammen ſeyn/ wann etwas fruchtbarliches ſoll außgerichtet werden.
Hat alſo der guͤnſtige Leſer hiermit Proben genug/ ſich der Muͤglichkeit deß Wercks darauß zu verſichern; ſtehet nun einem jedwedern frey/ ſolches ins Groß anzuſtellen/ vnd guten Nutzen dadurch zu machen.
Jch hab es allein zu dieſem ende beſchreiben wollen/ denen Geitzhaͤlſen vnd Wucherern (welche der armen Leute Schweiß vnd Blut in ſich ſauffen wie Waſſerſtroͤme/ vnd doch nimmer davon ſatt werden) einen beſſern vnd ehrlichern Weg zu zeigen/ ihr groſſes Geld vnd Gut (daran ihr Hertz/ Seel vnd Seligkeithanget) dadurch zu vermehren:
dann ich gar wol weiß/ wie es jetzunder vnter den Maul-Chriſten pflegt herzugehen.
Der Reiche trachtet je laͤnger je reicher zu werden/ es komme gleich der Reichthum her wo er wolle/ bekuͤmmert ſich gar nicht drumb/ ob ers mit recht oder vurecht habe/ da es doch eigentlich nicht ſein eigen/ ſondern von Gott ihm alleine geliehen/ ſolches rechtmaͤſſig zu gebrauchen/ vnd zu Gottes Ehren vnd Troſt der Duͤrfftigen wol anzulegen/ da doch gemeiniglich dieſer Zeit das contrarium geſchicht:
Dann ſo ein Geitzhals vnd vermeinter Chriſt durch vnbillichen Wucher viel Geld zuſammen geſcharꝛt/ vnd nicht weiß wie ers angreiffen ſoll/ daß er noch ein mehrers damit ſchacheren moͤge/ Keller vnd Boͤden allbereit voll ſtecken/ vnd dennoch viel baar Geld noch da ligt/ vnd nichts damit zu wuchern/ ſo langt mans den Juden als ein ſcharffes Meſſer dar/ den Chriſten die Haut darmit abzuſchinden.
Solten ſie den Chriſten etwas gegen fuͤnff pro cento uͤberlaſſen/ ſie gedaͤchten/ daß ſie daruͤber verderben muͤſten; dann ein mehrers als fuͤnff von hundert zu nehmen/ bey den Chriſten nicht gebraͤuchlich/ gebens alſo den Juden/ vnd nehmen von ihnen zehen von hundert; die Jnden leihen den verarmten vnd nohtleidenden Chriſten ſolches wieder gegen zwantzig vom hundert/ muͤſſen alſo die arme Chriſten der falſchen Chriſten Geld auß der Juden Haͤnde entlehnen/ vnd zwantzig vom hundert geben.
Alſo gehet es dieſer Zeit in der Welt zu.
Waͤre es nicht ehrlicher gethan von denjenigen/ welche viel ☉ vnd ☽ im Vorraht ligen haben/ vnd ja gern noch ein mehrers damit gewinnen wolten/ daß ſie einen ſolchen Weg gebrauchten/ wie hier vorgeſchriben/ ſo wuͤrden ſie mit gutem Gewiſſen ihren uͤberfluß groͤſſer machen/ vnd weder Gott oder Menſchen dadurch beleidigen/ oder zu kurtz thun/ ſondern viel mehr ein ehrliches exercitium haben/ dadurch niemand beſchwert/ vnd dennoch ſein Capital (dem Duͤrfftigen zu helffen/ vnd in Noͤhten auß Chriſtlicher Liebe damit beyzuſpringen) vermehret wuͤrde.
Auch wuͤrde man auff dieſe Weiſe ſein Capital auff ein vngewiſſes nicht hinauß leihen/ leichtlich durch Vngluͤck gantz davon beraubet zu werden/ ſondern man behielte es im Hauſe/ vnd erlangte gleichwol mehr Nutzen davon/ als wann man es den Juden (den Chriſten darmit den Garauß zu machen) geliehen. Habe darumb dieſen Proceß beſchreiben muͤſſen/ ob etwan einer oder der ander ſolchen ins Werck zu ſtellen belieben moͤchte; an dem guten Nutzen darff niemand zweiffeln/ es kan doch derjenige/ der Luſt darzu hat/ die Gewißheit auß obangeregten Proben zuvor erfahren/ ehe er das Werck ins Groß anſtellt.
Die Materialien ſind auch genugſam zu bekommen/ dann Vngarn vnd Fichtelberg das Antimonium haͤuffig geben/ das ♀ iſt auch allenthalben zu finden/ vnd der Salpeter iſt allenthalben auß dem uͤberfluß deß Holtzes haͤuffig zu zeugen.
An Kolen mangelt es auch nicht/ ſondern allein anfleiſſigen vnd verſtaͤndigen Menſchen/ ſolches werckſtellig zu machen.
Jch habe das meinige gethan/ ein mehrers wird Gott nicht von mir fordern.
Sage nochmaln/ daß dieſer Proceß warhafftig vnd reichen Nutzen geben kan/ wann man nur recht damit wird vmbzugehen wiſſen.
Der Salpeter iſt das fuͤrnehmſte Stuͤck vnter den Requiſiten/ wann man dieſen ſelber wolfeil zeugen kan/ ſo darff man das werck kecklich angreiffen/ ſonſten ich nicht darzu rahte/ dann viel Salpeter darmit verbrant wird/ hergegen wenig Antimonium vnd Kupffer verloren geht.
Vnd iſt dieſes augmentum Solis einem augmento Vegetabilium zu vergleichen: dann wann man einen vegetabiliſchen Saamen in ein gemiſtet oder getuͤngtes Erdreich ſaͤet/ derſelbe ſich darauß nehret vnd vermehret/ vnd ziehet auch ein jedweder Saame nur dasjenige herauß/ das ihme zu ſeiner Vermehrung dienſtlich/ das uͤbrige laͤſſt er bleiben:
Alſo auch hier bey der Vermehrung deß Goldes zu verſtehen.
Dann/ gleich wie die Erde alle Art der Kraͤuter geiſtlich in ihr verborgen hat/ vnd nichts corporaliſch/ ſichtliches oder greiffliches herauß zu bringen vermag/ wann nicht durch den Saamen/ welcher hinein geſaͤet/ magnetiſcher Weiſe ſolches an ſich gezogen/ vnd durch Krafft/ Art/ Natuͤr vnd Eigenſchafft deß Saamens das verborgene geiſtliche Weſen dadurch ſichtlich/ greifflich vnd corporaliſch gemacht wird:
nachdeme nun der Saamen geartet iſt/ ein ſolches Gewaͤchs er auch heraußziehet/ vnd kein anders.
Gleich wie nun dieſe vegetabiliſche Vermehrung nicht auß der Erden/ (welche eigentlich an ſich ſelber todt iſt) ſondern auß dem darinn verborgenen Saltz/ als einem ſubjecto vnd nutrimento univerſali herkoͤm̃t:
Alſo auch bey der Vermehrung deß Goldes zu verſtehen: dann alle Metallen ein geiſtliches ☉ in ihnen verborgen haben/ welches fuͤglicher nicht ſichtlich oder corporaliſch zu machen/ als wann ein corporaliſch ☉ ihnen beygeſetzet/ ſolches geiſtliche von dem corporaliſchen gezogen/ vnd dadurch corporaliſch gemacht wird/ darzu allhier die Metallen (wie bey den Vegetabilien die Erden) an ſich ſelber todt vnd vntuͤchtig/ etwas Gutes von ſich zu geben/ wann ſie nicht durch den mineraliſchen Miſt (das iſt/ Salpeter) getuͤnget vnd lebendig oder fruchtbar gemacht werden.
Darauß dann abermal zu ſehen/ daß der Salpeter/ als ein Sal, Augmentum oder Nutrimentum Univerſale) ſowol in dem Viehe-Miſt in der Erden die Vegetabilien/ als auch auſſer dem Miſt bey den geringen Metallen die beſſere vermehre/ welches letzte bey wenigen bekand/ dahero auch ohne zweiffel von wenigen/ wahr zu ſeyn/ geglaubet wird.
Der aber hierauß nicht lernen noch glauben kan/ dem wird nicht geholffen/ ſondern muß ein Eſel ſeyn vnd bleiben: vermeyne hiermit das augmentum Solis auß den vnvollkommenen Metallen durch Huͤlffe deß Salpeters klar genug beſchrieben zu haben: der es verſteht/ kan es thun/ der es aber nicht verſteht/ deme iſt beſſer/ daß er es bleiben laͤſſt/ ſeine Zeit vnd Koſten erſparet/ vnd zu anderen Dingen aͤnleget/ die er beſſer verſtehen kan.
Auff daß aber die Schlacken/ ſo von dieſem Werck kommen/ nicht verloren gehen/ ſondern zu Nutzen gebracht werden/ ſo wil ich auch anzeigen/ worzu ſie weiters dienen/ oder was fuͤr Nutzen man davon haben moͤge.
Vnd zwar dieſes ſoll man wiſſen/ daß man in dieſer Arbeit viel vnd auch wenig Schlacken machen wird/ nach dem man das Werck treibet: hat man gutes Antimonium, Eiſen vnd Kupffer/ die corporaliſch ☉ halten/ vnd deſſen genug/ wie auch den Salpeter uͤberfluͤſſig/ ſo geht man einen beſondern Weg/ vnd achtet ſo viel nicht/ wann etwas von ſolchen Materialien verloren geht/ vnd nicht alles ſo wol zu Nutzen gebracht wird.
Dañ wann man gedachte ſpecies, als den Regul.
Antim. Mart. guͤldiſch ♀/ vnd den Salpeter genugſam haben kan/ ſo verſchlacket man dieſelbe uͤber ☉/ auff daß ſie ihr ☉ bey dem zugeſetzten ☉ laſſen/ vnd achtet das fluͤchtige vnd ſpiritualiſche ☉ nicht darinn/ ſondern legt die Schlacken auff eine Seiten/ vnd bringt ſolche auff andere Weiſe ſo gut zu Nutzen/ als man kan/ ſetzet dem ☉ wieder friſches ♀ vnd Regul. bey/ ſchlacket ſolche mit friſchem Nitro, legt die Schlacken auch hinweg/ vnd ſetzt dem ☉ wieder friſchen oder neuen Regul.
vnd ♀ bey/ vnd ſchlacktes per Nitrum davon/ welche man in einem Tag gern zehen- oder zwoͤlffmal thun kan; vnd wann das ☉ jedesmal einen guten Zuwachs erlangt/ ſo kan ſich daſſelbe vorgeſchlagene ☉ in einem Tage vmb ein groſſes vermehren/ mehr als von dem geiſtlichen ☉ in acht oder vierzehen Tagen geſchehen koͤnte.
Zu welcher Arbeit aber hergegen wieder viel Regul. Antim.
♀ vnd Salpeter gehoͤret: wann man dieſelbige nicht guten Kauffs haben kan/ ſo faͤllt ſolche Arbeit koſtbar/ darauff doch nicht zu ſehen/ wann die Metallen nur ☉ halten/ wird alles reichlich dadurch erſtattet/ ſonderlich wann man die Schlacken wieder zu Nutzen bringen kan/ wie hernach folgen ſoll.
So man aber obgedachter guten Requiſiten die Menge nicht haben koͤnte/ ſondern allein das geiſtliche ☉ auß dem gemeinen ♀ vnd Antimonio ziehen wolte/ ſo muͤſte man ſo viel Schlacken nicht machen/ ſondern koͤnte die erſte Schlacken immer auff dem vorgeſchlagenen ☉ oder ☽ flieſſen:
ſo lang als ſie dem ☉ oder ☽ noch etwas augmenti folgen laſſen wolten/ doͤrffte weiters nichts mehr zugethan werden/ als ein wenig Salpeter/ wann die Schlacken hartfluͤſſig werden/ ſelbige dadurch wieder fluͤſſig zumachen.
Wuͤrde alſo dieſe Arbeit nichts ſonderlichs koſten als die Kolen/ welche darbey verbrant werden: auch doͤrffte man keine ſonderliche Arbeit oder Muͤhe damit haben/ ſondern nur alle zwo oder drey Stunden einmal darnach ſehen/ dann das Feuer durch einen Jungen vnterhalten werden koͤnte.
Auch koͤnte man den Ofen alſo zurichten/ wie einen faulen Hentzen/ daß die Kolen immer nachfielen/ vnd das Werck Tag vnd Nacht ohne zuſehens getrieben wuͤrde/ welches auch nohtwendig ſeyn muͤſte/ wann es rechtmaͤſſig ſolte getrieben werden.
So man aber ſolche Metallen zum Werck haben koͤnte/ welche corporaliſch ☉ gaͤben/ vnd man nach jedweder Schlackung die Schlacken abziehen/ vnd wieder neue Metallen aufftragen muͤſte/ ſo wolte auch mehr auffſehens darzu gehoͤren:
dann alle Stunden eine ſolche Schlackung/ Abziehung der Schlacken/ vnd Wieder-aufftragung der Metallen geſchehen kan: nachdeme man nun gute Requiſiten hat/ nachdeme man auch das Werck regirt vnd adminiſtrirt.
Weiters/ wann man kein guͤlden Antimonium ♀ oder ♂ haben koͤnte/ vnd allein den Salpeter in abundantia zu zeugen wuͤſte/ ſo koͤnte man das Werck wieder auff eine andere Weiſe adminiſtriren/ nemlich alſo:
Wann man erſtlich das ♀ vnd Reg. uͤber das ☉ per Nitrum verſchlacket/ vnd die Schlacken/ nemlich das ♀ vnd Regulum mit dem Nitro ſonſten abziehen muͤſte/ ſo ziehet man ſolche nicht ab/ ſondern præcipitiret das ♀ mit dem Regulo durch Kolengeſtuͤb auß dem Nitro, ſo nimbt das ☉ das einmal geſchlackte vnd wieder gefaͤllte Metall zu ſich/ vnd haͤtte man nur das Nitrum fixum abzuziehen/ vnd ſolches auff andere wege zu Nutzen zu bringen/ verbliebe alſo das ♀ vnd Regulus bey dem ☉/ welches man mit friſchem Salpeter wieder verſchlackte/ durch Kolen auß der Schlacken wieder præcipitirte/ vnd die Schlacken abzuͤge.
Blibe alſo immer das ♀ vnd Regulus bey dem ☉ auff dem Herd/ vnd wuͤrde nur der gebrauchte Salpeter abgezogen.
NB.
Dieſe Arbeit wuͤrde zwar nicht ſo viel geben/ als wann man allemal neue Metallen dem ☉ zuſetzen koͤnte/ dennoch aber ſolte ſie viel mehr geben als diejenige Arbeit/ da die erſte Schlacken allzeit auff dem ☉ flieſſet/ vnd nicht verneuert wird.
Dann ſo offt der Regulus vnd ♀ mit dem Nitro verpuffet/ ſo offt der Salpeter etwas wenigs deß Sulphuris ſuperflui ♀ vnd Reguli verbrennet; je mehr nun deſſen verbrant/ je mehr auch deß geiſtlichen ☉ darinn los gemacht wird/ ſich in das vorgeſchlagene ☉ zu begeben/ vnd corporaliſch dabey zu werden.
Dieſes nun iſt der Vnterſcheid in der Procedur/ kan alſo ein jeder dieſen oder jenen Weg erwehlen/ der ihme am liebſten zu thun iſt/ oder viel mehr/ nachdeme er die requiſita haben kan.
Er thue nun welchen er wolle/ ſo kan er guten Nutzen davon haben/ ſonderlich wann er den Salpeter nicht zu theuer kauffen darff/ ſondern ſelber vmb ein kleines zeugen kan.
Folget nun/ wie die Schlacken/ ſo von dieſer Arbeit kom̃t/ zu Nutzen zu bringen.
ES ſoll der Kunſtliebende wiſſen/ daß ein Vnterſcheid ſey zwiſchen der abgezogenen Schlacken:
dann dieſe Schlacken/ welche abgezogen wird/ daß allein das ☉ auf dem Herd verbleibt/ vnd mit dem Nitro auch das ♀ vnd Regulus mit abgezogen wird/ iſt metalliſch/ vnd kan das metall/ nemlich ♀ vnd Regulus durch Zuwerffung der Kolen oder Antimonii crudi wieder davon gefaͤllt werden.
Diejenige Schlacken aber/ davon auff dem Herd allbereit das Metall gefaͤllt worden/ iſt nur ein Nitrum fixum.
Deßgleichen iſt auch ein Vnterſcheid zwiſchen dieſen Schlacken/ davon der Regulus vnd ♀ durch Antimonium, oder aber Kolen gefaͤllt worden; dann dieſe Schlacken/ davon das Metall mit Antimonio gefaͤllet/ ſehr ſulphuriſch iſt; dieſe aber/ ſo durch Kolen gefaͤllet/ nicht ſo viel ſulphuriſch/ weiln der Sulphur in den Holtzkolen eine andere Natur hat/ als dieſer in dem Antimonio, darumb auch ein Vnterſcheid ſoll gemacht werden/ ſelbige Schlacken zu Nutzen zu bringen/ vnd iſt dieſer Vnterſcheid in beyden Schlacken.
Wann man das ♀ mit dem Reg. Martis durch Zuwerffung der Kolen præcipitirt, ſo præcipitirt ſich zwar das ♀ ſam̃t dem Regulo Antimonii, das Eiſen aber/ ſo in dem Regulo geweſen/ bleibt in der Schlacken/ vnd laͤſſet ſich durch die Kolen nicht præcipitiren/ darumb die Koͤnige nach dem faͤllen leichter heraußkommen/ als ſie hineinkommen ſind:
was dann dem gefaͤllten Koͤnig am Gewicht ermangelt/ das muß nohtwendig in der Schlacken geblieben ſeyn/ dahero ſolche Schlacken mit Kolen gemacht/ hartfluͤſſiger vnd groͤber ſeyn als diejenigen/ ſo von dem Antimonio kommen: dann wann man mit dem Antimonio præcipitirt/ ſo wirfft man ohngefaͤhr auff ein Pfund Schlacken eine Vntz Antimoniũ, auch wol etwas mehrers/ welcher alles ♀ vnd auch Regul. ſo der Salpeter in ſich gezogen/ niederfaͤllt/ vnd macht die Schlacken fluͤſſiger: den Vnterſcheid aber merckt man am beſten in der außlaugung/ dann dieſe Schlacken/ darbey Kolen ſeyn/ geben eine ſchaͤrffere Laugen/ vnd auch heller/ als diejenige/ ſo mit Antimonio gemacht worden: hergegen ſeynd die antimonialiſche wegen deß verbrennlichen antimonialiſchen Sulphurs truckner Natur vnd Eigenſchafft.
Das beſte das in beyden Schlacken iſt/ iſt das Nitrum fixum, wann man mit Waſſer ſolches heraußziehet/ kan es zu vielen Dingen nuͤtzlich verbraucht werden.
Erſtlich kan man auß dieſer Schlacken per Spiritum Vini eine gute medicinaliſche Tinctur extrahiren/ davon an vnterſchiedlichen Orten meiner Schrifften gehandelt/ vnnoͤhtig ſolches allhier zu widerholen.
Deßgleichen iſt dieſe Schlacke eine ſonderbare Medicin allen wachſenden Dingen/ dann ſie allem Miſt vnd gemeinem Salpeter vorgehet im tuͤngen der Vegetabilien/ doch daß ſolche zuvorn temperirt werde/ dann ſie gar zu feurig iſt alſo per ſe zu gebrauchen:
tuͤnget alſo vnd vermehret das Wachsthum nicht allein deß Goldes/ wie allhier von den Vegetabilien gehandelt worden/ ſondern wann das reineſte per Spiritum Vini darauß gezogen/ deß Menſchen Geſundheit/ vnd auch nicht weniger aller Vegetabilien Wachsthumb kraͤfftig dadurch befoͤrdert wird/ welches die pur lautere Warheit iſt/ dann ich einen ſchnellern vnd augenſcheinlichern Zuwachs deß Goldes/ deß menſchlichen Leibs Geſundheit/ Fortpflantzung vnd Wachsthumb aller Vegetabilien niemaln geſehen/ noch davon gehoͤret.
Dieſe Schlacken koͤnten wol ein philoſophiſcher Miſt genant werden/ weiln er in den vegetabiliſchen/ animaliſchen vnd mineraliſchen Reich ein Wachsthumb/ Vermehrung oder Verbeſſerung verurſachet/ deßgleichen ihme kein einiges Subjectum nachthun wird.
Dieſe Schlacke hat natuͤrlich einen Geruch wie die excrementen deß Menſchen/ ſehen auch nicht viel anders/ aber in allem Gebrauch viel mehr kraͤfftiger.
Viel gutes habe ich darinn gefunden/ welches alles zu beſchreiben mir nicht geziemen wil: wer weiß was darhinder ſteckt/ daß mir vnd noch vielen nicht bekand iſt.
Was ich allhier geſchrieben/ iſt mir alles vielmal durch die Haͤnde gangen; dann ich nichts vom Hoͤrenſagen/ oder Leſung anderer Buͤcher ſchreibe/ ſondern nichts anders gedencke/ als was mich die vnfehlbare experientz gelehret hat/ darumb man ſich kuͤhnlich darauff verlaſſen darff.
Es hat ſonſten dieſes Nitrum fixum, ſo auß dieſer Schlacken gezogen/ ſolche Kraͤffte/ als ſonſten ein ſtarck lixivium auch hat: doch in allen Dingen kraͤfftiger als ein gemeine Laugen von Holtz/ weilen das Nitrum allbereit zeitiger iſt/ als ein fixes Holtzſaltz.
Das zuruͤckbleibende der Schlacken/ davon das lixivium gezogen/ iſt gut/ die Erdengeſchirꝛ braungelb zu glaſuren.
Wann ich alles beſchreiben ſolte/ worzu das lixivium zu gebrauchen/ wuͤrde allein ein groſſes Buch geben.
Der ein mehrers von Tugend deß Nitri fixi wiſſen wil/ der leſe den Andern Theil meiner Oefen/ wie auch den Zweyten Theil meiner Pharmacopœæ Spagyricæ, vnd ſonderlich die explication uͤber mein Miraculum Mundi, ſo wird er Wunderdinge finden: vnd wann er von dem philoſophiſchen Miſt ein mehrers wiſſen wil/ ſo leſe er meine Verthaͤtigung gegen Farnars Schmaͤhkarten/ uͤber den 35. Punct in der Explication meines Miraculi Mundi; item, allhier in dieſem Tractaͤtlein die Beſchreibung meiner Holtzpreſſen/ ſo wird er ſatſame Inſtruction vnd gutes contentement finden.
Hat alſo der guͤnſtige Leſer allhier in dieſem einigen Proceß eine Medicin auff die Vegetabilien/ Animalien vnd Mineralien vollkoͤm̃lich/ alſo/ daß billich alle Menſchen dem lieben Gott nicht genugſam danckſagen koͤnnen/ fuͤr die Beſcherung deß wunderbarlichen vnd vnvergleichlichen Subjecti Univerſalis.
Deß vnachtſamen Salpeters/ davon mit nechſten/ in dem Andern Theil meines Miraculi Mundi ein mehrers (geliebts Gott) folgen ſoll.
Wird alſo mit dieſem einigen Proceß gedienet/ den Groſſen ihr ☉ darmit zu augmentiren/ den Kleinen ihre Felder darmit zu tuͤngen/ vnd allen Menſchen ihre Geſundheit dadurch zu erhalten vnd zu bewahren: alſo daß jederman Nutzen davon haben koͤnte.
Weiters muß ich noch etwas von dieſer Materi gedencken/ welches mir einmal darmit begegnet: Wann man ♀ vnd Regulum Antimonii Martialem zuſammen ſchmeltzet/ vnd per Nitrum zu Schlacken macht/ ſo bekoͤm̃t man eine wunderbarliche Materi/ mehrentheils wie ein Pfauenſchwantz/ uͤberauß-ſchoͤnen Farben:
da ich ſolches geſehen/ hab ich mir Gedancken gemacht/ ob auch dieſe Materia dienen koͤnte/ eine Tinctur (projection darmit zu thun) darauß zu machen; ſonderlich weiln ich vielmal bey den Philoſophis geleſen/ daß ſie dem Eiſen vnd Kupffer mehr Tinctur zuſchreiben/ als dem ☉ ſelbſten/ ob nicht dieſe conjunction der Poeten Martis & Veneris Adulterium, oder viel mehr das Vitriolum Philoſophorum ſeyn moͤchte:
dann dieſe Materi ihre ſchoͤne Gruͤne nicht allein im Feuer/ ſondern auch auſſer dem Feuer/ ſowol trucken als naß behalten/ mir einbildende/ Mars muͤſte der Philoſophorum Sol, ♀ die Luna, vnd Reg. Antim. der Mercurius ſeyn/ vnd Nitrum ihr Solvens oder Balneum, darinnen ſie zuſammen ſolviret vnd digiriret wuͤrden; habe derhalben nach meiner Einfalt ſolches verſucht/ vnd dieſe Stuͤcke zuſammen in ein Glas gethan/ ſolches per gradus gefeuret/ ſo iſt erſtlich alles kolſchwartz geworden/ darnach die ſchoͤne Gruͤne dem Pfauenſchwantz gleich gekommen/ welche ich etliche Wochen alſo im Feuer gehalten: nach dem aber dieſer Pfauenſchwantz allzeit geblieben/ vnd ſich nicht in andere Farben veraͤndern wollen/ bin ich daruͤber verdruͤſſig worden/ vnd das Glas außgenommen/ die ſchoͤne Materi in einen Tiegel gethan/ deſto weniger Muͤhe damit zu haben/ ſolchen Tiegel in einen Glas- Ofen geſetzt/ uͤber drey Tag wieder außgenommen/ vnd gefunden/ daß mein gruͤner Pfauenſchwantz zu einem blutrohten/ doch nicht durchſichtigen Glas/ gefloſſen; nachdem ich den Tiegel zerſchlagen/ habe ich ein Koͤniglein gefunden/ ſo von Farb einem Eiſen gleich geweſen/ welches Koͤniglein ich mit Bley abgetrieben/ vnd ein weiſſes Silber auf der Cupellen gefunden/ welches im Aqua fort kein ☉ fallen laſſen; daruͤber ich mich verwundert/ woher ſolches ☽ moͤchte kommen ſeyn/ da ich doch viel mehr ☉ darauß erwartet haͤtte.
Endlich habe ich die Vrſach auch gefunden/ vnd meine Gedancken gehabt/ daß auß dieſem Subjecto ſo wol auff weiß als auff roht/ oder auff beyde zugleich/ koͤnte laborirt werden/ aber ſeithero keine Zeit vnd Gelegenheit gehabt/ ein mehrers darinn zu ſuchen/ werde auch vielleicht nimmer etwas weiters darinn vornehmen.
Was ich allhier geſchrieben/ iſt nur geſchehen/ andern die noch Luſt zu ſuchen haben/ eine Materi in die Haͤnde zu geben/ darinn wol zu ſuchen/ vnd auch Gutes darinn zu finden.
Dieſes aber muß ich darbey erinnern/ wann jemand etwas figiren wil/ daß er ſeine Geſchirꝛ wol verwahre/ daß keine Lufft darzukomme/ dann eine groſſe Hindernuͤß davon kommen kan.
Zum Exempel:
Eine Holtzkole beſtehet mehrentheils in einem fluͤchtigen vnreinen Sulphure, mit wenigen fecibus vermiſcht: wann man ſelbige in einem offenen Tiegel in ein klein Feuer geſtellt/ ſolche alſobalden verbrennet/ alles weggeht/ vnd nur ein wenig geſaltzene Aſche in dem Tiegel verbleibt; ſo man aber eine Kole in einen wolverſchloſſenen Tiegel/ darzu gar keine Lufft kommen kan/ in die allergroͤſſeſte Gluht ſtellte/ vnd viel Jahre darinnen ſtehen lieſſe/ wuͤrde ſie das geringſte weder am Gewicht/ Farb oder Geſtalt verlieren/ ſondern eine ſchwartze Kolen wieder heraußkommen/ aber doch das geringſte daran nichts verbeſſert ſeyn.
So man aber einer ſolchen vnachtſamen Kolen ein Mercurialiſch Saltz nach rechtem Gewicht zuſetzet/ vnd nur einen Tag verſchloſſen in der Gluht zu halten weiß/ der erlangt einen rohten/ feurigen/ ſchweren Stein/ mehr metalliſch als vegetabiliſch/ deſſen Steins wunderbarliche Krafft vnd Tugend nicht außzuſprechen.
Kan nun auß einem fluͤchtigen Vegetabile in ſolcher kurtzen Zeit/ durch Kunſt/ ein fixes Weſen gemacht werden/ warumb dann nicht beſſer auß einem Minerali oder Metallo, welches der fixitaͤt ja viel naͤher iſt als ein Vegetabile.
Es wollen aber die Hoffaͤrtigen mir doch nicht vor uͤbel auffnehmen/ daß ich von ſolchen vnachtſamen Dingen discurire.
Ob ſchon die Kolen die Haͤnde ſchwartz machen/ ſo ſteckt doch ſo viel Gutes darinn/ wann mans weiß herauß zu bringen/ daß man die Haͤnde gar wol wieder darmit weiß machen kan.
Auß dieſem Diſcurs/ obſchon er nicht von Sammet vnd Seyden/ Gold/ Silber/ Perlen oder Edelgeſtein tractiret; dennoch (weiln deß Menſchen Geſundheit daran hanget) mehr werth als alles zeitliche vnd vergaͤngliche Gut der Welt.
Was iſt doch einem Menſchen ſein groſſes Geld vnd Gut nuͤtze/ wann er nicht geſund darbey ſeyn kan?
Geſundheit iſt fuͤrwar das edelſte Kleinod der gantzen Welt/ es glaubens gleich die Geitzigen oder glaubens nicht/ ſo iſt es doch wahr/ vnd wird wahr bleiben biß zu Ende der Welt.
Jch glaube wol/ daß mancher gern geſehen/ daß ich mich in dieſer Materi weiters heraußgelaſſen/ vnd nicht ſo kurtz abgebrochen haͤtte; iſt aber nicht noͤhtig/ die Perlen fuͤr die Schweine zu werffen.
Anleitung genug hat der Fleiſſige.
Einem Gelehrten iſt gut predigen:
an einem Vnfleiſſigen aber iſt doch alles vergeblich/ wie klar man auch heraußgienge.
Auch iſt es keines Menſchen Werck/ jemand die Secreta der Natur zu eroͤffnen/ wann es Gott nicht haben wil: ſo es ihme aber Gott goͤnnt/ koͤm̃t ihme mehr im Schlaaf ein/ als mancher durch viel muͤhſames ſtudiren nicht erlangen kan.
Gott theilet ſeine Gaben auß vnter die/ ſo er wuͤrdig darzu erkennet.
Darumb Sanct Panlus nicht vergeblich ſaget:
Non eſt currentis neque volentis, ſed Dei miſerentis.
Deßgleichen David: Vergeblich iſt/ daß ihr fruͤh auffſteht/ vnd mit Sorgen ſchlaffen geht/ vnd eſſet euer Brod mit Vngemach: dann wems Gott goͤñt/ gibt ers im Schlaaf.
Darumb ein jeder/ der etwas gutes haben wil/ muß es nicht von Menſchen zu erlangen ſuchen/ ſondern allein von Gott erbitten.
Es heiſſt:
Ora & labora.
Es fleucht einem Faulen keine gebratene Taube ins Maul/ er muß ſie erſt fangen/ darnach pfluͤcken/ dann braten vnd eſſen.
Wie viel ſeynd deren/ welche durch muͤſſiggehen zu groſſen Dingen vermeynen zu kommen; was ſie aber erlangen/ weiſt ja der taͤgliche Augenſchein genugſam auß/ daß Haus vnd Hof zum Schorenſtein hinaußfleucht; vnd nicht vnbillich/ dann ſolche Menſchen auß Geitz getrieben werden reich zu werden; wann ſie es erlangten/ ſie nur Boͤſes damit thun ſolten.
Derohalben Gott nicht vmbſonſt der Ziegen den Schwantz ſo lang nicht wachſen laſſen/ als der Kuh/ ſolte ihr ſonſten die Augen ſelber darmit außſchlagen.
Hat alſo der guͤnſtige Leſer durch dieſen einigen Proceß in dem Nitro ſulphurato eine warhaffte Medicin oder augmentum auff die Vegetabilien/ Animalien vnd Mineralien; nicht aber alſo zu verſtehen/ als wann ich hierauß erzwingen wolte/ als wann ſonſten die Vegetabilien vnd Animalien keine andere Medicin/ vnd das ☉ kein ander augmentum haben ſolte; gantz nicht; dann dieſe Medicin auff die Vegetabilien/ ſelbige darmit wachſend zu machen/ gar zu theuer fallen wuͤrde:
zu welchem ende ich ſolches auch nicht geſchrieben/ ſondern allein nur anzeigen wollen/ daß ein Nitrum ſulphuratum der Vegetabilien/ Animalien vnd Metallen hoͤchſte Medicin ſey/ vnd den Animalien vnd Metallen ſchwerlich eine beſſere vnd auch wolfeilere Medicin koͤnne gegeben werden; den Vegetabilien aber thut es wol ein ſtinckender Kuͤh-/ Schaf- oder Pferdemiſt ſelbige darmit zu tuͤngen; man wolte dann auß curioſitaͤt ſich in den Wunderwercken Gottes erluſtigen/ vnd per Spiritum Vini auß dem Nitro ſulphurato eine Tinctur extrahiren/ vnd einige Saamen darinnen einquellen/ vnd weiters in einer warmen Stuben auff einem Tiſch in etlichen Stunden lang Zeit einige Kraͤuter herfuͤrwachſend machen/ andern die nichts von Secreten wiſſen/ die Magnalia Dei dadurch auch bekand zu machen.
Deßgleichen wird eine ſolche Tinctur bey allen Kranckheiten mehr thun/ als ein gantze Galeniſche Apotheken.
Vnd ſo jemand more Philoſophico ein geiſtliches Gold mit dieſer Tinctur zu vereinigen weiß/ ſolches in digeſtione ſich darauß nehren vnd augmentiren wird/ gleich wie ein Vegetabile auß einer gemiſtten Erden.
Wie ſolte man leichter zu einer Univerſal-Medicin gelangen koͤnnen?
Univerſal kan vnd muß ſie genant werden/ weil ſie der Vegetabilien/ Animalien vnd Mineralien hoͤchſte Medicin iſt.
Daß aber mancher meynen moͤchte/ als wann ich eine ſolche Univerſal-Medicin (darmit im Fluß die vnvollkommene Metallen in Gold zu verwandeln/ welches dem Lapidi Philoſophorum zugeſchrieben wird) dadurch verſtehen wolte/ der irret; dann ich von ſo groſſen Dingen nichts weiß/ ſondern laſſe mich genuͤgen/ vnd dancke Gott dem Allmaͤchtigen fuͤr dasjenige/ das er mir auß Gnaden mitgetheilet; welches ich auch gern andern mitzutheilen geſinnet.
Wie ich dann auch gaͤntzlichen entſchloſſen/ dieſen gegenwaͤrtigen Winter eine Univerſal-Medicin auf die Vegetabilien, ſelbige dadurch wachſend zu machen/ in groſſer Menge zu bereiten/ alſo/ daß man gut Korn auß lauter magern Sande herfuͤr zu wachſen machen kan/ auff daß durch dieſe herꝛliche vnd uͤberaußnuͤtzliche invention viel hundert tauſend Menſchen guten Nutzen davon haben werden; zu verſtehen/ wann ſie es ſelber anſtellen vnd thun; dann ich fuͤr andere nicht arbeiten kan/ habe mit den meinigen zu thun: iſt genug/ daß ich andern Anleitung darzu gebe/ daß es zu thun moͤglich/ den modum aber/ ſolches zu thun/ wird man bey mir finden.
Auff daß ihme aber niemand einbilde/ als wann ich auff den Salpeter gienge/ welcher zu einer ſolchen Tuͤngung gar zu theuer fallen wuͤrde; ſo berichte ich zu guter Nachricht/ daß man ein gemein Saltz in wenig Stunden lang zeit vmbkehren kan/ daß es ſeine corroſiviſche Art vnd Natur gantz vnd gar verliere.
Vnd obwol noch nicht brennend/ den- noch an Geſtalt/ Geſchmack vnd Tugend einem Salpeter/ der auß den Viehſtaͤllen gegraben/ gantz gleich/ auch immer ſo gut/ oder beſſer/ als ein Kuͤh- oder Schaafmiſt/ darmit zu tuͤngen vnd fruchtbar zu machen: alſo/ daß man ſich uͤber Gottes allmaͤchtige vnd gnaͤdige Vorſorge in dieſen letzten Zeiten/ ſein Geſchoͤpff zu erhalten/ nicht genugſam verwundern kan/ vnd billich alles was ſich reget/ Athem vnd Leben hat/ dem Gaͤber alles Guten vnauffhoͤrlichen Danck zu ſagen ſchuldig iſt.
Auch wolle ihm niemand einbilden/ als wann dieſe Vmbkehrung deß Saltzes etwan viel Muͤh vnd Arbeit erforderte/ vnd ſchwerlich dazu zu kommen; gantz nicht:
dann der es einmal geſehen/ kan es ſtracks begreiffen vnd nachthun.
So nun jemand durch dieſe herꝛliche Kunſt Nutzen zu ſchaffen vermeinet (wie dann ſolches nicht fehlen kan/ weiln allenthalben der vnfruchtbaren Felder genug zu finden) derſelbe alsdann wiſſen wird/ wo ers zu ſuchen hat.
Habe alſo die Wunderwerck Gottes nicht verſchweigen koͤnnen/ ſondern zu ſeines heiligen Namens Ehre vnd vieler tauſend Menſchen Nutzen der gantzen Welt hiermit offenbar machen wollen.
Wird alſo hinfuͤro kein Ort in der gantzen Welt ſich zu beklagen haben/ als wann Gott daſelbſten ſeinen Segen verborgen.
Dann da deß Holtzes die Fuͤlle/ kan dieſe Medicin darauß bereitet werden/ wie bey meiner Holtzpreſſe zu ſehen; vnd da kein Holtz iſt/ da mangelts am Seeſaltz nicht/ alſo/ daß Gott der Allmaͤchtige ſeine groſſe Majeſtaͤt vnd Herꝛlichkeit an allen Enden der Welt ſehen vnd ſpuͤren laͤſſet.
So der Menſch nun ſo Gottlos/ daß er den Segen verwirfft/ ſo iſt er der groſſen Gnaden Gottes theilhafftig zu werden nicht wuͤrdig/ ſondern waͤr ihm beſſer geweſen/ daß er kein Menſch/ ſondern ein Schwein worden/ ſo haͤtte er hernachmaln von ſeinem viehiſchen Leben vnd Weſen keine Rechenſchafft geben duͤrffen.
Verehrung an alle fleiſſige Medicos.
Von nuͤtzlichem Gebrauch deß Salpeters/ in concentrirung der Metallen/ vnd Bereitung guter Medicamenten.
OBwoln ich in dem Erſten Theil meines Miraculi Mundi vnterſchiedliche metalliſche concentrationes oder meliorationes, per Nitrum zu verrichten/ beſchrieben/ ſo haben ſie doch mit dieſem/ ſo ich allhier zu beſchreiben vorgenommen/ gantz keine Gemeinſchafft:
dann jene nur allein auff die Verbeſſerung der geringen Metallen: dieſe aber ſowol auff die Verbeſſerung der Metallen/ als auch vieler herꝛlichen Medicamenten Bereitungen gerichtet.
Derohalben alleu den andern Proceſſen weit vorzuziehen.
Modus Concentrandi & Meliorandi Metalla per Nitrum.
ERſtlich ſoll man einen eiſern Mann machen/ deſſen Haupt zwey weite Naſen habe; der Mund aber zu oberſt auff dem Haupt ſey/ welchen man auffthun/ vnd wieder beheb ſchlieſſen moͤge.
Wann man dann dieſen Mann zu concentrirung der Metallen gebrauchen wil/ ſo ſoll man denſelben in einen andern eiſern oder ſteinern Mann ſtecken/ daß deſſen innerſten Haupt nur auß dem aͤuſſerſten vorgehe/ ſein Bauch aber in dem aͤuſſeren ſtecke: vnd ſollen an deß Haupts Naſen weite glaͤſerne recipienten (daß ſie die auffſteigende Dunſt auß dem hitzigen Magen empfangen) angelegt werden.
Wann man dann dieſen Mann gebrauchen wil/ ſo muß man denſelben mit Feuer ſanguiniſch machen/ daß er fein hungerig vnd begierig werde/ Speiſe zu ſich zu nehmen/ vnd wann er auffs allerhungerigſt geworden/ ſo muß man ſolchen mit einem weiſſen Schwan ſpeiſen/ ſo ſteigt auß deß feurigen Mannes Magen ein wunderbarliches Waſſer hinauff in den Kopff/ vnd laufft durch die Naſen herauß in die vorgelegte recipienten/ fuͤr dir Krancken ein kraͤfftiges Aqua vitæ.
Der eiſerne Mann aber verdauet den Schwan gantz vnd gar/ vnd verwandelt denſelben zu einer herꝛlichen Syeiſe deß Koͤniges vnd der Koͤnigin/ davon ſie ſtarck werden/ zunehmen vnd wachſen.
Eh aber der Schwan ſeinen Geiſt fahren laͤſſt/ ſingt er zuvor ein Liedlein zum Valete:
ſo bald das Liedlein geſungen/ ſo faͤhrt deß Schwanen Seele mit einem ſtarcken Winde dahin/ vnd laͤſſt dem Koͤnig ſeinen gebratenen Leib zur Speiſe zuruͤck/ ſeinen Geiſt vnd Seele aber opffert ſie den Goͤttern wieder auff/ zu vieler krancken Menſchen vnd Metallen Nutzen/ einen Salamander darauß zu machen.
Dieſen Proceß/ die Metallen durch den Salpeter zu concentriren/ habe ich darumb vnter dieſem ænigmate beſchreiben wollen/ auff daß man ſehen moͤge/ daß es keine Fabel/ fondern andere Philoſophi vor mir ſolchen auch alſo beſchrieben haben/ wie beym Baſilio in ſeinem ſochſten Schluͤſſel einen dergleichen Proceß beſchrieben/ daſelbſten man nachſuchen kan/ ſo wird mans alſo finden.
Auch kan man beym Baſilio leſen/ was der Salpeter von ſich ſelber redet/ da er ſagt: Wann mir mein Ende beſcheret iſt/ ꝛc. ſo wird man ſehen/ daß er dieſen Weg gangen/ particulariter vnd univerſaliter die Metalla zu verbeſſern/ vnd gute Medicamenten darauß zu bereiten.
Weiln aber dieſes ænigma etwas obſcur fuͤr die Vnerfahrnen/ ſo wil ich daſſelbe von Worte zu Worten außlegen.
Der eiſern Mann iſt geſtalt wie mein beſchriebenes Deſtilliergefaͤß/ davon in dem Andern Theil meines Tractats der Oefen weitlaͤufftig gehandelt; wird in einen eiſern oder ſteinern Ofen geſetzt vnd angefeuert; an deß oberſten Theils Naſen werden etliche recipienten hinder einander gelegt/ alſo/ daß auffs wenigſte drey groſſe Glaͤſer/ welche an den Baͤuchen Roͤhren oder Loͤcher haben/ hinder einander ligen/ vnd die Fugen mit Pappier/ daß kein Rauch neben-auß gehen koͤnne/ verlutirt ſeyn.
Der hinderſte recipient ſoll offen bleiben/ dadurch in der deſtillation der vnſichtbare halitus gehen moͤge.
Der weiſſe Schwan iſt ein Amalgama von gleichem Gewicht fein ♃ vnd ♀ vivi, mit ſo ſchwer als ſie beyde waͤgen/ reinem gelaͤuterten Salpeter vnter-einander gerieben/ daß keines vor dem andern geſehen; welches Amalgama alſo bereitet wird:
Man ſchmeltzt ein theil fein ♃ in einem Tiegel/ vnd wann es geſchmoltzen/ ſo hebt man den Tiegel auß dem Feuer/ vnd gieſſt das klare ♃ auß dem Tiegel in ein ander irden Geſchirꝛ; vnd dieweil das ♃ noch flieſſt/ wirfft man den ☿ darzu/ ſo ſchlucket das ♃ denſelben alsbald in ſich/ wird muͤrb vnd bruͤchich davon/ daß man auff einem Reibſtein ihn zu einem zarten Pulver reiben kan; vnter welches Pulver/ ſo ſchwer guter Salpeter gerieben wird/ daß man das Amalgama vnter dem Salpeter nicht erkennen kan/ ſondern auß beyden ein weiſſes Pulver worden iſt.
Dieſes Pulver iſt deß Baſilii ſein Schwan/ darauß er eine Speiſe fuͤr den Koͤnig bereitet/ von mir aber das fulmen Jovis genant/ dadurch alle Metallen auffs aͤuſſerſte ruiniret/ vnd ad nihilum gebracht werden; auß welchem nihilo hernacher auffs new viel edelere vnd beſſere Metallen geboren werden; von welcher Zerſtoͤrung vnd wieder neuer Gebaͤrung man Paracelſum in ſeinem Libro Vexationum Alchymiſtarum/ oder meines Operis Mineralis Dritten Theil/ weiters beſehen kan/ ſo wird man finden/ wie obſcur Paracelſus dieſen Proceß hinterlaſſen/ vnd Baſilius nicht weniger ſolchen bey ſeinem ſechſten Schluͤſſel dunckel beſchrieben hat/ welcher aber allhier ohne einige Hinderhaltung klar vnd offenbarlich heraußgegeben wird.
NB.
Der Liebhaber dieſer edlen Scientz ſoll wiſſen/ daß der Jupiter allein/ mit Nitro vermiſchet/ genugſam einen medicinaliſchen Geiſt in dieſer kuͤnſtlichen deſtillation deß feurigen Manns/ ohne zuthun deß ☿ vivi, von ſich gibt/ vnd eine Speiſe oder augmentum Solis & Lunæ zuruͤcklaͤſſt.
Daß aber die Alten/ vnſere Vor-Elltern/ den ☿ darzu genommen/ vnd ich auch ſolches gut gefunden/ geſchicht mehrentheils darumb/ den Jovem bruͤchich zu machen/ daß er ſich mit dem Nitro wol vermiſchen laͤſſt.
Dann es ſchwer vnd muͤhſam fallen wuͤrde/ wann man den Jovem klein feilen/ (wie Baptiſta Porta in ſeiner Magia Naturali beſchreibet) vnd alsdann mit Nitro vermiſchen vnd deſtilliren ſolte.
Dieſe Pulveriſirung durch den Mercurium geſchicht gar geſchwind/ vnd iſt darzu noch der Arbeit befoͤrderlich/ dann der ☿ penetriret in der action den poroſen Jovem, vnd macht ihn compact, ſo zuͤndt hingegen das fulmen Jovis dem ☿ ſeine Fluͤgel an/ vnd verbrennt ihm dieſelbe/ daß er bleibend wird.
Hilfft alſo der Jupiter dem Mercurio, vnd der Mercurius dem Jovi, daß ſie ſich beyde verderben/ doch alles durch Krafft vnd Gewalt deß Salpeters.
Dann der Jupiter viel anzuͤndlichen Sulphuris beſitzet/ welcher aber auß eigener Krafft nicht brennet/ es werde dann ihme darzu geholffen/ darzu der Salpeter der rechte Meiſter iſt/ vnd ihm ſonſten ſolches niemand nach thun kan: wie dañ ſolches Baſilius auch weißlich beſchrieben/ da er ſagt/ daß deß Salpeters allerbeſte Freundin vnd auch aller-aͤrgſte Feindin der einige Schwefel ſey; welches wir dann in dieſem Proceß auch wahr zu ſeyn befinden.
Wann das klein-gemaalen Zin mit gutem Salpeter vereinigt/ vnd warm zuſammen werden/ ſo entzuͤnden ſie ſich beyde zuſammen/ wie ein Buͤchſenpulver; das reinſte ſpiritualiſche Theil geht davon in Geſtalt eines ſubtilen Spiritus, das fixere Theil bleibt verbeſſert zuruͤck: dañ der ſchaͤdliche Sulphur ſuperfluum deß Zins in dieſer Arbeit durch den Salpeter angezuͤndet vnd verbrant wird: wann dieſer von dem Zin geſchieden/ ſo gibt das ♃ hernach in der reduction ein compacter vnd beſſer corpus.
Wañ man dann in dieſer Arbeit den ☿ mit bey gebraucht/ ſo gibt er ſein beſtes auch zugleich mit herauß/ ſowol geiſtlich zur Medicin/ als auch corporaliſch zur augmentation deß ☉ oder ☽/ vnd viel mehr gutes erlanget wird/ als wann das ♃ allein mit dem Nitro fulminirt.
Es werden wenige glauben/ was hinder dem ♃ fuͤr ein edler Sulphur ſteckt/ welchen der Salpeter offenbar machen kan; vnd kan der ☿ auf keinerley particular weis beſſer betrogen oder uͤberwunden werden/ als durch das fulmen Jovis, dadurch alle Goͤtter erſchreckt/ zitternd vnd bebend gemacht werden.
Darumb huͤten ſie ſich fleiſſig dafuͤr/ daß ſie von dem fulmine Jovis nicht ergriffen vnd ploͤtzlich getoͤdtet werden.
Haͤtte Jupiter ſein kraͤfftiges fulmen nicht gehabt/ ſein Vatter Saturnus waͤre ihm nicht gehorſam/ noch Sol vnd Luna, die herꝛliche Goͤtter/ vnterthan; Mars vnd Venus mit Mercurio wuͤrden ſeiner nur ſpotten vnd gar nichts achten; Mars wuͤrde ſein Schwerd/ Venus ihren anreitzenden ſchoͤnen Leib/ Mercurius, als aller ſchlaffenden Alchymiſten Spottvogel/ davonfliegen/ vnd den Hindern weiſen: Sie muͤſſen ſich aber alle vor dem fulmine Jovis fuͤrchten/ vnd darumb billich das hoͤchſte Regiment laſſen/ ſie wollen oder wollen nicht.
Der Jupiter iſt allen Metallen gefaͤhrlich/ wie ein groſſer Herꝛ ſeinen Vnterthanen; vnd kan nicht beſſer dieſer Gefahr verglichen werden/ welcher Gefahr die jenigen vnterworffen/ die an groſſer Herren Hoͤfen ſich auffhalten.
Dann man gar leichtlich einen Schmarotzer ohngefaͤhr ein wenig auff einen Fuß tretten kan/ der es bey dem Koͤnig anbringet/ als wann mans mit Fleiß gethan/ vnd einem das fulmen Jovis vnwiſſend (dafuͤr man ſich nicht verſehen) auff den Kopff bringen kan.
Darumb die alten Philoſophi allezeit gewarnet/ daß man die groſſen Hoͤfe meiden ſoll/ weil nichts mehrers als Neid/ Mißgunſt/ hinterwaͤrtliches Nachreden/ Verkleineren/ vnd vielerhand Gefahr daſelbſten zu erwarten.
Dann die allerfroͤm̃ſten vnd auffrichtigſten Gemuͤter am allerwenigſten dahin dienen/ vnd am aller-eheſten Gefahr haben/ wie bey S. Johanni dem Taͤuffer zu ſehen/ da er die Warheit predigte/ er ſeinen Kopff hergeben muͤſſen.
Dahero das alte Spruͤchwortwol in acht zu nehmen: Procul à Jove, procul à fulmine, Wer nicht zu nahe bey das Feuer kom̃t/ der verbrennet ſich auch nicht leichtlich.
Ein frommer Menſch bey der groſſen Koͤnigen Hoͤfen iſt eben wie eine ſchlechte einfaͤltige Taube vnter vieler argliſtigen zerreiſſenden Sperbern vnd Falcken; oder wie der jenige/ der einem Pulverthurn nahe wohnet/ dann er nicht weiß/ wann vngefehr ein Wetter kom̃t/ der Blitz in das Pulver ſchlaͤgt/ ſolches anzuͤndt vnd alles das ihm nahe iſt/ verderbet.
Die gifftigen/ falſchen Zungen an den groſſen Herren-Hoͤfen/ was uͤbels begehen ſie doch an den Frommen durch ihre Verkleinerung/ Luͤgen/ Feindſchafft/ Argliſtigkeit: ſie ſtellen vnd legen ſo vielerley Stricke vnd Netze/ darmit ſie die Vnſchuͤldigen fangen moͤchten: wann nicht Gott ſonderlich die ſeinigen bißweilen bewahrte/ wuͤrden ſie offtermals durch ſolcher Gottloſen Fuchsſchwaͤntzer Verkleinerung in Vngelegenheit gerathen.
Gott iſt aber ſtaͤrcker als aller boͤſen Menſchen argliſtiger Raht/ vnd ſchaͤdlicher Vorſchlag.
Darumb man auch ihrer nicht zu foͤrchten/ dann ſolcher boͤſen Menſchen Thun nicht lang beſtehet/ vnd ehe mans meynet/ ihnen ſelber zu Schaden/ vnd denen ſie damit Boͤſes zu thun vermeyneten/ zu Nutzen gereichen kan.
Man leſe nur die Hiſtorien/ ſo wird man befinden/ daß allezeit/ allezeit ſage ich/ Vntrew ſeinen eigenen Meiſter getroffen vnd gefaͤllet habe.
Auff daß ich aber zum Werck greiffe/ vnd außfuͤhrlich anzeige vnd beſchreibe/ auff was Weiſe dieſer Proceß angeſtellet vnd vollendet werde/ ſo wiſſe der Kunſtliebende/ daß zu dieſer Arbeit ein fleiſſiger vnd erfahrner Laborant gehoͤret.
Darumb ich warne/ daß man davon bleibe/ wann man vnerfahren im Feuer iſt/ auff daß keine vergebliche Arbeit gethan/ vnd mir die Schuld hernacher (als wann ich nichts Gutes geſchrieben) moͤchte gegeben werden.
Die Kunſt iſt an ſich ſelber gewiß vnd gut/ ja ſo koͤſtlich vnd herꝛlich/ daß ein jedweder/ der nur etwas verſtehet/ genugſam ſehen kan/ daß das Werck auß einem guten fundament vnd Grund der Natur gehe.
Dann derjenige/ ſo der Metallen vnd Mineralien Natur vnd Eigenſchafft verſteht/ weiß wol/ daß die Guͤtigkeit der beſten Metallen/ als ☉ vnd ☽ allein in einer reinen/ fixen vnd vnverbrennlichen Materi/ hergegen aller vnvollkommenen Metallen vnd Mineralien ihre Vnvollkommenheit allein in einem verbrennlichen/ ſtinckenden Sulphure ſuperfluo beſtehet/ welchen/ ſo er davon geſchieden/ auff waſerley Weiſe gleich ſolche Scheidung geſchehe/ das bleibende hernach reiner/ geſchmeidiger vnd beſtaͤndiger im Feuer nohtwendig ſeyn muß.
Es kan zwar das Sulphur ſuperfluum comburens Metallorum auff vielerley wege geſchieden werden/ davon in meinem opere Minerali, vnd auch Vierdten Theil Furnorum gehandelt:
allhier aber bey dieſem Proceß derſelbe durch das anzuͤnden oder verbrennen deß Salpeters verrichtet wird.
Bey der Continuation meines Miraculi Mundi werden auch noch andere Wege gezeiget/ ſolches dadurch zu verrichten/ doch alle durch Huͤlffe deß Salpeters: dann der Salpeter auff vielerley Weiſe in die vnvollkommene Metallen greifft/ vnd das reinere Theil von dem vnreinern ſcheidet/ wie ſolches hier vnd dort in meinen Schrifften vielfaͤltig beſchrieben vnd angezeigt worden: daß aber allhier neben dem Salpeter der ☿ auch mit gebraucht wird/ geſchicht/ wie allbereit erwehnet/ mehrentheils wegen der bequemen Pulveriſirung deß Zins/ vnd auch wegen der kraͤfftigen Medicin/ ſo neben dem augmento Solis vel Lunæ in dieſer Arbeit erlanget wird.
Wollen alſo im Namen Gottes das Werck in die Haͤnde nehmen/ vnd ſehen/ was darauß werden/ oder Gott darinn beſcheren wil.
Dieſes ſoll der Kunſtliebende wiſſen/ daß bey dieſem Proceß nicht allein das Sulphur ſuperfluum Jovis & Mercurii verbrennt vnd geſchieden/ vnd beyde Metallen allein concentriret vnd melioriret/ ſondern es koͤnnen auch dieſen beyden/ oder nur dem Jovi alleine andere Metallen zugeſetzet vnd durch Huͤlffe deß Salpeters angezuͤndet/ fulminiret oder concentriret werden: dann das fulmen Jovis nicht allein ſein eigen corpus, ſondern auch andere ihme zugeſetzte Coͤrper zugleich mit concentriret vnd verbeſſert.
Vnd iſt kein anderer naͤherer Weg (ſo viel mir bewuſt) dadurch alle Metallen/ ja ☉ vnd ☽ ſelber/ in einem Augenblick durch das fulmen Jovis alſo zerſtoͤret werden/ daß dieſelbe alſo per ſe ohne ſonderbare Huͤlffe anderer Dinge durch keinerley Gewalt deß Feuers/ wie maͤchtig vnd kraͤfftig daſſelbe auch ſeyn moͤchte/ weiter in ein geſchmeidig corpus zu bringen/ ſondern geben allein Glaſur/ ein jeder nach ſeiner Art vnd Eigenſchafft gefaͤrbet:
Das ☉ gibt einen ſchoͤnen Rubin, das ☽ einen Chryſolitum, das ♀ einen rohten mit gruͤn vermiſchten Jaſpidem, wie auch der Mars nicht viel anders/ ♃ vnd ♄ bleiben weiß.
Vnd wann ſie hernach weiter durch Kunſt (dann durch ſtarcke Feuer geſchicht es nicht) in ihre Coͤrper reducirt werden/ ſo haben ſie ſich vmb ein gutes verbeſſert oder veredelt; wie ſolches der beruͤhmte Philoſophus Iſaacus Hollandus in ſeinem Buͤchlein de Amauſis klaͤrlich beſchrieben vnd bezeuget/ daß ein Amaus von ♂ vnd ♀ nach der reduction ☽ gebe/ daß Amaus von ☽ ☉ gebe/ daß Amaus von ☉ eine Tinctur gebe; welches letztere ich noch nicht gethan/ ſondern allein dieſes befunden/ daß allzeit die Metallen/ wann ſie durch das fulmen Jovis zerſtoͤret ſeyn/ verbeſſert heraußkommen.
Paracelſus ſagt/ daß ein jedes Metall der anderen ihr Verberger ſey/ vnd daß das verborgene Gut nicht koͤnne offenbar werden/ wann nicht der Verberger (das iſt Sulphur ſuperfluum) davon gethan werde.
Vnd ſo der Verberger davon gethan wird/ ſolches durch eine Zerſtoͤrung oder Verderbung geſchehen muͤſſe; Verderben/ ſaget er/ macht vollkommenes gut/ vnd kan kein Metall beſſer oder veredelt werden/ wann es nicht zuvorn verdorben wird/ welches allhier dieſer Proceß vollkoͤm̃lich beweiſet.
Wer ſolte geglaubet haben/ daß durch das fulmen Jovis in einem Augenblick das allerbeſtaͤndigſte ☉ irreducibel zu machen?
Wer ſolte ihm einbilden koͤnnen/ daß dem Mercurio, als dem allerfluͤchtigſten/ vnd aller Alchymiſten Spottvogel/ durch das fulmen Jovis in einem Augenblick theils ſeiner Federn abgebrandt/ vnd der Reſt medicinaliſch werden koͤnte?
Es iſt ſonſten der ☿ argliſtig genug/ muß jemand fruͤh auffſtehen/ der ihn fangen vnd betriegen ſoll; das fulmen Jovis aber kan es thun/ kom̃t ihm gar vnverſchens auff den Leib: ehe er durchgehen kan/ iſt er allbereit vom fulmine Jovis uͤberwunden/ vnd wird ihme ſo viel Zeit/ ſich zuvorn wol zu bedencken wohin er fliegen will/ nicht gelaſſen.
Das fulmen Jovis ſchickt keinen Herold vorauß/ den Krieg anzukuͤndigen/ ſondern es koͤm̃t vnverſehens/ wie der elementiſche Blitz/ vnd toͤdtet/ was ſich ihme entgegen ſetzt.
Es geſchicht dem ☿ allhier ein artlicher Boß/ er weiß nicht wie ſtoltz er ſeyn wil/ wann er ſich mit dem Jove amalgamiret vnd conjungiret hat/ vermeinet einen gar guten Camerahten bekommen zu haben: weiß aber nicht/ daß ſeine Geſellſchafft ſeines Gleichen nicht iſt/ vnd ihme einen Streich verſetzen kan/ daran er nicht gedencket:
dann die Geſellſchafft eines Geringen mit einem Maͤchtigen dem Geringen allzeit gefaͤhrlich iſt: bleibt alſo das vnfehlbare Spruͤchwort wahr:
Je weiter vom Feuer/ je ſicherer vom Brand.
Paracelſus ſagt gar wol in ſeinem Vexirbuch der Alchymiſten/ daß kein Metall das andere verbeſſern koͤnne/ wann ſie ſchon lange Zeit corporaliſch im Fluß beyeinander ſtuͤnden/ ein jedes doch wieder herauß kommen wuͤrde/ ſo gut es darein gethan werde:
ſo aber die Metallen geiſtlich im Feuer mit einander leiden wuͤrden/ alsdann das eine das ander zu verbeſſern Macht habe/ vnd ſonderlich der ☿ in ſolcher Arbeit das beſte thue/ welches allhier wahr gemacht wird:
dann indeme ♃ ſich mit dem Salpeter erzuͤrnet vnd angehet/ ſo kan der ☿ ſolchem ſchnellen Feuer gar nicht entfliehen/ ſondern muß heꝛhalten; indem er aber leiden muß/ ſo wehret er ſich/ vnd thut andern die neben ihm ſeyn/ auch Leiden an.
Es kom̃t mir dieſes Nohtleiden vor/ als wann ein groſſer Feind einen Herꝛu mit ſeinen Dienern augenblicklich vnverſehens uͤberfaͤllt/ mit Feuer vñ Schwerd verfolget vnd beaͤngſtiget: der Knecht in ſolcher Beaͤngſtigung ſeinen Herꝛn nicht reſpectiret/ ſondern auß der Gefahr zu gehen ſein beſtes thut: wann er auch ſeinen Herꝛn auf den Kopff tretten ſolte/ er ſolches nicht achtet/ wann er nur ſeine eigene Perſon retten kan/ da jedem ſein Leben lieb iſt/ welches nirgends beſſer als bey der hoͤchſten Gefahr in Feuer- oder Waſſersnoͤhten geſpuͤret wird.
Kan alſo dem ☿ keine groͤſſere Gefahr begegnen/ als ein ſchnelles fulmen, es geſchehe gleich per Jovem vnd Salpeter/ oder aber durch Salpeter vnd andern Schwefel der Metallen/ Mineralien oder Vegetabilien: dann wann ihme ein ſolch gaͤhling Feuer uͤber den Hals kom̃t/ ſo weiß er nicht wo auß oder ein; es kom̃t ihm ſein Feind gar zu ploͤtzlich auff den Leib/ vnd wird ihm keine Zeit gelaſſen ſich zu bedencken/ dahero nichts anders als der Tod zu gewarten.
Der ☿ hat dieſe Natur vnd Eigenſchafft/ wann er eingeſpannt wird vnd allgemach Feuer leiden muß/ ſo findet er guten Raht/ wie hart er auch verwahret ſey/ dringet alle Metallen durch/ vnd gehet davon: wird er aber in ſtarcken eiſern Gefaͤſſen wol bewahret/ vnd in eine gehlinge groſſe Hitze geworffen/ daß ihme die Hitze keine Zeit laͤſſt/ die poros der Metallen/ darinn er gefangen/ zu durchgehen/ ſo bleibt er doch nicht/ ſondern zerbricht mit Gewalt ſein Gefaͤngnuͤß/ vnd geht mit einem groſſen Schlag davon/ gleich als wann ein Rohr von Buͤchſenpulver los gebrandt wuͤrde/ vnd gehet vnverletzt in ſeiner Natur hinweg/ daran die geringſte alteration nicht geſchehen.
Deßgleichen achtet er auch nicht die corroſiviſche Waſſer/ darinnen er von den vnverſtaͤndigen Alchymiſten vergeblich geſotten vnd gebraten wird/ laͤſſt ſich allezeit weiter in das vorige Weſen reduciren ohne einige Veraͤnderung/ welches mehr als zu viel bekand.
Er achtet kein gemein Feuer noch Waſſer/ ſondern ſpottet nur deren die ihn ſuchen zu binden oder zu halten/ entgehet ihnen vnter den Haͤnden/ wann ſie ſchon meynen/ daß ſie ihn gar gewiß haben: allein das fulinen Jovis ihn zaͤumen vnd gehorſam machen kan.
Es thut zwar der ſchnelle Fluß von Salpeter/ Weinſtein vnd Schwefel auch das ſeinige/ wann der ☿ mit demſelben vermiſchet/ vnd die maſſa von oben an mit einer Kolen angezuͤndet wird/ vnd alterirt ſich zugleich/ davon in meinem Andern Ofen gehandelt; krachet uͤberlaut/ wann er in der Flam̃ leiden muß/ ehe er ſich durch die Flam̃ arbeiten kan: ſo er aber von dem fulmine Jovis ertappet/ wird ihme ſo viel Zeit nicht gelaſſen/ daß er ein wenig vor ſeinem Tod ſchreyen kan/ ſondern muß augenblicklich ſterben vnd verderben.
Doch ehe das fulmen angehet/ vnd er allgemach die Hitze fuͤhlet/ ſinget er ein klein Liedlein/ darauff gehet das fulmen an/ vnd macht ihm den Gar-auß.
Dieſes ſingen nennet Baſilius einen Schwanengeſang/ vnd ſolches vmb der Gleichnuͤß willen:
Dann die Naturkuͤndiger ſchreiben/ wann ein Schwan alt werde/ vnd ſterben wolle/ ſo ſingt er zuvorn ein Liedlein/ damit gehe ihm der Geiſt auß; vnd wird ſolches von gemeinen Leuten geglaubt/ daß es auf den Vogel Schwan gemeynet ſey/ iſt aber falſch:
dann ich von niemand erfahren koͤnnen/ welcher einen ſterbenden Schwan haͤtte ſingen hoͤren/ ſondern es iſt von den alten Philoſophis auff dieſen vnſeren metalliſchen Schwan gemeinet worden.
Warumb/ moͤcht man fragen/ wird das Amalgama ♃ vnd ☿ einem Schwan verglichen?
Darumb/ ſage ich/ weil ſolches Amalgama an allen Orten/ wie mans bricht/ innen vñ auſſen/ allenthalben den Vogelsfedern im Anſehen zu vergleichen iſt: dahero es nicht vnbillich ein Schwan von den Philoſophis genennet worden: ſein Geſang aber iſt nicht anders/ als wann man das Amalgama mit Salpeter vermiſcht/ vnd in Pappierlein gethan/ eines nach dem andern oben in den eiſern gluͤhenden Mann wirfft vnd zudecket/ ſo faͤngt der ☿ bey dem ♃ an zu ſingen/ natuͤrlich einem leiſen Vogels-Geſang gleich/ ohngefehr ſo lang als ein Han krehet/ darnach gehet es an/ vnd wird die Scheidung durch die Flam̃ gemacht.
Auff daß man aber der Sach deſto gewiſſer ſey/ ſo wil ich den gantzen Proceß von Wort zu Wort klaͤrlich beſchreiben.
Mache ein Amalgama von 1. Pfund ♃/ vnd ein Pfund ☿/ wie oben gelehrt/ vnd reibe 2. Pfund wolrefinirten Salpeter darunter/ daß man mit den Fingern das Amalgama gar nicht mehr fuͤhlen kan/ ſondern alles zu einem zarten Pulver worden iſt: von dieſem Pulver fuͤlle vngefehr ſechszig/ mehr oder weniger/ Briefflein/ wie man bey den Kraͤmern den Pfeffer einhuͤllet vnd verkauffet/ alſo/ daß ohngefehr ein paar Loht in ein Briefflein komme/ vnd nicht mehr/ ſonderlich wann der eiſern Mann/ vnd die recipienten nicht groß waͤren/ die Pappierlein auch deſto kleiner ſeyn muͤſten:
dann wann ein ſolches Pappierlein in dem gluͤhenden Geſchirꝛ ſich entzuͤndet/ ſo gibt es einen zimlichen Blaſt/ vnd wird von ſich wie ein Buͤchſenpulver/ wañ es angefangen mit einer Kolen angezuͤndet wird; koͤnte wol ein Weiberwerck vnd Kinderſpiel genennet werden:
dann ſo bald das eine Briefflein ſich entzuͤndet/ vnd theils in Rauch vnd Wind auffgeſtiegen/ uͤber in die recipienten gangen vnd ſich geſetzt hat/ ſo wirfft man wieder ein anders hinein/ laͤſſt ſolches auch ſein Liedlein ſingen/ vnd rauchweis auffgehen.
Dieſes Einwerffen wird ſo lang verfolget/ biß man alle die gefuͤllte Briefflein eingetragen/ kan eine Stund uͤber zehen- oder funffzehenmal nicht wol eingetragen werden:
dann ſo man die Briefflein zu bald auffeinander einwirfft/ ſo kan ſich der auffſteigende Spiritus Jovis & Mercurii nicht ſetzen/ ſondern geht ein Theil durch das Loch deß hindern recipienten verloren/ welches nicht ſeyn ſoll; darumb beſſer/ daß man eine Stund laͤnger damit zubringe/ vnd nichts verliere/ als darmit eile/ vnd ein theil verloren gehen laſſe.
Wird alſo der feurige Mann durch den Schwanen nach vnd nach geſpeiſet/ wie ein Weib ihren kleinen Kindern auch thut/ mit ſtuͤcklein-weiſe dieſelbe fuͤttert vnd ſpeiſet.
Einem Kinderſpiel koͤnt es verglichen werden/ weiln die kleine Jungen auff der Gaſſen bißweilen mit dem Buͤchſenpulver ſpielen/ wann ſie es haben koͤnnen/ vnd immer ein wenig nach dem andern anzuͤnden vnd verbrennen/ ſich ſowol an dem ziſchen/ wann es angehet/ als an dem auffſteigenden Rauch/ erluſtigen:
Eben alſo ſind die filii Hermetis/ wann ſie ihr Schwaͤnlein ſingen hoͤren/ vnd deſſen Geiſt vnd Seele ſo ſchoͤn vom Leibe ſcheiden/ vnd in die vorgeleite recipienten gehen ſehen.
Wann nun alle Briefflein eingetragen/ ſo laͤſſt man das Feuer vnter dem eiſern Mann außgehen/ vnd die uͤbergeſtiegene Spiritus ſich wol ſetzen/ darnach nimbt man die recipienten einen nach dem andern hinweg/ darinnen die Anima Jovis, Mercurii vnd deſſen Metall/ welches dieſen beyden in der Arbeit zugeſetzt worden/ zu finden/ an Geſtalt weiß oder graw/ wann ☿ vnd ♃ allein gebraucht:
ſo aber ☉ beygeſetzet/ ſchoͤn purpur:
ſo ☽ beygeſetzet/ gelb; ſo ♀ beygeſetzet worden/ rohtbraun/ vnd ſowol das uͤbergeſtiegene als zuruͤckgebliebene zu verſtehen.
Vnd hat Gott der Allmaͤchtige in dieſer Arbeit ſonderlich der Natur zugelaſſen/ neben der Anima auch corporaliſche Flores mit uͤberzutreiben/ darein ſich die Anima verbirgt/ vnd vielleicht wegen ihrer Subtile (wañ keine Flores mit uͤbergiengen) ſchwerlich allein zu fangen waͤre.
Darumb GOTT alle Ding dem Menſchen zum beſten (ihn dadurch zu erkennen/ zu loben vnd zu preiſen) geſchehen laͤſſt.
Wann man mit der Hand in die recipienten greiffen kan/ ſo nimbt man die Flores, darein ſich die Anima Metallorum verborgen/ mit einem Loͤffel darauß/ ſo aber die Loͤcher ſo groß nicht waͤren/ ſcharret man ſolche durch ein Haͤcklein/ oder man ſchwencket ſolche mit Waſſer herauß/ vnd procediret hernach weiters darmit/ nun behoͤrlich vnd bald folgen ſoll: daß Zuruͤckgebliebene nimbt man auß deß eiſern Mannes Magen/ wann er kalt worden iſt/ wird eine fourige maſſa ſeyn/ von ♃/ ☿ vnd Nitro weiß; ſo aber andere Metallen mit bey geweſen/ die maſſa auch eine Farb von ihnen erlanget.
Dieſe maſſa iſt vnmoͤglich mit Gewalt deß Feuers wieder zu einem Metall zu ſchmeltzen/ ſondern gibt mit dem allerſtaͤrckſten Feuer kaum ein Vitrum.
Es iſt aber nicht noͤhtig/ daß man ſolche maſſam mit Gewalt deß Feuers ſchmeltze/ ſondern man kan dieſelbe auff andere weiſe leichtlich wieder in ein metalliſch corpus bringen/ nemlich alſo:
Thue dieſelbe in einen ſtarcken Tiegel/ vnd ſetze denſelben verdeckt in einen Wind- Ofen/ der wol ziehe/ wie ich ſolchen im vierdten Buch meiner Oefen beſchrieben/ laß das Feuer wol angehen/ vnd wann die maſſa in dem Tiegel wol gluͤhet/ ſo hebe den Deckel ein wenig von dem Tiegel/ vnd wirff ein wenig geſtoſſenen Schwefel/ Kolengeſtuͤb/ oder gepuͤlverten Antimonium darauff/ lege den Deckel auff den Tiegel/ vnd Kolen uͤber demſelbigen hin/ vnd laß den Tiegel eine gute Viertel-Stund in ſtarckem Feuer ſtehen/ ſo wird der verbrennliche Sulphur in das Nitrum fixum gehen/ ſelben von dem fixen Metall ſcheiden/ alſo/ daß auß dem Nitro fixo vnd zugeworffenen gemeinem Schwefel/ Antimonio oder Kolengeſtuͤb ein ſchwartz Schlacken wird: der Jupiter aber ſam̃t dem Mercurio oder anderm beygeſetzten Metall/ das nicht im Rauch uͤbergangen iſt/ ſich corporaliſch von den Schlacken ſcheidet/ vnd nach dem außgieſſen vnd erkalten von den Schlacken geſchlagen wird/ allem anſehen nach das vorige ♃ wieder ſeyn/ doch in der Prob eine Beſſerung gefunden wird.
Die Schlacken/ ſo von dieſer Arbeit kommen/ ſoll man bewahren/ dann eine herꝛliche Univerſal-Medicin darauß zu machen/ wie bald hernach gelehret werden ſoll.
Den Koͤnig kan man ſchmeltzen/ vnd weiter/ ſo viel als er wiegt/ Mercurii beythun/ das Amalgama mit Nitro vermiſchen/ vnd alſo darmit procediren/ wie allbereit gelehrt; die uͤbergeſtiegene Flores vnd Animam zu dem vorigen thun/ die zuruͤckgebliebene maſſam wie die erſte im Tiegel durch den Sulphur præcipitiren; nach dem außgieſſen die Schlacken von dem Koͤnig ſcheiden/ zu den vorigen thun/ den Koͤnig wieder mit dem Mercurio amalgamiren/ vnd per Nitrum fulminiren ſo offt vnd vielmal/ biß die Helffte deß Koͤnigs verloren/ vnd zu Schlacken vnd flores worden iſt; alsdann kan man dieſen Koͤnig abtreiben/ vnd was in dieſer Arbeit fuͤr ☉ vnd ☽ darinn generiret/ fuͤr einen Vnterhalt (wieder andere Kolen vnd Metallen dafuͤr zu kauffen) achten vnd halten.
Die uͤbergeſtiegene anima wird die hoͤchſte Medicin geben/ vnd die Schlacken nicht viel geringer/ wie alles nacheinander klaͤrlich ſoll gelehret vnd erwieſen werden/ alſo/ daß man durch dieſen einigen Proceß eine Univerſal-Medicin auff menſchliche vnd metalliſche Leiber erlangen/ vnd darneben particulariter von der remanentz das verbeſſerte Metall zu einem Vnterhalt/ das groſſe Werck zum Ende zu bringen/ haben kan.
Wie nun particulariter guten Nutzen auß dem zum oͤfftern fulminirten Jove vnd Mercurio zu haben/ werde ich klar beſchreiben/ dann ich ſolche Arbeit vielmal gethan.
Auch werde ich nicht vnterlaſſen anzuweiſen/ wie auß den Schlacken eine Medicin gegen alle vnheilbare Kranckheiten zu bereiten/ welches ich auch etlich mal gethan habe.
Wie aber auß der uͤbergeſtiegenen Anima Metallorum eine ſolche Univerſal-Medicin auff Menſchen vnd Metallen zu bereiten/ das kan ich nicht geben/ dann ich noch niemaln das Gluͤck vnd die Zeit haben koͤnnen/ ein ſolch groſſes Werck auß zumachen/ ſondern etlichmal daran verhindert worden:
zweiffele aber gar nicht/ daß darauß der wahre Lapis Philoſophorum (wann Gott ſeinen Segen darzu geben wolte) ſolte koͤnnen zuwegen gebracht werden:
So viel ich aber davon weiß/ vnd wie ichs vermeyne/ daß es geſchehen muͤſſe/ wil ich meiner Einfalt nach/ dem Liebhaber der Wunderwercken Gottes/ nicht verhalten/ doch einem andern ſeine Meynung nicht benommen:
was ich gethan habe/ das kan ich fuͤr gewiß ſchreiben/ was ich aber nicht zum ende gebracht/ das laß ich in ſeinem Werth verbleiben.
Der Anfang wird allhier von mir klar genug gegeben/ der ein mehrers nicht darauß lernen kan/ als was ich allhier mit Namen nenne/ derſelbe bleibe davon/ vnd laſſe ſolche Dinge ſtehen; dann Hopffen vnd Maltz anihme doch verloren:
dann alles was man lehret an einem ſolchen Menſchen/ (welcher zu nichts Gutes prædeſtiniret iſt) vergeblich angethan wird.
Kan alſo ein frommer Medicus (wann es ihme GOTT goͤnnet) durch dieſen Proceß leichtlich zu einer guten Univerſal-Medicin gelangen/ vnd dabey particulariter ſo viel Abfall haben/ daß er zur Nohtdurfft davon leben/ ſeinem Nechſten/ dem Krancken/ vmhſonſt (einem guten Samaritaner gleich) dienen vnd helffen kan/ Gottes Gnad/ der Menſchen Huld/ vnd zeitliche Nahrung fuͤr den Leib ihme darauff gewißlich vnd vnfehlbar folgen muͤß.
Die Philoſophiruffen einhellig/ man ſolle das fixe fluͤchtig/ vnd fluͤchtige wieder fix machen/ ſo habe man die wahre Univerſal-Medicin fextig: welches auch nicht fehlen kan/ wann die Arbeit auß guten Subjectis gethan wird.
Weil dann nun das allerreineſte Corpus aller Metallen das ☉ durch dieſen Proceß volatiliſch gemacht/ vnd ihme ſeine Seele von dem Leibe geſchieden wird/ ſo ſolte man ja glauben koͤnnen/ daß auß der Anima Auri, wann die Anima Mercurii auch darzukoͤm̃t/ durch die digeſtion der fixation ein fixer Salamander darauß zu bereiten.
Jch wolte die Purpurfarbe/ uͤbergangene Animam Auri & Mercurii von den floribus Jovis, ſo darmit uͤbergangen/ allein durch ein fuͤſſes vnd jederman bekandes Univerſal-Waſſer außlaugen/ filtriren/ coaguliren/ vnd in einem tingirenden Lapidem figiren; ich meinte es nicht wol fehlen koͤnte/ daß nicht etwas Gutes daraus werden ſolte:
doch alles den Goͤttern vorbehalten; dann nicht alles an vnſerem wollen/ lauffen vnd ſuchen/ ſondern viel mehr an Gottes Erbarmen gelegen iſt/ deſſen allergnaͤdigſtem Willen wir vns vnd all vnſer Thun vnd Vorſatz empfelen wollen.
Auß dem Schlacken aber/ welche von der reduction herkom̃t/ eine gute Medicin zu extrahiren/ iſt auch nicht ſchwer zu thun:
Aber dieſes iſt in acht zu nehmen/ daß dieſe Schlacken/ welche von ſolcher Arbeit kommen/ vnterſchiedlich:
dann dieſer/ ſo von dem ♃ vnd ☿ kommen/ ſchon einer andern Natur vnd Eigenſchafft als von der Arbeit/ da etwan ☉ oder ☽/ oder ♂ vnd ♀ beygethan worden.
Dann ein jedes Metall ſeine beſondere Kraͤfften beſitzet/ vnd ſolche bey der extraction der Schlacken auch zugleich mit herfuͤrgibt/ vnd das extractum entweder veraͤdelt oder vermindert: dann ☉ vnd ☽ einer anderen Natur ſeyn als ♂ vnd ♀; doch ſeynd ♂ vnd ♀ ſo boͤs nicht bey den Schlacken/ dann ſie auch gute Kraͤffte beſitzen: die groͤſte Krafft aber/ ſo auß dem Schlacken gezogen/ mehrentheils fuͤr eine tinctura Sulphuris zu halten.
Dann wann die fulminirte vnd zerſtoͤrte Metallen wieder reduciret vnd metalliſch gemacht werden/ dieſelbige den wenigern Theil bey den Schlacken laſſen/ ſondern meiſt alles wieder metalliſch wird.
Beflehet alſo dieſe Schlacken in einem Nitro fixo, vnd ſolchem Sulphure, dadurch die zerſtoͤrte Metallen auß dem Nitro wieder reduciret vnd metalliſch gemacht werden.
Sind nun die fulminirte Metallen durch einen gemeinen Schwefel oder Kolengeſtuͤb præcipitirt/ ſo hat die Schlacken einerley Natur/ Kraft vnd Tugend:
iſt aber die reductio durch ein Antimonium geſchehen/ ſo ſind die Schlacken ſchon einer andern Natur theilhafftig/ vnd etwas rauher oder groͤber als dieſe/ ſo durch einen gemeinen Schwefel oder Kolengeſtuͤb gemacht; vnd iſt das Extractum, davon allzeit noch vomitiviſch/ von den andern aber gar nicht.
Welches ich nohtwendig erachtet anzuzeigen:
dann das Antimonium hat noch viel vnzeitige arſenicaliſche Kraͤfften bey ſich/ der gemeine Schwefel aber gar wenig/ die Holtzkolen aber gantz nichts/ derohalben fuͤr die allerſicherſte zu halten.
Jch muß bekennen/ daß dieſe Schlacken/ welche von dieſer Arbeit kommen/ noch etwas crud vnd vnzeitig/ dennoch per extractionem cum Spiritu Vini eine herꝛliche Tinctur vnd gleichſam Univerſal-Medicin von ſich geben: dann bekand genug iſt/ daß zu einer guten Medicin, auſſer dem ☉ vnd ☿/ ſchwerlich ein beſſer Subjectum zu finden/ als eben das Antomonium vnd gemeiner Sulphur.
Weiln dann die Holtzkolen eben einem ſolchen gemeinen mineraliſchen Sulphur an Natur/ Krafft vnd Tugend gantz gleich vnd theilhafftig: alſo recommendire ich dieſe Schlacken/ darinn die Holtzkolen/ vnd ziehe ſolche den beyden andern/ nemlich mineraliſchen gemeinen Schwefel/ vnd auch Antimonii vor/ nicht darumb/ als wann eine groͤſſere Krafft in den Holtzkolen/ als gemeinem Schwefel vnd Antimonio verborgen (welches gar nicht iſt) ſeyn ſolte/ ſondern darumb/ weiln die Holtzkolen/ wann ſie alſo durch das Nitrum fixum ſolvirt vnd bequem gemacht/ ihre Kraͤfften einem Spiritu vini folgen zu laſſen/ leichter zu extrahiren/ vnd auch der animaliſchen Natur etwas angenehmer/ als der gemeine Schwefel oder Antimonium.
Wann aber die Medicin bereitet/ auß welcher Schlacken es auch ſey/ ſo iſt in allen operationibus, Krafft vnd Wuͤrckung/ wie auch Geſtalt vnd Farbe wenig Vnterſcheid auſſer dieſem/ daß dieſe Tinctur auß der antimonialiſchen Schlacken gezogen/ wann ſie zu ſtarck ſolten geben/ werden vor der fixation noch vomitiviſch erfunden/ vnd ſtaͤrcker operirt als die andern beyden.
Sonſt verguͤlden ſie alle drey/ nach ſulphuriſcher Art/ das Silber/ tuͤngen vnd machen wachſend alle Vegetabilia, augmentiren vnd nutriren ein auffgeſchloſſen/ vnd geiſtlich-gemachtes ☉ im naſſen Weg/ alſo/ daß dieſe Medicin/ weiln ſie den dreyen Reichen/ als Vegetabilen, Animalien vnd Mineralien eine kraͤfftige Medicin iſt) billich Univerſal mag genennet werden.
Vnd obſchon dieſelbe zu der transmutation der Metallen mir noch nicht bekand/ ſo glaube ich doch/ daß dieſelbe/ wann ſie zuvorn figirt vnd ihr ein Ingreſs gegeben wuͤrde/ ſolches auch zu thun/ nicht vnmoͤglich ſeyn ſolte: wil es aber dißmal in ſeinem Werth ſeyn vnd bleiben laſſen.
Es iſt genug/ daß ich angezeiget/ wie eine gute Medicin gegen alle heilbare Kranckheiten auß den Schlacken zu bereiten; der ein mehrers wiſſen wil/ mag die Hand anlegen/ vnd ein mehrers erfahren/ iſt ihme allbereit allhier ein guter Weg gezeiget:
Wil er aber etwas beſſers haben/ ſo muß er ſich an den uͤbergeſtiegenen Spiritum Mercurii & Auri halten/ vnd darauß etwas beſſers zu machen ſuchen.
Goͤnnet es ihme Gott/ vnd erlanget er das von vielen vnd doch wenigen gefundene Perlein/ ſo ſey er gegen Gott nicht vndanckbar/ ſondern bedencke der Armen/ vnd helffe den Krancken/ meide die Hoffart/ vnd befoͤrdere die Ehre Gottes.
Die remanentz, als Flores Metallici, wie auch der noch lebendige mit uͤbergeſtiegene ☿/ davon die anima extrahiret/ betreffend/ ſo kan man den ☿ currentem von den metalliſchen floribus ſepariren vnd zu dergleichen Arbeit den/ Jovem darmit zu amalgamiren/ weiter gebrauchen; die flores aber mit den fulminirten Metallen reduciren/ ſo kom̃t dasjenige ☉ oder ☽/ ſo darinnen iſt/ wieder zu gut/ vnd gehet gantz nichts verloren/ vnd kan alſo fuͤr vnd fuͤr dieſe Arbeit fortgeſetzt werden/ wird neben der Anima tingenti auch ein ſtetiges augmentum Solis & Lunæ zu erwarten/ vnd aller Koſten allein nur der Salpeter ſeyn: wann man dann ſolchen ſelber leichtlich zeugen kan/ darzu ich gute Anleitung gegeben/ ſo kan man gar leichtlich/ ohne groſſe Arbeit/ Muͤh vnd Koſten/ nicht allein ſeine ehrliche Nahrung haben/ ſondern auch den Armen mit nohtduͤrfftigem Vnterhalt/ vnd den verlaſſenen Krancken mit einer guten Medicin/ zur Ehren Gottes vnd Bekandmachung ſeiner groſſen Wunderwercke/ die huͤlffliche Hand bieten/ vnd ihnen in Noͤhten beyſpringen.
Was ſolte doch ein Menſch mehr in dieſer boͤſen Welt/ als allein eine ehrliche Nahrung/ wie auch ſo viel Mittel vnd Wege/ dem Nohtleidenden zu helffen/ vnd Gott zu dienen/ ſuchen oder begehren doͤrffen?
Wann man die Nohtdurfft hat/ ſo iſt es ſchon genug/ der Vberfluß bringet mehr Schaden als Nutzen zur Seel vnd Seligkeit/ welchen ein frommer Chriſt auch nimmer von Gott begehret: vnd wann er ihn auch ohne begehren erlangen ſolte/ ſo achtet er ihn doch nicht mehrers/ als einen eitelen Rauch/ welchen ein klein Windlein: verwehet/ daß man nicht mercken kan/ wohin er kommen iſt: die Tugend aber neben der wahren Erkaͤntnuͤß Gottes allein beſtaͤndig iſt vnd bleibet/ vnd kan nimmermehr zu ſchanden werden: davon das alte Verslein ſchoͤn lautet:
Quid Auro melius?
Jaſpis.
Quid Jaſpide?
Virtus.
Quid Virtute?
Deus.
Quid Deitate? Nihil.
Wie ſchoͤn vnd auff was fuͤr herꝛliche Staffeln ſteigt man zu dem Allerhoͤchſten/ wann Gott auß Gnaden dem Menſchen ein demuͤtig vnd tugendſam Gottsfuͤrchtig Hertz gibt/ ſo hat er ſchon zwo Staffeln erſtiegen/ vnd iſt Gott am naͤchſten.
Wann aber hergegen der Teuffel den Menſchen mit Hochmut vnd Vntugend beſitzt/ ſo iſt er blind/ vnd kan weder das Licht Gottes noch der Natur ſehen oder erkennen.
Darumb billich alle Menſchen allein vmb die Gnade Gottes (ſehend dadurch zu werden) bitten/ vnd gar nicht nach dem vergaͤnglichen/ zeitlichen (dadurch die Finſternuͤß eingefuͤhret wird) ſuchen oder ſtreben ſolten.
Die Heyduiſche Philoſophi, welche von Chriſto nichts gewuſt/ ſondern allein ihr Licht (GOTT zu erkennen) auß der Natur geſchoͤpffet/ haben darfuͤr gehalten/ daß niemand zu der groſſen Univerſal-Medicin gelangen koͤnte/ als allein der Gottsfuͤrchtige fromme Menſch; vnd wann auch der Gottloſe auß Gnaden (davon doch niemaln gehoͤret worden) darzu gelaͤngen ſolte/ er nohtwendig ſeine Vntugend verlaſſen/ vnd Gottsfuͤrchtig/ from̃ vnd tugendſam werden muͤſte.
Welches ſie mit dieſen Worten zu erkennen geben: Ars noſtra ſive invenit, ſive reddit hominem ſanctum.
Darauß genugſam zu ſehen/ daß die Heyden zu ihren Zeiten ohne Erkaͤntnuͤß Chriſti/ tugendſamer vnd Chriſtlicher gelebet haben/ als der mehrentheil jetziger Maul-Chriſten.
Was ſoll der bloſſe Name/ wann keine That dabey iſt?
Chriſtum im Mund vnd den Satan im Hertzen haben/ iſt jetzund das gemeinſte vnter allen falſchen Chriſten: weiln aber Chriſtus nicht den Mund/ ſondern das Hertz zur Wohnung haben wil/ ſo werden einmal ſolche Maul-Chriſten ſehr uͤbel beſtehen.
Von welchem uͤbeln Zuſtand deß jetzigen Chriſtenthums in meinem Tractaͤtlein de Concentratione Cœli & Terræ ein mehrers (geliebts Gott) geſagt werden ſoll.
Ehe ich aber dieſen meinen Proceß de Concentratione Metallorum per Nitrum beſchlieſſe/ finde ich noͤhtig noch einige (dem Laboranten zur guten Nachricht dienende) Stuͤcklein hieher zu ſetzen.
Erſtlich berichte ich dieſes/ wann man die per fulmen zerſtoͤrte Metallen reducirt/ vnd die Schlacken ♃ zu lang auff dem ☉ ſchmeltzen laͤſſt/ vnd nicht zu rechter Zeit außgeuſſt/ daß die Schlacken magnetiſcher Weiſe die uͤbrige animam, ſo das fulmen bey dem ☉ gelaſſen/ vollends heraußzieht/ vnd das ☉ gantz bleich ligen laͤſſt: vnd ſo mit ſolchem bleichen ☉ der ☿ auffs new wieder amalgamirt/ vnd durch das fulmen Jovis deanimirt/ vnd ſolche Arbeit zu etlichmalen alſo repetirt wird/ die Anima Solis, welche das fulmen Jovis in ſpiritualiſcher Geſtalt uͤbergetrieben/ durch die Schlacken vollends heraußgezogen/ alſo/ daß das ☉ aller Farbe beraubet/ vnd die weiſſe Schlacken hergegen blutroht werden; auß welcher rohten Schlacken die Tinctur durch ſonderbare Geſchicklichkeit wieder geſchieden/ vnd ſo gut als man weiß/ gebraucht wird: das bleiche ☉ aber erlangt ſeine Farb leichtlich wieder auß dem ♂/ ♀ vnd Antimonio.
Von welchem Proceß Sendivogius meldet/ da er alſo ſagt:
Eſt & alius chalybs, ſi undecies coit cum auro noſtro, aurum debilitatur ferè uſque ad mortem, & chalybs concipiet & pariet filium patre clariorem.
Der nun etwas hierinn zu thun ſucht/ derſelbe kan ermeidten Sendivogium leſen/ wird gute Nachricht bey ihm finden.
Weiters dienet dieſes zu ſagen:
Wann man per fulmen Jovis die animam Solis & ☿ in die recipienten getrieben/ daß man alsbalden nach Abnehmung derſelben die flores, darinn die anima verborgen/ auß den recipienten nehmen/ vnd in Glaͤſern wol bewahren ſoll; dann ermeldte anima Auri & Mercurii uͤberauß-geiſtlich/ ſubtil vnd fluͤchtig iſt/ vnd leichtlich das beſte Voͤgelein dir entfliehen/ vnd ein leeres Neſt zuruͤck laſſen kan; welches ich erfahren/ ein anderer/ der es nicht glaubt/ kan es auch erfahren/ wird es alſo finden.
Auff daß ich aber dem Liebhaber wahrer Hermetiſchen Medicin etwas Anleitung gebe/ wie er dieſer Sachen kuͤndig werden kan/ ſo muß ich erzehlen/ wie ichs ohngefehr gewahr worden bin.
Da ich einsmals ex ☉ & ☿ per fulmen Jovis die Animam uͤbergetrieben/ vnd auß dem recipienten genommen/ vnd in dem einen nicht alles ſo genaw außnehmen koͤnnen/ derohalben etliche Vntzen Regen-Waſſer in das Glas gegoſſen/ die flores ☉ & ☿ darmit außzuſpuͤlen: weiln mir aber etwas noͤhtigers vorgefallen/ habe ich ſolchen recipienten/ darein ich das Waſſer gegoſſen/ dahin auff einen Tiſch im Laboratorio gegen das Fenſter gelegt/ vnd alſo etliche Tage daſelbſten vergeſſen ligen laſſen.
Nachdeme aber zu ſelbiger Zeit eine groſſe Kaͤlte eingefallen/ vnd etliche Tage nach einander gewaͤret/ vnd ich ohngefehr in das Laboratorium kommen/ zuſehen/ ob nicht etwan Glaͤſer mit Waſſer ſtuͤnden/ welche zu Stuͤcken frieren koͤnten/ ſo finde ich einige/ die durchauß zu Eiß gefroren waren/ machte mir auch ſtracks meine Rechnung/ da ich den recipienten ligen ſahe/ daß derſelbe gebrochen ſeyn muͤſte:
da ich aber darzu kam/ ſo befand ich/ daß das Waſſer darinnen noch nicht zu Eiß worden/ ſondern gantz klar geblieben war/ erfreute mich daruͤber/ daß das Glas gantz geblieben/ vnd war verwundert/ auß was Krafft ſolches geſchehen; konte alſo nichts anders finden als den hitzigen Spiritum Auri & Mercurii, deſſen doch im Glas kaum drey oder vier Granen ſeyn koͤnnen/ vnd dieſe kleine quantitas Animæ, doch etliche uncias Regenwaſſer vorm Froſt erhalten koͤnnen/ von welcher Stunden ich der Sachen mehrers nachgedacht/ vnd endlich deren Animæ uͤberauß-groſſen/ ja vnglaͤublichen Hitze gewahr worden bin: wie ich allhier ſchreibe/ alſo iſt es mir auch begegnet/ ein ander dencke ihm nach/ was mit einer ſolchen hoͤlliſchen Hitze außzurichten ſeyn moͤchte; ich weiß es wird mir ins kuͤnfftige mancher fleiſſige Artiſt dieſer meiner treuen Nachricht halben billichen Danck zu ſagen wiſſen.
Dann man leichtlich glauben kan/ daß dieſer ſubtile vnd feurige Spiritus ☿ vnd Auri ohne fixation alſobalden zu vielen verborgenen Kranckheiten/ ſelbige zu vertreiben/ mit groſſem Nutzen zu gebrauchen weiß.
Jn meinem 3. Theil Furnorum, wie auch 1. 2. 3. Theil Pharmacopœa Spagyrica habe ich gelehret/ wie gute Medicamenten durch ſubtile Kunſt vnd Geſchicklichkeit zu bereiten: allhier aber gehe ich per force, gebrauche Feuer vnd Schwerdt/ vnd treibe mit Gewalt herauß/ was nicht gutwillig heraußkommen wil.
Weiters iſt dieſes auch zu mercken:
Wann man die Metallen/ es ſey gleich ☉/ ☽ oder ☿/ mit dem Amalgamate ♃ & ☿ vereinigen wil/ daß das Metall zuvorn in einem reinen glaͤntzenden Calcem ſoll gebracht werden/ auf daß der ☿ dieſelbe gern annehme vnd in ſich faſſen moͤge; deßgleichen ſoll deß Calcis mehr nicht als ein Viertel oder ſechſte Theil ♃ ſeyn/ auff daß der ♃ durch die viele deß Calcis nicht im fulminiren gehindert werde:
dann alles daran gelegen/ daß das fulmen recht geſchehe/ wann etwas gutes darauß werden ſoll.
Auff daß man aber in der Sach deſto weniger fehlen moͤge/ ſo kan man probiren/ ob die Mixtur recht bereitet ſey/ nemlich alſo:
Man thue ein Viertel Lohts davon in ein rein Tiegelein/ ſetze daſſelbe auff oder uͤber ein Koͤligen/ daß der Tiegel warm werden kan/ vnd wann du meineſt/ daß die Mixtur bald angehen vnd blitzen wolle/ ſo kehre die Augen nicht davon/ ſondern ſiehe wol darauff/ was fuͤr eine Farb der Blitz hat.
Wann der Blitz ſo weiß vnd hell iſt/ daß er die Augen verblendet/ gleich als wann man in die Sonn geſehen haͤtte/ ſo iſt die Mixtur gut; der Rauch hat ſolche Farben/ nachdem die beygeſetzte Metallen geweſen; als von ☉ purpur/ von ☽ blaue/ von ♀ gruͤn/ von ♃ vnd ☿ allein weiß.
Deßgleichen kan man auch an dem verpufften zuruͤckbleibenden ſehen/ ob das fulmen recht geſchehen/ wann nemlich das todte Metall poros vnd ſehr feurig auf der Zungen iſt.
Die Farben ſind auch vnterſcheiden/ nachdem Metallen beygethan werden; ♃ vnd ☿ allein hinterlaſſen eine weiſſe feurige maſſam.
Noch eins muß ich erinnern/ daran nicht wenig gelegen:
Wann man etwan nur eine Vermehrung oder Verbeſſerung der Metallen/ vnd keine Medicin ſuchen ſolte/ ſo iſt es nicht noͤhtig/ daß man einen ☿ bey gebrauchet/ ſondern es koͤnnen die Metallen/ vnd ſonderlich ☉/ ☽ oder ♀ mit dem ♃ geſchmoltzen werden/ nemlich 1. Theil ☉/ ☽/ oder ♀/ vnd 2. Theil ♃/ ſo geben ſie ein bruͤchich oder friabel Metall/ welches man in einem Moͤrſel zu einem zarten Pulver machen kan/ welches Pulver mit gleich ſchwer oder etwas ſchwerer Salpeter vermiſchet/ vnd in einem ſtarcken Topff gethan/ einen Deckel darauff gelegt/ vnd ein Circkelfener darumb gemacht/ je laͤuger je naͤher gelegt/ daß die Mixtur in dem Tiegel allgemach warm werde/ endlich das Feuer ſo nahe geleget/ daß ſich dieſelbe entzuͤndet vnd verpufft/ ſo fliegen viel flores davon/ vnd eine feurige maſſa bleibt zuruͤck/ welche durch Zuwerffung eines Sulphuris comburentis in einen ſtarcken Tiegel im Wind-Ofen reduciret wird/ dann wieder gepuͤlvert/ vnd mit neuem Nitro vermiſchet/ vnd alſo verpufft/ vnd ſolches zu etlich malen gethan/ darnach abgetrieben per Nitrum im Tiegel/ ſo findet man das ☉/ ☽ oder ♀ augmentirt auß dem ♃.
NB.
Dieweiln in dieſer Arbeit viel Metall im Rauch wegfleugt/ ſo kan man den Topff gegen eine Mauer ſtellen/ vnd darauff einige Sublimir-Toͤpffe ſtellen/ mit zimlich weiten Loͤchern/ vnd alsdann anzuͤnden/ ſo bleiben die Flores behalten/ vnd koͤnnen wieder zu einem Metall/ reiner als es zuvorn geweſen/ reduciret werden.
Vnd iſt dieſe Arbeit deß Baſilii Proceß gleich/ da der Salpeter alſo ſpricht: Mein Buhlſchafft iſt ein froͤlichs Weib/ wann ich mit den/ ꝛc.
Es ſeynd nur zwey metalliſche Weiber/ nemlich ☽ vnd ♀/ thut mit beyden gut/ doch beſſer mit ♀ als mit ☽.
Es gibt aber auch dieſe Arbeit einen Zuwachs bey ☉/ ♂ vnd ♄/ die doch keine Weiber ſeyn.
Wann ♃ zu ♀ oder ☽ geſchmoltzen wird/ ſo werden die Weiber froͤlich/ ſingen/ klingen/ vnd laſſen ſich ſonſten auch handeln vnd gebrauchen wie man wil: darumb ſie froͤliche Weiber genant werden.
Dieſer Proceß iſt nicht boͤs/ vnd bezahlt die Muͤhe wol/ koſtet auch wenig auſſer dem Salpeter/ vnd laͤſſt ſich ins Groß thun/ der vorige aber mit dem ☿ iſt beſſer.
Es ſteckt ſonſten hinder dieſem Werck noch viel Gutes/ finde es aber nicht noͤhtig allhier zu beſchreiben/ wird ſich an einem andern Ort/ bey continuation meines Miraculi Mundi beſſer ſchicken/ als hier.
Darumb der begierige Liebhaber mit dieſem wenigen dißmal vor lieb nehmen wolle; mit nechſtem (geliebts Gott) ſoll ein mehrers vnd beſſers folgen.
Was ich allhier geſchrieben/ iſt die experimentirte Warheit/ darauff man ſich wol verlaſſen darff; wann man darmit recht procediret/ ſo wird mans alſo finden:
ſo aber etwan ein Eſel auff der Lauten zu ſchlagen ſich vnterſtehen wolte/ vnd die grobe Finger den rechten Griff auff der Saiten nicht treffen/ vnd ein diſſonantz erfolgen ſolt/ ſo mag er ihme ſelber vnd mir nicht die Schuld zurechnen.
Dann alles was ich allhier geſchrieben/ dem bloſſen Buchſtaben nach zu laboriren iſt.
Auch iſt es niemand geweigert/ die Inſtrumenten/ wie auch den uſum derſelbigen/ bey mir zu ſehen/ wann es nur von frommen Menſchen vnd auch zu rechter Zeit vnd Gelegenheit geſucht wird.
Dann daß mancher meynen moͤchte/ daß ich juſt da bereit ſitze/ vnd warte/ biß ein Muͤſſiggaͤnger daher kaͤme/ vnd mir Vnruhe machen wuͤrde; gantz nicht.
Jch wil wol gern frommen Menſchen thun was ich kan/ aber nicht mein eigenes ligen laſſen/ vnd Frembden auffwarten.
Jch habe es vielmal gethan/ bin aber alſo gewitziget/ daß ich nicht mehr glaube vnd traue.
Dann vielmal etliche zu mir kommen/ mir ihre Noht zu erkennen gegeben/ daruͤber ich auß Mitleiden zu helffen zugeſaget/ ſo bald ſie ihr Begehren gehabt/ der Danck auch bey mir ſchon empfangen geweſen.
Jch hab mein Lebtag vielen gutes erzeiget/ aber wenig Trew gefunden/ welches mich abſchrecket mit boͤſen vnd falſchen Menſchen vmbzugehen.
Darumb ich auch vorgenommen/ den mehrern Theil meiner Wiſſenſchafft/ vnd ſonderlich in Medicinalibus, dem offenen Druck zu vntergeben; laͤſſt mir Gott das Leben/ ſo ſoll alle halbe Jahr etwas Gutes von mir herauß kommen/ vnd ſolches ſo lang ich lebe/ vnd die Feder in der Hand fuͤhren kan; wann Gott wil.
Verehrung an alle hohe Stands-Perſonen/ welche die edle vnd vnvergleichliche Geſundheit vnd langes Leben eiferig lieben vnd ſuchen.
DE MEDICINA UNIVERSALI, SIVE AURO POTABILI VERO.
DIeweilen ich nun mit der Huͤlffe Gottes in dieſer meiner Continuation Miraculi Mundi drey herꝛliche Proceſſen beſchrieben/ vnd ſolche an vnterſchiedliche Staͤnde verehret/ ihre Nahrung dadurch leichter vnd mit beſſerem Gewiſſen zu vermehren: der hohen Standes-Perſonen aber darneben nicht vergeſſen/ ſondern denſelbigen auch ein nuͤtzliches Stuͤcklein/ ihre Geſundheit lange Zeit zu erhalten/ vnd die verlorne wieder dadurch zu erlangen/ verehren wollen.
Weilen dann einer hohen Stands-Perſon am allermeiſten daran gelegen/ wie dieſelbe bey guter Leibsgeſundheit verbleibe/ vnd ihre von Gott gegebene Vnterthanen weißlich regiere/ die Frommen zu ſchuͤtzen/ vnd die Boͤſen zu ſtraffen/ Verſtand habe; Der gute Verſtand aber auß einem geſunden Hertzen vnd Gehirn (nechſt Goͤttlicher Gnaden) herkommen muß:
dann ohne gute Geſundheit gluͤcklich vnd wol zu regiren/ vnmoͤglich/ welches die taͤgliche Erfahrung genugſam beweiſet/ vnd vor aller Welt klar vnd offenbar genug iſt.
Weil dann eines gantzen Landes Wolfahrt an einem vernuͤnfftigen Regenten vnd Ober-Herꝛn/ vnd im widrigen aller Vntergang vnd Verderben von demſelbigen dependiret/ ſo iſt es ja noͤhtig dahin zu trachten/ daß das Haupt im Lande geſund/ friſch/ froͤlich vnd verſtaͤndig/ vnd ja nicht kranck/ traurig/ verdroſſen/ dum̃ oder vntuͤchtig zu regiren erfunden werde.
Darumb habe ich meinem Nechſten zu liebe/ vnd allen hohen Haͤuptern zu guter geſunden vnd langwierigen gluͤcklichen Regirung eine dienende odeꝛ helffende Univerſal-Medicin zu beſchreiben nicht vnterlaſſen koͤnnen noch wollen.
Dann auſſer der lieben Geſundheit niemand ein gantzer Menſch kan vnd mag genennet werden.
Was iſt ein krancker Menſch ihme oder andern nutz?
Gantz nichts; ſondern iſt nur vielen hinderlich vnd ſchaͤdlich:
Dann allzeit einem krancken Haupt viel geſunde Glieder dienen vnd auffwarten muͤſſen; ein geſundes Haupt aber hergegen den gantzen Leib gluͤcklich regiren kan.
Was hilfft einem ſchmertzhafften Krancken/ all ſein groſſes Haab vnd Gut/ welches er doch nicht genieſſen kan/ ſondern muß es mit Verdruß anſehen/ vnd ſchmertzlich verlaſſen: ein geſunder Leib aber billich allen Schaͤtzen der Welt weit vorzuziehen iſt.
Wann dann Geſundheit vnd Reichthumb/ als beyde groſſe Gaben Gottes/ beyſammen ſeyn/ alsdann man erſt fuͤr gluͤckſelig kan geſchaͤtzet werden:
Kranckheit vnd Armut aber aͤrger als der Tod ſelber zu achten.
Man ſiehet bißweilen fromme/ Gottsfuͤrchtige Herren vnd Regenten an gar geringen Kranckheiten hinwegſterben/ welche dem Land noch lange Jahre (wann gute Medicamenten vorhanden geweſen) haͤtten vorſtehen koͤnnen.
Der mehrer Theil Menſchen ſind aber alſo genaturt/ daß ſie gemeiniglich das vergaͤngliche Gut hoͤher als das geſunde Leben/ vnd das zeitliche Leben groͤſſer als die ewige Seligkeit achten.
Darumb ſich wenige auff gute Medicin legen/ ſondern ſchlaͤfferig vnd ſicher dahin leben/ ſo lang der Tod anklopffet: alsdann man erſt erfaͤhret/ was die Geſundheit fuͤr eine vnvergleichliche Gabe Gottes/ die Kranckheit hergegen fuͤr eine bittere Straffe der Suͤnden iſt.
Wann dann mancher ſo weit kom̃t/ daß er dieſes mercket vnd verſteht/ ſo iſt es gemeiniglich allbereit zu ſpaͤt/ die verſeumte vnd verwahrloſete Geſundheit wiederumb zu erlangen/ ſondern muß dieſelbe (nolens volens) dem Tode zum Raub laſſen.
Darumb billich jederman bey jungen vnd geſunden Tagen ſtetig an das ſchmertzhaffte Alter/ Kranckheit vnd Tod gedencken/ vnd die von Gott darzu verordnete gute Remedien beyzeiten ſuchen vnd darnach ſtreben ſolte.
Gleich wie man einen Vogel im eingeſchloſſenen Kefig gar leichtlich bewahren oder behalten kan; wann er aber außgeflogen/ uͤbel wieder zu ſangen: Alſo auch die Geſundheit gar leichtlich zu erhalten; wann ſie aber verloren/ muͤhſam wieder zu erlangen iſt.
Was hilfft es/ wann das Kalb ertruncken iſt/ vnd man dann erſt den Stall zumachen wil?
Doch ſoll man den Muht nicht fallen laſſen/ ſondern vor allen Dingen erſtlich vmb Vergebung der Suͤnden Gott bitten/ darnach diejenigen Mittel rechtmaͤſſig gebrauchen/ welche Gott darzu erſchaffen hat/ ſo kan es nicht fehlen/ wann das Gebaͤt eiferig/ vnd die Medicin gut iſt/ die Kranckheit weichen/ vnd die Geſundheit dargegen folgen muß.
Gottes Segen muß darbey ſeyn/ wann eine Medicin etwas Gutes verrichten ſoll; ohne den Willen Gottes iſt alles vnſer Thun vergeblich/ welches gewiß vnd warhafftig.
Es geſchicht nichts ohne den Willen oder Zulaſſung Gottes/ es ſey gleich gut oder boͤs.
Bey den Gottsfuͤrchtigen Frommen iſt alles gut/ wann es ſchon boͤs zu ſeyn von den Vnverſtaͤndigen geachtet wird/ ſondern muß ihme alles/ wie boͤs es auch waͤre/ zu gutem gedeyen:
hergegen bey den Gottloſen alles boͤs iſt/ wie gut es gleich vor der blinden Welt anzuſehen.
Jhre zeitliche vnd weltliche Gluͤckſeligkeit/ groſſes Gut vnd hohes Anſehen kan ohne die Froͤmmigkeit im Feuer gar nicht beſtehen/ ſondern muß im Rauch auffgehen/ vnd als eine lautere Eitelkeit verſchwinden; vnd iſt nichts beſtaͤndigers oder beſſers als die Gottesfurcht/ Froͤmmigkeit/ Tugend vnd Gutes thun/ alles andere iſt eitel vnd vergaͤnglich.
Darumb billich ein jeder/ er ſey gleich groß oder klein/ reich oder arm/ ihme die Furcht Gottes/ die Tugend vnd ſeine Geſundheit am hoͤchſten ſolte angelegen ſeyn laſſen.
Wie nun Gott gefuͤrchtet vnd rechtmaͤſſig geehret/ vnd ohne Heucheley vnd Falſchheit gedienet/ vnd auch die Tugend erlanget wird/ iſt zu finden in der heiligen Schrifft Altes vnd Neues Teſtaments.
Die Geſundheit aber zu erhalten/ vnd die Verlorene wieder zu erlangen/ wird allhier in dieſem kleinen Buͤchlein vollkoͤm̃lich beſchrieben gefunden/ dahin ich alle diejenigen/ welche ein geſundes Leben ſuchen/ gewieſen haben wil.
DE MEDICINA UNIVERSALI, SIVE AURO POTABILI VERO.
WAnn eine Medicin den Namen Univerſal fuͤhret/ ſo muß dieſelbe auch univerſaliter auff die tria Regna, als Vegetabilien/ Animalien vnd Mineralien wircken/ vnd derſelben hoͤchſte Medicin ſeyn:
So ſie mit ſolchen Tugenden vnd Kraͤfften aber nicht begabet/ ſie auch deß Namens nicht wuͤrdig/ vnd ihr ein ſolcher Ehren-Titel nicht gebuͤhret/ ſondern faͤlſchlich derſelben auffgelegt worden iſt.
Dieweil ich dann allhier von einer dergleichen Univerſal-Medicin zu ſchreiben fuͤrgenommen/ ſo iſts auch noͤhtig/ daß ich mit der That beweiſe/ daß dieſelbe (dem Namen gemeß) dasjenige verrichte/ was von einer Univerſal-Medicin zu verrichten erfordert wird.
Vnd ſoll oder muß auch ein Univerſal-Medicin nicht allein univerſaliter den dreyen Reichen/ als Vegetabilien/ Animalien vnd Mineralien zu Huͤlffe kommen/ vnd deren allerbeſter Freund/ Medicin oder Helffer ſeyn:
ſondern ſie ſoll vnd muß auch auß aller dreyen Reichen/ als Vegetabilien/ Animalien vnd Mineralien/ ohne zuthun anderer frembder Dinge/ auß jedwederem Reich abſonderlich/ vnd auch ohne ſonderbare groſſe Muͤhe vnd Koſten ſo wol von den Armen als Reichen koͤnnen zugerichtet vnd bereitet werden.
Darumb alle diejenigen irren/ welche ihnen naͤrriſcher weiſe einbilden/ es muͤſſe die Materia Medicinæ Univerſalis hier oder dort/ in dieſem oder jenem Lande/ mit groſſer Muͤhe vnd Koſten geſuchet vnd bereitet werden; welches alles ſchnur-recht gegen aller Philoſophorum Meynunglaufft/ welche einhellig bekennen/ daß ihre Materia allenthalben zu finden/ vnd der Arme ſo wol als der Reiche habe vnd beſitze; welches ja klar genug geſagt iſt.
Dieweil aber die ſpitzfindige Welt in ihrem Hochmut nicht begreiffen noch glauben kan/ daß in veraͤchtlichen Dingen etwas gutes verborgen/ vnd mit ihren Sinnen gar zu hoch hinauß wollen/ ſo laſſen ſie die Perlen vor Augen ligen/ vnd tappen nach der Huͤlſen oder leeren Schalen: Dahero die Philoſophi nicht vnrecht geſchrieben/ wann ſie ſagen/ daß ihre Materia niemand achten ſolte/ wann ſie mit Namen genennet wuͤrde: darumb ſie dieſelbe durch ſo viel vnd mancherley Ænigmata verdunckelt haben/ vnd gar nicht nach dem Buchſtaben zu verſtehen ſind.
Sendivogius bekennet/ daß er vielmaln etlichen die Kunſt von Wort zu Worten erzehlet/ niemand aber darnach gehorchet/ oder ſolches glauben koͤnnen/ weiln ihre Gedancken zu hoch in die Lufft geſtiegen/ vnd nicht begreiffen koͤnnen/ daß ein ſolch edel Kleinod in einem ſolchen verachten Subjecto verborgen waͤre: ſagt darneben/ man ſolte die Kunſt vnd Materiam Univerſalem ehender mit der Hand taſten/ als mit dem Verſtand erſinnen oder finden:
Jch aber ſage dieſes/ daß die Kunſt vegetabiliſch/ animaliſch vnd mineraliſch ſey/ vnd daß kein Menſch in der Welt iſt noch ſeyn kan/ welcher dieſe Materiam Univerſalem nicht kennete oder gebrauchte/ ja ein neugeboren Kind ohne dieſelbige nicht ſeyn noch leben kan: Dann allbereit an vielen Orten meiner Schrifften erwieſen/ daß das Nitrum in allen Dingen der Welt/ nicht allein in allen Vegetabilien/ Animalien vnd Mineralien/ ſondern auch in allen Elementen/ als Erden/ Waſſer/ Lufft vnd Feuer/ zufinden; darumb billich Materia Univerſalis mag vnd kan genennet werden:
dann niemand ohne die Elementa leben kan.
Wer es nun nicht glauben kan noch wil/ der mag es bleiben laſſen.
Was geſagt iſt/ das iſt geſagt/ ein mehrers iſt nicht noͤhtig.
Vnd dieſes wenige ſey genug de Materia Univerſali.
Die Præparation aber betreffende/ habe ich an vielen Orten meiner Schrifften klaͤrlich davon tractiret/ aber ſonderlich in meinem Miraculo Mundi, vnd was deme angehoͤrig/ derohalben vnnoͤhtig ein mehrers davon zu ſagen.
Doch zum Vberfluß muß ich dieſes noch ſagen vnd bekennen/ obwoln ich eine ſolche Univerſal-Medicin zu etlichmalen bereitet/ ſo iſt ſie mir doch nicht allemal wol gerahten/ habe auch niemaln dieſelbe zur vollkommenen perfection oder fixation auß Manglung der Zeit vnd Gelegenheit/ wie auch vieler Verhindernuͤß/ bringen koͤnnen.
So weit ich aber dieſelbe gebracht/ vnd noch innerhalb dreyen Tagen lang bringen kan/ vnd was ich damit außgerichtet/ vnd noch dieſe Stunde præſtiren kan/ ſoll der poſteritaͤt zur ewigen Gedaͤchtnuͤß vnd guten Lehr vnd Nachricht nicht verhalten bleiben; vnd ſolches darumb/ auff daß Gottes Allmacht vnd Guͤtigkeit beſſer dadurch bekand/ ſein heiliger vnd Goͤttlicher Name geehret/ vnd viel tauſend armen Krancken darmit geholffen wuͤrde.
Dieſes iſt die einige Vrſach/ welche mich dahin bewogen/ von ſolcher Univerſal- Medicin zu ſchreiben:
dann ich mein Gewiſſen nicht beſchweren wollen/ davon zu ſchweigen/ vnd ſolche edle Gabe Gottes vnd allergnaͤdigſtes Talentum zu verbergen/ oder mit mir vnter die Erde zu nehmen.
Daß aber mancher meynen moͤchte/ durch ſuͤſſe Worte oder Verſprechung groſſer Geſchencken dieſer Univerſal-Medicin Bereitung von mir außzulocken oder abzuſchwaͤtzen/ vnd hernach zu uͤppigem/ hoffaͤrtigem/ Gottloſen Leben/ dem armen menſchlichen Geſchlecht zum Schaden vnd Nachtheil gebrauchen wolte/ derſelbe bilde ihm gar nicht ein/ daß ichs thun werde:
dann ich auch nicht Macht habe ſolches zu thun/ weil es eine Gabe Gottes/ vnd nicht deß Menſchen iſt; wuͤrde mich lieber toͤdten laſſen/ als einem Gottloſen Menſchen zu offenbaren.
Darzu wolle ihme auch niemand einbilden/ weiln ich dieſe meine Medicin Univerſal nenne/ daß man mit groſſem Nutzen die vnvollkommene Metallen damit in Gold verwandeln/ vnd groſſe Schaͤtze darmit ſamlen koͤnte/ wie ſonſten von den Philoſophis ihrer Medicin iſt zugeſchrieben worden:
dann ich von ſolcher Transmutation gar nichts weiß/ auch nichts zu wiſſen begehre/ noch jemaln darnach getrachtet/ ſondern dancke Gott fuͤr feine Gnade/ daß ich eine Medicin habe/ damit ich den armen Krancken auß Barmhertzigkeit in Schmertzen vnd Noͤhten zu Gottes Ehren beyſpringen vnd helffen kan.
Auch bekenne ich warhafftig/ daß ich noch zur zeit den geringſten Nutzen in Verbeſſerung der Metallen darmit nicht gehabt/ noch auch zu haben ſuche/ ſondern contentire mich mit einer guten Medicin/ darbey das taͤgliche Brod mir Gott verhoffentlich genugſam beſcheren wird:
dann Vberfluß noch Reichthum begehre ich nicht/ Gott wolle mich nur vor Mangel vnd Armut behuͤten/ vnd auch nicht zu ſatt werden laſſen/ auff daß ich mich nicht erheben vnd ſagen moͤchte:
Wer iſt der HErꝛ?
Vnd wann ich auch ſchon mit dieſer Medicin groſſen Nutzen in Metallicis zu thun wuͤſte/ ſo wuͤrde ich ſolches doch nicht thun/ vnd ein ſolche groſſe Gabe Gottes an das irdiſche vnd vergaͤngliche hencken/ vnd ſolche den krancken Armen/ darzu ſie von Gott erſchaffen/ dadurch entziehen vnd berauben.
Es moͤchte wol ſeyn/ daß dieſe meine Univerſal-Medicin mit der Zeit durch fleiſſiges ſuchen dahin zu bringen/ daß ſie auff die geringe Metallen/ dieſelbe mit Nutzen zu verbeſſern/ operiren koͤnte/ welches in Gottes Haͤnden ſteht/ vnd ihme allein vorbehalten iſt/ vnd mandaruͤber ſeine Gnade mit Gedult erwarten muß.
Vnterdeſſen haben wir die gute Medicin fuͤr die Krancken/ vnd die Warheit vnd Muͤglichkeit der Kunſt/ als eine genugſame Materiam allen Farneriſchen Ignoranten vnd Veraͤchtern ihre Luͤgen- vnd Schmaͤhmaͤuler darmit zu ſtopffen.
Nun moͤchte mancher Farneriſcher Eſel ſeinen giftigen Geiffer auß ſeinem Maul fallen laſſen/ vnd vorwenden/ wie ich meine Medicin mit recht Univerſal nennen koͤnte/ da ich doch ſelber bekente/ keinen Nutzen in transmutatione Metallorum darmit zu thun wiſſe/ ſondern dieſelbe nur fuͤr eine gute Medicin hielte vnd außgebe:
Die Philoſophi hergegen aber bezeugeten/ daß durch eine Univerſal-Medicin auch alle vnvollkommene Metallen realiter mit groſſem Nutzen dadurch in das beſte Gold koͤnten verwandelt werden.
Denen nun zu begegnen/ gebe ich dieſe Antwort/ vnd ſage: Daß dieſe meine Medicin/ davon allhier gehandelt wird/ obwol ich noch zur zeit keinen Nutzen in metalliſcher Verbeſſerung dabey gehabt/ dennoch in der That ſelbſten beweiſet/ daß ſie Univerſal ſey/ vnd mit Warheit alſo moͤge genennet werden.
Dann ich dieſe Medicin noch niemaln zur vollkommenen perfection oder fixation (wie oben vermeldet) auß Mangelung der Zeit vnd vieler Hindernuͤſſen bringen koͤnnen.
Wer weiß/ was Gott weiters darinn beſcheren oder geben wird.
Man kan einem neugebornen Kinde nicht verweiſen/ daß es keinen Mannsverſtand hat/ noch reden/ oder groſſe Dinge verrichten kan/ vnd ſagen:
Das iſt kein Mann/ hat keinen Bart/ kan nichts verſtehen noch thun/ ligt da/ vnd weiß ihme ſelber nicht zu helffen/ hat nichts als was man ihm gibt oder hilfft:
man laſſe aber das Kind nur alt werden/ gebe ihm ſeine behoͤrliche Speis vnd Tranck/ ſo wird es mit der zeit ſchon groß werden/ Verſtand vnd Staͤrcke bekommen/ vnd weiter ſeines Gleichen generiren oder multipliciren koͤnnen.
Dann/ wann erſtlich die menſchliche Geſtalt einmal nur da iſt/ kan hernacher durch die Zeit nichts anders darauß werden/ als ein vollkommener perfecter Menſch: Alſo es auch mit dieſer meiner Medicin eine ſolche Beſchaffenheit hat/ vnd einem kleinen neugebornen Kindlein zu vergleichen iſt/ wann dieſelbe Medicin more Philoſophico gepfleget vnd gewartet/ endlich ohne Zweiffel zur perfection erwachſen wird: dasjenige aber/ was ſie allbereit thut/ Zeugnuͤß genug iſt/ daß mit der zeit etwas beſſers darauß werden kan vnd muß.
Gleich wie nun ein guter Vatter/ daß ſeine Kinder noch bey ſeinen Lebzeiten erwuͤchſen/ gute Heyrahten thaͤten/ vnd wieder ihres Gleichen den Stam̃ vnd Namen zu vnterhalten/ vnd die Welt zu vermehren/ auf daß er ſich uͤber Kindeskinder erfreuen moͤchte/ zwar gerne ſaͤhe/ ſo hat er doch keinen Buͤrgen oder Verſicherung/ daß er ſolche Zeit erleben/ vnd dieſer gewuͤnſchten Gluͤckſeligkeit genieſſen moͤchte.
Muß alſo alles der Gnaden Gottes heimſtellen/ vnd zu frieden ſeyn/ was Gott mit ihme oder den ſelnigen zu verrichten vorgenommen oder beſchloſſen hat.
Gott der Allmaͤchtige zeigete zwar Moyſi das gelobte Land/ lieſſe es ihm aber nicht erleben/ daß er deſſen Fruͤchte genieſſen konte.
Eben alſo hat mir Gott auß Gnaden das gelobte Land gezeiget/ ob ich aber hinein zu kommen/ vnd die geſegnete liebliche Fruͤchten darinnen zu pruͤfen wuͤrdig bin/ iſt Gott allein bekand.
Gott hat mir in meinem Alter ein ſchoͤn vnd wolgeſtaltes philoſophiſches Kind beſcheret/ deſſen ich mich zwar erfreue; daß er mir aber das Leben ſo lang goͤnnen wird/ daß ich ſolches Kindes Mannlichkeit erleben moͤchte/ ich gar nicht wiſſen kan.
Gleich wie ſich nun ein Vatter/ wann ihme Gott zu Fortpflantzung ſeines Namens einen jungen Erben in ſeinem Alter beſcheret/ obwolen er weiß/ daß er die Zeit nicht erleben kan/ daß er ſeinen Erben mannbar ſehen moͤchte/ vnd ſein Kind anderen (ſolches auffzubringen) hinterlaſſen muß/ dennoch ſich hoͤchlich erfreuet/ daß das Kind ſeinen Namen hat/ vnd ihme nach ſeinem Tod in ſeine Fußſtapffen tretten moͤchte.
Gleicher weiſe erfreue ich mich uͤber mein junges medicinaliſch Kind/ wann ich ſchon nicht erleben ſolte/ ſelbiges zu vollkommener perfection zu bringen/ ſo zweiffele ich doch gantz nicht/ Gott werde dieſes junge Kindlein durch andere fromme Pflegvaͤtter zu Gottes Ehren/ vnd vieler tauſenden armen Krancken/ auffziehen/ vnd zur Mañbarkeit/ groſſer Staͤrcke/ Krafft vnd Tugend auffbringen laſſen:
wie ſolches nach meiner einfaͤltigen Meynung am fuͤglichſten geſchehen moͤchte/ wird hier vnd dort an vnterſchiedlichen Orten meiner Schrifften ſtuͤckweis zu finden ſeyn/ vnd nicht noͤhtig/ ein mehrers allhier davon zu ſchreiben.
Von Geſtalt/ Form/ Art vnd Eigenſchafft/ wie auch wunderbarlichen groſſen Tugend vnd Krafft meines Auri Potabilis veri.
DIe Geſtalt dieſes neugebornen Kindes betreffend/ ſo ſoll der guͤnſtige Leſer wiſſen/ daß es einem nackenden kleinen Kind gleich/ gantz vnanſehnlich mit einer einfaͤltigen Weiſe angethan.
Allerhand Farben aber die in der Welt ſeyn moͤchten/ verborgen in ihme zu finden; vnd je aͤlter es wird/ je ſchoͤner es auch Farben erlanget.
Das Feuer iſt ſeine taͤgliche Speiſe/ vnd gibt ihme auch von mancherley Farben die Kleidung/ macht es ſtarck/ ſchoͤn/ ſtoltz vnd maͤchtig/ vnd mag mit recht ſein Vatter genennet werden.
Es iſt aber auß der Erden geboren/ liebet dieſelbige/ vnd gebrauchet ſie zu ſeiner Wohnung/ ſo lang biß daß es zu gewuͤnſchtem Alter vnd voͤlligen Jahren gekommen/ vnd ſeinem Vatter/ dem Feuer/ gleich worden iſt/ alsdann es die Erden/ ſeine Mutter/ verlaͤſſet/ vnd als ein Herꝛ uͤber ſeine ererbte Guͤter herꝛſchet; alſo jung vnd vnerzogen/ aber alles noch kindiſch an ihme befunden wird/ dennoch genugſam zu ſehen/ was auß ihme fuͤr ein ſtarcker Mann werden kan; wie das alte Spruͤchwort ſaget:
Was zum Dorn wil werden/ das ſpitzet ſich bald.
Dann/ kan ein kleines neugeboren Kind ſo viel Gutes verrichten/ was ſolte es dann nicht thun koͤnnen/ wann es zu vollkoͤm̃lichen Alter gekommen.
Wollen derohalben beſehen/ was es jetzunder in ſeiner Kindheit bey den Vegetabilen, Animalien vnd Mineralien univerſaliter thun kan/ vnd erſtlich von den Vegetabilien.
Wie vnd auff was Weiſe man probiren ſoll/ daß dieſes Aurum Potabile oder Aqua Vitæ Philoſophorum die hoͤchſte Medicin aller Vegetabilien ſey.
JEderman iſt bekand genug/ daß die Vegetabilien/ wann ſie wachſen vnd ſich vermehren ſollen/ geſpeiſet werden muͤſſen/ welche Speiſe anders nichts als ein ſulphuriſch Saltz/ es komme gleich auß den Vegetabilien/ Animalien vnd Mineralien/ ſo iſt es den Vegetabilien eben viel/ wann ſie mir ihre Nahrung davon haben/ wachſen vnd ſich dadurch vermehren koͤnnen.
Der Bauersmann gebraucht den Miſt von allem Vieh/ vnd tuͤnget ſeine Felder damit/ daß der hineingeſaͤete Saamen das Saltz darauß ziehe/ ſich davon nehre/ wachſe vnd vermehre/ vnd weiß ſonſten von keinem andern tuͤngen.
Ein wahrer Naturkuͤndiger aber gebraucht zu ſolchem Tuͤng oder Nahrung auch die Animalien vnd Mineralien; davon in meinen Schrifften/ vnd ſonderlich im Miraculo Mundi, weitlaͤufftig gehandelt/ vnd iſt nicht noͤhtig/ ſolches allhier zu repetiren.
Dieweiln dann dieſes mein Aurum Potabile auch ein Sal ſulphureum, doch viel ſtaͤrcker vnd kraͤfftiger als dasjenige/ ſo in dem gemeinen Viehmiſt ſteckt/ vnd gleichſam aller Vegetabilien Wachsthumb vnd Vermehrung befoͤrdert/ alſo habe ich den Uſum oder Gebrauch in Verbeſſerung derſelben kuͤrtzlich hieherſetzen wollen/ dadurch zu beweiſen/ daß dieſes mein Aurum Potabile aller Vegetabilien hoͤchſte Medicin ſey/ vnd deroſelben Particular-Medicin auß dem Viehmiſt weit zuvor gehe/ vnd univerſaliter ſeine operation verrichte.
Dann ſo der Pferde-/ Kuͤh- oder Schafmiſt auch eine Medicin fuͤr Menſchen vnd Metallen waͤre/ gleich wie er fuͤr die Vegetabilien iſt/ ſo koͤnte man ſolche gleicher weiſe Univerſal neunen: dieweiln aber der Viehmiſt nur allein der Vegetabilien Medicin iſt/ vnd mit den Animalien vnd Mineralien keine Gemeinſchaft hat/ derſelbige billich nur fuͤr eine Particular-Medicin fuͤr die Vegetabilien zu halten.
Doch ſo das Saltz auß dem Viehmiſt gezogen/ vnd zu einen brennenden Salpeter verwandelt wird/ (welches leichtlich zu thun iſt) alsdann es auch zu einer Univerſal-Medicin zu bereiten/ aber ehender nicht/ ſondern allein vor eine Particular-Medicin der Vegetabilien ſoll vnd muß gehalten werden: dieſes mein Aurum Potabile aber ein wahres Univerſale.
Dann es nicht allein der Vegetabilien/ ſondern auch der Animalien vnd Mineralien hoͤchſte Medicin iſt; welches allhier vollkoͤm̃lich ſoll bewieſen werden/ nemlich alſo:
Laſſe dir machen etliche Geſchirꝛ von guter Erden/ welche ſich ſteinicht brennt/ als da iſt die Coͤllniſche/ Siburger/ Waldenburger/ oder dergleichen/ die fein dicht iſt/ vnd kein Waſſer in ſich ſchlncket; oder in Mangelung ſolcher Erden/ kan man die Geſchirꝛ von Glas ſtarck blaſen laſſen:
dann lockere Erden/ wann ſie gleich mit Bley glaſiret/ zu dieſem Werck gar nicht tauget.
Darumb man gute Geſchirꝛ darzu haben ſoll/ welches wol in acht ſoll genommen werden.
Das Geſchirꝛ muß ohngefehr einer guten Spannen hoch oder tieff ſeyn/ vnd in der Weite auch nicht kleiner: am Boden ſoll man etliche kleine Loͤchlein machen/ gleich wie ſonſten bey den Blumen-Toͤpffen auch zu geſchehen pflegt: dieſe Toͤpffe ſoll man mit einem klaren/ mageren Sand biß oben an anfuͤllen/ vnd darein einige Saamen der Kraͤuter ſtecken/ doch deren nicht mehr als etwan drey oder vier/ wann etwan die eine nicht auffgieng/ dennoch das ander fortkaͤme; vnd wann ſie alſo eingeſteckt/ ſo ſoll man gedachten Sand mit nachbeſchriebenen Univerſal-Waſſer befeuchten/ an die Sonn vnd Lufft ſtellen/ vnd wachſen laſſen/ ſo wird der Saame/ wann er gut vnd nicht zu alt geweſen/ innerhalb wenig Tagen auß dem Sand herfuͤrwachſen/ gleich er ſonſten auß einem fetten Erdreich:
So bald aber die Saͤmlein etwan eines Fingers lang gewachſen/ ſo ſoll man zuſehen/ welche am groͤſten vnd ſtaͤrckſten ſind/ vnd deren zwey ſtehen laſſen/ die andern aber ſoll man außrupffen/ auff daß eines das ander in dem wachſen nicht hindere/ ſondern Raum genug im Topff zu wachſen haben moͤge.
Auch ſoll man gedachtes Geſchirꝛ mit dem Sande in eine ſtarcke von gleicher guten Erden gebrandten Schuͤſſel oder Scherben ſtellen/ wann etwan gedachtes medicinaliſch 🜄 durch den Sand ruͤnne/ ſolches nicht verloren/ ſondern auffgefangen/ vnd wieder in den Sand-Topff geſchuͤttet werden moͤchte.
Auch ſoll man zuſehen/ daß kein Regen darauff falle/ vnd gedachtes medicinaliſch 🜄 auß dem Sand ſchwemme/ vnd dem Kraut ſeine Nahrung entziehe.
Vnd ſoll auch der Sand allzeit nur ein wenig feucht ſeyn/ vnd nimmer gantztrucken werden/ ſondern in rechtmaͤſſiger temperatur erhalten werden.
Wann das geſchicht/ ſo wird das Kraut in kurtzer Zeit vollkoͤm̃lich Blumen vnd Fruͤchte bringen/ viel ehender vnd beſſer/ als wann es auß einem mit Viehmiſt getuͤngtem Erdreich gewachſen waͤre.
Die Farben werden ſchoͤner/ der Geruch ſtaͤrcker/ vnd ihre Kraͤfften groͤſſer/ auch werden ſolche Kraͤuter ihre Kraͤfften laͤnger behalten/ vnd vnverderblicher als andere dergleichen Kraͤuter ſeyn.
Vnd wann durch lange Zeit die erſte zugegoſſene Feuchtigkeit durch die Sonn vnd warme Lufft verdunſtet vnd abgenommen/ man hernacher mehr mit anderem Regenwaſſer/ darinnen ein wenig obgedachtes Aurum Potabile ſolvirt/ wieder den Sand befeuchten muß.
Dann ſo lang das Kraut waͤchſet vnd zunimbt/ ſo lang auch ihme Nahrung muß gegeben werden; dañ auß bloſſem Sand vnd Regenwaſſer nichts wachſen oder ſich vermehren kan/ wie aller Welt genugſam bekand iſt.
Deßgleichen kan man durch Huͤlffe dieſer Univerſal-Medicin alle Kraͤuter mitten im Winter gruͤn vnd wachſend machen/ wann etwas davon zu deren Wurtzeln gethan wird/ vnd koͤnnen alle Gewaͤchs der Vegetabilien alſo dadurch verbeſſert werden/ daß ſie viel ehender herfuͤr wachſen/ Blumen vnd Fruͤchte bringen/ als andere Kraͤuter auß einer gemiſteten Erden.
Seynd auch dieſe den gemeinen in allen Tugenden vnd Kraͤfften weit vorzuziehen.
Vnd dieſes von einer Medicina Univerſali ſimplici zu verſtehen:
So man aber die Kraͤuter noch beſſer vnd kraͤfftiger haben wolte/ ſo wuͤrde ſolches geſchehen/ wann man dieſer Medicinæ Univerſali ein metalliſches fermentum zuſetzte/ vnd alsdann gebrauchte.
Jſt das fermentum von Gold/ ſo werden die Kraͤuter nicht allein guͤldiſche Kraͤfften im wachſen erlangen/ ſondern ſie werden auch hie vnd dort an den Blaͤttern vnd Blumen guͤldene Flecken als kleine Sternlein bekommen/ welches ſchoͤn vnd mit Verwunderung anzuſehen:
Jſt aber das fermentum von ☽/ ſo werden die Kraͤuter ſilberne Tugenden/ wie auch keine Kennzeichen im wachſen bekommen.
Darumb ſolche Kraͤuter/ welche ohne das dem Hertzen gut ſeyn/ durch ein guͤldiſches fermentum, diejenige aber/ ſo dem Gehirn zugeeignet/ mit einem ſilbernen fermento zum wachſen ſollen gebracht werden/ ſo erlanget man wunderbarlicher Kraͤfften Kraͤuter/ welche Art Kraͤuter ein jeder groſſer Herꝛ/ deme ſeine Geſundheit lieb/ ihm in ſeinen Garten zeugen ſolte/ vnd ſolches nicht allein wegen ihrer Schoͤne vnd Lieblichkeit/ wie auch groſſer Krafft vnd Tugend/ damit ſie andern gemeinen Kraͤutern weit vorgehen/ ſondern auch darumb/ wann ſie ſich etwan ſcheuen moͤchten/ dieſes mein Aurum Potabile alſo immediatè in Leib zu nehmen/ dargegen gemeiniglich vnerfaͤhrene Medici viel plerrens machen/ vnd ihren Herren ſolche zu gebrauchen verbieten/ vnd als Gifft zu ſcheuen vermahnen.
Wann ſie dann dieſe Kraͤuter an ſtatt deß Auri Potabilis gebrauchten/ ſie der vnnoͤhtigen Sorgen frey waͤren/ vnd dennoch deß Auri Potabilis Kraͤfften mediatione Vegetabilium genieſſen koͤnten/ vnd nicht allein durch Huͤlffe oder Mittel der Kraͤuter/ ſondern auch durch Mittel der Animalien ſolches Aurum Potab. den Menſchen fuͤglich vnd bequemlich beyzubringen/ nemlich alſo: Man kan Haber/ Gerſten/ Weitzen/ oder ein ander Korn/ mit gedachtem medicinaliſchen Univerſal- Waſſer anfeuchten/ vnd den Huͤnern zu eſſen geben/ ſie ein zeitlang damit nehren vnd ſpeiſen/ ſo wird die medicinaliſche Krafft deß Waſſers von den Huͤnern verzehret/ vnd in Huͤnerfleiſch verwandelt/ welches Huͤnerfleiſch dann viel edeler/ kraͤfftiger vnd geſuͤnder ſeyn wird/ als ein ander Huͤnerfleiſch.
Die Stercora der Huͤner kan man verſam̃len/ vnd vnter Sand miſchen/ Kraͤuter darein ſaͤen vnd wachſen laſſen/ werden gleicher weiſe beſſer als gemeine Kraͤuter; dann was die Huͤner nicht verzehret/ oder zu etnem medicinaliſchen Huͤnerfleiſch verwandelt/ das thun hernach die Kraͤuter/ alſo/ daß gar nichts von dem Auro Potabili verloren geht/ ſondern alles zu Nutzen kom̃t.
Fuͤrwar eine uͤberauß-ſchoͤne Transplantatio Medicinæ Univerſalis in Vegetabilia & Animalia, ſolche deſto ſicherer von zarten groſſen Herren zu genieſſen/ oder ſorgloſer zu gebrauchen.
Dann/ wann groſſe Herren ſehen/ daß dieſe meine Medicina Univerſalis den zarten Kraͤuter-Saͤmlein/ wie auch jungen Huͤnern nichts ſchadet/ ſondern viel mehr dieſelbige ſtaͤrcket vnd geſund wachſen macht/ ſo werden ſie ja ſo viel glauben vnd verſtehen/ daß ſie auch dem Menſchen (der doch beyweitem ſo zart nicht iſt als ein kleines Kraͤuter-Saͤmlein oder junges Huͤnlein) nichts ſchaden koͤnnen.
Jſt die Medicin ſo edel vnd kraͤfftig/ daß ſie ein gifftig Minerale, als den Mercurium (wie wir bald ſehen vnd hoͤren werden) in wenig Stunden in ein beſtaͤndig Gold verwandeln kan/ ſo muß ſie ja nicht gifftig oder boͤs ſeyn/ dann ein Boͤſes das ander Boͤſe nicht gut machen kan/ ſondern viel mehr aͤrger machen wuͤrde; darauß ja klar vor Augen/ daß gemeldtes Aurum Potabile nicht boͤs/ ſondern eine heilſame Univerſal-Medicin fuͤr die Vegetabilien/ Animalien vnd Mineralien ſeyn muͤſſe.
Wer dieſes nun nicht glauben oder begreiffen kan/ dem kan ich nicht helffen; das meinige hab ich gethan/ vnd gut gemeynt/ der etwas beſſers weiß/ der gebe es herfuͤr/ vnd verachte dasjenige nicht/ das er nicht verſtehet/ auff daß er nicht dem verlogenen vnd uͤberwieſenen Farnar gleich geachtet werde.
Jch mag wol leiden/ daß alle Menſchen mehr wiſſen als ich/ ſcheme mich auch nicht deß lernens/ wann ich eines beſſern berichtet werde: daß aber ein Ignorant kommen/ vnd bloß auß Neid meine warhaffte Schrifften verachten/ vnd doch dargegen nichts beſſers heraußgeben wolte/ den achte ich nicht beſſer als Farnarn.
Jch vermeine aber/ es werden ſich ſo leichtlich deß Farnars Bruͤder mit ihren Eſels-Ohren nicht herfuͤr thun: dañ ihr Redelsfuͤhrer die Pfoten allbereit verbrand/ vnd andern dergleichen verwegene Schelmſtuͤcke zu thun ein Schew geworden iſt.
Es muͤſſe dann ein neuer Farner oder Eroſtratus herfuͤr kommen/ vnd ihme durch ſein Boͤſes thun einen vnſterblichen Namen machen wollen; deme es dann auch gelingen wird/ wie es andern Gottloſen auch gelungen/ daß ſie Schand vnd Schaden ſelber davon tragen werden.
Es kom̃t mir Farner vnd Eroſtratus, welche durch ihr Vbelthun einen vnſterblichen Nanten geſucht haben/ vor/ wie derjenige ſchwartze viel-beinige moͤrderiſche Wurm/ welcher ein groſſer Feind der Regenwuͤrme iſt/ davon ich in dem Andern Theil meiner Pharmacopœæ Spagyricæ Meldung gethan.
Selbiger Wurm nehret ſich nicht von der Erden/ oder Kraut vnd Gras/ wie ſonſten andere Wuͤrme thun/ ſondern er ſuchet in der Erden die fetten Regenwuͤrmer/ haͤnget ſich daran/ beiſſt ein Loch hinein/ vnd ſauget ihnen den Safft auß dem Leib/ davon er ſo dick vnd feiſt wird/ davon er ſchwerlich kriechen kan/ wieviel er auch Beine hat.
Vnd wird ſolcher Wurm Fruͤhlingszeiten gantz mager geſehen/ den Sommer durch aber macht er ſich von den Regenwuͤrmen ſo fett/ vnd kom̃t gar nicht weiter herfuͤr/ es ſey dañ/ daß er ſich an einen Regenwurm hencket/ derſelbige von ihme gebiſſen/ vnd in der Erden ſich ſeiner nicht erwehren koͤnnen/ in Meinung/ ſeiner deſto beſſer quit vnd los zuwerden/ heraußkreucht; der ſchwartze Wurm aber/ obwol er den zehenden oder dreiſſigſten Theil ſo groß nicht iſt als der Regenwurm/ dennoch durch ſein ſcharffes Gebiß ſo veſt ſich anhaͤngt/ daß ihn der Regenwurm auß der Erden ans Tageslichtſchleppen muß:
So bald er aber auß der Erden iſt/ vnd einen Menſchen erſichet/ ſo laͤſſt er von dem Regenwurm ab/ vnd verbirgt ſich in die Erden/ vnd ſuchet weiter einen andern Wurm zu peinigen/ vnd ihm ſein Blut außzuſaugen: der erloͤſte Regenwurm aber/ welcher bißweilen halb entzwey gebiſſen iſt/ kreucht auch in die Erde/ vnd heilet ſeine Wunden auß eigener Kraftwieder.
Jch habe ſolchem Streit offtermals zugeſehen/ vnd den ſchwartzen Wurm ertapt vnd getoͤdtet; dann wie geſagt/ werden ſie gar nicht geſehen/ wann ſie nicht von den Regenwuͤrmen/ daran ſie ſich hencken vnd ſelbigebeiſſen/ herauß gezogen werden.
Wann dann ſolcher vielfuͤſſige Wurm ſich wie ein ander Wurm auß der Erden nehrete/ vnd die Regenwuͤrme zu frieden lieſſe/ wuͤrde niemand ſolchen kennen/ vnd von ihm zu ſagen wiſſen: nun er aber durch ſeine boͤſe Natur den Regenwurm beiſſet/ wird er an deß Tages Licht gebracht/ vnd bekom̃t einen Namen/ vnd wird bekand/ der doch ſonſten nimmer waͤre bekand worden/ wann er den Regenwurm nicht gebiſſen/ ſein Blut außgeſogen/ vnd alſo an das Licht gekommen waͤre.
Was fuͤr einen Namen nun dieſer Wurm hat (nemlich ein Blutſaͤuger) ſolchen man Farnern auch rechtmaͤſſig geben koͤnte.
Dann eben wie dieſer moͤrderiſche Wurm ohne gegebene Vrſach den Regenwurm in der Erden ſo lang peiniget/ biß daß er herauß zu kriechen gezwungen wird/ eben alſo Farner gegen mich procediret.
Dann ſo ſich Farner ehrlich durch ſeiner Haͤnde Arbeit nehren wollen/ er ſich nicht an mich gehencket/ das Blut von mir außzuſaugen/ vnd ich ihn auß der Erden ans Tageslicht ſchleppen duͤrffen.
Wer haͤtte erfahren wer Farnar waͤre/ wann er mir nicht vntrew geweſen/ Schmaͤhkarten wider mich geſchrieben/ vnd mir viel Schaden vnd Vnruhe zugefuͤget/ auß meinem Blut ſich fett zu machen.
Gleich wie nun gedachter Blutſaͤuger in ſeiner boͤſen Natur der Welt bekand wird/ daß man ihn hinfuͤro kennet/ vnd fuͤr einen moͤrderiſchen Blutſaͤuger haͤlt:
Alſo wird auch hergegen deß Regenwurms heilſame Natur zugleich darbey erkant vnd erlernet.
Dann wer haͤtte erfahren/ daß der Regenwurm einen ſolchen heilſamen Safft haͤtte/ wann er nicht von dem Blutſaͤuger verwundet/ vnd ſich ſelber wieder heilen koͤnnen.
Haͤtte Farner nicht nach meinem Gut vnd Blut getrachtet/ vnd mich in Ruhe gelaſſen/ waͤre ſo wol er in ſeiner teuffeliſchen Art/ als auch ich in gutem vielleicht der Welt nicht bekand worden.
Niemand haͤtte erfahren/ daß er ein ſolcher treuloſer/ falſcher/ verlogener vnd betrogener Ehren-Dieb vnd Meuchel-Moͤrder waͤre:
Auch wuͤrde niemand diejenige Secreta bey mir zu ſeyn geſucht haben/ welche mir Farnar durch ſeine Schmaͤhkarten allbereit außgepreſſt/ vnd ich der Welt zum beſten bekand gemacht habe.
Jſt alſo kein Ding in der Welt ſo boͤs/ es dienet noch zu etwas guts.
Dann ob ſchon gedachter Blutſaͤuger den Regenwurm zwar vnbilliger weiſe beiſſet/ dennoch durch ſein boͤſes Thun er offenbaret/ vnd der Welt bekand macht/ daß der Regenwurm einer heilſamen guten Natur ſey.
Haͤtte Farner nicht Schmaͤhkarten vnd Paßquillen gegen mich drucken laſſen/ haͤtte ich keine Vrſach gehabt/ mich dagegen zu verantworten; vnd indeme ich mich verantworte/ kommen viel ſchoͤne Secreta auß dem verborgenen an deß Tages Licht.
Gewißlich wuͤrde ich nimmermehr mich haben mercken laſſen/ daß ich in dem Licht der Natur ſo weit gekommen/ ſondern wuͤrde mich in der Erden ſtill (einem Regenwurm gleich) verborgen gehalten haben/ wann mich der Blutſaͤuger vnd moͤrderiſche Farnar durch ſein gifftiges Gebiß nicht herauß getrieben haͤtte.
Dieſes Gleichnuͤß wolle mir niemand in Argem auffnehmen/ dann es ſich hieher nicht uͤbel ſchicket/ weiln ich bey mir wol betrachten kan/ daß ihrer viel ſich verwundern werden/ warumb ich ſo klar von ſolchen groſſen vnd vnerhoͤrten Dingen ſchreibe/ die Vrſach aber allhier ſie vernehmen koͤnnen.
Dann ſo ich mich nicht etwas bekand gemacht/ Farnar bey dem groſſen vnverſtaͤndigen Hauffen Poͤffels leichtlich ſich einer Victori beruͤhmen moͤgen/ welche aber hierdurch ihme gantz vnd gar zu einer Schande gemacht.
Wird nun hinfuͤro jederman leichtlich vrtheilen koͤnnen/ wie vntrew vnd Gottlos der Farner mich vnd meine Schrifften verachtet/ vnd wie auffrichtig ich es gegen meinen Nechſten gemeynet/ welches ich in Parentheſi der gantzen Welt zur Nachricht nicht verſchweigen ſollen.
Vnd wird dieſes mein Aurum Potabile verhoffentlich vielen tauſenden frommen Menſchen eine heilſame Medicin/ mir ein langer Arm vnd ſtarcke Hand gegen alle meine Feinde/ Farnarn aber vnd ſeinem Teuffeliſchen Anhang eine toͤdtliche Gifft ſeyn.
Dann/ gleich wie ein Storch die Schlangen vnd Kroͤten/ vnd alles Vngeziefer vertreibet vnd wegraͤumet/ alſo dieſe Medicin auch alles Farneriſche Ottergezicht in kurtzem verſchlingen wird/ daß auch ihre Diebiſche Fußſtapffen nicht mehr werden zu ſehen ſeyn.
Auff daß aber ihme niemand ſo frembde wolle vorkommen laſſen/ was ich ſchreibe/ daß alle Kraͤuter durch mein Aurum Potabile im wachſen darauß guͤldiſche Naturen extrahiren ſolten/ ſo finde ich rahtſam/ die Moͤglichkeit durch warhaffte Hiſtorien zu bekraͤfftigen; nemlich alſo:
Man lieſet in den Hungariſchen vnd Siebenbuͤrgiſchen Chronicken/ daß in denſelben Laͤndern/ da der Bodem auff dem Gebirg allenthalben guͤldiſch iſt/ vnd durch die Berg-Leute vor tauſend Jahren her biß auff dieſe Stunden zu/ jaͤhrlichen eine groſſe Quantitaͤt Gold außgegraben/ geſchmoltzen/ vnd vermuͤntzet wird/ daß man an ſelbigen Oertern vielmals Weinſtoͤcke gefunden/ daran nicht allein die Blaͤtter/ ſondern auch die Trauben ſelbſten/ mit Gold uͤberzogen geweſen/ gleich als wann ſie von einem Mahler waͤren uͤberguͤldet worden; welches keine Fabel/ ſondern warhafftig iſt/ dann ich ſolches von vielen/ die in ſolchen Laͤndern gewohnet/ vnd theils noch wohnen/ muͤndlich habe confirmiren hoͤren.
Wie dann mir vor ſechs Jahren/ da ich in Francken wohnete/ ein Weinſtock/ zu deſſen Wurtzel ich ein zuruͤck-gebrachtes auffgeſchloſſen Gold geleget/ verguͤldte Beerlein an dem Trauben gebracht hat.
Dieſe Hiſtori habe ich in einem Tractaͤtlein (Troſt der Seefahrenden genant) außfuͤhrlich beſchrieben/ vnd noch kuͤrtzlich von einem Hungariſchen vom Adel fuͤr warhafftig berichtet/ daß nicht weit von Cremnitz/ einer Hungariſchen Bergſtadt/ ein Bauer in feinem Weinberg ein corporaliſch Gold/ mehr als einer Ehlen lang/ auß einem Stein gewachſen/ ſich wie ein duͤnner Traht darumb geſchlungen/ gefunden: deſſen ein klein Stuͤcklein von ermeldtem Hungariſchen von Adel mir zur raritaͤt iſt verehret worden.
Vnd wann dieſes auch nicht waͤre/ daß in Hungarn vnd Siebenbuͤrgen uͤberguͤldte Weintrauben vielmals gefunden worden/ vnd noch bißweilen gefunden wuͤrden/ daran doch das geringſte nicht zu zweiffeln/ ſondern als eine warhaffte vnd in aller Welt bekandte Sache iſt/ ſo waͤre doch dieſes vnfehlbar/ was ich meinem Auro Potabili allhier zugeſchrieben.
Die Vrſach der verguͤldten Weintrauben vnd Blaͤtter in Hungarn iſt nichts anders/ als daß der Erdboden daſelbſten von guͤldiſcher Witterung oder noch vnerhoͤrtem primo Ente Auri imprægniret iſt/ vnd gleichſam als ein metalliſches guͤldiſch Waſſer mit anderm gemeinen Regenwaſſer in die Wurtzel deß Weinſtocks kriechet/ vnd darauß hinauff in die Reben vnd Trauben ſteiget/ ſich daſelbſten offenbar macht/ vnd ſichtbar wird.
Eben alſo geſchicht es auch allhier bey meinem Auro Potabili, welches einem geiſtlichen ☉ zu vergleichen/ wann es mit gemeinem Regenwaſſer ſolviret vnd vermiſchet/ Vegetabilien darein geſaͤet/ nohtwendig dieſelbe (wann ſie Nahrung auß dem Sand ziehen) dieſes geiſtliche Gold mit zu ſich ziehen/ vnd alſo guͤldiſcher Natur Kraͤuter werden muͤſſen/ welches nicht anders ſeyn kan/ vnd auch die experientz ſolches bezeugen wird.
Auß dieſem wenigen/ vermeyne ich/ jederman genugſam begreiffen kan/ daß mein Aurum Potabile verum die hoͤchſte Medicin der Vegetabilien ſey:
Vnd daß dieſelbe gleicherweiſe bey den Mineralien ſolche auch ſey/ wir kuͤrtzlich/ doch klaͤrlich beweiſen wollen.
Vom Gebrauch dieſes meines Auri Potabilis, in Verbeſſerung der Mineralien.
DEn Gebrauch nun betreffend durch ermeldtes Aurum Potabile in Verbeſſerung deꝛ Mineralien/ hat es eine ſolche Beſchaffenheit darmit/ nemlich/ daß man ſowol im naſſen als auch trucknen Weg die Proben der Muͤglichkeit nehmen vnd verſuchen koͤñe.
Erſtlich ſoll man wiſſen/ daß ermeldtes Aurum Potabile, wann es verfertigt vnd vollkoͤm̃lich bereitet/ an ſich ſelber einem klaren 🜄 gleich anzuſehen/ vnd am Geſchmack ſehr hitzig vnd feurig auff der Zungen/ ſein Geruch aber ſulphuriſch/ doch lieblich erfunden wird.
Nun moͤchte mancher ſagen:
Was kan fuͤr eine Krafft in dieſem klaren 🜄 ſeyn?
Wie kan es ein Aurum Potabile genennet werden? da doch ein Aurum Potabile billich gelb oder roht ſeyn muͤſte:
Dieſer ſoll wiſſen/ daß die Roͤhte in der Weiſſe verborgen/ vnd nicht geſehen wird in der zarten Jugend/ ſo lang/ biß daß es etwas im Feuer aͤlter worden/ alsdann von Tage zu Tage ſeine Roͤhte/ Staͤrcke vnd Krafft offenbar wird/ vnd ſich mercken laͤſſt.
Dann die Philoſophi alſo ſagen:
Niſi aurum noſtrum dealbaveritis, non rubefacere poteſtis.
Auch wiederumb an einem andern Orte:
Si quis Aurum ſcit deſtruere, quod per amplius non erit Aurum, iſte ad maximum pervenerit Arcanum.
Ein anderer ſagt alſo:
Aurum noſtrum non eſt Aurum vulgare, ſed Aurum in potentia, non in forma.
Deren Spruͤche die gantze Turba Philoſophorum voll iſt/ vnd genugſam darauß bewieſen/ daß ein wahres Aurum Potabile nicht eben roht ſeyn muß/ nach dem aͤuſſerlichen Anſehen/ wann nur die guͤldiſche rohte Krafft darinnen verborgen/ vnd zu gelegener Zeit offenbar werden kan.
Dann ſo in der Weiſſe die Roͤhte nicht verborgen/ gewißlich nichts rohtes darauß werden koͤnte.
Dañ ſo man mein Aurum Potabile uͤber dem Feuer figiret/ oder nur coaguliret/ ſolches zu einem blutrohten Stein ſich verwandeln laͤſſt/ auß welchem Stein durch ſchmeltzen kein corporaliſch ☉ herauß zu bringen/ wann ihme nicht ein metalliſches Subjectum vorgeſchlagen wird/ darein ſich das geiſtliche philoſophiſche ☉ begibt vnd corporaliſch wird.
Vnd iſt dieſes mein Aurum Potabile eine Jungfraw-Milch/ welche mit kleiner Waͤrme ein Coagulum, vnd das Coagulum zu einem Drachenblut werden kan.
Dieſes Drachenblut/ wann es coaguliret/ nohtwendig einen beſtaͤndigen Salamander geben muß; welchen ich zwar niemaln bereitet/ auch noch keine Gelegenheit ſolches zu verrichten habe/ ſondern bin mit meiner Jungfraw-Milch (als einer guten Univerſal- Medicin) zu frieden/ vnd erwarte mit Gedult/ was mir Gott ins kuͤnfftige auß Gnaden weiters darinn beſcheren werde.
Auff daß ich aber fortfahre vnd beweiſe/ daß mein Aurum Potabile auch den Mineralien eine Medicin ſey/ vnd ſelbige verbeſſere vnd guͤldiſch mache/ finde ich gut/ etliche Exempel oder Proceſſen hieher zu ſetzen/ vnd erſtlich im naſſen Weg.
Wie man im naſſen Weg verſuchen ſoll/ ob mein Aurum Potabile ein wahres philoſophiſches volatiliſch ☉ ſey.
℞. darvon Unc. j. thue ſolches in ein ſtarck Glaͤslein/ alſo/ daß die Helffte deß Glaͤsleins nur darmit erfuͤllet ſey/ vnd lege darein Scrup.
j. vel Drach.
ß. gemeinen ☿ vivi. NB.
Das Glaͤslein ſoll vnten rund ſeyn/ entweder ein abgenommen Koͤlblein oder Phiolchen/ auff daß der ☿ zuſammen rinne/ vnd beyſammen ligen bleibe/ ſetze dieſes Glaͤslein mit dem Auro Potabili vnd ☿ vulgari auff einen warmen Sand/ alſo/ daß das Glaͤslein ſo tieff in den Sand ſtehe/ als hoch es mit dem Auro Potabili erfuͤllet/ vnd laß es eine Stund darauf in zimlicher Waͤrme ſtehen/ auf daß das phlegma von dem Auro Potabili verrauche/ vnd ein weiſſes Saltz auß dem Auro Potabili werde; wann ſolches geſchehen/ ſo ſchuͤtte zu dem Saltz wieder ſo viel gemein Regenwaſſer/ als dem Auro Potabili im kochen abgangen/ oder mache das Glaͤslein wieder ſo voll mit Waſſer/ als es zuvorn mit dem̃ Auro Potabili geweſen/ laß es ein wenig ſtehen/ ſo ſolvirt das Waſſer das Saltz auff/ vnd wird wiederumb ein ſolches Aurum Potabile darauß/ an Farb/ Geſchmack/ Tugend vnd Kraͤfften in Medicina, gleich wie es zuvorn auch geweſen: der ☿ aber wird auff dem Boden hart vnd fix ligen/ als das beſte Gold/ darzu ſo groß geblieben ſeyn/ als er in das Glas gethan worden. NB.
So man aber in der Arbeit etwan verſehe/ daß der ☿ nicht genugſam durch das Aurum Potabile gradiret oder tingiret/ vnd noch ſchwartz geblieben waͤre/ ſo ſoll man ſich doch daran nicht kehren/ ſondern denſelben auß dem Glaͤslein nehmen/ in ein klein rein Tiegelein thun/ vnd zwiſchen Kolen wol außgluͤhen/ ſo erlanget das Gold im Feuer ſeine rechte Farb/ vnd wird ſo ſchoͤn/ als das beſte Ducaten-Gold/ welches auch in allen Proben beſtehet.
Das Aurum Potabile kan man zu ſolcher coagulation ☿ mehrmals alſo gebrauchen/ der ☿ aber allzeit weniger am Gewicht ſoll genommen werden/ als das erſtemal/ dann das Aurum Potabile in dieſer gradation deß ☿ viel Kraͤffte verlieret/ welches ich zur Nachricht vermelden muͤſſen.
Gleich wie nun bey der coagulation Mercurii procediret/ alſo kan man auch mit andern Mineralien vnd Metallen verfahren/ doch daß die Metallen/ ſo man darein legen wil/ zuvorn duͤnn geſchlagen: dann wann ſie zu dick waͤren/ wuͤrde das Aurum Potabile in ſo kurtzer Zeit nicht durchauß gradiren koͤnnen/ ſondern dieſelbe inwendig noch crud verbleiben; welches wol in acht ſoll genommen werden.
Vnd ſo die Arbeit wol gethan/ ſo werden die Metallen durchauß/ ſo groß ſie hinein gelegt/ neben behaltener Form vnd Geſtalt/ zu klarem vnd beſtaͤndigem Gold; doch das eine lieber vnd ehender als das ander. NB.
Vnd ſo man das Metall nicht wol tractirte/ vnd ſolches noch ſchwartz auß dem Auro Potabili kaͤme/ ſo ſoll man ſolches nur wol auß gluͤhen/ ſo wird er die ☉ Farbe erlangen; oder kan man daſſelbe mit ein wenig Bley auff einer Cupellen ablauffen laſſen/ ſo iſt man verſichert/ daß man gut Gold hat: dann weder der ♄ noch Antimonium ihme nichts abnehmen werden/ welches die Prob beweiſen wird.
Folget nun/ wie mein Aurum Potabile im truckenen Weg (die vnvollkommene Metallen damit zu gradiren) muß probiret vnd verſucht werden.
R. Unc. j. dieſer meiner Jungfrawen-Milch/ vnd ſetze dieſelbe in einem glaͤſernen Schaͤlichen auff einen warmen Sand/ vnd laß die Waͤſſerigkeit oder vnnuͤtze Feuchtigkeit davon hinweg duͤnſten/ ſo wird ohngefehr Unc.
ß. weiſſes Saltz ligen blieben/ dieſes thue in ein Tiegelein von guter Erden/ vnd lege Scr. j. vel Drach.
ß. laminirt ☽/ ♀/ ♂ darein/ ♃ vnd ♄ doͤrffen nicht laminiret werden/ vnd ſetze alſo dieſes Saltz mit dem Metall zwiſchen ein Kolfeuerlein/ ſo fleuſſt das Saltz alſobalden wie ein Wachs/ vnd penetriret das Metall/ daß es durchauß zu Gold wird/ welches vngefehr innerhalb einer Viertel- oder zum laͤngſten einer halben Stund geſchicht/ alsdann man das gefloſſene Saltz auß dem Tiegel gieſſen ſoll/ ſo bleibt die Lamina Metalli darinn ligen in ſolcher Geſtalt vnd Form/ gleich wie es hinein gelegt/ vnd iſt durchauß zu gutem Gold worden ♃ vnd ♄ aber/ weiln ſie ſo leichtfluͤſſig ſeyn/ bleiben nicht gantz/ ſondern ſeynd zu einem Korn geſchmoltzen/ welches gleich erweiſe gut ☉ geworden iſt; vnd wann mans uͤberſieht/ vnd der Tiegel mit dem Saltz zu warm ſtuͤnde/ auch das ☽/ ♀ vnd ♂ in ein Korn wuͤrde geſchmoltzen ſeyn/ welches ich zur Nachricht vermelden muͤſſen.
Allhier hat nun der Kunſtliebende eine naſſe vnd truckene Prob auff mein Aurum Potabile, welches/ wann er recht damit vmbgehet/ nim̃er fehlen wird; daß aber in oder bey dieſer transmutation ein Gewiñ ſeyn ſolte/ ſage ich nicht/ habe ſolches allbereit oben bekennt/ daß es nur die Moͤglichkeit dadurch zu beweiſen angezeigt ſey.
Dann/ obwol das Gold/ welches von dieſen Proben kom̃t/ auff allen Proben beſtaͤndig vnd gut Gold iſt/ ſo iſt doch kein Nutzen dabey/ weiln das Aurum Potabile (biß es dahin gebracht/ daß es ſolches præſtiret) mehr koſtet als dieſes Gold/ ſo davon gemacht wird/ werth iſt.
Vnd wann auch einiger Nutzen darbey zu haben ſeyn ſolte/ ſo waͤre es doch nicht recht gethan/ daß man eine ſolche Koͤnigliche Medicin vmb eines wenigen Goldes willen alſo darmit verderben ſolte; dann auff vielerley andere Weiſe zu Gold zu kommen: vnd wuͤrde Suͤnde vnd Schande ſeyn/ wann man dieſe vngemeine herꝛliche Medicin alſo jaͤmmerlich vmb deß wenigen Goldes willen verſchmieren ſolte:
iſt auch zu dieſem ende nicht von mir beſchrieben/ Gold dadurch zu machen/ ſondern allein darumb/ der gantzen Welt die Muͤglichkeit vor Augen zu legen/ daß noch Menſchen gefunden/ denen Gott die Gnade gegeben/ gute Medicamenta zu bereiten.
Kan nun jemand etwas weiters hierauß erlernen/ vnd das Werck verbeſſern/ goͤnnet es ihme Gott/ werde ich es ihme nicht mißgoͤnnen.
Es darff ihm aber kein Gottloſer einbilden/ daß er ein Inſtrument erlangen werde/ Boͤſes damit zu thun/ Gott weiß wol was er thut/ wird es vns nicht machen/ wie wirs gerne haͤtten.
Was ich geſchrieben/ iſt die Warheit/ vnd kan zu allen Stunden bewaͤhret vnd probiret werden/ darbey es auff dißmal ſein verbleibens haben ſoll.
Daß aber nicht vielerhand Diſcurſe vnd Judicia hieruͤber ergehen ſolten/ kan ich mir gar wol einbilden/ aber nicht aͤndern; bekuͤmmere mich auch nicht darumb/ ſondern getroͤſte mich dieſes/ daß ich die vnfehlbare Warheit geſchrieben/ vnd ſelbige vor aller Welt manuteniren kan.
Was nun etwan dagegen moͤchte eingeworffen werden/ kan ich auch leichtlich erachten; anders nichts als dieſes: daß etwan mancher gedencken oder ſagen koͤnte/ es muͤſte mein Aurum Potabile etwan nur eine bloſſe ſolutio Auri communis ſeyn/ welche in der digeſtion bey den beygelegten Metallen wieder corporaliſch wuͤrde/ vnd im geringſten keine warhaftige transmutation ſeyn koͤnte.
Deme nun ſolches zu widerlegen/ ſo frage ich:
Ob man dann ein gemein corporaliſch Gold ohne corroſiv ſolviren kan/ dann dieſes mein Aurum Potabile gar nicht corroſiviſch/ ſondern allein ein feuriges Waſſer/ allen corroſiven entgegen/ vnd anders nichts/ als ein Nitrum fixatum, oder Salſulphureum; welche Salia fixa doch keine Gemeinſchaft mit dem corporaliſchen gemeinen ☉ haben/ vñ daſſelbe wol vnauff ſolvirt ligen laſſen.
Vnd wañ es je muͤglich/ ein corporaliſch gemein Gold in fixen Salien zu ſolviren/ vnd dieſes mein Aurum Potabile eine ſolche ſolution waͤre/ ſo wuͤrde ſich das Gold darinnen doch nicht verbergen koͤnnen/ ſondern nohtwendig die ſolution gelb oder roht ſeyn muͤſſen/ welches ja nicht iſt/ ſondern ſo klar vnd hell/ daß ein Brunnenwaſſer nicht klaͤrer ſeyn koͤnte.
Darzu faͤrbet das corporaliſche Gold/ wann es ſolvirt iſt/ die Haͤnde/ Naͤgel/ Haar/ vnd andere Dinge/ braun vnd ſchwartz: dieſes mein Aurum Potabile aber thut ſolches auch nicht; dahero billich fuͤr ein Aurum Philoſophorum ſoll vnd muß gehalten werden.
Dann alle Philoſophi, welche Medicinam Univerſalem gehabt/ außdruͤcklich ſagen/ daß ihr Gold/ oder deſſen ſolution die Haͤnde nicht ferbe/ vnd ſolches das rechte Kennzeichen oder Vnterſcheid zwiſchen einem gemeinen vnd philoſophiſchen ☉ waͤre.
Nun ferbet je mein Aurum Potabile die Haͤnde nicht:
Ergo ſo muß es auß dem wahren philoſophiſchen Gold bereitet ſeyn.
Geſetzt/ es waͤre nur eine ſolution deß gemeinen Goldes durch ein vncorroſiviſch Menſtruum, da es doch nicht iſt/ ſo wuͤrde ſolche ſolution doch die vnvollkommene Metallen/ ſam̃t dem Mercurio vulgi in der digeſtion nicht durchauß tingiren oder gradiren/ ſondern etwan nur verguͤlden/ wie ſonſten andere ſolutiones auch thun: wie man dann auß dem gemeinen Gold ein Pulver bereiten kan/ davon bey meinen Schrifften zu finden/ wann man eine Lunam damit anreibet/ ſelbige außwendig verguͤldet wird/ gleich als wann es durch den ☿ vnd ☉ waͤre gethan worden; inwendig aber bleibt das ☽ wie es geweſen/ vnd wird nicht durchauß zu Gold.
Deßgleichen wann ☉ in Spiritu Salis ſolvirt/ ſolche ſolution durch Huͤlffe eines Vitrioli Veneris alles Eiſen außwendig verguͤldet/ inwendig aber es Eiſen iſt vnd bleibet.
Vnd ſo man eine ſolutionem Auri mit vielem 🜄 vermiſcht/ vnd ☿/ ♃/ ♄/ ♂ oder Zinck darein leget/ das ☉ auß dem corroſiviſchen 🜄 ſich faͤllet/ vnd ſich an das Metall als ein lockeres Schwaͤm̃lein ſetzet; ſo bald man aber das 🜄 ruͤhret/ ſolches gefellte ☉ ſich zertheilet/ vnd ein truͤber Schleim wird/ das hineingelegte Metall aber gantz nicht tingiret/ ſondern vnveraͤndert gefunden wird.
Vnd wann ja eine ſolutio Auri vulgaris die geringe Metallen tingiren koͤnte/ welches doch vnmuͤglich iſt/ ſo muͤſte eine ſolche ſolution nohtwendig die Metallen/ vnd ſonderlich das feine ☽/ aͤuſſerlich angerieben oder geſtrichen uͤberguͤlden/ welches dieſes mein Aurum Potabilc auch nicht thut/ ſondern wann ein Luna darmit angeſtrichen wird/ alsbald allerley Farben/ einem Pfanenſchwantz gleich/ daran erſcheinen/ vnd ſchwerlich wieder davon abzuwiſchen ſeyn; welches Zeichen genug/ daß es kein gemeines/ ſondern ein ſecretes Gold der Philoſophen ſeyn muͤſſe.
Dieſen vnd dergleichen Objectionibus ich gar leichtlich widerſtehen koͤnte/ wann ſie mir ſolten fuͤrgelegt werden.
Jch vermeyne aber/ niemand ſo keck ſeyn werde/ ſich wider etwas zu legen/ das an ſich ſelber gut/ vnd er nichts beſſers dargegen beyzubringen hat.
Derjenige/ ſo etwas beſſers hat/ der erkenne auch was dieſes iſt/ vnd veracht es nicht; der aber nichts hat/ dem iſt eben viel/ was er verachtet/ ob es gut oder boͤs ſey/ weiln er keinen Vnterſcheid zwiſchen Guten vnd Boͤſen machen kan.
Wie klaͤrlich genug bey dem treuloſen vnd verlogenen Farnar zu ſehen; davon auff dißmal genug.
Wer es nicht glauben wil/ daß es eine gute Univerſal-Medicin ſey/ der mag es verſuchen/ ſo wird ers alſo finden/ wil ers aber nicht verſuchen/ ſo laſſe ers auch vngeurtheilt/ auff daß er ihme nicht ſelber ein Vrtheil faͤlle/ vnd zu erkennen gebe/ daß er ein Eſel ſey.
Jch haͤtte wol mehr Proben (daß mein Aurum Potabile univerſal ſey) hieher ſetzen koͤnnen/ finde es aber vnnoͤhtig.
Dem Gelehrten iſt gut predigen/ einen Narren aber wird niemand durch lehren vnd predigen weiſe machen.
Vnd wann auch noch ſo viel disputirens oder judicirens uͤber dieſes mein Aurum Potabile verum von den Vnerfahrnen fallen ſolte/ ſo ſage ich nicht mehr als dieſes darzu/ Haſt du etwas beſſers/ ſo gibs herauß/ vnd laſſe es ſehen vnd probiren: haſt du aber nichts/ ſo halte dein mißguͤnſtig Maul/ vnd verachte das jenige nicht/ das du nicht verſteheſt noch beſſer geben kanſt.
Folget nun der Gebrauch in Medicina dieſes meines Auri Potabilis veri.
WAs ſoll ich nun viel ſagen von groſſer Krafft vnd Tugend meines Auri Potabilis, welche es in Medicina beweiſet?
Solte ich ein groſſes Buch davon ſchreiben/ finde ichs nicht noͤhtig/ dieweil ſolches weitlaͤufftige ſchreiben offtermals mehr hindern als foͤrdern kan:
dann der Mißbrauch in ſolchem ſchreiben gar zu ſehr uͤberhand genommen/ alſo/ daß mancher nur einen geferbten Brandtewein ſo hoch heraußziehet/ vnd deme mehr an Kraͤfften faͤlſchlich zuleget/ als mancher ſeinem warhafften Auro Potabili nicht thun wuͤrde.
Nun iſt ſo viel daran gelegen/ daß bißweilen in einem geringſchaͤtzigen Weſen mehr Tugend vnd Krafft verborgen/ als in theuren vnd koſtbaren Perlen vnd Edelgeſteinen; dieweil aber nicht ein jeder vnterſcheiden kan/ was gut oder boͤs iſt/ ſondern nur glauben muß/ was er hoͤret/ darumb mancher irret/ vnd das Boͤſe fuͤr das Gute erwehlet vnd vorzeucht/ welches gar wol zu remediren/ wann das Werck auff die Prob geſetzt wuͤrde.
Wann ich die Tugenden dieſes meines Auri Potabilis außfuͤhrlich beſchreiben ſolte/ wuͤrde ein groß Buch davon werden/ welches ſich hieher nicht ſchicket/ ſondern ſoll mit nechſten (geliebt es Gott) in einem Tractaͤtlein/ darinn noch anderer mehr meiner beſten Medicamenten Tugenden beſchrieben/ vnd Pharmacopœa Glauberti intitulirt/ außfuͤhrlich geſchehen: allhier aber nur kuͤrtzlich ein wenig zur Nachricht/ wie dieſes mein Aurum Potabile zu gebrauchen/ vermeldet werden ſoll.
Dieweil nun mein Aurum Potabile (wie offters erwehnet) ein concentrirtes vnd wieder ad formam liquidam gebrachtes Feuer iſt/ vnd ſein gantzes Weſen anders nichts als einem zarten/ durchdringenden (doch vnflammenden) Feuer zu vergleichen/ ſo kan man leichtlich erachten/ worzu es diene/ vnd mit Nutzen in Medicina zu gebrauchen.
Vnter allen Elementen iſt das Feuer das reineſte/ ſubtileſte/ durchdringenteſte/ vnd auch kraͤfftigſte/ welches niemand widerreden kan.
Dann deß Feuers Krafft/ nemlich die Waͤrme/ die aller compacteſte Coͤrper/ als Metallen vnd Glas/ penetriret/ vnd ihme nichts ſeinen Weg oder Gang verhindern kan: hergegen Waſſer/ Erde vnd Lufft wol heraußbleiben muͤſſen.
Dieweil dann Gott der Allmaͤchtige ſelber einem Feuer verglichen/ davon alles/ was da lebet/ ſeinen Geiſt vnd Leben empfangen muß/ vnd ohne daſſelbe nichts leben/ ſich ruͤhren noch bewegen kan/ ſondern alles todt/ hart vnd kalt iſt/ wie zu ſehen bey dem Menſchen/ oder einem andern Thier/ wann das Leben noch darinnen/ ſolches allzeit warm/ im widrigen aber kalt erfunden wird.
So lang nun das Lebensfuͤncklein im Menſchen oder anderem Thier durch behoͤrlichen Speis vnd Tranck genehret vnd vnterhalten wird/ ſo lang attrahiret daſſelbe ſeine Nahrung/ vnd bleibt in gutem Eſſe:
ſo bald aber ihme ſolche Nahrung entzogen/ oder nicht laͤnger geben wird/ ſo bald auch das Leben anfaͤngt ſchwaͤcher zu werden/ vnd abzunehmen/ gleich wie eine brennende Lampe/ wann daran kein Oel nach geſchuͤttet/ ſelbige endlich außleſchen muß.
Weilen dann deß Menſchen Leben ein Feuer/ vnd durch bequeme Speis vnd Tranck (gleich wie eine brennende Lampe durch Zugieſſung deß Oels/ neben der Lufft/ ohne welche kein Feuer brennen/ noch das Bewegliche leben kan) allein vnterhalten wird; ſo haͤtte man fragen koͤnnen/ woran es dann mangelte/ daß die Menſchen ſo leichtlich kranck wuͤrden vnd dahin ſtuͤrben/ denen doch an gutem Eſſen vnd Trincken (das Leben bey ihnen dadurch zu vnterhalten) niemaln gemangelt?
Dem geb ich zur Antwort/ daß ſolchen der Zugang oder Weg zum Lebens-Punct durch dicke/ grobe/ zaͤhe vnd kalte humores verſchloſſen/ vnd gleichſam das nutrimentum entzogen/ vnd ſie deſſen beraubet ſind.
Wie zu ſehen bey einer brennenden Lampen/ wann das Oel nicht klar zugegoſſen wird/ leichtlich das Dacht von fecibus erfuͤllet/ alſo/ daß kein Oel mehr dadurch zu der brennenden Flam̃/ ſelbige zu vnterhalten/ gehen kan/ ſondern nohtwendig/ wann ſchon Oel genug vorhanden/ dennoch verleſchen vnd abſterben muß.
Wie auch bey einem alten Baum zu ſehen/ wann man ſelben ſchon genugſam mit Miſt oder Tuͤng verſehen wolte/ er dennoch nicht ewig leben kan/ ſondern einmal außgehen vnd abſterben muß; welches Kranckheit auch anders nichts iſt/ als grobe/ dicke/ zaͤhe Feuchtigkeiten/ dadurch die Wurtzel erfuͤllet/ vnd das nutriment dadurch dem Baum entzogen/ wie allbereit bey dem Menſchen vnd brennenden Lampen zu geſchehen pflegt/ geſagt worden iſt.
Dann alle Ding ihrenatuͤrliche Vrſachen haben/ vnd nichts ohngefehr geſchicht; welches Gott ohne Zweiffel alſo geordnet/ vnd der Natur eingepflantzt in allem/ oder bey allen Creaturen/ alſo zu verfahren/ auff daß nichts beſtaͤndiges/ ſondern alles dem Tod vnd Verderben vnterworffen ſey/ dadurch vns ſeine Ewigkeit vnd alleine Goͤttliche Beſtaͤndigkeit bekand zu machen.
Wann nur ein klar Waſſer durch hoͤltzerne Roͤhren viel Jahre laufft/ vnd weit gefuͤhret wird/ dieſelbe endlich durch den Schlam̃ zuwachſen/ enger werden/ vnd dem Waſſer ſeinen Lauff benehmen/ vnd thut ſolches ein klar vnd kaltes Brunnenwaſſer: durch warm Waſſer aber hergegen vielmal ehender ſolches geſchicht/ wie zuſehen bey den natuͤrlichen warmen Waſſern zu Acken/ vnd anderen Orten/ daß man vielmalen die Roͤhren oder Waſſergaͤnge oͤffnen/ vnd dem Waſſer einen Gang machen muß.
Vnd dieſes noch ehender bey ſolchen Waſſern/ welche warm ſind/ vnd wieder kalt werden/ ihre feces den Gefaͤſſen anhaͤngen/ vnd ſelbige dadurch verſtopffen.
Auch in offenen Geſchirren ſolches zu geſchehen pfleget/ wann nemlich ein klar Brunnenwaſſer in einem kuͤpffernen Keſſel zum oͤfftern warm vnd wieder kalt wird/ endlich an den Keſſel ſich ein zaͤher Schlam̃ anhaͤnget/ der endlich zu einem harten Stein wird.
Thut dieſes ein klar Brunnenwaſſer/ was ſolte dann nicht thun ein ſolches Waſſer/ das an ſich ſelbſten truͤb/ grob/ geſaltzen vnd ſchleimicht iſt?
Dahero nicht allein der neue vnd truͤbe Wein feces auf den Boden fallen laͤſſet/ vnd Weinſtein ringsherumb inwendig an die Faͤſſer wachſen macht/ ſondern alte Weine/ doch weniger als die junge/ ſolches auch thun.
Dieweil dann der Menſch von ſolchen truͤben Getraͤncken ſich nehret vnd ſpeiſet/ nohtwendig mit der zeit die viſcera deß Leibes darvon verſtopffet/ vnd dem Leben ſeine Nahrung/ gleich wie einem Liecht das Oel/ dadurch entzogen werden muß.
Dann alles/ was der Menſch iſſet vnd trincket/ mit langer zeit die innerlichen viſcera verſtopffet/ vnd dem Lebens Feuer ſeine Nahrung entzeucht: Jemehr nun dieſe Nahrung dem Leben entzogen wird/ je ehender das Liecht oder Feuer-Leben außleſchet/ vnd der kalte finſtere Tod herbey nahet/ vnd die Oberhand gewinnet.
Dahero das alte Spruͤchwort faget:
Jß das gahr iſt/ trincke das klar iſt/ vnd rede das wahr iſt/ ſo lebſt du lang.
Moͤchte mancher ſagen:
Er wolte dann alle truͤbe Getraͤncke meiden/ vnd auch gute wolgekochte Speiſen genieſſen/ auff daß er keinen Weg zur Kranckheit vnd Tod bereitete.
Es iſt zwar wol geſagt/ vnd kan viel helffen zur Geſundheit/ wann ſich der Menſch maͤſſig im eſſen vnd trincken haͤlt/ ſchaͤdliche/ grobe/ rauhe Speiſen vnd truͤbe Getraͤncke meidet: daß er aber darumb nicht endlich kranck werden vnd ſterben ſolte/ das iſt nichts.
Dann keine Speiſe ſo gahr/ vnd kein Tranck ſo klar/ der nicht noch ſeine verborgene feces mit ſich fuͤhrte/ dadurch mit langer Zeit die innerliche viſcera deß Leibes verſtopffet/ vnd Kranckheit eingefuͤhret wuͤrde; wie oben bey dem reinen Brunnenwaſſer (dadurch die Gaͤnge mit langer Zeit verſtopfft) gehoͤret worden.
Wie dann auch ein Baum auff hohen Bergen ſich allein auß dem klaren Regenwaſſer nehret/ vnd dennoch endlich ſeine Wurtzel verſtopfft/ vnd ihme die Nahrung entzogen wird/ daß er abſterben muß.
Daß aber eine Eiche/ oder ein ander wilder Baum im Wald/ welcher ſich allein vom Regenwaſſer vnd ſeinen eigenen abfallenden Blaͤttern nehret vnd vnterhaͤlt/ nicht viel laͤnger ſtehen ſolte/ als ein zahmer Baum im Garten/ welcher fleiſſig gewartet vnd gemiſtet wird/ ſag ich nicht:
dann ſolches bekand genug/ daß mancher Eichenbaum tauſend/ der zahme aber kaum ein hundert Jahr ſtehen kan; welches alles wegen der vngleichen Nahrung herkom̃t.
Ein Hirſch im Wald/ oder ein Rab in der Lufft kan uͤber hundert Jahr leben; ſo ſie aber gefangen/ vnd auffs allerbeſte geſpeiſet/ nicht funffzig Jahr leben koͤnnen.
Wann der Menſch nur von Brod vnd Waſſer lebte/ er ohne zweiffel viel laͤnger leben wuͤrde/ als von guten Bißlein vnd Truͤncklein; welches offenbar genug iſt/ vnd dennoch nicht in acht genommen wird/ vnd dieſes allein dahero/ weil der Menſch der guten Bißlein vnd Truͤncklein zuviel genieſſet/ die Natur uͤberladet/ davon obſtructiones entſtehen/ vnd den Kranckheiten ein Weg dadurch bereitet wird.
Ein getuͤngter Baum deßgleichen zu viel Fettigkeiten auff einmal zu ſich ziehet/ dadurch ſeine Wurtzel verſtopffet/ vnd mit der zeit die gebuͤhrliche Nahrung dem Stam̃ nicht mehr geben kan/ dahero er endlich verdorren vnd abſterben muß.
Was Raht dann/ moͤchte mancher ſagen/ ſind die obſtructiones bey den Menſchen oder Baͤumen die fuͤrnehmſte Vrſachen der Kranckheiten oder Abſterben deß Lebens/ kan man dieſen nicht fuͤrkommen/ daß dergleichen obftructiones nicht uͤberhand nehmen/ vnd wann ſie ſchon uͤberhand genommen/ ſelbige wieder eroͤffnen?
Darauff gebe ich zur Antwort/ daß beydes muͤglich zu thun/ nemlich denſelben beyzeiten vorzukommen/ vnd wann es uͤberhand genommen/ wieder zu remediren iſt/ vnd ſolches auff dieſe Weiſe/ nemlich durch ſolche Medicamenten/ welche dieſen Dingen zugegen/ davon die obſtructiones, nemlich von kalten/ zaͤhen/ vnreinen Waͤſſerigkeiten/ herkommen/ nohtwendig ſolche wieder durch erwaͤrmende/ duͤnnmachende/ feurige penetrirende Medicamenten erduͤnnert/ erwelchet vnd eroͤffnet werden muͤſſen; wie ſolches die lange Erfahrung gelehret/ daß alle obſtructiones ohne erwaͤrmende vnd penetrirende Medicamenten vnmuͤglich zu benehmen.
Je waͤrmer/ penetrirender vnd reſolvirender nun die Medicin iſt/ je ehender vnd geſchwinder ſie operiret/ vnd die kalte Verſtopffung eroͤffnet.
Dargegen die bewaͤhrteſten Medicamenten befunden ſeyn/ ein Spiritus volatilis communis, oder Vitrioli; (ohne corroſiv) Item der Spiritus volatilis tartari crudi, Spiritus Urinæ vnd Salis Armoniaci, vnd andere dergleichen feurige Spiritus viel gutes in ſolchen obſtructionibus verrichten.
Dieweiln aber die volatiliſche Spiritus gemeiniglich nur die junge vnd noch vnveraltete obſtructiones angreiffen vnd reſolviren/ die fixere aber außzutreiben nicht kraͤfftig genug ſeyn/ ſondern durch ihres Gleichen/ als durch fixere Medicamenten außgetrieben ſeyn wollen.
Wann dann deme alſo iſt/ vnd kein erfahrner Medicus auch ſolches mit Warheit widerſprechen darff/ ſo beruhet es dann darauff/ wie man zu einer ſolchen Medicin gelange/ die nicht allein die new-entſtandene/ ſondern auch veraltete obſtructiones wegnehme.
Durch Kraͤuter vnd deren Anhang ſolches zu verrichten/ iſt vnmuͤglich/ welches die gegenwaͤrtige Zeit augenſcheinlich beweiſet/ daß niemand an ſolchen Kranckheiten darmit curiret wird/ ſondern ſo lang vergeblich geflicket vnd gepflaſtert wird/ biß endlich der Tod die Oberhand bekoͤm̃t/ vnd der Patient die vielerhand genoſſene Leckerbißlein mit der Haut bezahlen muß; welchem vnreiffen Tod man doch gar leichtlich mit guter Medicin haͤtte vorkommen koͤnnen.
Wie ſolte es koͤnnen muͤglich ſeyn/ daß eine kalte/ grobe vnbereitete Medicin auß den viſceribus die kalte/ grobe humores erwaͤrmen/ erweichen vnd außfuͤhren koͤnnen?
Eben als wann einer mit einem kalten Stuͤck Eiß ein ander Stuͤck gefroren Waſſer zerſchmeltzen vnd fluͤſſig machen wolte/ das Feuer aber ſolches thun kan.
Darumb in ſolchen kalten/ zaͤhen obſtructionibus, ſelbe zu erwaͤrmen/ erduͤnnern vnd außzutreiben eine penetrirende/ feurige/ lebendige/ gute Medicin/ vnd gar kein kalter/ todter/ ſchleimiger Syrup/ Conſerva oder Julep gehoͤret.
Jch kan mich nicht genug verwundern/ wann ich daran gedencke/ wie daß doch deß Menſchen Leben vnd Geſundheit ſo wenig geachtet/ ſo liederlich verſeumet/ vnd ſo muhtwillig/ auß lauter ignorantz, verwarloſet wird/ ſo blind vnd obſtinat die jetzige Welt jetzunder iſt/ daß ſie dieſes nicht ſehen noch glaͤuben wil/ wann auch mit Fingern darauff gezeiget wuͤrde: niemand aber mehr Schaden darvon hat/ als die Vnſchuldigen/ welche es nicht verſtehen/ ſondern was man ihnen vorſaget/ glauben muͤſſen.
Dieſes aber dem Gluͤck vnd Zeit/ neben andern erroribus, befohlen/ durch welche (wanns Gott geliebt) etwan einmal remedia gegen ſolche Mißbraͤuche moͤchten geſchafft werden.
Dieweil wir dann gehoͤret/ daß der vornehmſte Weg vnd Vrſach zu den Kranckheiten vnd Tod/ kalte/ zaͤhe vnd dicke humores ſeyn/ dadurch die innerliche viſcera deß Leibs nach vnd nach eingenommen vnd verſtopffet/ vnd dem humido radicali der Vnterhalt oder Nahrung entzogen wird/ daß das Lebens-Feuer allgemach ſchwaͤcher/ vnd endlich gar erſticken vnd außleſchen muß.
Deme nun zu begegnen/ kein beſſer oder ſicherer remedium zu finden iſt/ als ermeldte innerliche viſcera oder Gaͤnge deß Leibes offen vnd ſauber zu halten; vnd wann ſie ja allbereit verſtopffet/ wiederumb zu eroͤffnen/ vnd einen freyen Gang zu machen.
Welches dann dieſes mein Aurum Potabile vollkoͤm̃lich verrichten kan/ vnd ſchwerlich eine beſſere Medicin/ alle obſtructiones deß menſchlichen Leibes zu benehmen/ gefunden wird.
Dann gedachtes Aurum Potabile an ſich ſelber ein ſubtil vnd durchdringendes/ feuriges Weſen iſt/ dadurch alles Kalte erwaͤrmet/ das grobe erduͤnnert/ vnd die ſchaͤdliche Feuchtigkeit verzehret vnd außgetrucknet wird/ alſo/ daß bey dem Gebrauch dieſer Medicin keine obſtructiones ins Menſchen Leib generiret/ vnd wann ſie auch allbereit ſchon vorhanden/ dennoch derſelben wieder weichen vnd Platz machen muͤſſen.
Darzu hat es die Krafft/ das humidum radicale oder ſpiritum vitalem vor allen andern Medicamenten zu ſtaͤrcken/ vnd bey gutem Weſen zu vnterhalten.
Kan alſo gaꝛ wolfuͤr ein Centrum concentratum omnium medicamentorum gehalten werden: dann alle dieſe Kraͤfften/ welche ſonſten bey den Vegetabilien/ Animalien vnd Mineralien einfach zu finden/ vnd bey den Kranckheiten particulariter operiren/ allhier beyſammen concentriret ſeyn/ vnd univerſaliter wircken/ darumb auch billich eine Medicina Univerſalis ſoll genennet werden:
dann ſolche nicht allein bey den menſchlichen Coͤrpern allen andern medicamentis in groſſen ſchnell-wirckenden Kraͤfften vnd Tugenden vorgehet/ ſondern ſie auch bey den Vegetabilien vnd Mineralien ſolches genugſam beweiſet/ alſo ihr billich der Vorzug/ Lob vnd Preis ſeyn vnd bleiben muß.
Dann wann dieſes Aurum Potabile ſchon noch viel kraͤfftiger vnd edeler in Medicina gegen alle Kranckheiten der Menſchen ſolte erfunden werden/ als wie es jetzunder iſt/ vnd doch darneben nicht auch eine Medicin der Vegetabilien vnd Mineralien waͤre/ ſo koͤnte ſie nicht fuͤr eine Univerſal-Medicin beſtehen/ ſondern allein fuͤr eine gute Particular-Medicin der Animalien gehalten werden.
Dieweiln aber dieſes mein Aurum Potabile (wie oben allbereit erwehnet) nicht allein dem ſchwachen menſchlichen Geſchlecht/ als dem animaliſchen Reiche/ ſondern auch dem vegetabiliſchen vnd mineraliſchen Reiche gleicher weiſe hoͤchſte Medicin iſt/ (dann auſſer dieſer dreyen Reichen/ nemlich der Vegetabilien/ Animalien vnd Mineralien in der gantzen Natur nichts weiters zu finden) darumb billich eine Medicina Univerſalis zu nennen.
Es ſchreiben zwar die Philoſophi, daß ihre Medicina Univerſalis dem menſchlichen Geſchlecht gegen alle Kranckheiten die hoͤchſte Medicin waͤre/ vnd darneben alle vnvollkommene Metallen in das beſte Gold verwandelte; daß ſie aber auch der Vegetabilien hoͤchſte Medicin ſeyn ſolte/ melden ſie gar nichtes von.
Was aber die Vrſach ſolches verhaltens/ ſolte ich wol ſagen koͤnnen/ aber nicht noͤhtig erachte/ ſolches zu eroͤffnen/ iſt genug/ daß ich ſo viel weiters gehe vnd bekand mache/ daß ſie es thun koͤnne.
Man wolle mich aber wol verſtehen/ vnd nicht ſo ſchlecht achten/ als wann ich dieſes mein Aurum Potabile dem gar groſſen Stein der Philoſophen/ dadurch ſie die vnvollkommene Metallen in groſſer Quantitaͤt per projectionem in das beſte Gold verwandelt haben/ gleich achten wolte: Nein; dann eine ſolche groſſe Krafft ich dieſer meiner Medicin nicht zuſchreibe/ welches auch nicht in ihr iſt; daß aber nicht mit der zeit ein beſſers darauß ſolte koͤnnen gemacht werden/ als mir jetzunder davon bekand iſt/ kan ich nicht ſagen/ dann ich ſo weit nicht darmit kommen bin/ vnd auch vielleicht nimmer ſo weit kommen werde:
dann ſolches nicht bey mir/ ſondern allein bey Gott ſtehet/ ob ers zulaſſen werde/ oder nicht.
Jch ſage aber Gott meinem him̃liſchen Vatter fuͤrs erſte Lob vnd Danck fuͤr ſeine groſſe Gnade/ deren ich mich nicht wuͤrdig achte/ die er mir allbereit verliehen/ vnd ein ſchoͤnes kleines Koͤnigliches Kindlein beſcheret hat: ob er mir aber ſeine Goͤttliche Gnade noch laͤnger verguͤnnen/ vnd behuͤlfflich ſeyn werde/ daß ich gedachtes kleines Kindlein zu voͤlligen mannbaren Jahren bringen/ vnd eine Kron der Ehren vnd Herꝛlichkeit auffſetzen moͤchte/ kan ich nicht wiſſen/ ſtehet alleine bey deme/ der alles geben vnd wieder nehmen kan.
Was ich aber allhier geſchrieben/ das iſt die pur lautere Warheit/ vnd zu keinem andern Zweck geſchehen/ als allein Gottes Ehre vnd ſeine groſſe Wunderwercke dadurch bekand zu machen/ wie auch dem armen duͤrfftigen menſchlichen Geſchlecht damit zu dienen/ vnd mein von Gott empfangenes Talentum fruchtbar zu machen.
Weiters ſchreiben die Philoſophi ihrer Medicin zu/ daß man dadurch auß allen Kißlingſteinen vielerhand Farben Edelgeſteine machen koͤnne/ den natuͤrlichen an der Farbe gantz gleich/ welches dann mein Aurum Potabile/ weiln ich ſolches eine Medicinam Univerſalem nenne/ nohtwendig auch verrichten muͤſſe/ mancher ſagen koͤnte.
Darauff ich berichte/ wie auch allbereit zu etlich malen geſchehen/ daß mein Aurum Potabile noch jung vnd vnvollkommen/ vielleicht wann es zur Feuerbeſtaͤndigkeit gebracht wuͤrde/ es ſolches genugfam verrichten ſolte: Jetzunder aber gibt es per ſe innerhalb dreyen Stunden lang in einem verdeckten Tiegel/ einem blut-rohten/ durchſichtigen Stein/ einem Rubin gleich/ welcher/ ſo ein wenig davon auff ein geſchmoltzen Glas geworffen/ daſſelbige gelb/ gruͤn/ blaw/ auch wol kolſchwartz ferbet/ nachdem viel oder wenig darauff geworffen/ oder es laͤnger im Fluß erhalten worden/ vnd dieſes/ da es noch nicht fix oder zeitig iſt/ was es aber thun ſolte/ wann es zur voͤlligen fixitaͤt gebracht/ man leichtlich erachten kan.
Auch tingiret es etliche Arten weiſſen Kießling in vielerhand Farben/ wann dieſelbe etliche Stunden in der Hitze ligen/ vnd transmutiret den Sulphur darinnen zu gutem Gold/ welches mir fuͤr das wunderlichſte vorkoͤm̃t/ das ich all mein Lebtag gehoͤret/ vnd iſt die Warheit was ich ſage: wie ichs aber erfahren vnd gewahr worden/ nohtwendig achte/ ſolches bekand zu machen:
Jch habe einmal etliche Vntzen gemeldtes Auri Potabilis in einem Porcellanen Schuͤſſelein im Sand ſtehen gehabt/ das phlegmæ davon zu verdunſten/ vnd ad formam Salis zu bringen: nachdem aber der Sand zu warm worden/ der Liquor theils auß der Schalen gelauffen/ vnd in den warmen Sand gekrochen/ vnd ich einmal darzu ſiehe/ vnd gewahr werde/ daß mein Aurum Potabile in den Sand gelauffen/ vnd ſich darein verkrochen gehabt/ muſte ich es alſo geſchehen laſſen/ nahme ſolchen Sand/ der von dem Auro Potabili zuſammen gebacken/ auß der Sand-Cupellen/ legte ſelben in ein Glas/ goß ein Regenwaſſer darauff/ ſtellte ſolches auff warmen Sand zu extrahiren/ ſo hat ſich alles Saltz in das Waſſer begeben/ vnd ſich darinn ſolviret/ darauff habe ich den Sand mit dem Waſſer in einen Trichter von Filtrir-Pappier geſchuͤttet/ ſo in das imprægnirte Waſſer klar durchgelauffen/ an der Farb vnd Geſtalt vnveraͤndert/ der Sand aber/ welcher weiß geweſen/ gantz braunroht geblieben/ daruͤber ich mich verwundert/ daß auch ein Sand ſich von gedachtem Auro Potabili ferben ließ/ habe demnach ein wenig von gedachtem Sande auff einer Cupellen probiret/ vnd gut Gold gefunden; welches eine wunderliche transmutation iſt/ deßgleichen miꝛ niemaln zu Ohren kommen.
Jch glaube/ man ſolte ein Stuͤck Cryſtall durchauß in Edelgeſtein gradiren koͤnnen/ nur in digeſtione; welches ich nicht verſucht/ aber mit naͤhſtem/ ſo Gott wil/ ſolches zu verſuchen willens.
Nachdem ich dieſes geſehen/ hab ich mir alsbald einbilden koͤnnen/ daß derjenige Sand/ darein ich Kraͤuter gepflautzt/ vnd mit dem Auro Potabili befeuchtet/ ihnen/ den Kraͤutern/ nicht voͤllige guͤldiſche Kraͤfften vnd Qualitaͤten/ ſo dem Sand einverleibet/ gefolget wuͤrden/ ſondern der Sand die beſte Krafft zu ſich attrahiren/ vnd ſich ſelber dadurch verbeſſern/ vnd den eingepflantzten Kraͤutern nur ein wenig von den guͤldiſchen Kraͤfften folgen laſſen moͤchten; welches auch alſo befunden/ darumb der Sachen beſſer nach zudencken mir Gelegenheit vnd Anlaß geben hat/ vnd hinfuͤro ſolche Kraͤuter/ welche durch mein Aurum Potabile guͤldiſcher Qualitaͤten theilhafftig werden ſolten/ nicht mehr in Sand/ ſondern nur in Segeſpaͤne von Holtz zu pflantzen vorgenommen:
dann das Holtz eine ſolche ſtarcke magnetiſche Krafft nicht hat/ auß dem Auro Potabili die guͤldiſche Eſſentiam zu extrahiren/ als ein Sand.
Wird alſo auff dieſe Weiſe in verfault Holtz oder Segeſpaͤne gepflantzt viel beſſer ſeyn als in den Sand/ weiln derſelbe das beſte fuͤr ſich ſelber heraußzeucht/ ſich dadurch verbeſſert/ vnd dem Vegetabili mehr nicht zukommen laͤſſt/ als er ſelber wil: welches gar zu parteyiſch gehandelt iſt.
Wann ich dieſes nicht vngefehr gemercket oder gewahr worden waͤre/ wuͤrde mir der Sand viel gutes entzogen/ dem Vegetabili wenig gelaſſen/ ſondern ſich ſelber am beſten damit verſorget haben.
Weiters dienet auch dieſes zu wiſſen/ daß alle Kraͤuter/ welche durch Huͤlffe meines Auri Potabilis gewachſen/ nicht allein groͤſſer vnd ſtaͤrcker am Gewaͤchs/ als ſonſten gemeine Kraͤuter/ herfuͤr kommen/ ſondern dieſelbe auch viel herꝛlicher an Farben/ Geruch/ Geſchmack vnd allen Kraͤfften befunden werden: vnd ſolches dahero/ weilen gedachte Medicina Univerſalis ein lauter Feuer/ vnd den Gewaͤchſen ſolches auch mit einverleibet: dann bekand genug iſt/ je waͤrmer die Laͤnder/ je kraͤfftigere Kraͤuter ſie herfuͤrbringen.
Jn dieſen feuchten Niederlanden haben die Kraͤuter ſchon keinen ſolchen guten Geruch/ Geſchmack/ vnd Kraͤffte/ gleich wie in Hoch-Deutſchland/ da der Grund vnd Lufft truckener vnd waͤrmer iſt als hier.
Deßgleichen werden die Kraͤuter in Deutſchland nicht ſo kraͤfftig vnd groß gefunden als in Franckreich/ da die Lufft noch waͤrmer vnd truckner iſt als in Deutſchland/ da man kaum ein Stoͤcklein Roſmarin uͤber Winter behalten kan/ daß es nicht erfrieret: in Franckreich aber ſolcher auff den Haͤyden vnd wilden Feld daher waͤchſet/ bißweilen groſſe Baͤume davon gefunden werden/ daß man ſich trucken vorm Regen darunter verbergen koͤnte/ welches in kalten Laͤndern gar nicht geſchicht.
Darumb der allerbeſte vnd lieblichſte Honig auß Franckreich vnd Marſilia (da die Bienen ſolchen auff der Haͤyden wachſenden Roſmarin-Bluͤht außſaugen/ zu vns in Deutſchland vnd andere Oerter/ einen lieblichen Maͤht davon zu machen/ oder ſonſten zu der Fruͤchten vnd Blumen conſervirung zu gebrauchen) gebracht wird.
Deßgleichen wird derjenige Honig/ ſo in Holland vnd Frießland/ da die Bienen auff die Wieſen vnd feuchten Graslaͤnder fliegen/ ihr Honig darauß zu ziehen/ faſt ohne Geſchmack erfunden/ dahero viel beſſer als derjenige/ welchen die Bienen von den wilden hart-riechenden Bluͤhten der Baͤume oder mageren Haͤyden geſogen haben.
Darauß genugſam zu ſehen/ daß ein groſſer Vnterſcheid zwiſchen der Kraͤuter Kraͤfften zu machen/ vnd ſehr geirret wird/ daß man in Europa, vnd ſonderlich an den Nordlichen Orten/ als Dennemarck/ Schweden oder Polen/ die Kraͤuter ſo gut vnd kraͤfftig haͤlt/ als diejenige/ davon die alten Medici viel geſchrieben/ vnd die jungen Galenici in den kalten Laͤndern ſolches auch ihren feuchten Kraͤutern zumeſſen wollen/ welches weit gefehlet; darumb ſie auch wenig darmit außrichten/ welches bekand genug iſt.
Avicenna, Averroës, Agnieta (darauß Galenus ſeine Schrifften colligiret) ſind keine Deutſchen/ Schweden/ Daͤnen oder Polen geweſen/ haben in hitzigen Laͤndern gewohnet/ da die Sonne von oben herab Tag vnd Nacht gewaltig operiret/ vnd von vnten haben die Kraͤuter einen guͤldiſchen Grund gehabt/ da ſie nohtwendig kraͤfftig haben ſeyn muͤſſen: daß man aber dieſe in vnſern kalten Landen jenen an Kraͤfften gleich halten wolte/ das iſt weit gefehlet; die Natur hat es alſo nicht verſehen/ durch Kunſt aber ſolches zu thun wol muͤglich waͤre/ daß bey vns in Europa auch in den kaͤlteſten Laͤndern ſolche kraͤfftige Kraͤuter (den Arabiſchen gleich) wachſen koͤnten.
Dann wo die Natur auffhoͤret/ ſagen die Philoſophi; muͤſſe der Artiſt anfangen; welches Hermes, als ein Vatter aller Philoſophen/ in ſeiner Schmaragdiniſchen Tafel klar genug zu erkennen gegeben/ da er ſaget: Verum, ſine mendacio certum & veriſſimum, quod eſt inferius, eſt ſicut quod eſt ſuperius, & quod eſt ſuperius, eſt ſicut quod eſt inferius, ad perpetranda miracula rei unius, &c.
Obwol nun dieſe Worte vnterſchiedlich außgelegt vnd verſtanden/ ſo gehet doch der gantze Jnnhalt derſelben allein auff die oͤbere vnd vntere Sonne/ dadurch alles generiret vnd zur perfection muß gebracht werden.
Die obere Sonne koͤnnen wir mit Gewalt nicht herunterziehen/ oder viel weniger derſelben gebieten/ daß ſie vns in Europa auch ſo warm ſcheinen vnd ſo kraͤfftige Kraͤuter wolte wachſend machen/ den Arabiſchen gleich.
Wir finden kein Gehoͤr bey derſelben/ ſie kennet vns nicht/ ſondern gehet ihren Gang dahin/ wie ſie allzeit gewohnet/ vnd von Gott darzu verordnet worden.
Wollen wir aber etwas beſſers haben/ als die Natur vns zu geben gewohnet iſt/ ſo muͤſſen wir die Kunſt/ als eine Nachfolgerin der Natur/ anreden vnd ſehen/ ob ſie vns zu huͤlff kommen wolte; welches ſie dann gar wol thun kan/ daß vns in Europa die Erde immer ſo kraͤfftige Kraͤuter herfuͤrbringen muß/ als in Arabia, vnd mit wenigen Koſten vnd Muͤhe; darff eben durch mein Aurum Potabile nicht geſchehen/ welches zu theuere Kraͤuter geben wuͤrde:
ſondern es koͤnte ſolches nur ein fluͤſſiges ſulphuriſch geſaltzen Waſſer vollkoͤm̃lich verrichten: dann ſowol in dem Saltz/ als auch Schwefel/ die Sonnenſtralen haͤuffig concentriret oder coaguliret zu finden/ welches vnſere irdiſche Sonne iſt.
Wann wir dann ſolche nur gegen die vegetabiliſche Gewaͤchſe zu appliciren wuͤſten/ wuͤrden wir eben daſſelbige durch Kunſt darmit außrichten vnd zu wegen bringen/ was ſonſten die obere Sonne natuͤrlicher weiſe verrichtet.
Der dieſes nicht verſtehet noch begreiffen kan/ der gehoͤret gar nicht vnter die wahre Philoſophos, ſondern laͤſſt ſich von den Blinden leiten/ vnd fuͤhret andere auch in die finſtere Gruben.
Die Sonne am Firmament gehet ihren Weg/ laͤſſt ſich weder kleiner noch groͤſſer machen: die vntere Sonne haben wir in Haͤnden/ vnd koͤnnen dieſelbe vnſern Gewaͤchſen geben/ wann vnd wie viel wir ſelber wollen: dahero die Kunſt der Natur weit bevor geht/ wann wir dieſelbe nur haben vnd zu gebrauchen wiſſen.
Dieſer Diſcurs faͤllet mir groͤſſer/ als ich vermeynet/ wollens darbey beruhen laſſen.
Den Erfahrnen iſt genug geſagt/ einem Eſel aber laſſen ſich ſeine lange Ohren nicht kuͤrtzer predigen/ vnd auch einen Morian weiß zu waſchen vergeblich iſt.
Dieſes in Parentheſi beyzubringen/ hab ich nicht vmb gehen koͤnnen.
Auff daß man aber ſehen vnd ſpuͤren moͤge/ daß ich die Warheit ſchreibe/ vnd etwan einer oder der ander auß curioſitaͤt eine Probe davon machen wolte/ ſo berichte ich dieſes/ daß man gemeldtes Aurum Potabile erſtlich nur in ein roht Saltz coaguliren ſoll/ vnd deſſen auff ein Loht gefloſſen Cryſtallinen Glas/ ohngefehr 3. 4. 6. 8. 12. mehr oder weniger Granen werffen vnd darauff ſchmeltzen laſſen ſoll/ ſo nimbt das gefloſſene Glas alſobalden die Tinctur zu ſich/ vnd erlanget eine gelbe Hyacinthen-Farbe/ ſo ſchoͤn als ein natuͤrlicher durchſichtiger Hyacinth immer ſeyn koͤnte. NB.
So man aber die Farb laͤnger im Feuer ſtehen laͤſſt/ ſo veraͤndert ſich die goldgelbe Farb in eine gruͤne oder blaue/ vnd wann ſie noch laͤnger ſtehet/ endlich kolſchwartz wird.
So man aber einen Rubin davon haben wil/ muß man nichts frembdes zuſetzen/ ſondern das coagulirte Aurum Potabile allein in einem reinen verdeckten Tiegel ein paar Stunden flieſſen laſſen/ ſo wird es ein blutrohtes Vitrum geben/ ſo ſchoͤn/ daß auch durch bloſſes anſehen einem Liebhaber/ welcher durch viel Sorgen/ Muͤhe vnd Arbeit ſeine gantze Natur verſchwaͤchet vnd gekraͤucket/ das Hertz im Leib erquicket wird.
Wie einem vmbs Hertz iſt/ der ſo viel vergebliche Arbeit gethan/ den Segen Gottes ſo ſchmertzlich erwartet/ vnd endlich einmal eine Muͤglichkeit erblicket/ kan ein jeder leichtlich erachten.
Ohne Zweiffel da Moſes das Gelobte Land nur von weitem erſehen/ vnd doch nicht hineinkommen konte/ dennoch von Hertzen ſich wird erfreuet haben.
Wie erfreute ſich doch der alte Simeon/ als er durch Antrieb Gottes in den Tempel kam/ das Kindlein JESVS auff ſeine Arme nahm/ ſprechende: Herr/ nun laͤſſeſt du deinen Diener im Friede fahren: dann meine Augen haben deinen Heyland geſehen.
Jch wil hoffen/ daß mir niemand werde vor uͤbel auffnehmen/ daß ich dieſes gleichnuͤßweiſe einfuͤhre: dann mein Kind nur Dreck vnd Koht/ jenes aber auff den Armen Simeonis ein Herr Himmels vnd der Erden war.
Gleich wie aber das Kindlein JE- SVS/ da es noch klein war/ vnd nicht reden oder predigen konte/ keine Wunderwerck thate/ ſondern in allem aͤuſſerlichen Anſehen noch einem gemeinen Kinde gantz gleich war/ vnd niemand daran ſehen konte/ was auß ihm werden wolte/ ſo lang vnd viel/ biß es ſeine mannbare Jahre erreichte/ alsdann es nicht mehr kindiſch bliebe/ ſondern groſſe Wunderwerck thun konte/ vnd dieſes dahero/ weiln das Goͤttliche Weſen von Ewigkeit her in ihme verborgen/ vnd durch die Zeit allgemach an ihme offenbar werden muſte.
Wer kan an einem Saamen ſehen/ was fuͤr Farben vnd Geſtalten das Gewaͤchſe auß ihme bekommen werde: wann aber derſelbe ins Wachsthumb gebracht/ vnd darinn behoͤrlicher weiſe vnterhalten/ alsdann offenbar wird/ was zuvor verborgen war.
Dieweil dann nun das wahre primum Ens Auri vollkoͤm̃lich in meinem Auro Potabili verborgen/ vnd nicht zu ſehen/ was durch die Kunſt darauß zu machen/ biß daß es zur fixation gebracht: Alſo muß man die Gedult haben/ biß das Kind alt vnd groß wird/ alsdann es reden/ vnd ſonſten maͤnnliche Thaten begehen wird/ ehender aber nicht.
Wer wuͤrde glauben koͤnnen/ daß in einem Ey das Weſen von einem Vogel mit allen Gliedern/ Federn/ vnd was deme anhaͤngig/ verborgen/ wann es nicht ſo gar bekand waͤre?
Ein ſuͤſſer Weintrauben-Moſt/ wann deſſen zu viel getruncken wird/ er dem Magen ſchaͤdlich iſt/ ſolchen verſchwaͤchet/ vnd Colicam verurſachet: wann er aber alt/ klar vnd ſtarck worden/ er den Magen vnd gantzen Leib ſtaͤrcket/ vnd dieſe Kraͤffte erſt beweiſet/ welche in dem ſuͤſſen Moſt verborgen waren:
Deme aber ein vegetabiliſcher Saame/ oder ein animaliſch Ey/ oder mineraliſch primum Ens bekand iſt/ der weiß wol/ daß auß dem Saͤmlein ein Kraut/ auß dem Ey ein Vogel/ vnd auß dem primo Ente Mineralium eine hohe Univerſal-Medicin werden muß: der es aber nicht weiß noch verſtehet/ vnd ein vnachtſam Saͤmlein/ Eylein/ oder vnanſehnlich primum Ens Mineralium als ein ſulphuriſch Saltz verwirfft/ der verwirfft auch ein verborgen Kraut/ Vogel/ vnd Medicinam Univerſalem vnwiſſend.
Darumb niemand etwas verwerffen oder verachten ſoll/ das er nicht kennet.
Soll alſo hiemit verſtanden werden/ daß in dem primo Ente Auri eine wahre Univerſal-Medicin verborgen/ vnd durch die Zeit/ Kunſt vnd Natur realiter dahin zu verwandelen muͤglich.
Darumb niemand mein Aurum Potabile verachten wolle/ weiln es noch ſo jung/ vnd nur einem gemeinen geſaltzenen Waſſer gleich anzuſehen/ ſondern gedencken/ daß es nur ein weiſſes Ey ſey/ ſeinen gelben Dotter aber/ darauß ein ſchoͤner Vogel werden koͤnne/ inwendig in ihme verborgen trage.
Dieſes ſey nun genug von Natur/ Art vnd Eigenſchafft meines Auri Potabilis gehandelt.
Mit naͤheſtem ſoll ſein medicinaliſcher Gebrauch nebenſt anderen meiner vornemſten Medicamenten außfuͤhrlich beſchrieben herauß gegeben werden.
Welcher es aber vnterdeſſen gebrauchen wolte/ der kan es ohne alle Sorgen vnd Gefahr gar wol thun/ dann es nichts anders als gutes verrichten wird/ nemlich das ſchwache Humidum radicale oder Spiritum vitalem darmit zu ſtaͤrcken/ vnd gleichſam wie durch Zugieſſung deß Oehls eine brennende Lampen/ oder durch Zulegung deß Holtzes ein Feuer erhalten/ vnd vor dem Außleſchen bewahret/ vnd in ſeinem Leben erhalten wird/ alſo auch deß Menſchen Leben dadurch ernehret/ vermehret/ vnd lange Jahre bey geſundem Zuſtand dadurch erhalten vnd behalten werden kan: doch daß mans mit Verſtand/ als ein lauter Feuer/ maͤſſig gebrauche.
Erſtlich kan man davon ein oder zwey Troͤpfflein mit Wein/ Bier/ oder anderem Getraͤnck vermiſchen/ am allerbeſten mit dem Spiritu Vini, vnd dem Patienten beybringen/ deß andern Tags ein Troͤpfflein mehr geben/ vnd alſo darmit auffſteigen ſo lang vnd viel/ biß daß es ſichtlich wircket/ den Schweiß vnd Urin treibet/ vnd auch bißweilen linde ſedes verurſacht: vnd wann mans ſo weit gebracht/ ſo kan man wieder zuruͤck gehen/ die Doſin mindern/ vnd nach gluͤcklicher vollendeter Cur weiter innhalten/ vnd davon einzunehmen nachlaſſen/ ſo wird man befinden/ daß alle boͤfe Kranckheiten/ auch die verborgene/ dadurch außgetrieben/ vnd gleichſam conſumiret werden wie ein Holtz von einem brennenden Feuer/ daß nichts als ein fixes/ beſtaͤndiges Saltz zuruͤck bleibet/ verzehret/ vnd ad nihilum gebracht wird.
Dann/ wie oben erwehnet/ alle Kranckheiten meiſten theils auß den feuchten humoribus entſtehen/ vnd ihren Vrſprung haben/ dargegen kein beſſer Remedium zu finden/ als dieſes mein Aurum Potabile:
dann es allen uͤberfluͤſſigen Feuchtigkeiten gewaltig widerſtehet/ ſolche verzehret/ außtreibet vnd conſumiret/ wie die Sonne ein Geſchirꝛ mit Waſſer außduͤnſten macht: dahero Lepra, Morbus Gallicus, Quartana vnd alle andere Febres, Scorbutus, Epilepſia, Apoplexia, Melancholia, Hypochondriaca, Hydropiſis, Calculus in Nieren vnd Blaſen/ Podagra, alle bekande vnd vnbekande Mutter-Kranckheiten der Weiber/ die erſchreckliche Peſtilentz/ vnd was deren anhaͤngig/ gluͤcklich dadurch curiret vnd ſicherlich dafuͤr præſerviret werden.
Dann nichts mehrers der corruption vnd Verderben vnterworffen iſt/ als das uͤbrige phlegma oder vnzeitige Feuchtigkeit/ dahero ein truckener Sanguineus ſchon geſuͤnder als ein feuchter Phlegmaticus.
Ein truckener Zucker kan viel Jahre vnverdorben ligen/ wann er aber naß wird/ ſo wird er ſauer vnd ſchimlicht/ der doch ſelber ein Saltz iſt/ vnd andere verderbliche Vegetabilien/ wann er darmit vernuſcht/ zu præſerviren pflegt.
Daran man genugſam ſehen kan/ daß die uͤbrige Feuchtigkeit bey allen Dingen eine Thuͤr dem Tod zum Leben auffthut: die warme temperirte Truckene aber alles bey gutem Stand vnd Weſen erhalte/ vnd aller corruption den Zugang verſchlieſſen thut.
Gleich wie ein ſchoͤn vnd wolgebautes Haus/ wann es am Tach nicht wol verſehen/ vnd der Regen hinein laufft/ ſolches allenthalben anſtecket vnd verfaulend macht: wann mann man aber die Loͤcher am Tach oder die Fenſter/ da es hinein geregnet/ hat zugemacht/ vnd andere Fenſter hergegen auffthut/ vnd die warme Lufft da durchziehen laͤſſt/ alsdann das angefangene Faule wieder außgetrucknet vnd gut erhalten wird/ welches ſonſten in ſeiner Feuchtigkeit haͤtte verfaulen muͤſſen.
Wie auch zuſehen bey denen/ welche an feuchten/ moraſtigen Orten wohnen/ darzu von waͤſſerigen Speiſen vnd Getraͤncken leben/ allzeit phlegmatiſch vnd vngeſund erfunden werden/ vnd ſehr mit Catharris uͤberfallen/ auch gemeiniglich durch den Scorbutum geplagt werden: hergegen diejenigen/ welche auff hohem Land vnd truckener Lufft wohnen/ auch geſunde Speiſen genieſſen/ von dergleichen waͤſſerichten Kranckheiten nichts wiſſen/ ſondern ſtarcke Leiber/ vnd hart geſund Fleiſch zu haben pflegen/ vnd nicht allein bey den Menſchen/ ſondern auch bey allen andern Dingen dieſer Vnterſcheid geſpuͤret wird:
dann nicht allein das Brod/ Fleiſch/ Obſt/ vnd was man ſonſten zur taͤglichen Speiſe genieſſet/ viel ehender an feuchten Orten ſchimlicht wird/ anlaufft vnd verdirbt/ ſondern die feuchte Luft greifft auch die reine Metallen an/ als Eiſen/ Kupffer/ Zin/ vnd dergleichen/ vnd macht ſolche dunckel/ anlauffen vnd roſtig/ welches bey truckener Lufft nimmer ſo leichtlich geſchicht.
Darauß dann genugſam zu ſehen/ daß die uͤbrige Feuchte allzeit bey allen Dingen ſchaͤdlich/ vnd die corruption einfuͤhret/ dargegen niemand etwas wird beybringen koͤnnen.
Weiln dann dieſes mein Aurum Potabile von allen andern Medicamenten/ wie ſie auch Namen haben moͤchten/ aller corruption entgegen/ vnd/ præſervative wie curative ſicherlich zu gebrauchen/ ſo ſoll es auch fuͤr eine wahre Univerſal-Medicin, derer keine bevorgeht/ allhier gehalten werden.
Dieſes wenige von Gebrauch/ Tugend vnd Krafft meines Auri Potabilis in curirung/ ſo wol der Vegetabilien vnd Mineralien/ als auch Animalien/ hab ich dißmals allhier beſchreiben wollen/ ein mehrers (geliebts Gott) mit nechſtem bey Beſchreibung deß Gebrauchs meiner vornemſten Medicamenten davon gehandelt werden ſoll.
Weiters iſt noch noͤhtig/ ein wenig zu gedencken der præparation obgedachtes meines Auri Potabilis.
Obwoln deſſen Bereitung an vielen Orten meiner Schrifften allbereit genugſam geſchehen/ vnd klaͤrlich davon gehandelt worden/ zwar more philoſophico, vnd kein Recipe geſetzt worden/ ſondern ſtuͤckweiſe an vnterſchiedlichen Orten/ als Miraculi Mundi, wie auch deſſen Explication vnd Continuation klaͤrlich beſchrieben/ vnd nicht noͤhtig waͤre einige Worte mehr davon zu machen: dennoch zum Vberfluß dieſes noch berichten wollen/ nemlich/ daß ihme doch niemand einbilden wolle/ daß er ein ſolches Subjectum etwan auß frembden/ weit-entlegenen Orten durch viel Koſten erkauffen muͤſte; gantz nicht:
dann dieſe Materia, darauß man das Aurum Potabile bereitet/ allenthalben zu finden/ vnd ſowol der Aller-aͤrmſte als der Reichſte ſolches vmbſonſt genugſam haben kan; vnd auch in dreyen Tagen von Anfang biß zum Ende vollkoͤm̃lich außzuwircken.
Doch daß man mich recht verſtehe/ ſo weit die Jugend vnd kindliche Jahre betreffen thut/ nemlich in eine Jungfraw-Milch/ oder klar medicinaliſch Univerſal-Waſſer/ welches ich Aurum Potabile nenne/ darinnen deß Drachen koſtbares Blut verborgen/ vnd erſtlich durch gewiſſer Zeit figirung in einen beſtaͤndigen Salamander zu bringen; welches ich zwar ſo weit noch nicht gebracht/ davon auch wenig ſage/ ſondern allein bey meinem Auro Potabili verbleibe/ welches ich vielmal bereitet/ vnd allhier davon handele/ vnd von wichtigern vnd groͤſſern Dingen mich nicht bemuͤhen thue.
Doch ich auch gar nicht daran zweiffele/ wann man die Zeit vnd Muͤhe anwenden wolte/ daß dieſes Aurum Potabile ſo wol im naſſen als truckenen Weg zu figiren muͤglich ſeyn ſolte.
Bekenne auch nochmaln/ daß dieſes mein Aurum Potabile auß allen Dingen/ ſo in der Welt ſeyn/ zu machen/ doch auß dem einen Subjecto ehender vnd leichter als auß dem andern.
Vnd wird kein Kind ſo arm geboren/ es muß ein ſolches Subjectum nohtwendig genieſſen/ vnd kan ohne daſſelbige gar nicht leben: darumb etliche alte Philoſophi geſchrieben/ daß Adam vnd Eva die Materiam Lapidis mit auß dem Paradeis getragen haben:
Nun leſen wir/ daß ſie keine Kleider am Leib gehabt/ ſondern mit Blaͤttern der Baͤumen ihre Schaam bedeckt haben/ nachdeme ſie Gott reden hoͤreten/ vnd befunden/ daß ſie nackend waren; auſſer dem Paradeis hat ihnen Gott erſt Kleider von Thierfellen bereitet.
Da der alte Eremita Morienus mit dem Koͤnige Kalid von dem Univerſal-Subjecto discurirte/ vnd der Koͤnig von dem Philoſopho ſolches zu entdecken begehrte/ ſo ſagte Morienus: Mein Koͤnig/ dieſes Subjectum haſt du ſelber bey dir.
Vnd nachdem er die Medicin zur perfection gebracht/ ſchrieb er vmb das Geſchirꝛ/ dariñ ſie war/ dieſe Wort:
Qui omnia ſecum portat, alieno auxilio non indiget: damit zu verſtehen gebende/ daß er allenthalben wieder zu der Materia Univerſali gelangen koͤnte/ vnd keines Menſchen Huͤlffe noch Verlag darzu vonnoͤhten haͤtte.
Maria Prophetiſſa, Moſis Schweſter/ nennet es ein Opus trium horarum:
Ein ander Philoſophus ein Werck von ſieben Tagen.
Jch Glauber/ als noch ein junger anfangender Diſcipulus Hermetis, ſage dieſes mit Warheit/ daß dieſes mein Aurum potabile, davon allhier tractiret/ nicht allein in dreyen Tagen/ ſondern innerhalb dreyen Stunden lang zu verfertigen muͤglich/ vnd auch auß ſolchen Subjectis, welche allenthalben zu finden/ auch jederman ſolche kennet/ gebrauchet/ vnd ohne dieſelbe nicht leben kan.
Welches die pur lautere Warheit iſt/ vnd die geringſte Hinderhaltung oder Verbluͤmung nicht allhier gebraucht worden.
Auff daß aber ja niemand meynen moͤchte/ daß dieſe meine Schrifften nicht nach dem bloſſen Buchſtaben zu verſtehen/ ſondern ein verborgener Sinn darhinder ſtecke/ ſo ſage ich zum drittenmal/ daß ein ſolches Aurum Potabile, davon ich allhier geſchrieben/ ſo wol auß einem jedwedern Vegetabili vnd Animali, als auch Minerali zu verfertigen muͤglich/ doch/ wie geſagt/ auß dem einen Subjecto leichter als auß dem andern.
Dann ob ſchon auß einem jedwedern Stuͤck Brod oder Fleiſch/ auß einer Handvoll Stroh/ Laub oder Gras dieſe Medicin zu bereiten/ ſo iſt ſie doch leichter auß einer Handvoll Saltz/ als einem Centro concentrato aller Vegetabilien vnd Animalien, zu verfertigen; welches ich hiemit der gantzen Welt/ als eine vnfehlbare Warheit/ hinterlaſſe. NB.
Man wolle mich aber recht verſtehen/ was ich fuͤr ein Saltz meyne:
Anders keines/ als ein ſolches/ welches in allen Dingen gefunden wird.
Auff daß man mich noch beſſer verſtehe/ ſo ſoll zum Vberfluß noch ein kleiner/ doch fundamentalis Diſcurſus, eingefuͤhret werden.
Der Kunſtliebende/ wann er zu etwas Gutes gelangen wil/ ſo iſt es nicht genug/ daß er nur bloß dieſes oder jenes Philoſophi Schrifften leſe/ vnd ihm einbilde/ alsbalden die Kunſt klar offenbar darinn zu finden/ ſondern er muß der Sach ſelber nachdencken/ was dieſes ſey/ das er ſuche/ woher es ſeinen Vrſprung vnd Herkommen habe/ vnd wie oder durch was Wege er darzu kommen moͤchte.
Wann wir dann alles wol beſehen/ vnd von dem aͤuſſerſten an zu dem innerſten zu ſuchen/ ſo finden wir/ daß erſtlich Gott von Ewigkeit her allein geweſen iſt/ ſo lang biß daß es Jhm gefallen hat/ etwas ſichtliches zu ſchaffen/ ſeine Luſt daran zu ſehen: vnd da Er ſolches thun wolte/ ſprach Er: Es geſchehe.
So bald dieſes Fiat von Gott geſprochen/ ſo fienge es alsbald an ſich zu regen vnd bewegen/ vnd in die vier Elementen zu verwandeln/ auß welchen Elementen hernacher alles dasjenige/ was in der gantzen Welt geſehen wird/ herkommen iſt/ vnd auch nicht das geringſte ohne die vier Elementen ſeyn noch beſtehen/ auch die Natur auß ihr ſelber weiters gar nicht kommen kan:
So man aber etwas reiners oder beſſers als vns die Elementen gebaͤren/ haben wolte/ ſo muͤſte man folches durch Kunſt verrichten/ welche der Natur bevor vnd da hingehet/ da die Natur nicht hinkommen kan/ vnd ihr Werck daſelbſt anfahen/ da es die Natur gelaſſen/ vnd nicht weiters bringen koͤnnen; alsdann man eine wahre Quintam Eſſentiam erlangen wuͤrde/ welche Quinta Eſſentia eine Staffel hoͤher geſtiegen/ als die Natur ſteigen koͤnnen; vnd weiter zu gehen/ iſt es auch der Kunſt vnmuͤglich. NB.
So man aber noch etwas beſſers als eine Quintam Eſſentiam haben wolte/ ſo muͤſte man einen andern Weg ſuchen: dann/ wie gehoͤrt/ vorwarts zu gehen/ weiters nicht als ad Quintam Eſſentiam zu kommen: darumb man wieder zu ruͤckwerts ad Centrum, davon die Elementen ihren Vrſprung haben/ gehen muß; dieſes Centrum aber iſt das Goͤttliche Fiat, oder Sal Univerſale Hermaphroditum, welches beyder Naturen theilhafftig; vnd hat dieſes Saltz/ oder primum Mobile, in ihme verborgen duo Contraria, wann ſie ſich regen vnd bewegen/ oder gegeneinander agiren/ die tria Principia der drey Reichen/ als Vegetabilien/ Animalien vnd Mineralien entſtehen/ vnd durch die vier Elementen erhalten vnd multiplicirt werden/ welches der gemeine Lauff der Natur iſt.
Die Kunſt aber hergegen viel weiters gehet/ vnd die circumferentz ad Centrum reduciret/ vnd ſolchem Centro oder primo Mobili nicht zulaͤſſt/ daß es ſich bewege/ vnd die darinn verborgene duo Contraria gegeneinander agiren laſſe/ daß das agens oder pariens uͤberwinde/ vnd in die tria Regna, nemlich Vegetabilien/ Animalien vnd Mineralien/ als circumferentzien deß Centri, wiederumb kommen laͤſſt/ ſondern die Kunſt bindet vnd zwinget das primum Mobile, daß es ſeine Kraͤffte nicht zertheilt/ oder in die Weite bringet/ ſondern in ſich ſelber ſchlucket.
Gleich wie ein Drach ſeinen eigenen giftigen Schwantz abbeiſſt/ vnd ſich davon erhaͤlt/ wann er ſonſten nichts anders haben kan/ vnd alſo auß der groͤſten Gifft die hoͤchſte Medicin werden muß.
Darumb Hermes gar wol geſagt:
Draco noſter non moritur, niſi per F. & S.
Ein Feuer muß das andere uͤberwinden/ toͤdten/ vnd wieder zu einem edlern Weſen lebendig machen.
Ein ſolches concentrirtes Feuer iſt mein ſecreter Alkaheſt oder Aurum Potabile verum, dadurch Wunderdinge zu verrichten ſeyn/ vnd dieſes in Geſtalt eines hellen vnd klaren Waſſers/ darinn deß Feuers Farb vnd Geſtalt verborgen/ oder hineinwarts gekehret iſt:
ſo mans aber offenbar oder ſichtlich haben wil/ ſo kan ſolches gar bald geſchehen/ entweder mit einem truckenen oder naſſen Feuer.
Jn truckener weiſe kan es durch die Hitze eines gemeinen Holtzkolen-Feuers geſchehen: im naſſen kan es fuͤglich durch einen reinen wol-rectificirten vnd dephlegmirten ſpiritum Vini geſchehen/ wann nemlich von dem concentrirten truckenen Feuer Unc. j. in Unc.
iij. ſpiritus Vini, als naſſen Feuers/ gelegt werden/ das naſſe Feuer das truckene in ſich ſchlucket/ vnd in wenig Stunden lang Zeit/ wann beyde Feuer in einer Phiol mit einem langen Hals zuſammen warm digeriren/ blut roht werden/ vnd alle verborgene vnd concentrirte Kraͤffte/ als ſchoͤne Farben/ lieblicher Geſchmack vnd Geruch/ offenbar vnd ſichtlich werden/ alſo/ daß kein aromatiſch Weſen an lieblichem Geſchmack vnd hertzſterckendem Geruch vnd ſchoͤnen Farb dabey zu vergleichen iſt.
Dann was zuvorn hineinwarts gekehret vnd verſchloſſen war/ das kom̃t jetzunder wieder heraußwarts/ vnd wird ſichtlich vnd empfindlich/ vnd wird auß einem vnanſehnlichen/ kleinen/ vnmuͤndigen/ weiſſen Kinde ein wolber edter ſtarcker vnd verſtaͤndiger Mann; auß der zarten Jungfrauen-Milch ein kraͤftiges Drachenblut/ ein wahres Aqua vitæ vnd Vinum ſalutis, (taͤglichs nur etliche Tropffen davon genoſſen) die Geſundheit vnd langes Leben dadurch zu erlangen.
Welches Aqua vitæ, wie auch offt-erwehntes Aurum Potabile verum, vnd deren wunderbarlichen ſchnellen Wirckung/ vnd ſonderlich in Verwandelung der vnperfecten Metallen/ mit groſſer Verwunderung bey mir viel ehrliche Maͤnner angeſehen haben.
Soͤlte aber etwan einer oder der ander/ der mit ſchweren Kranckheiten behafftet/ vnd ihme durch die gemeine vnd bekande Galeniſche Artzneyen nicht zu helffen/ dieſes meines Auri Potabilis vonnoͤhten haben/ ſo ſoll demſelben auß Chriſtlicher Liebe/ ſo viel er deſſen (ſeine Geſundheit dadurch zu erlangen) vonnoͤhten haben moͤchte/ gern vnd willig gefolgt werden/ vnd meiſtes darumb/ auff daß in dieſer letzten Zeit vnd Grundſuppen der boͤſen Welt die Wunderwercke Gottes bekand/ vnd auch den Gehaͤſſern dieſer edlen Kunſt/ welche alle warhaffte Philoſophos aus lauterem Neid vnd Ignorantz verachten/ vnd fuͤr Luͤgener vnd Sophiſten außruffen/ ihre frevelhaffte Maͤuler geſtopffet werden moͤchten.
Zweiffele gar nicht/ dieſes mein Aurum Potabile werde mancher trachten nachzumachen/ vnd mit der Zeit ſolches zu beſſerer perfection zu bringen verſuchen/ welches ich jederman von Hertzen goͤnne/ wann es ihme Gott goͤnnen wil.
Ein mehrers/ aber als allbereit hier vnd dort in meinen Schrifften verſteckt zu finden/ wird niemand von mir erforchen; man laſſe ſich dißmal genuͤgen/ daß man die bereitete Medicin bey mir findet/ welches der Hunderteſte nicht thun wuͤrde/ wann er ſolches haͤtte.
Was aber mich darzu bewogen/ daß ich oͤffentlich davon geſchrieben/ vnd auch eingewilliget allen Krancken ſolches zu Troſt vnd Labſal folgen zu laſſen/ iſt allbereit oben bekand gemacht.
Sage nun zum Beſchluß nochmaln/ daß/ was ich dieſer meiner Medicin in Verbeſſerung der Vegetabilien/ Animalien vnd Mineralien zugeſchrieben/ es die purlautere Warheit ſey.
Darumb ſoll niemand ſo verwegen ſeyn/ vnd ſolches verachten/ oder als ein vnmuͤglich Ding verwerffen wolle: darzu einem jedwedern frey ſtehet/ ſolches zu verſuchen/ wann er ſelber wil/ weill die bereitete Medicin zu allen Zeiten/ ſo lang ich lebe/ (geliebts Gott) bey mir zu finden ſeyn wird:
Vnd nicht allein die bereitete Medicin niemand geweigert ſeyn ſoll/ ſondern den Uſum derſelben/ ſo wol beyder Verbeſſerung/ der Vegetabilien vnd Mineralien, als auch warhafften transmutation der Mineralien/ die Wunderwercke Gottes vnd Muͤglichkeit der Kunſt dadurch bekand zu machen/ einigen Freunden vor Augen zu zeigen/ ich mir gaͤntzlich fuͤrgenommen habe.
GOTT der Allmaͤchtige/ der Anfang vnd das Ende/ wolle vns ein erwaͤrmendes Fuͤncklein ſeines heiligen/ ewigen/ vnendlichen vnd verbeſſerenden Lichtes in vnſere kalte vnd verfinſterte Hertzen auß Gnaden einſaͤen vnd pflantzen/ auff daß es darinn ſeine rechte Nahrung vnd Speiſe ſich wie ein klein Saͤmlein auß einer geſaltzenen ſulphuriſchen Erden nehre/ vermehre/ vnd tauſendfaͤltige gute Fruͤchte zu vnſer aller Seelen Seligkeit herfuͤrbringen moͤge.
Amen.
Erinnerung an den Leſer.
Guͤnſtiger Leſer: Auf daß er ſich deſto beſſer in die Beſchreibung meines Auri Potabilis zu richten/ vnd verſtehe/ was darin begriffen/ ſo hab ich gut erachtet/ den Jnhalt deſſen zu widerholen Berichte alſo/ daß der gantze Jnhalt dieſes Buͤchleins vnd Tractirung allein darinn beſtehe wie auß allenthalben-findlichen vegetabiliſchen/ animaliſchen vnd mineraliſchen Dingen eine Medicina Univerſalis gar leichtlich zu bereiten/ vnd darumb Univerſalis genant werde/ weiln dieſelbe den dreyen Reichen/ als Vegetabilien/ Animalien vnd Mineralien/ eine kraͤfftige Medicin ſey.
Dann alle Vegetabilien durch Huͤlffe dieſer Medicin viel ſchueller vnd ſtaͤrcker wachſen/ viel lieblicher am Geruch vnd Geſchmack/ vnd herꝛlicher von Kraͤfften/ als ſonſten durch den Viehmiſt herfuͤrwachſen.
Deßgleichen die animaliſche Fruchtbarkeit/ ſowol bey Manns-als Frauensperſonen vermehret/ das Humidum radicale geſtaͤrcket/ vnd alle obſtructiones deß gantzen Leibs dadurch geoͤffnet werden.
Weiters iſt ſie auch eine kraͤfftige Mediein den vnvollkommenen Metallen/ ſelbige zu verbeſſern/ vnd einen jedwedern Mercurium vivum zu beſtaͤndigem Golde zu coaguliren/ vnd die Kießlingſteine/ Cryſtall- vnd weiſſe Glaͤſer in ſchoͤne Rubinen vnd Hyacinthen/ der Farb/ (aber nicht der Haͤrte nach) damit zu tingiren.
Welche erzehlte Tugenden in erwehnter Medicin oder Auro Potabili vero vollkoͤm̃lich zu finden/ dahero billich eine Medicina Univerſalis genant wird.
Welches ich zum Vberfluß vnd guter Nachricht dem Liebhaber Goͤttlicher Wunderwercken vnd guter Medicin nicht habe verhalten ſollen/ ꝛc.
ENDE.
OPERIS MINERALIS, Oder Vieler kuͤnſtlichen vnd nuͤtzlichen Metalliſchen Arbeiten Beſchreibung Erſter Theil:
Darinn gelehret/ wie man das Gold auß den Kißlingſteinen/ Quaͤrtzen/ Sand/ Erden/ vnd andern armen Berg-Arten/ welche ſonſten mit Nutzen nicht zu ſchmeltzen ſind/ durch den Spiritum Salis zu extrahiren vnd corporaliſch machen ſoll:
Auch wie auß dem Antimonio eine Panacea oder allgemeine Medicin werde/ vnd wie ſolche zu gebrauchen ſey.
Vorrede an den guͤnſtiger Leſer:
DEmnach ich vor etlichen Jahren vnterſchiedliche gute vnd nuͤtzliche Tractaͤtlein/ meinem Nechſten zu gut/ in offenen Truck habe kommen laſſen/ vnd darinnen noch anderer mehr gedacht/ welche hernach folgen ſolten: weil aber ſolche theils wegen meiner weitlaͤufftigen Reiſen/ theils wegen anderer Verhinderungen/ bißhero zuruͤck geblieben/ doͤrfften wol etliche/ welchen ich vnbekand/ ſich einbilden/ daß ein mehrers von mir/ als ich vielleicht præſtiren koͤnte/ waͤre verſprochen worden:
Andere aber/ denen mein Zuſtand vnd etlicher Vnverſtaͤndigen uͤber mich bißhero getriebene Schimpff-Reden bewuſt/ moͤchten vielleicht foͤrchten/ daß ich durch die vielfaͤltige/ vnverdiente Laͤſterungen abgehalten/ mein propoſitum zu aͤndern/ vnd alle meine Wiſſenſchafft zu ſupprimiren beſchloſſen haͤtte.
Damit nun dieſe ſehen/ daß mein Gemuͤt wegen ſolcher Laͤſtermaͤuler keines wegs veraͤndert ſey; Jenen aber in der That bewieſen werde/ daß ich an dergleichen Materi keinen Mangel/ vnd meinen Worten einen handgreifflichen Glauben geben koͤnne/ Als hab ich mir fuͤrgenommen/ noch etliche meiner guten Wiſſenſchafften zum gemeinen Beſten zu beſchreiben/ vnd ans Licht zu bringen.
Vnd ob ich ſchon Vrſach gnug gehabt haͤtte/ gaͤntzlich davon ſtill zu ſchweigen/ vnd die vndanckbare Welt ſolches entgelten zu laſſen/ ſo hat mich doch gleichwol mein Gemuͤt bewegt/ ja getrieben/ ſolches vmb der Boͤſen willen nicht zu vnterlaſſen/ ſondern meinen Danck vnd Lohn an einem andern Ort zu erwarten.
Worzu dann/ neben obbenanten Vrſachen/ mich dieſe folgende haben bewegen helffen/ daß nemlich etliche ruhmſuchende vnd ehrgeitzige Leute gegen andere ſich haben vernehmen laſſen/ als wann ihnen viel von meinen Secreten bekand waͤren/ vnd ſich alſo groſſer Wiſſenſchafften faͤlſchlich geruͤhmet: wodurch ihrer viel der Meynung worden/ daß meine Schrifften eines andern/ vnd nicht mein eigen Werck waͤren:
Jſt mir alſo die Ehr/ welche mir darinnen gebuͤhren ſolte/ entzogen/ vnd andern gegeben worden.
Vnd iſt mir dieſes mehr dann einmal widerfahren/ daß einer oder der ander ein Stuͤcklein mir abgebettelt/ welches er hernach bey andern fuͤr ſeine eigene Erfindung auß gegeben/ vnd ſich groß damit hat machen wollen.
So finden ſich auch vnter andern etliche/ welche in meinen Buͤchern geleſen/ vnd nachdem ſie eines oder das andere verſuchen wollen/ vnd nicht alsbald alles haben treffen koͤnnen/ derohalben angefangen auff mich vnd meine Buͤcher zu leſtern/ gleich als wann ich die Warheit nicht geſchrieben haͤtte; da doch/ daß ſie nichts thun koͤñen/ die Schuld ihnen ſelbſt/ vnd nicht mir/ deꝛ ich deutlich genug geſchrieben/ zuzumeſſen.
Dieſe vnd andere Vrſachen waͤren genug geweſen/ mich von weiterem ſchreiben abzuhalten/ habe aber gleichwol vmb der Frommen willen ſolches nicht vnterlaſſen koͤnnen/ vnd wil hiermit bezeugen/ daß alles dasjenige/ was allbereit in meinem Namen iſt auß gegangen/ nicht allein wahr vnd nicht erlogen oder erdichtet/ ſondern auch meine eigene vnd keines andern Erfindung oder Schrifften ſeyn vnd bleiben.
Vnd ſo fern ſich deſſen jemand anders vermeſſentlich ruͤhmen ſolte/ (welches ich doch nicht hoffe) ſo ſage ich/ daß er ein Luͤgner vnd vnwarhaffter Mann ſey.
Dabey ich es auch fuͤr dißmal wil beruhen laſſen/ wann ich den vnpartheyiſchen Leſer wegen gegenwaͤrtigen Buͤchleins ſchlechten ſtyli werde berichtet haben/ daß ich nicht wie die heutigen meiſten Scriptores geſinnet/ vnd gleich denſelben/ mehr auff die Zierlichkeit der Reden/ vnd guten Klang der Woͤrter/ als auff die Sachen ſelbſten ſehe/ ſondern vielmehr den Nutzen vnd Vortheil meines Nechſten betrachte.
Daher ich dañ zu mehrerm Verſtand vnd geſchwinderer Begreiffung deß Wercks in den Worten lieber einer den ſubtilen Ohren vnangenehmen Weitlaͤufftigkeit/ als zu obſcurirung deſſelben einer kurtzen vnd wolklingenden Vorſetzung mich gebrauchen wollen/ weil mir wol bewuſt/ daß einem Kunſtbegierigen ein verſtaͤndlicher Vnterricht/ ob er ſchon nach den Oratoriſchen Regeln nicht abgemeſſen/ allzeit lieber iſt/ als ein obſcurer vnd kuͤnſtlicher Bericht/ den auch Cicero ſelbſten auffgeſetzt haͤtte.
Wil derowegen in dem Namen Gottes/ meines guten vorhabenden Wercks/ damit der gantzen Welt gedienet wird/ einen Anfang machen/ daſſelbe alſo/ wie ich es auff meiner waͤhrenden Reiſe zu Pappier gebracht/ alles treulich communiciren/ vnd ſolches/ vnter dem Titel Opus Minerale, in drey Theil verfaſſen:
Jm erſten wil ich lehren/ wie man auß den guͤldiſchen Kißlingſteinen vnd Sand ihr bey ſich fuͤhrendes Gold durch den Spiritum Salis extrahiren vnd corporaliſch machen ſoll.
Welches Stuͤcklein/ ob es ſchon gering zu ſeyn ſcheinet/ ſo kan es gleichwol ſo viel geben (wann man nur die rechten Steine vnd Sand kennet vnd haben kan) daß man ſeine ehrliche Nahrung davon haben/ vnd auch noch ſo viel uͤbrig bleiben wird/ die zwey folgende Theil dadurch zu verſuchen/ vnd etwas beſſers damit zu finden.
Jm Andern Theil wil ich gruͤndlichen Vnterricht thun vom Vrſprung/ Herkommen vnd Geburt/ auch Tod vnd Sterben der Mineralien vnd Metallen.
Jm Dritten Theil wil ich auff vielerley Art beweiſen vnd wahr machen/ daß die transmutation der geringern Metallen in beſſere nicht falſch oder erlogen/ ſondern der Natur vnd Kunſt zu thun moͤglich ſey.
Welcher Beweis/ der meines wiſſens noch von niemand gethan/ ein Fundament der gantzen metalliſchen Philoſophy vnd aller meiner Sehrifften guͤldene Krone ſeyn wird.
Der liebe vnd getreue Gott/ welcher ein Vrſprung alles Guten iſt/ wolle mir ſeine Goͤttliche Gnade darzu verleihen/ daß ich es zu ſeiner Ehr vnd meines Nechſten Nutzen wol anfangen vnd gluͤcklich vollenden moͤge/ Amen.
Ein ſehr nuͤtzlicher Proceß/ Wie man auß den Kißlingſteinen/ Sand/ Laͤimen/ ſchwartzen vnd rohten Talck/ wie auch auß viel andern Berg-Arten/ die ein zart/ leicht vnd ſubtil angeflogen Gold halten/ vnd wegen deß wenigen ſo darinn iſt/ oder auch wegen der Vn-Art der Berg-Arten die Vnkoſten/ ſolches herauß zu ſchmeltzen/ nicht bezahlen koͤnnen/ gar leichtlich mit einem Spiritu Salis darauß ziehen/ vnd zu gut machen koͤnne.
ERſtlich ſoll der guͤnſtige Leſer wiſſen/ daß nicht ein jedweder Sand/ Letten/ Kißling/ Quartz/ Spaht/ Talck/ oder dergleichen Berg-Arten/ Gold bey ſich fuͤhren/ ſondern nur ein Theil derſelben/ welche man ſoll vnterſcheiden vnd erkennen lernen/ dann ohne ſolche Erkaͤntnuͤß iſt die Kunſt nicht zu gebrauchen.
Weil dann ſolches zu wiſſen hochnoͤhtig iſt/ ſo wil ich dem Kunſtliebenden zuvor bekand machen/ wie er die Steine/ Letten/ Sand/ vnd dergleichen Dinge/ probiren ſoll/ ehe er ſich vnterſtehe/ dieſelbe außzuziehen/ auff daß er nicht vergebliche Arbeit thue/ vnd Schaden leide/ ſondern mit gutem Vortheil ſein Werck anſtellen vnd treiben moͤge.
Vnd iſt zu verwundern/ daß der Menſch ſo thoͤricht iſt/ nach einem Vngewiſſen ſucht/ das Gewiſſe aber vor Augen ligen hat/ vnd nicht achtet.
Dann der mehrer Theil ſolcher Menſchen/ welche in den Metallen eine Verbeſſerung ſuchen/ reich damit zu werden/ arbeiten auff ein vngewiſſes/ weil vnter Tauſenden kaum Einer dasjenige findet/ das er ſuchet.
Vnd obwol die vnvollkommene/ vnreine Metallen koͤnnen gezeitiget vnd gereiniget werden/ daß beſtaͤndig vnd gut Gold vnd Silber davon kom̃t/ ſo iſt doch ſolche Wiſſenſchafft wenigen gegeben/ vnd iſt auch nicht ein jedweder bequem vnd verſtaͤndig ſolche Arbeit zu verrichten/ ſondern wil durch wolgeuͤbte vnd der Metallen erfahrne Kuͤnſtler (welche ſehr duͤnn geſaͤet) gethan ſeyn: das Gewiſſe aber kan mit geringer Muͤhe vnd Koſten durch einen gemeinen Laboranten/ der nur ein wenig mit ſchmeltzen vnd abtreiben vmbzugehen weiß/ gefunden werden/ wann man nur den Dingen etwas nachdencket/ vnd nicht gar hoch hinauß vnd auff einmal reich werden wil.
Dieſes aber wil ich dabey erinnert haben/ daß man ja zuſehe/ damit man ſolche Steine extrahire/ darinn auch Gold ſey.
Dann wann du ſchon eine groſſe Quantitaͤt Kißlingſteine oder Sand mit Spiritu Salis extrahirteſt/ vnd doch nichts darinnen waͤre/ ſo wuͤrdeſt du auch gewißlich nichts finden; deßgleichen/ wann es ſchon darinnen waͤre/ vnd du ſolches auch extrahiret haͤtteſt/ vnd nicht mit Antimonio zu ſeigern wuͤſteſt/ ſo waͤre es auch nichts werth: dañ erſtlich die Erkaͤntnuͤß der Steine vnd hernach die Seigerung durch das Antimonium dir vor allen dingen wol bekand ſeyn muͤſſen/ wann du mit Nutzen laboriren wilſt: dann wann es dir an einem oder beyden Stuͤcken fehlen/ vnd der Arbeit kein ☉ außkommen ſolte/ ſo muſt du dir die Schuld ſelbſten zurechnen/ vnd nicht mir/ dann ich dir die Kunſt deutlich genug beſchrieben habe/ vnd wuͤſte auch nicht daß etwas/ ſo darzu noͤhtig waͤre/ außgelaſſen worden.
Darumb ich dirs zuvor ſage/ auff daß du hernach deſto fuͤrſichtiger in deinen laboribus ſeyn/ vnd keine verlorne Arbeit thun moͤgeſt.
Dann gantz gewiß iſt es/ vnd nicht daran zu zweiffeln/ daß an vielen Orten guͤldiſche Kißling/ Sand vnd Letten gefunden werden/ die bißweilen zimlich reich ſind/ vnd wann ſie ſchon ſo gar reich nicht waͤren/ ſo geben ſie gleichwol auch Nutzen; doch iſts allzeit beſſer/ einen reichen Sand oder Kiß zu extrahiren/ als einen armen.
So werden auch bißweilen gantze Berge vnd Felſen gefunden/ welche durch vnd durch mit ☉ angeflogen ſind/ deßgleichen auch groſſe Berge mit ☉ imprægnirten Sand vnd Letten/ welche das ſeiffen oder Waſchwerck nicht bezahlen koͤnnen/ entweder weil zu wenig ☉ darinn/ oder zwar genug deſſelben/ aber zu leicht vnd ſtaͤmmicht iſt/ welches im waſchen mit dem Sand hinweggeht.
Dar gegen aber ſolche Steine/ Sand oder Letten/ wie arm ſie auch ſind/ koͤnnen mit dem ſpiritu Salis, wann du denſelben in copia haben kanſt/ extrahiret/ vnd mit groſſem Nußen durch das Antimonium rein vnd fix gemacht werden.
Jn Summa/ es iſt eine ſolche Arbeit/ dadurch kein Menſch dem andern hinderlich oder ſchaͤdlich iſt/ gleich wie andere Handthierungen zu ſeyn pflegen/ vnd darff ſich derſelben niemand ſchaͤmen/ er ſey wer er wolle/ dann Gott hat vns darumb das ☉ in der Erden vnd Stein wachſen laſſen/ auff daß wirs zu ſeinen Ehren vnd vnſers Nechſten Nutzen heraußziehen vnd gebrauchen ſollen/ vnd im geringſten nicht darmit vmbzugehen verboten/ wann wir es nur nicht zu vnſerm verderben mißbrauchen.
Sage alſo mit Warheit/ daß ich allhier eine Kunſt beſchrieben habe/ welche/ ob ſie ſchon bey den Vnverſtaͤndigen ein gering Anſehen hat/ gleichwol von ſehr groſſer Importantz iſt/ vnd von wenigen kan begriffen werden.
Dann dencke den Sachen ein wenig beſſer nach/ ſo wirſt du befinden/ daß groſſe Schaͤtze in der Welt hin vnd wieder ligen/ vnd wegen vnſerer Vnwiſſenheit vnerhoben bleiben/ vnd niemand zu Nutzen kommen.
Dann bekand genug iſt/ daß an vielen Orten guͤldiſche Sand vnd Letten gefunden/ vnd doch wegen obangeregter Vrſachen nicht koͤnnen gebauet werden; durch dieſe meine Inventiones aber gar leichtlich zu gut zu machen ſeyn.
Deßgleichen findet man auch bißweilen gantze Gebirge mit angeflogenem Silber/ welches aber/ wegen deß geringen Gewichts/ mit ſchmeltzen nicht darauß zu ziehen iſt/ vnd alſo ligen bleibt.
Auch wird an vielen Orten eine gelbe oder roͤhtlichte Erde oder Laͤimen gefunden/ welche auch zimlich viel ☽ haͤlt/ aber gleichwol das ſchmeltzen nicht bezahlen kan/ auf dieſe Weiſe aber mit guter Außbeut kan heraußgezogen werden/ doch nicht mit Spiritu Salis, welcher kein ☽ angreifft/ ſondern mit einem andern Menſtruo, welches allenthalben leichtlich in copia zu erlangen iſt/ aber allhier wegen gewiſſer Vrſach nicht gedacht wird.
Deßgleichen iſt dieſe Außlaugung gut zu gebrauchen auff arme ♀ Ertze/ welche mit Nutzen nicht koͤnnen gearbeitet vnd gebauet werden/ das ♀ herauß zu ziehen/ welches aber auff dieſe Weis geſchehen kan/ vnd iſt hernach in ein beſſer Metall zu zeitigen/ oder auffs wenigſte ein ſchoͤner Gruͤnſpan/ wann man ſonſten nichts beſſers weiß/ darauß zu machen/ welches auch die Haushaltung reichlich fuͤhren kan.
Auch koͤnnen an denen Orten/ da vor dieſem Bergwerck geweſen/ alle hingeworffene Schlacken von ☉/ ☽/ ♀/ vnd anderen Ertzen/ noch eine reiche Außbeut dadurch zu erlangen/ außgezogen werden.
Weil aber allhier nur fuͤrgenommen worden/ das ☉ auß den Steinen zu ziehen/ koͤnnen ſolche Menſtrua, welche man zu dem ♀/ ☽/ vnd andern Metallen braucht/ an einem andern Ort herauß gegeben werden/ ſonderlich wann ich zuvor ſehe vnd ſpuͤre/ daß dieſes/ welches allbereit beſchrieben iſt/ angenehm ſeyn wird/ worauff ich dann noch mehr andere nuͤtzliche Arbeiten zu beſchreiben willens bin.
Wie dann allbereit etwas beſſers vnterhanden iſt/ damit ich meinem lieben Vatterland einen allgemeinen guten Dienſt zu thun/ mir vorgenommen/ darauß jederman ſehen moͤge/ daß Deutſchland noch nicht gantz verarmet/ ſondern noch reich genug ſey/ wann es nur die Augen auffthun/ vnd den Reichthumb darinnen ſuchen vnd genieſſen wil.
Man darff eben einem den Brey nicht blaſen vnd auch einſtreichen/ ſondern iſt genug/ daß man ſolchen dargibt; darzu iſt es auch nicht rahiſam/ daß man vnachtſamen Menſchen das Gute einzwinge/ dann bey vndanckbaren Gemuͤtern auch die angebotene Dienſte vnangenehm ſeyn.
Darumb ich es auch darbey wil beruhen laſſen/ vnd anfahen die Kiſſelſteine ein wenig zu erkennen/ vnd dieſelbe hernach zu extrahiren lehren; zweiffele gantz nicht/ wañ ſchon etliche vngeuͤbte Laboranten dieſe Arbeit nicht begreiffen oder treffen wuͤrden/ daß gleichwol noch andere fleiſſige vnd im Feuer erfahrne Maͤnner guten Nutzen darauß ziehen/ vnd Gott dafuͤr dancken werden.
Was nun anbelanget die Erkaͤntnuͤß der Steine/ auß welchen Gold herauß zu ziehen iſt/ hats eine ſolche Beſchaffenheit darmit; NB.
Gemeiniglich alle Kißlingſteine/ Ouaͤrtze vnd Hornſteine fuͤhren ein vnſichtig Gold mit ſich/ vnd etliche derſelben auch ein ſichtiges vnd vnſichtiges/ fluͤchtiges vnd corporaliſches zugleich; NB. der mehrer Theil aber ein vnreines/ eiſenſchuͤſſiges/ fluͤchtiges vnd auch zeitiges beyſammen; NB. der weniger Theil aber ein kieſiges/ oder ſchwefelhafftes kuͤpfferiges.
Dieſe Quaͤrtze oder Hornſteine/ welche fein vnd corporaliſch Gold fuͤhren/ ob ſie ſchon ſilber- vnd kupfferhaltig ſeyn/ koͤnnen geroͤſtet/ gemahlen/ vnd mit Mercurio außgezogen/ vnd ſo ſie reich genug/ auch mit einem guten Fluß geſchmoltzen/ vnd das Gold darauß geſchieden werden; welche beyde Arbeiten den Bergleuten genug bekand ſeyn/ vnd auch mein Fuͤrhaben allhier nicht iſt/ davon zu ſchreiben/ weil es andere vor mir gethan/ vnd auch gemein genug iſt; derhalben vnnoͤhtig ein mehrers darvon zu melden.
Diejenige Kißling/ Quaͤrtze oder Hornſteine/ welche faſt allenthalben gefunden/ vnd nur ein wenig angeflogen/ eiſenſchuͤſſig/ kiſſig/ es ſey gleich fix oder vnfix/ Gold bey ſich haben/ koͤnnen weder mit dem Mercurio noch Fluß mit Nutzen zu gut gemacht werden/ dannenhero es von den Bergleuten entweder wegen Vnaußtraͤglichkeit oder Vnwiſſenheit der Sachen vnverrichtet bleiben muͤſſen.
Weil ich dann befunden/ daß ſolche vnachtſame Steine/ ob ſie ſchon gantz wenig Gold halten/ gleichwol mit groſſem Nutzen koͤnnen zu gut gemacht werden: NB.
Alſo habe ich nicht vnterlaſſen koͤnnen/ ſolche herꝛliche Wiſſenſchafft meinem Neben-Chriſten zum beſten oͤffentlich an den Tag zu geben/ zweiffele gantz nicht/ es werde dieſe Offenbarung viel hundert tauſenden auff die Beine helffen/ vnd einen ehrlichen Vnterhalt geben koͤnnen:
dann ich ſehr wol weiß/ daß mancher ehrlicher Mann/ gelehrt vnd vngelehrt/ anſehenlich vnd vnanſehenlich/ Edel vnd Vnedel/ Geiſtlich vnd Weltlich/ entweder daß er durch den Krieg oder ander Vngluͤck vmb das Seinige kommen/ vnd in Armut geſetzt iſt/ bißweilen nicht wol mit Ehren ſeinen Stand oder Haushaltung fuͤhren kan/ vnd ſolches einem jedwedern nicht klagen darff/ ſondern ſich genaw behelffen muß.
Denen vnd andern die es noͤhtig haben moͤchten/ iſt dieſes Secretum zu gefallen von mir offenbaret/ mit welchem/ ſo man fleiſſig vnd mit Verſtand weiß vmbzugehen/ ein zimliches jaͤhrlich kan gewonnen werden/ inſonderheit wann er an einem ſolchen Ort wohnet/ da dergleichen Steine oder Berg-Arten genug zu bekommen ſeyn/ vnd den Spiritum Salis darzu gehoͤrig machen kan/ welcher im erſten Theil meiner Philoſophiſchen Oefen beſchrieben iſt/ vnd mit der zeit auch noch auff eine beſſere Weiſe zu machen/ wann es die Gelegenheit wird zulaſſen/ moͤchte beſchrieben werden.
Vnterdeſſen man ſich mit demjenigen/ was allbereit heraußgegeben iſt/ behelffen kan.
So aber vielleicht einer oder der ander in Bereitung deſſelben/ auß der Beſchreibung gedachten Tractaͤtleins nicht ſolte koͤnnen zu recht kommen/ ſo iſt ihme nicht gewehret/ darff ſich auch nicht ſchemen bey diejenigen zu kommen/ welche taͤglich darmit vmbgehen/ vnd der Kunſt genugſam erfahren ſeyn/ bey ihnen die Handgriffe (darinnen die Kunſt beſtehet/ vnd nicht moͤglich ſo genaw zu beſchreiben ſeyn) zu erlernen/ vnd die Zeit vnd Koſten ſo vnnuͤtzlich nicht verſchwenden doͤrffe.
Was nun ferner die Erkaͤntnuͤß ſolcher Steine/ ohne welche die Kunſt fruchtlos iſt/ anbelanget/ thue ich dir dieſes zu wiſſen/ nemlich/ daß ſolcher Steine in vielen Orten der Welt/ vnd ſonderlich in ſandichten vnd bergichten Laͤndern in groſſer Menge/ doch an einem Ort mehr vnd beſſer als an dem andern zu finden ſeyn.
Dann ſelten ein Sand iſt/ welcher dergleichen Kißlingſteine nicht bey ſich hat/ vnd offtermals der Sand ſelbſten/ wie klein er auch ſeyn moͤchte/ ſehr guͤldiſch iſt.
Jnſonderheit aber koͤnnen ſolche Steine am allerfuͤglichſten geſucht vnd gefunden werden an den Vfern der Fluͤſſe vnd Refieren/ da das Waſſer den Sand hinweg gefuͤhret/ vnd die Steine hat ligen laſſen.
Solche Steine aber/ welche an den flieſſenden Baͤchen vnd Fluͤſſen haͤuffig ligen/ koͤnnen alſo leichtlich nicht wie diejenigen/ die man auß dem reinen Sand ſuchet/ aͤuſſerlich erkant werden/ weil ſie gemeiniglich mit Schlam̃ uͤberzogen/ jene aber ſchoͤn rein ſind: derhalben man ſolche mit einem Hammer zerſchlagen muß/ ſo kan man etlicher maſſen ſehen/ was darinnen iſt/ aber nicht ſo wol/ als wann man dieſelbige ins Feuer legt/ außgluͤhet/ vnd in einem kalten Waſſer außleſchet/ ſo offenbaret ſich das ☉ beſſer darinn. NB.
Bleibt der Stein nach dem außgluͤhen vnd außleſchen weiß/ ſo iſt nichts darinn/ wird er aber roͤhter/ als er vor dem außgluͤhen geweſen/ ſo iſt er gut; vnd je roͤhter/ je beſſer. NB.
Doch ſoll es nicht verſtanden werden vom Sandſtein/ welche auch im Feuer zum theil roht werden/ vnd doch kein Gold halten/ ſondern von Kißlingſteinen/ darauß man Feuer ſchlagen kan/ wann man ſolcher Stuͤck zwey hart zuſammen ſchlaͤgt; vnd je reiner ſolche Kißlingſteine ſind/ je reiner Gold ſie auch geben: dann man findet auch Kißlingſteine/ die Feuer ſchlagen/ im außgluͤhen roht werden/ vnd doch gantz kein Gold halten/ ſondern nur allein Eiſen/ welche man daran kennen kan/ wann ſie vor dem außgluͤhen ſchoͤn roht waren/ vnd nach dem außgluͤhen dunckelroht bleiben/ aber nicht glaͤntzender/ ſondern rauch; dieſe aber/ darinn Gold iſt/ behalten nach dem außgluͤhen eine ſchoͤne/ glaͤntzende/ guͤldiſche/ gelbe oder roͤhtlichte Farb/ gleich als ſie uͤberguͤldet waͤren/ vnd ſolches durch vnd durch/ ſo offt man ſolche zerſchlaͤgt/ allzeit uͤberguͤldet an allen Orten gefunden werden: dieſe geben ein rein vnd gut beſtaͤndig Gold/ jene aber geben zwar ein blutrohte extraction, aber kein corporaliſch Gold/ ſondern nur ein rein vnd hochgradirt geſchmeidig Eiſen/ welches auch nicht zu verwerffen iſt/ weil es mit Nutzen zu andern laboribus Chymicis (inſonderheit die ☽ damit zu cimentiren vnd gradiren) kan gebraucht werden; Gold aber wird gemeiniglich nicht darinn gefunden/ darauff man wolachtung geben muß/ auff daß man an ſtatt Gold nicht Eiſen herauß ziehe/ vnd vergebliche Arbeit thue.
Deßgleichen ſind auch dieſe Steine gut/ vnd geben viel Gold/ welche ſchoͤn hell/ klar vnd weiß ſind/ vnd doch hie vnd dort viel gruͤne/ rohte/ gelbe/ auch blaue vnd braune Flecken vnd Striche haben/ vnd gleichſam durch vnd durch damit durchwachſen ſeyn.
Auch findet man kolſchwartze Kißling/ welche Feuer geben/ vnd zugleich Gold vnd Eiſen halten/ die man auch mit Vortheil außziehen kan/ vnd bißweilen viel eiſenſchuͤſſig Gold geben/ welches man durch die Seiger Arbeit/ die hernachfolgt/ ſcheiden kan.
Auch ſind ſolche Kißlingſteine gut/ die nach dem auß gluͤhen weiß bleiben/ vnd nur mit gruͤnen/ blauen oder anderer Farben Adern allenthalben durchzogen oder durchwachſen ſind.
Deßgleichen ſind auch ſolche nicht zu verachten/ welche keine Adern/ ſondern nur viel ſchwartze Flecken nach dem außgluͤhen behalten.
Die groſſe quartzichte Felſen- vnd Hornſteine aber/ ob ſie ſchon im außgluͤhen keine ſonderbare Veraͤnderung der Farben erlangen/ wann man zuvor das angeflogene ☉ daran geſehen/ ſind gleichwol gut/ vnd geben viel Gold.
Aber aller Sand/ er ſey gleich grob oder klein/ wann er leicht vnd flammicht Gold haͤlt/ gibt im außgluͤhen einen blauen Rauch/ vnd erlangt ein hoͤhere vnd braͤunere Farb dadurch:
ſo er ſich aber nicht veraͤndert/ iſt es ein Zeichen/ daß nichts darinnen ſey.
Wann man eine zarte/ gelbe oder rothe Erde findet/ welche durch einen reinen Sand oder Felſen adern-weiſe hindurchſtreicht/ ſo haͤlt dieſelbe auch Gold/ aber gemeiniglich fluͤchtig vnd vnzeitig/ welches im reduciren hinweggeht/ kan aber in die Lunam oder ein ander Metall gebracht vnd behalten werden.
Zu weiterer Erkaͤntnuͤß der Steinen kan man dieſelbe auch durch das fluͤſſig weiß Glas probiren/ was ſie halten; davon im vierdten Theil der Philoſophiſchen Oefen gemeldet worden.
Auff daß man keine vergebliche Arbeit thue/ vnd mir die Schuld gegeben werde/ wann kein Gold darauß koͤm̃t/ darumb ich ſolches zuvor erinnere/ daß nemlich nicht alle Steine Gold halten/ oder daſſelbe durch den Spiritum Salis darauß koͤnne extrahirt werden/ derowegen man ſolche zuvor erſt wol muß erkennen lernen/ ehe man ſich vnterſtehet/ das Werck in die Hand zu nehmen.
Folget nun der Proceß/ wie man die Kißlingſteine bereiten/ vnd mit Spiritu Salis ihr Gold extrahiren vnd corporaliſch machen ſoll.
ERſtlich muß man die Kißlinge oder Quartzen gluͤhend machen/ in ein kalt Waſſer werffen/ vnd darinn erkalten laſſen/ dann außnehmen/ wieder trucknen vnd klein mahlen. NB.
Wann man ſolche in einem Moͤrſel ſtoͤſſet/ ſo kan man eine Scheidung deß beſten Theils von dem vnnuͤtzen leichtlich machen/ wann man nemlich dieſelbe klein puͤlvert/ ſo gibt ſich allzeit mit erſt das beſte Theil in ein roht Pulver/ vnd der ſchlechteſte Theil deß Steins/ darinn wenig oder gar nichts iſt/ bleibt groͤber wegen ſeiner Haͤrte- NB.
Wann man dann ſolche halbgepuͤlverte Steine durch ein eng haͤren Sieb gehen laͤſſt/ ſo faͤllt das zarteſte Theil/ als ein roht Pulver/ durch/ vnd bleibt der vntuͤchtigſte Theil deß Steins in dem Sieb weiß ligen/ welches man hinwegwerffen ſoll; So aber noch eine Roͤhte darinn geſpuͤret wuͤrde/ kan man ſolche wieder in den Moͤrſel thun/ vnd noch mehr oder kleiner puͤlvern/ ſo gibt ſich wieder der beſte Theil deſſelben mit erſt in ein roht Pulver/ das uͤbrige aber/ welches in dem Sieb bleibt/ vnd weiß ſeyn wird/ ſoll man hinſchuͤtten/ weil nichts gutes mehr darinnen iſt.
Doch iſt dieſes auch in acht zu nehmen/ daß nicht alle Kißling im puͤlvern ſich alſo ſcheiden laſſen: dann etliche laſſen ſich gantz vnd gar in einer Farb puͤlvern/ vnd geben keine Scheidung deß beſſern von dem geringern Theil/ welche dann auch gantz vnd gar muͤſſen klein gemacht vnd extrahiret werden: diejenigen aber/ welche ſich im puͤlvern ſcheiden laſſen/ ſind beſſer zu extrahiren/ weil man alles Gold/ ſo in einem Pfund iſt/ gemeiniglich in 6. oder 8. Loht bringen kan/ vnd alſo den gantzen Stein nicht allzumal extrahiren darff/ welches ein groſſer Vortheil iſt/ vnd auch viel Spiritus Salis kan erſparet werden.
Der Sand vnd Letten aber darff keines vorbereitens/ gleich allhier bey den Steinen gemeldet/ ſondern wird nur alſo uͤbergoſſen/ wie er an ihm ſelber iſt/ vnd extrahiret.
Wann du dann die Kißlingſteine oder Quaͤrtze klein gemahlen/ oder auff vorgedachte Weiſe den beſſern Theil von dem geringern geſchieden haſt/ ſo thue von demſelben Pulver ohngefehr 2. 3. 4. oder 6. Pfund auff einmal in einen glaͤſern vnabgenommenen Kolben/ vnd gieß ſo viel Spiritus Salis darauff/ daß er 3. oder 4. zwerch Finger daruͤber gehe/ vnd ſetze denſelben auff einen warmen Sand oder Balneum, alſo/ daß der Spiritus Salis dadurch wol warm werde/ vnd das Gold heraußziehen koͤnne/ laſſe ſolchen ohngefehr 5. 6. oder mehr Stund/ oder ſo lang biß er ſich hoch roht gefaͤrbet/ vnd nicht mehr Gold an ſich nehmen wil oder kan/ daruͤber ſtehen.
So fern er ſich aber in der erſten extraction, welches ſchwerlich oder gar ſelten geſchehen wird/ ſo hoch nicht faͤrben ſolte/ ſo nimbt man denſelben etlicher maſſen tingirten Spiritum Salis von den Kißlingſteinen/ vnd gieſſt ſolchen auff ſolche zubereitete Steine/ welche in einem beſondern Kolben ſeyn ſollen/ laͤſſt denſelbigen auch noch etliche Stunde in ziemlicher Waͤrme daruͤber ſtehen/ vnd mehr ☉ außziehen/ vnd gieſſet dann denſelbigen auch wieder ab auff andere friſche Steine zu etlichmalen/ oder ſo lang/ biß er ſo viel Gold zu ſich genommen/ als er gekoͤnt hat/ welchen man alſo hinſetzen/ vnd ſo lang bewahren ſoll/ biß deſſen mehr darzukoͤm̃t/ auff daß hernach zugleich das Gold darauß geſcheiden werde/ wie folgen wird.
Auff die außgezogene Steine aber/ welche in dem erſten Kolben ſind/ geuß wieder einen friſchen Spiritum Salis, laß ſolchen auch ſo lang darauff ſtehen/ biß er ſich gefaͤrbet/ vnd das uͤbrige Gold/ welches zum erſtenmal der Spiritus Salis nicht hat außziehen koͤnnen/ auch zu ſich genommen hat/ gieſſe denſelben ab/ vnd wieder auff die Steine in dem andern vnd dritten Kolben/ auff daß er auch das uͤbrige Gold/ ſo der erſte Spiritus Salis darinnen gelaſſen hat/ vollend außziehe; vnd wann ſolches geſchehen/ ſo gieſſe denſelben auch auff friſche Steine ſo lang von einem Kolben zu dem andern/ biß er Gold genug zu ſich genommen/ vnd nichts mehr halten kan/ welchen du auch abgieſſen/ vnd bey dem vorigen bewahren ſollſt.
Auff die außgezogene Steine aber muſt du allzeit wieder friſchen Spiritum Salis gieſſen/ vnd das uͤbrige auch außziehen laſſen/ auff daß kein Gold darinnen bleibe.
Letztlich ſolleſt du auch gemein Waſſer auf die außgezogene Steine in die Kolben gieſſen/ vnd den Spiritum Salis, welcher daran iſt hangen blieben/ vnd auch noch guͤldiſch iſt/ darmit außlaugen/ vnd zu gut bringen/ auff daß nichts verloren gehe.
Dieſe Arbeit mit Extrahirung deß Spiritus Salis vnd Außlaugung mit gemeinem Waſſer kanſt du ſo lang continuiren/ als du Steine vnd Spiritus Salis haſt/ vnterdeſſen aber allzeit die mit Spiritu Salis außgezogene vnd mit Waſſer außgelaugte Steine hinwegwerffen/ auff daß du die Kolben wieder mit friſchen Steinen fuͤllen vnd deine Arbeit fortſetzen koͤnneſt.
Wann du aber/ deine noch uͤbrige zugerichtete Kißlingſteine außzuziehen/ keinen Spiritum Salis mehr haſt/ ſo ſollſt du anfangen denſelbigen wieder von dem Gold zu ſcheiden/ vnd geſchicht ſolches auf dieſe Weiſe/ nemlich alſo:
Erſtlich muſt du verſehen ſeyn mit einem guten Theil Glaͤſern/ oder von guter Erden gemachten Retorten/ welche die Spiritus halten/ vnd dieſelbe mit dem imprægnirten Spiritu Salis ſo weit anfuͤllen/ als ſie es leiden/ vnd im abstrahiren nicht uͤber lauffen koͤnnen/ darnach dieſelbe in ein Balneum ſiccum ſetzen/ vnd allgemach den Spiritum Salis von dem Gold abstrahiren/ welchen du hernach zu dergleichen Arbeit wieder gebrauchen kanſt/ vnd beſſer iſt/ als er zuvor geweſen:
das zuruͤck-gebliebene Gold aber kanſt du auß der Retorten/ derſelben zu beſſerem Gebrauch zu verſchonen/ mit einem krummen eiſern Traht los machen/ vnd heraußſchuͤttelen/ welches einer rohten Erden gleich ſeyn wird/ ſolches ſollſt du bewahren/ biß du deſſen viel beyſammen haſt/ vnd hernach durch das Antimonium gieſſen/ vnd fein machen/ als ich dich vnten lehren werde.
MB.
Wann du aber mit Spiritu Salis einen rohten Talck/ ſchwartze oder roher Granaten/ Schmirgel/ Galmey/ Marcaſiten/ oder dergleichen Berg-Arten/ welche gemeiniglich neben einem wenig fixen Gold viel vnzeitiges vnd fluͤchtiges halten/ extrahiret haſt/ ſo muſt du in der abstraction zu der ſolution etwas Eiſen legen/ daran ſich das fluͤchtige Gold halten vnd figiren kan/ welches ſonſten im ſchmeltzen weggeht/ vnd verloren wird.
Derenthalben man beſſer thut/ daß man ſolche extractiones oder ſolutiones von Talck vnd dergleichen Berg-Arten/ welche ein vnzeitig Gold fuͤhren/ nicht in Glaͤſern oder irdenen Retorten/ ſondern in eiſern Haͤfen oder Toͤpffen/ daruͤber ein irdener Helm gemacht ſey/ abstrahire/ ſo nimbt das vnzeitige Gold von dem eiſern Hafen ſelbſten ſo viel Eiſen zu ſich/ als es zu ſeiner Figirung vonnoͤhten hat/ welches Eiſen hernach durch die Seigerung deß Antimonii leichtlich von dem Gold geſcheiden wird/ als bey derſelben Arbeit zu ſehen iſt.
Dieſes aber ſollſt du auch wiſſen/ daß nicht ein jedweder Granat ſich extrahiren laͤſſt/ ob er ſchon noch ſo lang im Spiritu Salis kochte/ ſondern mit ſolcher Farb wieder heraußkoͤm̃t/ als er hineingethan iſt worden/ derohalben man den Vnterſcheid muß erkennen lernen/ oder dieſelben zuvor zu bereiten wiſſen/ auff daß hernach der Spiritus Salis dieſelbe antaſten/ vnd ihr bey ſich fuͤhrendes Gold zu ſich nehmen koͤnne.
Deßgleichen ſoll man auch den Talck nicht zu warm extrahiren/ auff daß er ſich nicht gantz vnd gar in dem Spiritu Salis auffſolvire/ vnd Hindernuͤß gebe; dann wann ſolches geſchaͤhe/ ſo haͤtte man keinen Vortheil an ſolcher Arbeit/ weil ſolche darumb angeſtellt iſt/ daß man das wenige Gold/ ſo in der groſſen Quantitaͤt deß Talcks iſt/ in die Enge bringen/ vnd nicht den gantzen Talck zuſammen mit Fluͤſſen ſchmeltzen darff/ welches dir ſonſten die Koſten nicht bezahlen kan.
Bey den Kiſſelſteinen aber hat man ſich deſſen nichts zu beſorgen/ weil der Spiritus Salis dieſelbe nicht angreifft oder ſolvirt/ gleich wie er bey dem Talck thut/ ſondern nur allein das Gold daraußzeucht/ vnd das ſteinichte corpus ligen laͤſſt.
Auch muß mit dem Galmey anders als mit dem Talck/ Granaten oder Kißlingſteinen im extrahiren oder figiren gehandelt werden/ dann er ſich ſonſten mit Spiritu Salis ſchier gantz auffſolvirt; welche Arbeit aber hieher nicht gehoͤrt/ weil ſowol die extraction als fixation deſſelben auff ein beſondere Weiſe geſchehen muß (derhalben ich ſolches an ſeinen Ort verſparen wil) vnd mir allhier eigentlich nur fuͤrgenommen habe/ das Gold auß den Kiſſelſteinen zu extrahiren/ welche an vielen Orten gefunden/ vnd leichtlich koͤnnen bekommen werden.
Dieſes iſt nun der Weg vnd Weiſe/ das Gold auß den Kiſſelſteinen vnd Sand zu extrahiren mit Spiritu Salis in der Waͤrme/ welches in glaͤſern Geſchirren geſchehen muß.
Weil mir aber noch ein anderer modus bekand iſt/ dadurch ſolche Arbeit eben ſo wol in der Kaͤlte vnd auch ohne Glaͤſer geſchehen kan/ ſo hab ich fuͤr gut angeſehen/ dieſelbe auch hieher zu ſetzen/ auff daß ein jedweder nach ſeinem Gefallen/ eine/ die ihm am beſten anſtehet/ von beyden außſuchen vnd erwehlen koͤnne/ vnd geſchiehet auff dieſe Weiſe:
Zu dieſer Arbeit hat man nichts anders vonnoͤhten/ als ein gut Theil irdener Gefaͤſſe/ welche von guter Erden bereitet/ in Geſtalt eines Trichters/ vnd zimlich wol gebrant ſeyn/ auff daß ſie den Spiritum Salis nicht in ſich ſchlucken; vnd ſo man dergleichen keine haben koͤnte/ ſo muͤſte man ſolche von Glas dick vnd ſtarck machen laſſen; zu welchen Gefaͤſſen man eine Banck haben ſoll/ in welche viel Loͤcher nacheinander gemacht/ darein man die Trichter ſetzen koͤnne/ vnter welche auch glaͤſerne Schalen ſollen geſetzt werden/ welche den durchlauffenden Spiritum Salis empfangen.
Folget nun die Praxis, wie man die Arbeit in den erdenen oder glaͤſernen Trichtern verrichten ſoll.
WAnn man ſolcher Trichter ein gut Theil nacheinander auff das Bret geſetzt hat/ ſo legt man erſtlich grobe Stuͤcklein von den Kißlingen vnten in die Roͤhren oder engſte Theil deß Trichters/ darnach andere kleinere/ dann wieder kleinere/ auff daß die Enge deß Trichters alſo damit gefuͤllet werde/ darnach ſchuͤttet man den Trichter von dem pulveriſirten Stein voll an/ biß auff 3. oder 4. zwerch Finger/ auff daß der Spiritus Salis auch noch Raum habe daruͤber zu ſtehen.
Alſo halten oder verhindern die grobe Stuͤcklein Steins/ welche du zu vnterſt in den Trichter gelegt haſt/ daß das kleine Pulver nicht durchlauffen kan/ wann der Spiritus Salis darauff geſchuͤttet wird; muß alſo darinn ligen bleiben/ vnd ſich mit Spiritu Salis außlangen laſſen.
Wann nun alles alſo verfertigt iſt/ ſo fange von dem erſten an biß zu dem letzten/ vnd ſchuͤtte ſo viel Spiritus Salis drauff/ daß er 2. oder 3. zwerch Finger uͤber die pulveriſirte Kißling gehe/ ſo wird er alsbald an denſelben anfangen zu arbeiten/ vnd das Gold/ ſo darinnen iſt/ zu ſich nehmen/ vnd gefaͤrbet durch den Trichter lauffen in die vntergeſetzte Schalen.
Vnd weil gemeiniglich erſtlich etwas von den pulveriſirten Kißlingen mit dem Spiritu Salis durchlauffet/ ſo muſt du ſolchen truͤben Spiritum wieder auß der Schalen in den Trichter gieſſen/ ſo offt/ biß daß er ſich geſtopfft hat/ vnd lauter durchlaufft; alsdann ſollſt du dieſen Spiritum, welcher durch den erſten Trichter geloffen iſt/ auff den andern gieſſen/ vnd wann er durchgeloffen/ auff den dritten/ vnd ſo fort an biß zum letzten/ oder ſo lang vnd offt/ biß er hoch genug von Farb iſt; welchen du dann auff eine Seite ſetzen vnd bewahren ſollſt/ biß deſſen ſo viel zuſammen koͤm̃t/ daß man durch Retorten den Spiritum Salis von dem Gold ſcheide.
Wann nun der erſte Spiritus auff der Reihe nacheinander von einem Trichter zum andern geſchuͤttet vnd gefaͤrbet durchgelauffen iſt/ ſo fange wieder von fornen an/ vnd ſchuͤtte auff den erſten Trichter einen friſchen Spiritum Salis, laß ſolchen auch auff der Reihe nacheinander durch alle lauffen/ biß daß er ſich auch genug gefaͤrbet hat/ vnd fange wieder an bey dem erſten/ vnd gieſſe friſchen darauff.
So du aber ſieheſt/ daß der Spiritus Salis, wann er durchgeloffen iſt/ keine Farb außgezogen/ ſondern klar durchgeloffen iſt/ ſo iſts ein Zeichen/ daß kein Gold mehr darinnen/ ſondern alles ſchon extrahiret vnd außgelauget worden; derohalben du keinen Spiritum Salis mehr darauff gieſſen ſollſt/ ſondern nur gemein Waſſer/ vnd ſolches gleich dem Spiritu Salis auch durchſeigern laſſen/ ſo zeucht das Waſſer den Spiritum Salis, welcher an den Kißlingen iſt hangen blieben/ zu ſich/ vnd ſuͤſſet dieſelben ab/ alſo/ daß nichts von dem Spiritu Salis an den Steinen hangen bleibe vnd verloren gehe; welches ſauer Waſſer du auch beſonder bewahren/ vnd zu dergleichen Arbeit gebrauchen ſollſt: die außgelaugte Kißling aber ſollſt du auß dem Trichter thun/ vnd ſolche wieder mit friſchen Steinen fuͤllen/ wie zuvor geſchehen/ vnd alſo mit dem außlaugen fortfahren/ ſo lang du Stein vnd Spiritum Salis haſt: Den Spiritum Salis aber/ welcher das letzte mal durchgelauffen/ vnd nicht hoch genug gefaͤrbet iſt/ ſollſt du nicht bey die vorige gieſſen/ welche genugſam mit Gold imprægniret ſind/ ſondern allein behalten/ vnd auff die friſche Steine gieſſen/ vnd alſo von einem zu dem andern/ biß daß er auch hoch genug iſt tingiret/ alsdann mit dem andern durch die glaͤſerne Retorten von dem außgezogenen Gold abstrahiren/ vnd wieder zu dergleichen Arbeit gebrauchen.
Alſo vnd auff dieſe Weiſe kanſt du mit hundert ℔.
Spiritus Salis etliche tauſend ℔ Steine extrahiren/ vnd das Gold/ ſo darinn iſt/ heraußziehen/ vnd zu Nutzen bringen/ welches ſonſten vnmuͤglich waͤre durch das ſchmeltzen.
Vnd beſtehet die groͤſte Kunſt allein in dem Außlaugen/ wann man nemlich den Spiritum Salis wol darzu gebrauchet/ auf daß er nicht verloren gehe/ vnd mit wenig ℔ viel ℔ Steine damit extrahiren kan.
Dieſes aber iſt allhier bey dieſer Außlaugung zu mercken/ welche kalt geſchicht/ nemlich/ daß der Spiritus Salis ſtaͤrcker ſeyn ſoll/ als wann er in Kolben auff den Steinen heiß wird/ ſonſten geht es viel langſamer zu als jenes; wann aber der Spiritus ſtarck genug iſt/ ſo kan man auff dieſe Weiſe die Steine leichter außlaugen als durch die vorige/ weil man ſo viel Arbeit vnd Sorg nicht tragen darff/ ob etwas moͤchte verſtuͤrtzet werden/ wann man den tingirten Spiritum von einem Kolben in den andern gieſſen muß/ vnd koſtet auch kein Feuer; der Spiritus Salis aber ſoll ſtaͤrcker ſeyn/ welches in acht zu nehmen/ wann du auff dieſe Weiſe das Gold kalt heraußziehen wilt.
Dieſes iſt nun der gruͤndliche Bericht/ wie du die guͤldiſche Kißlingſteine oder andere guͤldiſche Berg-Arten zurichten/ mit Spiritu Salis außziehen/ vnd denſelben wieder darvon ſcheiden ſollſt.
Nun aber ſoll folgen/ wie du ſolches Gold/ welches in den Retorten geblieben/ rein vnd fein machen koͤnneſt.
NB.
Wann deine Kißlingſteine/ welche du extrahiret haſt/ fein/ vnd kein eiſenſchuͤſſig Gold gehalten haben/ ſo darffſt du keine ſonderbare Muͤhe vnd Arbeit darzu/ folches geſchmeidig zu machen/ ſondern kanſt daſſelbe mit gleich ſchwer Borras, oder dieſem Fluß/ von gleichem Gewicht/ Weinſtein vnd Salpeter gemacht/ zuſammen ſchmeltzen/ ſo erlangſt du dein Gold/ welches der Spiritus Salis auß den Steinen gezogen hat:
So aber die Kißlinge auch Eiſen gehalten/ wie ſie gemeiniglich thun/ ſo muſt du ſolches nicht mit einem Fluß ſchmeltzen/ dann das Gold vngeſchmeidig vnd vnrein bleiben wuͤrde/ ſondern muſt ſolches mit Saturno abtreiben/ ſo reiniget es ſich/ vnd wird geſchmeidig.
Wann aber ſolches Gold neben dem Eiſen auch andere ſchwefelichte Vnart bey ſich haͤtte/ ſo iſt es auch nicht gut/ ſolches mit ♄ abzutreiben/ dann das Eiſen mit der andern Vnart machen das Gold zum theil zu Schlacken/ vnd wird viel darvon verloren; derohalben man ſolches mit dreymal ſo viel Antimonii miſchen/ ſchmeltzen vnd ſergern ſoll/ ſo wird alles behalten/ vnd gehet nichts verloren.
Welches dann der beſte Weg iſt/ ſolches eiſenſchuͤſſig Gold rein vnd fein zu machen/ auſſer welchem Weg ſolches ohne Verluſt deſſelben nicht wol geſchehen mag.
Wie man vnrein Gold durch das Antimonium gieſſen/ ſeigern vnd fein machen ſoll.
WAs dieſe Arbeit anbelangt/ ſoll man wiſſen/ daß ſehr viel daran gelegen iſt/ vnd man derſelben wol ſoll kuͤndig ſeyn/ wann man Nutzen davon zu haben ſucht:
Dann/ wann man ſchon das Gold auß den Kißlingſteinen mit Spiritu Salis gezogen håtte/ vnd hernach ſolches nicht wuͤſte zu ſchmeltzen/ vnd in ein corpus zu bringen/ was ſolte es nutzen? oder worzu ſolte es gut ſeyn?
Dann ſolches halbzeitige Gold nicht auff bekande vnd gemeine Weiſe wil geſchmoltzen werden/ ſondern gehoͤret Verſtand darzu/ wie man ſolches im ſchmeltzen vollends figire/ binde/ vnd von ſeinen ſulphuriſchen fecibus ſcheide/ alſo/ daß alles behalten werde.
Dann man leichtlich erachten kan/ daß ein ſolch zart/ fluͤchtig vnd eiſenſchuͤſſig ☉ mit einem gemeinen Fluß ſich nit reduciren wuͤrde laſſen/ ſondern viel mehr zu einer Schlacken werden; wie dann zu beweiſen/ wann man ein fix Gold in Spiritu Salis auffſolvirte/ vnd auch zugleich Eiſen/ oder ein ander ſulphuriſch Metall oder Berg-Art/ vnd hernach den Spiritum Salis wieder davon abstrahirte/ vnd mit einem Fluß von Weinſtein vnd Salpeter reduciren wolte/ ſo wuͤrde man befinden/ daß beyweitem nicht alles Gold wieder erlanget/ ſondern ſich zu einer Schlacken wuͤrde verwandelt haben.
Geſchiehet nun ſolches bey einem Gold/ welches vor der ſolution fix/ corporaliſch vnd rein war/ warumb ſolte es nicht viel mehr geſchehen bey einem ſolchen Gold/ welches von Natur noch fluͤchtig vnd vnrein/ auch noch niemal ein corpus geweſen iſt?
Dann weil ſolches Gold/ welches auß den Steinen gezogen/ gemeiniglich eiſenſchuͤſſig iſt/ vnd das Eiſen zu dem Gold eine gewaltige Zuneigung vnd Gemeinſchafft traͤgt/ alſo/ wann ſolche beyſammen ſeyn/ keines das andere gern wil gehen oder fahren laſſen/ ſondern ſtarck zuſammen halten/ alſo/ daß viel eher das Gold mit dem Eiſen zu Schlacken wuͤrde/ als daß es ſich rein davon ſolte ſcheiden laſſen.
Jſt alſo noͤhtig/ daß man einen ſolchen Fluß darzu habe/ welcher nicht allein ſolches vnreine Gold gern an vnd zu ſich nehme/ ſondern auch reinige vnd fein mache/ welches das Antimonium thut/ vnd ſonſten nichts beſſer:
dann das Antimonium greifft/ wegen ſeines verbrennlichen vnd fluͤſſigen ſulphuris, ſolches eiſenſchuͤſſig Gold gern an/ vnd wegen ſeines Mercurii ziehet er das corporaliſche vnd gute Weſen deß Goldes zu ſich/ reinigt vnd ſcheidet ſolches von aller Vnreinigkeit ohne Abgang/ alſo/ daß kein beſſerer Fluß darzu kan gefunden werden: gehoͤret aber Verſtand vnd Geſchicklichkeit darzu/ wie man hernach das Antimonium wieder leichtlich von dem Gold ſcheide/ auff daß nichts geraubet werde; welches alſo hergehet:
Erſtlich ſoll man ſolches eiſenſchuͤſſig vnd vnrein Gold/ ſo nach der abstraction deß Spiritus Salis in den Retorten oder eiſern Haͤfen geblieben/ vnd einer rohten Erden gleich ſeyn wird/ zu einem kleinen Pulver machen/ vnd zwey- oder dreymal ſo viel puͤlveriſirten Antimonii darunter miſchen/ einen guten beſtaͤndigen Tiegel davon voll machen/ zwiſchen die Kolen in den Ofen deß vierdten Theils ſetzen/ einen irdenen Deckel darauff legen/ auff daß keine Kolen darein fallen/ vnd das Werck verhindern/ darnach allgemach zuſammen ſchmeltzen laſſen/ vnd wann alles wol durcheinander/ einem Waſſer gleich/ geſchmoltzen iſt/ ſo muß man ſolches in einen warmgemachten vnd mit wachsgeſchmierten Gießpuckel gieſſen/ vnd darinn erkalten laſſen/ vnd hernach den Koͤnig/ welcher das meiſte Gold wird bey ſich halten/ von der Schlacken mit einem Hammer abſchlagen vnd beyſeits legen; das uͤbrige Antimonium aber/ welches einer Schlacken gleich ſeyn/ vnd noch viel Gold in ſich halten wird/ ſollſt du wieder in den Tiegel thun vnd flieſſen laſſen/ vnd dann ein wenig Eiſenfeilig darauff werffen/ mit einem eiſern Hacken vntereinander ruͤhren/ ſo wird ſich der verbrennliche Sulphur deß Antimonii an dem Eiſen todt freſſen/ vnd einen Regulum fallen laſſen/ welcher das uͤbrige Gold wird mit ſich nehmen/ vnd nachdem du viel Eiſen zuwirffeſt/ je groͤſſer dein Koͤnig werden wird/ vnd gemeiniglich ſo ſchwer/ als das Eiſen gewogen hat.
Wann nun die maſſa wol vntereinander gefloſſen iſt/ ſo gieß dieſelbe auß in einen warmen Gießpuckel/ gleich wie zum erſtenmal/ vnd ſchlag nach der Erkaltung den Koͤnig davon/ vnd lege denſelben beſonder/ die Schlacken ſchmeltze wieder/ vnd ſchlage dieſelbe mit Eiſenfeilig nieder/ gleich zuvor/ vnd mach wieder einen Koͤnig/ welcher auch noch Gold halten wird/ aber gemeiniglich ſilberhafftig: dann das reineſte vnd feineſte Gold faͤllt zu erſt/ vnd hernach allzeit das geringere/ vnd endlich nur allein Silber.
Darumb man einen jedern Koͤnig allein behalten vnd rein machen ſoll/ auff daß das feine Gold allein/ vnd das guͤldiſche Silber auch allein komme. NB.
Dieſes aber ſollſt du mercken/ wann das Antimonium im ſchmeltzen wegen deß Eiſens/ welches du zum fellen gebraucht haſt/ vnfluͤſſig wuͤrde/ vnd den Regulum nicht gerne wolte fallen laſſen/ ſo muſt du allzeit/ ſo oft du mit Eiſen niederſchlaͤgeſt/ auch ein wenig Salpeter zuwerffen/ ſo wird der Zeug im Tiegel fluͤſſig/ vnd ſcheidet ſich der Regulus gern von den Schlacken/ vnd wann du alles Gold vnd Silber in 3. oder 4. Koͤnige gebracht haſt/ ſo lege die uͤbrige Schlacken zuruͤck/ biß daß ich dich lehre/ wie du dieſelbe auch noch weiters gebrauchen/ vnd zu gut machen ſollſt/ als hernach zu ſehen iſt.
Folget nun/ wie man das Gold vnd Silber von dem Antimonio ſcheiden vnd rein machen ſoll.
DIeſe Arbeit/ ſolche Koͤnige/ welche von dem ſchmeltzen deß Antimonii kommen/ rein zu machen/ kan auff vielerley weis geſchehen/ als nemlich alſo:
Erſtlich kan man ſolche auff einer flachen Scherben mit einem Balg verblaſen/ gleich die Goldſchmiede zu thun pflegen/ wann ſie Gold durch das Antimonium gegoſſen haben; iſt aber ein muͤhſelige vnd gefaͤhrliche Arbeit:
dann nicht moͤglich iſt/ daß man ohne Schaden deß Lebens/ wann man viel darmit vmbgehet/ darvon kommen kan; darzu geht es auch ſehr langſam zu/ vnd laͤſſt ſich nicht ins groſſe thun.
Derhalben iſt nicht rahtſam/ wann man einen beſſern Weg hat/ daß man dieſen gehe.
Auch kan man ſolche Koͤnige auff einem Teſt mit Bley anſieden vnd abtreiben/ welche Arbeit ins groſſe kan gethan werden/ koſtet aber viel Bley vnd Kolen/ vnd gehet auch alles Antimonium dadurch verloren; iſt gleichwol mit gutem Vortheil zu thun/ vnd der erſten weit vorzuziehen/ wann man viel zu ſcheiden hat.
Wem beliebet/ kan ſolche Koͤnige mit gemeinem Kochſaltz roͤſten/ vnd zu einer Aſchen machen/ vnd hernach ſchmeltzen/ gibt das Gold vnd Silber auch gerne von ſich.
So kan man auch ſolche Koͤnige in einem Tiegel ſchmeltzen/ vnd mit Zuwerffung etlicher Salien das Antimonium von dem Gold vnd Silber ziehen/ alſo/ daß nur allein das Antimonium zu Schlacken wird/ vnd das Silber vnd Gold fein vnd geſchmeidig ligen bleibt:
Jſt zwar der beſte modus vnter allen vorerzehlten/ weil die Scheidung ſehr bald dadurch geſchehen kan/ hergegen aber auch die ſorglichſte/ die Salien bißweilen/ wañ man nicht wol darmit weiß vmbzugehen/ viel voñ dem Gold vnd Silber zu ſich nehmen vnd rauben/ vnd das Gold offtermal noch vngeſchmeidig bleibt/ vnd die Arbeit auffs new widerholet werden muß.
Wer aber mit Salpeter allein ſolches zu thun gelernet hat/ derſelbe kan mit Vortheil geſchwind ein groß Theil ſolcher Koͤnige rein machen/ vnd ohne Abgang deß Golds vnd Silbers/ wie auch deß Antimonii, die Arbeit verrichten.
Sonſten hat man auch andere Fluͤſſe/ welche ſolches verrichten koͤnnen/ welches zu lang vnd auch vnnoͤhtig allhier davon zu melden: wil derohalben einen modum beſchreiben/ welchen ich am allerbeſten befunden/ vnd auch denen am nuͤtzlichſten ſeyn wird/ welche viel ſolcher Koͤnige zu ſcheiden haben/ vnd geſchiehet auff dieſe Weiſe:
Erſtlich muß man ein beſonder Oefelein zurichten/ darein man einen Herd ſchlagen kan/ faſt deme gleich/ welcher in dem erſten Theil philoſophiſcher Oefen beſchrieben iſt/ Flores dadurch zu machen/ doch nicht mit einem Roͤſter/ ſondern mit Windfaͤngen/ dadurch die Kolen angeblaſen/ vnd das Antimonium von dem Gold gehoben/ vnd uͤber ſich in die Kammer oder Sublimir-Haͤfen gefuͤhret vnd behalten werden.
Wann nun der Ofen in allem wol zugerichtet/ vnd mit Feuer erwaͤrmet iſt/ ſo traͤgt man mit einem Loͤffel ſo viel deß Reguli auff den Herd/ als er tragen oder leiden kan/ ſo wird er bald darauff ſchmeltzen/ vnd der Wind/ welcher zu den Lufftfaͤngen hinein blaͤſet/ wird allgemach/ ohn einige Muͤhe vnd Arbeit/ den Regulum erheben/ vnd uͤber ſich fuͤhren; wann dann ſolcher weg iſt/ vnd du mehr derſelben haſt/ ſo kanſt du mehr zulegen/ ſo offt vnd lang/ biß ſolche alle verblaſen ſeyn/ vnd dein Gold vnd Silber fein vnd geſchmeidig iſt/ ſitzen blieben/ welches du außnehmen ſollſt; vnd wann der Ofen kalt worden iſt/ kanſt du die Flores auß den Kammern nehmen/ vnd zu weiterm Gebrauch/ wie hernach folgen ſoll/ anwenden vnd zu Nutz bringen/ alſo/ daß du nicht allein auff dieſe Weis/ in wenig Stunden/ eine groſſe Quantitaͤt Reguli von dem Gold vnd Silber ſcheiden/ ſondern darneben auch alles Antimonium behalten/ vnd zu vnterſchiedlichen Arbeiten in Alchymia, wie auch in Medicina, gute Medicamenta darauß mamachen/ vnd mit groſſem Nutzen verbrauchen vnd anwenden kanſt.
Welches fuͤrwar eine herꝛliche Kunſt vnd Wiſſenſchafft iſt/ dadurch man nicht allein ſeine Nahrung reichlich haben/ ſich vnd die Seinigen/ ohne Beſchwerung ſeines Nechſten/ verſorgen vnd erhalten kan/ ſondern auch darneben viel tauſend armen Krancken/ wegen der fuͤrtrefflichen Medicin/ ſo auß den Floribus gemacht wird/ kan geholffen werden: welches eine ſonderbare Gabe Gottes iſt/ vnd wir billich dargegen danckbar ſeyn ſolten.
Dieſes iſt nun der naͤhere vnd beſſere Weg vnter denen/ welche mir bekand ſeyn/ das Antimonium von dem Golde zu ſcheiden/ weil nicht allein ſolches in groſſer Quantitaͤt mit wenig Zeit vnd Koſten geſchehen kan/ ſondern auch alles Antimonium behalten/ vnd zu fernerem guten Gebrauch kan angewendet werden.
Folget nun/ wie man die Flores Antimonii wieder gebrauchen ſoll.
ERſtlich kan man die allerweiſſeſte Flores, welche in der vnterſten Kammer außgezogen werden/ beyſeit legen/ vnd eine allgemeine oder Univerſal-Medicin darauß bereiten/ wie bald hernach folgen ſoll.
Die uͤbrigen aber/ welche auß den andern Kammern genommen werden/ vnd ſo rein nicht ſind als die erſten/ kan man wieder zu einem Regulo reduciren mit Sale Tartari, vnd zu vielen nuͤtzlichen Kuͤnſten anwenden/ wie auch ſoll angezeigt werden; oder man kan dieſelbe mit gleich ſchwer gemeinem Schwefel oder Antimonio miſchen/ vnd in verdeckten Tiegeln zuſammen ſchmeltzen/ gibt wieder ein natuͤrliches Antimonium, damit man wieder Gold ſeigern vnd fein machen kan; oder man kan dieſelbe mit andern Metallen vnd Mineralien miſchen/ vnd ſolche darmit in ein beſſer Weſen transmutiren/ oder aͤuſſerlich in Chirurgia gebrauchen/ gibt die allerbeſte Stich- vnd Wundpflaſter/ dergleichen keine gefunden werden.
Jn Summa/ ſolche Flores, weil ſie gantz zart vnd ſubtil ſind/ laſſen ſich gern handeln vnd gebrauchen zu vielen nuͤtzlichen Kuͤnſten vnd Wiſſenſchafften/ alſo/ daß man reiche Außbeut/ wann man ſolche recht zu gebrauchen weiß/ dardurch erlangen kan.
Deßgleichen kan man auch die Schlacken oder uͤbriges Antimonium, davon die Koͤnige geſchieden ſeyn/ in Flores ſublimiren/ vnd/ wie oben erzehlt/ gebrauchen/ haben eine ſonderbare heimliche guͤldiſche Kraft/ wie auch dieſe/ welche man von den Koͤnigen gemacht: dann weil ſolches Gold/ welches auß den Kieſelſteinen oder Talck gezogen/ darmit durchgegoſſen iſt/ vnd im durchgieſſen nur das zeitige vnd corporaliſche Gold gefallen/ das vnzeitige vnd fluͤchtige aber bey der Schlacken geblieben iſt/ vnd hernach in der ſublimation mit den Floribus auffſteiget/ alſo ſind dieſelbige viel kraͤfftiger vnd beſſer/ ſowol zur transmutation der Metallen/ als deß Menſchen Kranckheit zu gebrauchen.
So man aber wil/ kan man ſolches gebrauchte Antimonium mit altem Eiſen verſetzen/ vnd in einem Schmeltz-Ofen reduciren/ gibt noch viel Reguli, der auch nicht gar ohne Silber vnd Gold iſt; kan derohalben in andern laboribus Chymicis, da ein Regulus darzu gebraucht wird/ verarbeitet werden/ wie ich hernach lehren werde.
Die Schlacken aber geben mit dem ſtaͤrckſten Feuer in einem beſondern Stich-Ofen noch mehr Reguli, welcher kein Gold haͤlt/ kan aber gleichwol auch gebraucht/ vnd guter Nutzen damit geſchafft werden/ als nemlich vnter ♃ geſchmoltzen/ gibt demſelben einen guten Klang vnd Haͤrte; Auch kan man allerley Geſchirꝛ davon machen laſſen/ wird nicht ſo bald dunckel vnd vnſauber als ander ♃: oder ſo man ſo viel Muͤhe nicht daran wenden wil/ kan man Gewichte darauß gieſſen/ welche ſchoͤn ſind.
Bißhero iſt gehandelt worden/ wie man das Gold auß den Kiſſelſteinen außziehen/ vnd mit dem Antimonio durchgieſſen vnd fein machen ſoll:
Jetzunder ſoll auch gelehret werden/ wie man das uͤberbleibende Antimonium ſo wol zur Verbeſſerung der geringen Metallen/ als zur Erhaltung vnd Wiederbringung deß Menſchen Geſundheit gluͤcklich vnd nuͤtzlich anwenden vnd gebrauchen ſoll.
Weil nun allhier einer allgemeinen Artzney/ welche auß dem gebrauchten Antimonio ſoll koͤnnen gemacht werden/ gedacht worden/ als wolle ihm der Kunſtſuchende nicht einbilden/ als wann es eine ſolche Artzney ſeyn ſolte/ damit man ohne Vnterſcheid alle Kranckheiten alſobald ohnfehlbar/ welches allein dem Lapidi Philoſophorum zugeſchrieben wird/ curiren koͤnte; gantz nicht/ dann ich derſelben ſo viel nicht zuſchreibe/ ſondern nicht weiters gehe/ als ich durch die Experientz erfahren habe.
Dieſes aber ſage ich mit Warheit/ daß ein ſolche Medicin darauß kan gemacht werden/ welche Wunder thun kan/ vnd deren gleiche ohne den Lapidem Philoſophorum ſchwerlich gefunden wird:
dann nicht allein dadurch deß Menſchen Leib von mancherley Kranckheiten bewahret vnd præſerviret/ ſondern auch/ wann derſelbe allbereit damit eingenommen/ wiederumb davon befreyet/ vnd zur vorigen Geſundheit gebracht wird/ alſo/ daß billich ſolche Artzuey Allgemein oder Univerſal moͤchte genennet werden.
Folget die Bereitung der Medicin.
REcipe 1. ℔. ſolcher Blumen/ welche auß den Schlacken deß Antimonii gemacht/ durch welches das außgezogene Gold gegoſſen iſt/ die gemeiniglich gelb oder roht ſind/ vnd viel vnzeitig oder fluͤchtig Gold bey ſich fuͤhren; in Mangelung aber derſelben nimb dieſe/ welche von den Gold-Koͤnigen ſublimirt/ vnd weiß zu ſeyn pflegen/ thue ſolche in eine ſtarcke glaͤſerne Phiol mit einem langen Hals/ vnd gieſſe 3. oder 4. ℔ Spiritus Vini tartariſati darauff/ ſchwencke die leichte vnd truckene Flores mit dem Spiritu Vini wol vnter einander/ vnd ſetze noch eine andere krumme Roͤhr (in welcher Bauch etliche Vntzen Mercurii vivi ligen/ gleich wie dieſelbe in meinem fuͤnfften Theil philoſophiſcher Oefen beſchrieben iſt) darauff/ vnd binde die Fugen mit einer drey- oder vierfachen naſſen Ochſenblaſen wol zuſammen/ vnd laß ſolche trucken werden/ darnach ſetze ſolches Glas mit den Floribus vnd Spiritu Vini tartariſato in ein Balneum, vnd gib allgemach Feuer/ ſo lang vermehret/ biß daß der Spiritus Vini uͤber dem Antimonio koche/ laß es zuſammen vier vnd zwantzig Stund lang alſo wol vnd ſtetig kochen/ hernach laß das Feuer außgehen/ vnd nimb das Glas nach der Erkaltung auß dem Balnco, gieſſe den Spiritum Vini, welcher roht worden iſt von den Floribus, ab/ vnd einen andern wieder darauff/ laß ſolchen auch vier vnd zwantzig Stund daruͤber kochen/ welcher auch roht werden wird/ vnd thue ſolches zum drittenmal/ oder ſo offt/ biß daß der Spiritus Vini nicht mehr daruͤber faͤrben wil/ dann ſollſt du keinen andern mehr daruͤber gieſſen/ ſondern den gefaͤrbten durch ein graw Pappier lauffen laſſen/ vnd bewahren; die uͤbrigen Flores aber/ welche in dem Glas geblieben/ ſind zu dieſer Arbeit nichts mehr nuͤtz/ ſondern ſollen hingeſtuͤrtzt werden.
Der gefaͤrbte Spiritus ſoll hingegen in einen reinen glaͤſern Kolben gethan/ vnd die Helffte deſſelben uͤber den Helm von der Tinctur abstrahiret/ vnd wieder zu dergleichen Arbeit gebraucht werden: die Tinctur aber/ welche in dem Glas bleibt/ iſt die Medicin/ davon allhier Meldung geſchicht.
Weil ich eines Spiritus Vini tartariſati gedacht habe/ vnd vielleicht daruͤber moͤchte gezweiffelt werden/ was er eigentlich waͤre/ oder wie er muͤſte bereitet werden/ ſo wil ich ſeine Bereitung auch hieher ſetzen/ auff daß ja nichts außgelaſſen/ vnd an einer ſolchen herꝛlichen Medicin etwas ſolte gehindert bleiben/ vnd verhaͤlt ſich alſo darmit:
Nimb zwantzig oder dreyſſig Pfund Weinſtein/ thue ſolchen in einen groſſen beſchlagenen glaͤſern Retorten/ vnd deſtillier auß dem Sand den Spiritum fein gelind davon. NB.
So du das inſtrument zum Andern Theil philoſophiſcher Oefen gehoͤrig/ haſt/ kanſt du geſchwinder damit fertig werden/ als mit der Retorten/ derhalben es auch beſſer zu dieſem Werck/ als ein Retorten iſt.
Vnd weil der Spiritus in der deſtillation ſehr genaw ſuchet/ vnd groſſe Recipienten haben wil/ ſo kan man erſtlich nur ein kuͤpfferne oder zinerne Schlang/ welche in einem Faß mit kaltem Waſſer ſtehe/ an die Retorten an ſtatt eines Recipienten accommodiren/ vnd den Spiritum darein treiben/ ſo kuͤhlet er ſich fein wol ab/ vnd wird behalten.
Darnach aber kanſt du denſelben alſo per ſe in einen glaͤſern Kolben thun/ vnd per Alembicum die Helffte uͤbergehen laſſen; die ander Helffte aber/ welche zuruͤck geblieben/ da das ſchwartze Oleum darbey iſt/ kan zu dieſem Werck nicht dienen/ ſondern ſoll hinweggethan werden; den ſubtilſten Theil aber/ welcher zu erſt iſt uͤbergeſtiegen/ ſollſt du in einen andern reinen Kolben thun/ vnd auch die Helffte deſſen auff weiß calcinirten capitis mortui, davon der Spiritus iſt deſtilliret worden/ darein mengen/ vnd den Helm wol mit dem Receptaculo verlutiren/ vnd alſo fein lind in Balneo wieder nur die Helffte uͤbergehen laſſen/ ſo behaͤlt der calcinirte Tartarus den Geſtanck vnd phlegma bey ſich/ vnd ſteiget nur der reineſte Theil uͤber/ welchen du noch einmal mit der andern Helfft Tartari calcinati auß einem friſchen Alembico rectificiren ſollſt/ ſo iſt er fertig zu dieſer Arbeit:
das caput mortuum aber kan hernach/ zu Benehmung deß Geſtancks/ wieder außgegluͤhet/ vnd zu dieſer oder einer andern Arbeit gebraucht werden.
Dieſes iſt nun der Spiritus Vini tartariſatus, mit welchem die eſſentia oder tinctur auß den Floribus Antimonii gezogen wird/ vnd nicht allein auß dem Antimonio, ſondern auch auß allen andern Metallen/ kan als der beſte Theil darmit extrahiret werden/ daß es ihm kein anderer Spiritus gleich thun kan.
Vnd wann es ſich thun lieſſe/ koͤnte ich wol ein mehrers ſchreiben von ſeiner gewaltigen Krafft/ welche er beweiſet in Reinigung der geringeren Metallen/ dann er groſſe Gemeinſchafft darmit hat/ vnd das vnreinere Theil von dem reineren ſcheiden kan; davon auff ein andermal ein mehrers.
Wann er aber in Verbeſſerung der Metallen ſoll gebraucht werden/ iſt einer ſolchen hohen rectifrcation deſſelben/ als bey der extraction der metalliſchen Medicamenten erfordert wird/ nicht noͤhtig/ vnd kan in deſſen ſtatt derſelbe nur auß duͤrrer Weinhefen in groſſer Quantitaͤt gemacht werden.
Weiters iſt auch noch ein anderer Spiritus Vini tartariſatus zu bereiten/ welcher zu obgemeldter Medicin kan gebraucht werden/ vnd geſchicht alſo: Solvire in einem ℔ gemeinen Spiritum Vini 6. Loht Cryſtallorum Tartari, vnd extrahire damit/ wie oben gelehrt.
Erinnerung.
NIemand wolle ſich daran ſtoſſen oder aͤrgern/ weil dieſer Artzney Bereitung ſo gering vnd ſchlecht allhier angegeben wird/ vnd gedencken oder ſagen/ was ſolle man von einer ſolchen Medicin halten doͤrffen/ weil ſie auß einem ſolchen geringen vnd veraͤchtlichen Subjecto bereitet/ vnd darzu auch keine groſſe Geſchicklichkeit oder Kunſt zu derſelben erfordert wird; Wann dem alſo waͤre/ daß man ſo leichtlich zu einer ſolchen guten annehmlichen vnd lieblichen Medicin koͤnte gelangen/ worzu iſt es dann noͤhtig/ daß man ſich mit ſo vielerley Arten Gekoͤchs/ die man theuer bezahlen/ vnd mit Widerwillen einſchuͤtten muß/ quaͤlet vnd martert/ waͤre es nicht beſſer/ daß man dieſe an den Platz ſetzte/ vnd die andern abſchaffte?
Ja freylich waͤre es beſſer/ vnd wuͤrde wol ſtehen.
Wer darff ſich aber vnterſtehen ſolches zu thun/ vnd die groſſe Menge derjenigen/ welche ſolche Gekoͤche defendiren vnd vertheidigen/ zu Feinden machen?
Niemand wil gerne im Streit leben/ vnd wenig laſſen ſich von ihrer alten Gewonheit abtreiben.
Bleibet alſo das alte Weſen/ ob es ſchon zu verbeſſern waͤre/ in dem ſchwang.
Gut aber vnd zu wuͤnſchen waͤre die Zeit/ in welcher einmal ſolche Menſchen herfuͤrkommen moͤchten/ welche vmb der Liebe gegen ihren Nechſten/ vnd nicht vmb der Bauchſorge willen/ ſich der Medicin uͤbernaͤhmen/ dann wuͤrde es beſſer ſtehen/ vnd die Krancken kraͤfftigern Troſt bey ihnen finden.
Was nun dieſer Medicin groſſe Krafft vnd Wirckung anbelanget/ wil ich den Juͤngern/ die weniger als ich erfahren haben/ (vnd nicht den Aeltern/ die ein mehrers als ich wiſſen) zu gefallen an Tag geben/ vnd doch weiter niemand ſeine Meynung darmit benommen haben.
Von Krafft vnd Wuͤrckung der Medicin.
DIeſe tinctura Antimonii beweiſet ſeine Wirckung vnd Krafft in Außfuͤhrung alles boͤſen auß deß Menſchen Leib gantz wunderlich/ reiniget vnd purgiret vnſichtlicher weiſe das gantze Gebluͤt uͤber alle Medicamenten/ oͤffnet alle Verſtopffung der Leber/ Miltzes/ Nieren/ vnd aller innerlichen Theilen deß Leibs/ zeucht alles Boͤſe auß allen Gliedern/ vnd fuͤhret ſolches gantz gelind auß/ vnd laͤſſt im geringſten nichts Vnreines drinnen.
Wegen ſeiner gewaltigen Blutreinigung geneſet ſie den Außſatz/ Frantzoſen/ Schurbauch oder Schurmund/ vñ dergleichen von faulem Gebluͤt entſtandene Kranckheit.
Wegen ſeiner durchdringenden vnd duͤnnmachenden Krafft reſolviret ſie alle tartariſche humores, vnd fuͤhret dieſelbe auß/ davon ſonſten das Podagra/ Nieren- vnd Blaſenſtein entſtehet:
ſo aber allbereit ſolcher tartarus gantz erhartet/ iſt es ihr vnmoͤglich denſelben wieder zu ſolviren/ lindert gleichwol die Schmertzen/ vnd verhindert das Zuwachſen; wofern aber derſelbe noch nicht coaguliret iſt/ ſo zeucht ſie denſelben gantz vñ gar in kurtzer Zeit auß den Gliedern/ vnd laͤſſt hinfuͤrters ſolchen nicht mehr einwurtzeln.
Es muͤſſen ihr auch weichen alle Fieber/ wie ſie auch Namen haben; deßgleichen auch alle Kranckheiten/ welche von uͤberfluß boͤſer humorum ihren Vrſprung haben.
Bey den Waſſerſuͤchtigen fuͤhret ſie das Waſſer gantz gelind durch den Stul vnd Vrin auß.
Summa/ ſie reiniget/ ſtaͤrcket vnd bewahret die fuͤrnehmſte innerliche Glieder deß Leibs fuͤr allen boͤſen zufaͤlligen humoribus, alſo/ daß nicht leichtlich eine Kranckheit einſchleichen koͤnne.
Sie iſt auch die allerbeſte Præſervation in Peſtzeiten/ vnd andern anſteckenden gifftigen Kranckheiten/ vnd wann der Menſch allbereit damit angegriffen waͤre/ die aller-edelſte Cur; dann ſie zeucht das Gifft alſobald von dem Hertzen/ vnd treibt ſolches auß dem Leib.
Was ſoll ich viel ſagen?
Sie iſt eine Univerſal-Medicin in allen Kranckheiten/ was moͤglich einer guten Artzney zu thun iſt/ das beweiſt ſie vor allen andern bey jungen vnd alten Perſonen/ vnd iſt im geringſten nicht zu ſcheuen; Doch ſoll man verſtaͤndig damit vmbgehen/ dann ſeine Krafft iſt maͤchtig/ vnd gleich wie ein groß verzehrend Feuer/ welches ein kleines außleſchen vnd zu nichts machen kan.
Wie ſolte man ein beſſere Medicin wuͤnſchen oder von Gott begehren doͤrffen/ als dieſe/ welche auß ſolchen geringen vnd vnachtſamen Dingen/ mit ſo wenig Muͤhe vnd Koſteu/ in ſo kurtzer Zeit/ in copia kan bereitet werden.
Jch bekenne von Grund meines Hertzens/ daß mir dergleichen heilſame vnd uͤberauß-kraͤfftige Medicin niemaln vnter meine Augen kommen iſt/ vnd zweiffele gantz nicht/ ſie werde auch die beſte ſeyn vnd bleiben.
Warumb ſolte man nach einer andern ſuchen/ weil dieſe alles/ das man von einer guten Real- Medicin begehren kan/ genugſam verrichtet?
Gleichwol weiß ich gewiß/ daß ihrer viel/ die auff Jrꝛwegen gehen/ ſich daran aͤrgern/ vnd ſolche verachten werden/ theils/ weiln dieſelbe auß dem Antimonio, als einem veraͤchtlichen Weſen bey den Vnwiſſenden/ ihr Herkommen hat; theils wegen der kurtzen vnd vnkoͤſtlichen Bereitung:
Jſt ſich aber nicht daran zu kehren/ dann die Welt wil betrogen ſeyn/ ſuchet allezeit etwas Anſehnliches/ vnd verachtet das Vnanſeheuliche/ da doch alles Gute/ ja Gott ſelbſten/ ſchlecht vnd gerecht iſt/ darumb er auch bey den hoffaͤrtigen boͤſen Menſchen nichts geachtet wird.
Jſt aber allein der Suͤnden Schuld/ daß der Menſch eines ſolchen blinden vnd hoffaͤrtigen verſtockten boͤſen Hertzens iſt/ der das Gute fuͤr Augen hat/ vnd nicht kennet noch kennen wil/ ſondern allein das Boͤſe ſuchet vnd liebet.
Von dem Uſu vnd Doſi ſolcher edlen Medicin.
WEil dieſe Medicin oder Tinctura Antimonii vor andern bekandten Artzneyen ſehr kraͤfftig iſt/ alſo gehoͤret gut Auffſehens darzu/ wann man ſolche adminiſtriret/ auf daß man dem Guten nicht zu viel thue; Jſt derohalben allzeit beſſer/ daß man die Doſin zu klein als zu groß gebe/ vnd ſolche deſto oͤffter wiederhole/ welches wol in acht zu nehmen in allen Kranckheiten/ bey alten vnd jungen Perſonen/ wie folget:
Den jungen Kindern von 2. 3. 4. biß auff 6. Monatalt/ wann ſie Wuͤrme haben/ kraͤtzig ſeyn/ Fieber oder Epilepſiam bekommen/ ſoll man nur ein halbes Troͤpfflein mit bequemen vehiculis eingeben/ vnd/ nach Gelegenheit der Kranckheit/ ſolches uͤber den andern oder dritten Tag/ wann es noͤhtig iſt/ wiederholen/ vertreibet das Fieber/ toͤdtet die Wuͤrme/ fuͤhret alles Boͤſe auß dem Magen/ vnd macht dieſelbe friſch/ huͤbſch vnd geſund/ laͤſſet keine Kraͤtze oder andern Fluß einwurtzeln/ treibet auch ſolche boͤſe Fenchtigkeit auß/ davon ſonſten die Maſern vnd Blattern herkommen/ alſo/ daß ſie ſolche allgemeine Kinderkranckheiten nimmermehr bekommen; nur uͤber alle Monat die Doſin wiederholet.
Kindern aber von 1. 2. oder 3. Jahren kan man einen gantzen Tropffen geben; von 2. 3. 4. oder 5. Jahren anderhalb Tropffen; gewachſenen Menſchen von 15. biß in 24. Jahr 2. 3. oder 4. Tropffen; ſtarcken Menſchen von 25. biß auff 50. Jahr 4. 5. 6. oder 7. Tropffen; doch allzeit nach Gelegenheit der Perſon vnd Kranckheit kan die Doſis kleiner oder groͤſſer gegeben werden.
Jn Podagra vnd Calculo koͤnnen alle Tage nuͤchtern mit Wein oder Bier etliche Tropffen genoſſen; ſo aber der Patient ſchwach waͤre/ uͤber den andern vnd dritten Tag die Doſis wie derholet werden/ ſo lang/ biß aller Schmertzen vnd Kranckheit hinweg iſt.
Aber gute Maͤſſigkeit im eſſen vnd trincken iſt darbey in acht zu nehmen.
Jn Lepra, Morbo Gallico vnd Scorbuto alle Morgen eine Doſin genommen/ nimmet dieſelbige hinweg; ſo aber der Patient ſolches nicht alle Tage vertragen koͤnte/ muß ſolches nur uͤber den andern vnd dritten Tag wiederholet werden/ ſo lang es von noͤhten iſt.
Jn Epilepſia alle Tage/ biß der paroxyſmus ein ende hat.
Bey den Waſſerſuͤchtigen alle Tage/ biß zur Beſſerung.
Jn allen Fiebern zwey oder drey Stund vor dem paroxyſmo.
Jn Peſte, ſo bald man die Kranckheit ſpuͤret/ vnd alle Tage biß zum Ende wiederholet: zur præſervirung aber allezeit uͤber acht Tage repetirt.
Jn allen innerlichen andern Kranckheiten ſoll auch dergleichen Ordnung gehalten werden/ daß nemlich die Medicin anfangs taͤglich gebraucht werde/ ſo lang/ biß man ſpuͤret/ daß die Kranckheit nach gelaſſen/ dann allgemach weniger/ vnd endlich gar nichts mehr.
Jn allen aͤuſſerlichen Kranckheiten/ als friſchen Wunden/ Stichen/ Schuͤſſen/ Beinbruͤchen vnd dergleichen/ ſoll man taͤglich ſolche tinctur genieſſen/ ſo lang/ biß zur gaͤntzlichen Heylung/ vnd aͤuſſerlich die Wunden mit bequemen Pflaſtern vor Luft vnd Vnreingkeit darneben wol bewahren.
Bey alten fiſtulirten oder cancroſiſchen Schaͤden kan es auch taͤglich genoſſen/ vnd mit guten mineraliſchen Balſamen der Schaden ſauber vnd rein darbey gehalten werden.
So iſt auch kein alter Schad ſo arg vnd boͤs/ wie er auch ſeyn moͤge/ er kan durch dieſes Mittel vollkoͤm̃lich von Grund auß vnd beſtaͤndig geheilet werden/ vnd ſolches ohne einige Schmertzen oder Pein/ daruͤber ſich hoͤchlich zu verwundern/ vnd dem lieben Gott dafuͤr zu dancken.
Aber ſo gut dieſe Medicin iſt/ daß ihr auch/ wie oben geſagt/ ſchwerlich eine wird vorzuziehen ſeyn/ ſo findet ſich gleichwol in der Natur noch ein gantz wunderbarliches Menſtruum ohne corroſiv, mit welchem nicht allein viel leichter/ als oben mit dem Spiritu Vini tartariſato, auß dem Antimonio ſolche allgemeine Medicin/ die eben ſo groſſe oder groͤſſere Kraͤfften in allen Kranckheiten beweiſen kan/ zuzurichten iſt/ alſo/ daß auch mit einem Thaler werth ſo viel innerhalb drey Tagen bereitet werden kan/ damit mehr als tauſend Perſonen wiederumb kan auffgeholffen werden/ ſondern es koͤnnen auch damit alle Vegetabilia, Animalia, Mineralia vnd Metallen in wenig Stunden radicaliter auffgeloͤſet/ in primam materiam reduciret/ vnd alſo dadurch nicht allein die allergifftigſte Simplicia vmbgekehret/ vnd in die allerheilſamſte Medicamenten gebracht werden/ ſondern es verlieren auch die bittere Dinge dadurch ihre Bitterkeit/ ja die allerſtaͤrckſte vnd gefaͤhrlichſte Purgantien werden damit alſo corrigirt/ daß ſie hinfuͤrters nicht mehr vomitus oder ſedes machen/ ſondern in fuͤrtreffliche renovantia ſich verwandeln; auch verkehren ſich die ſtinckende Dinge darinnen in ein wolriechendes Weſen/ vnd ſolviret ſolches Menſtruum nicht allein die Vegetabilia, Animalia, Mineralia vnd Metalla, ſam̃t allem demjenigen/ was eine Verwandnuͤß oder Herkommen von ihnen hat/ ſondern auch/ welches das wunderbarlichſte iſt/ die Glaͤſer ſelbſten.
Darumb man ſtarcke vnd dicke Glaͤſer nehmen muß/ wann man etwas darinnen digeriren vnd ſolviren wil/ oder in Mangelung derſelben alle ſechs Stund ſolche erneuren.
Vber dieſes hat es auch dieſe groſſe Tugend/ daß es von denen corporibus, welche es vmbgekehret/ in primam materiam verwandelt/ vnd gute Medicamenta darauß gemacht/ im geringſten keine alteration erlanget/ vnd auch nichts an ſeiner Krafft/ Farb vnd Geſtalt verlieret/ ſondern es ſetzet ſich allezeit deß reducirten corporis beſter Theil oben auff/ vnd die feces ſencken auff den Boden/ alſo/ daß allzeit das Menſtruum in der Mitte vnveraͤndert bleibt/ vnd hernach ſo offt man wil/ wiederumb kan gebraucht werden.
Jn Summa/ es koͤnnen ſeine Tugenden/ die es in Bereitung der allerfuͤrtrefflichſten Medicamenten beweiſet/ mit keiner Zungen außgeſprochen werden/ vnd vergleicht ſich mit deß Baſilii Aqua Mercuriali, deß Paracelſi vnd Helmontii Alkaheſt; bey mir aber wird es gehalten fuͤr das Feuer der Maccabeer/ welches ihnen/ nachdem ſie es in eine tieffe Gruben verborgen/ nach ihrer Wiederkunfft zu einem dicken Waſſer worden iſt.
Es iſt ein immerwaͤhrendes Feuer/ vnd brennet doch nicht ſichtlich; ein bleibendes Waſſer/ vnd netzet doch die Haͤnde nicht; Sapo Sapientum, Philoſophorum Azoth, vnd Koͤnigliches Bad.
Vnd ob mir ſchon dieſes ſecretes Menſtruum allbereit etliche Jahr zum metalliſchen Gebrauch iſt bekand geweſen/ viel darmit gekuͤnſtelt/ vnd manch ſchoͤnes Stuͤcklein dadurch gefunden habe/ ſo ſind doch meine Gedancken niemaln darauff gefallen/ ob es auch zur Medicin dienſtlich ſeyn moͤchte/ biß ohngefehr ein Liebhaber deß Helmontii Schrifften mich einmal gefraget/ ob ich nicht auch den Alkaheſt Paracelſi kennete/ oder zu machen wuͤſte/ vnd mir ſeine Tugenden/ die er in Bereitung der Medicamenten haben ſolte/ etlicher maſſen erzehlet/ deme ich ein wenig nach gedacht/ vnd alſobald befunden/ daß es mein Balneum ſecretum, damit ich die Metallen reinigte/ ſeyn muͤſte/ vnd alsbald etliche Proben mit Vegetabilien vnd Animalien eingeſetzt/ (dann ſeine Tugend/ die er bey den Metallen beweiſet/ war mir ſchon bekand) vnd Wunderdinge dadurch erfahren/ welches ich mein Lebtag nicht haͤtte glauben koͤnnen/ wann es meine Augen nicht geſehen/ vnd meine Haͤnde nicht getaſtet haͤtten.
Vnd bekenne hiermit rund auß/ daß alle Medicamenten/ die von andern beſchrieben/ vnd mir ſind vnter Augen kommen/ vnd auch dieſe die ich ſelber gelehret/ wie viel Muͤhe/ Fleiß/ Kunſt vnd Koſten auch darzu iſt angewendet worden/ mir jetzunder nur als lauter Kinderwerck vorkommen: dañ es hat vns an dem allgemeinen Schluͤſſel gemangelt.
Vnſere Vegetabilia, Animalia vnd Metallen/ ob wir ſie ſchon noch ſo ſehr gequaͤlet haben/ ſind vnauffgeſchloſſen blieben/ vnd haben nur ein Stuͤck oder Theil von ihren Kraͤfften von ſich geben koͤnnen.
Allhier aber darff es keine Kunſt/ Muͤhe oder Koſten/ das gantze corpus, ohn alle corroſiv, in wenig Stunden in ſein primam materiam, in Geſtalt eines ſchoͤnen klaren vnd lieblichen liquoris zu bringen/ welcher liquor dann ſeine terreſtritaͤt ſelbſten von ſich wirfft/ vnd eine heilſame Medicin/ die in ihren tribus principiis puriſſimis beſtehet/ darauß wird/ welches ohne dieſes Menſtruum nicht geſchehen kan.
Dann was haben die alten Medici auß den Kraͤutern anders machen koͤnnen/ als Syrupos, Electuaria, vnd deſtillirte Waſſer oder Conſerven? welche Bereitungen die Kraͤuter gantz nicht verbeſſern/ ſondern nur allein durch Zuthun deß Honigs vnd Zuckers/ ſolche einzunehmen etwas lieblicher machen/ vnd bleibet alſo Butzen vnd Stiel/ gut vnd boͤs beyeinander/ vnd geſchiehet keine Scheidung deß Guten von dem Boͤſen/ oder deß Reinen von dem Vnreinen/ ſondern wird bey den Conſerven vnd Electuarien alles zugleich/ oder bey den Syrupis vnd Aquis deſtillatis nur ein Theil deſſelben genommen: allhier aber wird das Kraut in primam materiam gebracht/ gezeitiget/ gereiniget/ vnd in eine liebliche/ vollkommene/ heilſame vnd kraͤfftige Medicin bereitet.
Was haben die gemeine Chymici doch anders auß den Vegetalibus als Extracten vnd Salien machen koͤnnen?
Die Extracten/ welche mit Spiritu Vini gemacht werden/ ſind noch gut zu gebrauchen/ wann ſie wol bereitet ſind/ haben aber gleichwol nichts beſſers/ als das grobe Kraut zuvor ſelbſt gehabt/ allein daß ſolche lieblicher zu gebrauchen ſeyn/ als Kraͤuter vor ſich ſelbſt; darzu mangelt ihnen auch wieder das jenige/ was der Spiritus Vini auß dem Kraut nicht herauß gezogen/ vnd zuruͤck gelaſſen hat.
Vnd ob man ſchon den Reſt/ davon das Extractum gemacht/ trucknet/ zu Aſchen brennet/ vnd das Saltz heraußzeucht/ vnd zu dem Extracto menget/ ſo hat es doch auch keine Art/ dann das Feuer verſtoͤret vnd verbrennet die Kraft die Kraͤuter/ wie wir ſolches genug erfahren/ daß die Salia fixa herbarum, ob ſie ſchon noch ſo ſchoͤn cryſtalliſiret ſind/ nichts in Medicina thun wollen/ doch dieſe außgenommen/ welche ohne Verbrennung deß Krauts allein auß dem Safft deſſelben/ wie in meinem Dritten Theil philoſophiſcher Oefen Meldung davon geſchehen/ gemacht ſind.
Darzu darff ſich niemand vnterſtehen/ kraͤfftige Kraͤuter zu extrahiren vnd zur Medicin zu gebrauchen/ weil dieſelbe in der Arbeit gantz nicht verbeſſert oder corrigiret werden: allhier aber kan man die allerkraͤfftigſten Kraͤuter/ welche ohne philoſophiſche Bereitung dem Menſchen ſchaͤdlich vnd Gifft ſind/ mit dem Alkaheſt zeitigen/ reinigen/ vnd dem Menſchen ohne Schew fuͤr die allerſchwereſten Kranckheiten eingeben vnd gebrauchen.
Dann/ meyneſt du/ daß Gott ſolche gifftige Kraͤuter/ wofuͤr ſie von den Vnwiſſenden gehalten werden/ vmbſonſt erſchaffen habe?
Gantz nicht.
Gott hat vns dieſelbe erſchaffen/ daß wir ſeine Wunderwercke darauß ſehen vnd erkennen ſollen/ vnd gezeiget/ daß es muͤglich ſey/ den Fluch wieder davon zu nehmen durch einen ſolchen/ von welchem zuvor der HErꝛ Chriſtus den Fluch durch die Wieder geburt genommen hat.
Man ſehe an das Opium, Mandragoram, Cicutam, Hyoſcyamum, vnd andere dergleichen duͤnnmachende Vegetabilien/ wie geſchwind ſie deß Menſchen Leben/ wann ſie zu ſtarck beygebracht werden/ außleſchen vnd erſticken: hergegen aber/ wann man ſie durch dieſes Menſtruum vmbkehrt vnd verbeſſert/ das contrarium beweiſen/ vnd fuͤr eine heilſame Medicin ohne Sorg vnd Gefahr koͤnnen gebraucht werden.
Wie gefaͤhrlich die Eſula, Scammonea, Cataputia, Helleborus, Radices Aſari, Gummi Guttæ, vnd andere dergleichen ſtarckwirckende Purgantien (wann ſie zu groͤſſerem Gewicht/ als behoͤrlich/ eingegeben worden) dem Menſchen zu gebrauchen ſeyen/ iſt jederman bekand genug/ vnd gleichwol kan derſelben Gifft hierdurch leichtlich corrigiret/ vnd in eine vnſchaͤdliche Medicin verwandelt werden.
Wer iſt ſo keck/ der den Napellum, giftige Schwaͤmme/ vnd andere ſchaͤdliche Vegetabilien in den Leib nehmen darff? welche durch den Alkaheſt gleichwol zu corrigiren/ daß ſie nicht allein kein Gifft mehr ſeyn/ ſondern auch wunderbarliche gute Kraͤfften in vnheilbaren Kranckheiten beweiſen.
Nuces vomicæ, Cocculi de Lede, vnd dergleichen truncken- oder tollmachende Fruͤchte werden damit kraͤfftig vnd heilſam gemacht.
Deßgleichen werden auch alle giftige Animalien/ als Spinnen/ Kroͤten/ Schlangen/ Ottern/ vnd dergleichen Vngeziefer darmit corrigiret/ daß ſie nicht allein kein Gift mehr ſeyn/ ſondern auch anderm Gift widerſtehen vnd daſſelbe vertreiben. NB.
Man denck den Sachen ein wenig nach/ was die Creutzſpinnen fuͤr eine ſignatur haben/ welche auch alle Monat ihren Balg abſtreiffen vnd ſich verneuren; der Eißvogel vnd Schlangen aber alle Jahr nur einmal; davon ich ein beſonder Buͤchlein geſchrieben habe.
Was die Maͤyen- vnd Erdenwuͤrme in reſolvirung der tartariſchen humorum, wie auch Luevenerea, alſo grob vnd nur baͤueriſch bereitet/ verrichten/ iſt etlichen bekand; ſo ihnen aber ihre violente Kraft durch dieſes Menſtruum corrigiret/ gebrochen vnd verbeſſert wird/ was meyneſt du/ daß ſie hernach thun koͤnnen?
Die Cantharides vnd Millepedes werden auch verbeſſert/ daß ſie in Befoͤrderung deß Urins ſicher zu gebrauchen ſind.
Vnd wann es auch muͤglich waͤre/ den allergifftigſten Baſiliſcum zu haben/ davon gefabelt wird/ daß er mit ſeinem Geſicht den Menſchen toͤdten ſolle/ (welches zwar wahr/ aber dem Buchſtaben nach nicht muß verſtanden werden) ſo koͤnte man ſolchen durch dieſen Liquorem zu einer guten Medicin bereiten; wie dann der mineraliſche Baſiliſcus, das Schießpulver/ welcher in einem Augenblick viel tauſend Menſchen toͤdten kan/ vnd andere ſchaͤdliche Mineralien/ als Arſenicum, Auripigmentum, Koboltum, vnd dergleichen/ ihr Gift leichtlich dadurch ablegen/ vnd zu ſicheren vnd guten Medicamenten koͤnnen gebracht werden.
Jn Summa/ es iſt nicht moͤglich/ daß man ſeine wunderbarliche Kraͤfften beſchreiben kan/ welche er in Bereitung der aller gifftigſten Simplicien beweiſet.
Derhalber ein jeder Medicus fleiſſig darnach ſtreben ſolte/ auff daß er dadurch gute Medicamenta erlangen moͤchte/ vnd ſeine Patienten alſo jaͤmmerlich mit groſſen Bechern voll vnlieblichen vnd dem Patienten ſchaͤdlichen Gekoͤchs nicht laͤnger quaͤlen vnd martern doͤrffe.
Jch fuͤr meine Perſon kan mich nicht genug uͤber ſeine lang-verborgene groſſe Kraͤffte verwundern; Es iſt kein corroſiv, vnd ſolviret doch alle Ding/ wie ſie auch Namen haben moͤgen; doch immer eines lieber vnd eher als das andere:
Es verwandelt vnd verbeſſert ihre natuͤrliche Kraͤfften/ alſo/ daß es einem fleiſſigen Nachſucher der Natur Heimlichkeit/ welcher lange Zeit vergeblich nach guten Medicamentis geſtrebet hat/ eine groſſe Freude vnd Ergetzlichkeit iſt/ darmit vmbzugehen/ vnd die Vegetabilien/ Animalien oder Mineralien dadurch zu anatomiren/ vnd in kraͤfftige Medicamenta zu bringen.
Wil derhalben einen jedwedern gewiſſenhabenden Medicum darzu ermahnet haben/ daß er nach einem ſolchen allgemeinen guten Menſtruo, ſichere vnd kraͤfftige Medicamenten dadurch zu bereiten/ eiferhafftig trachte vnd ſuche:
dann ſein Herkommen iſt gering/ veracht vnd verworffen/ ſeine præparation leicht vnd vnkoͤſtlich/ ſeine Tugend vnd Wirckung maͤchtig vnd kraͤfftig/ ſeine Erfindung vnd Gebrauch aber ſchwer vnd tieff verborgen.
Darumb wer darzu gelangen wil/ ſolchen allein von dem Gaͤber alles Guten von oben herab erbitten vnd erlangen muß.
Aber niemand wolle ſich einbilden/ daß Freſſen vnd Sauffen/ Hoffart/ Muͤſſiggang/ Luͤgen/ Verachtung ſeines Nechſten/ Geitz/ Neid/ vnd vn Chriſtliches Leben den Weg darzu weiſen werden; gantz nicht:
ſondern allein die Gnade vnd Barmhertzigkeit Gottes iſt der Schluͤſſel/ Thuͤr vnd Weg darzu/ vnd ſonſten keiner/ darnach man ſich zu richten hat.
Auff daß man aber auch wiſſe/ weſſen man ſich zu dergleichen Medicamenten/ welche auß den gifftigen Simplicibus bereitet ſind/ zu troͤſten oder zu verſehen habe/ ſo wil ich gleichnuͤßweiſe ſolches ein wenig erklaͤren/ vnd verhaͤlt ſich alſo darmit:
Alle diejenige Vegetabilia, Animalia vnd Mineralia, welche wir Gifft nennen/ vnd dem menſchlichen Geſchlecht/ wann ſie beygebracht werden/ nach dem Leben ſtreben/ vnd derentwegen nicht vnbillich von jedermaͤnniglich geſcheuet vnd gemeidet werden/ ſeynd anders nichts als ein gewaltiger vnd vnuͤberwindlicher Feind/ welcher mit aller Macht ſeinen Gegentheil zu vnterdrucken vnd zu vertilgen ſucht; ſolcher aber/ wann er durch einen Mediatotem, der auch groſſe Macht hat/ ſeines uͤbelthuns erinnert/ vnd mit ſeinem Gegentheil wieder verſoͤhnet wird/ ſo hat ſein Gegentheil/ welcher ihm/ als einem maͤchtigen Feind/ zu widerſtehen viel zu ſchwach war/ nach der Verſoͤhnung ſich nicht allein hinfuͤrters vor demſelben nicht mehr zu befoͤrchten/ ſondern er hat auch darzu noch einen guten Freund vnd Gehuͤlffen an ihm/ gegen andere dergleichen ſtarcke Feinde/ die ihn zu befechten vnd zu vertilgen ſuchen/ vnd kan ihm beyſtehen/ ſtaͤrcken/ vnd ſeine Feinde außtreiben helffem Alſo iſt es auch beſchaffen mit den gifftigen Vegetabilibus, Animalibus vnd Mineralibus, welche dem Menſchen/ als ſtarcke vnuͤberwindliche Feinde/ zuſetzen/ vnd gewaltig verfolgen; nachdem ſie aber durch den Alkaheſt, als einen Beſtraffer deß Feindes Boßheit vnd Mittler dahin gebracht werden/ daß ſie ihre angeborne Schaͤdlichkeit fahren laſſen/ gut werden/ vnd ſich hernach gerne mit deß Menſchen Natur vereinigen/ ſo ſind ſie nicht allein derſelben keine Gifft oder Feind mehr/ ſondern zu einem groſſen vnd guten vertraulichen Freund worden/ auff welche ſich der Menſch gegen andere dergleichen gifftige Dinge/ als einen ſtarcken Gehuͤlffen gegen ſeine Feinde/ ſicherlich zu verlaſſen hat; vnd je groͤſſer der verſoͤhnte Feind geweſen/ je groͤſſerer Freund vnd Gehuͤlffe er hernacher ſeyn kan.
Jſt alſo in rerum natura ſeines gleichen nicht zu finden/ damit wan ſo geſchwind alle venena vmbkehren/ in primam materiam bringen/ vnd in gute Eſſentias bereiten kan; welches allen frommen vnd gewiſſenhabenden Medicis geſagt ſey.
Wil es hiemit bey dieſer kurtzen Erinnerung (welche ich nicht habe vmbgehen koͤn nen) beruhen laſſen/ mit guter Hoffnung/ daß ſie bey denen/ welche auß dem Becher der Hartnaͤckichkeit noch nicht getruncken haben/ zu Hertzen genommen/ vnd ihre Medicin darnach angeſtellt werden ſolle.
Dieſes laſſe mir einer/ wie ſie in der Warheit dafuͤr beſtehen kan/ eine philoſophiſche correction ſeyn/ dadurch das Boͤſe nicht boͤs bleibet/ ſondern in ein Gutes verwandelt wird.
Dann was ſoll man von ſolchen correctionibus halten/ die durch Vermiſchung anderer Dinge geſchehen/ gleich als wann man vnter die purgantien auch corroborantien miſchet/ worzu kan es helffen?
Zu nichts anders/ als deß purgantis Krafft dadurch zu hindern/ oder zu ſchwaͤchen.
Vnd kan ja die Natur nicht zugleich das purgans als ein Gifft außjagen/ vnd das confortans beſonder hierauß ſuchen/ ſich darmit zu ſtaͤrcken.
Dann/ wann ein purgans in Leib koͤm̃t/ ſo erzeigt es ſeine Feindſchafft/ dagegen aber thut die Natur alsbald ihre Gegenwehr/ ihren Feind außzujagen/ vnd findet keine Zeit das corroborans als einen Freund auß dem purgante oder Feind herauß zu ſuchen/ vnd zu ſich zu nehmen; ſo viel Zeit wird ihr nicht gelaſſen/ vnd muß alſo der vermeynte Freund mit dem Feind ſeinen Weg gehen/ daher er kommen iſt/ vnd keinen Danck darzu haben.
Deßgleichen geſchiehet auch/ wann man Zucker/ Honig oder andere liebliche vnd ſuͤſſe Dinge mit bittern/ ſauern vnd vnlieblichen Dingen veemenget/ ſolche damit zu corrigiren/ da doch die Bitter- oder Rauhigkeit im geringſten nichts dadurch verbeſſert wird/ ſondern nur einen andern Geruch vnd Geſchmack ohne einige Eſſential-Veraͤnderung dadurch erlanget.
Vnd gemahnet mich ſolche correction faſt alſo/ als wann etliche Bauren bey einander in einer warmen Stuben ſitzen/ jung Bier oder ſauren Wein trincken/ vnd davon einer dem andern zu gefallen ſeine Trompeten hoͤren laͤſſt/ vnd die Stuben alſo zuſammen einweihen vnd beraͤuchern/ die Wirthin aber dargegen einen Buſch Wacholderhecken anzuͤndet/ vnd eine correction damit anſtellet; welches zwar den Bauren wol gefaͤllet/ vnd mit Luſt ihren eigenen Geſtanck mit dem Wacholderrauch gleichſam corrigirt/ vnbewuſt einſchlucken/ vnd ſich damit ſtaͤrcken/ wegen ihrer Trunckenheit nicht anders wiſſende/ als einen lieblichen vnd geſunden Geruch empfangen zu haben:
ein anderer aber/ welcher auß der Schmierkann noch nicht truncken worden/ ſondern nuͤchtern vnd eines geſunden Geruchs iſt/ kan ſolches bald mercken/ wann er in eine ſolche Apotheck kom̃t/ vnd haͤlt ſolchen Wacholderrauch/ wie billich/ fuͤr ein rechte baͤueriſche vnd nicht medicinaliſche correction.
Alſo/ vnd nicht viel anders/ werden jetziger zeit die ſimplicia corrigiret/ welches fuͤrwar nicht zu loben iſt.
Ein wahre philoſophiſche correction aber ſoll/ ohne einigen Zuſatz anderer frembden Dinge/ allein durch das Feuer vnd Feuers Natur/ naſſer Geſtalt/ durch Zeitigmachung/ Verbeſſerung vnd Scheidung deß Boͤſen von dem Guten geſchehen/ wie allhier bey dem wunderbarlichen Alkaheſt, wie ihn Paracelſus vnd Helmont genennet/ zu ſehen iſt.
Doch iſt dieſes dabey zu wiſſen/ daß mir nicht angelegen/ ob mein Menſtruum, davon allhier Meldung geſchiehet/ eben deß Paracelſi oder Helmonts Alkaheſt ſey oder nicht/ ſondern bin zu frieden/ wann das meinige nur daſſelbe/ oder vielleicht ein mehrers (als jene dem jhrigen zuſchreiben) thun oder verrichten kan.
Das Feuer vnd deß Feuers Eigenſchafft vermag viel zu thun/ aber nicht ſolches/ welches alles verbrennet/ deſtruiret vnd verderbet/ ſondern ein ſolches/ welches befeuchtiget/ erhaͤlt/ ernehret vnd zeitiget.
Von ſolchem naſſen Feuer man Artephium, Bernhardum, Baſilium, Paracelſum, vnd andere Philoſophos hoͤren kan.
Dann ſo etwas ſoll verbeſſert oder gezeitiget werden/ ſo muß es nicht mit kalten/ ſondern mit warmen Dingen geſchehen/ welche deß Wachsthums vnd Verbeſſerung Vrſach ſeyn.
Vnd was die Natur durch zufaͤllige Hindernuͤß bey den Vegetabilien/ Animalien oder Mineralien in Zeitigung derſelben nicht hat thun koͤnnen/ das kan durch die Kunſt verrichtet werden/ darzu dieſer Alkaheſt Meiſter iſt vnd bleibet/ ſo lang/ biß vns die Zeit/ Kunſt vnd Natur etwas beſſers einmal offenbaren moͤchte/ welches wir mit guter Hoffnung zu erwarten/ vnd mitler weil dieſes vns allbereit offenbarte zu Gottes Ehre vnd vnſerer Nohtduͤrfftigkeit zugebrauchen haben.
Dieſes ſind die Tugenden deß wunderbarlichen Menſtrui Alkaheſts, welche er in Bereitung der Medicamenten beweiſet.
Weil aber oben gedacht worden/ daß ſolcher Alkaheſt auch Wunder in Metallicis thun koͤnne/ alſo habe ich ihm ſein Lob/ welches ihm hierinn gebuͤhret/ nicht verhalten/ ſondern dem Kunſtliebenden auch ein wenig entdecken wollen; welches doch nicht alſo zu verſtehen/ gleich als wann allhier ſeine Tugenden alle erzehlet/ vnd offenbaret wuͤrden/ vnd ſonſten zu nichts anders mehr ſolte koͤnnen gebraucht werden; gantz nicht. dann ſolches keinem Menſchen/ wann er ſchon viel Jahr vnauffhoͤrlich ſchriebe/ muͤglich zuthun iſt.
Jch fuͤr meine Perſon/ ob ich ſchon denſelben laͤnger als vor zehen Jahren durch Gottes Gnad vnd Anleitung deß Wundermanns Paracelſi Schrifften (welcher an einem Ort denſelben mit wenig/ doch gantz deutlichen Worten/ ſo doch wegen vnſerer Vnachtſamkeit nicht gemercket wird/ ſehr herꝛlich ruͤhmet/ heraußſtreichet/ vnd mit ſeinem eigenen Namen nennet) erkennen zu lernen angefangen/ vnd hernach durch ſtetig-fleiſſige Vbung von Tag zu Tag je laͤnger je weiter darmit kommen/ vnd ſo viel experimentiret habe/ daß ich nicht glaube/ daß jemand ſo viel Fleiß/ Muͤhe/ Zeit vnd Koſten deſſelben Tugend in metallicis zu erfahren/ als ich gethan/ angewendet habe/ ſo muß ich doch darneben bekennen (ob ich ſchon auch vielleicht mehr/ als ein anderer/ darinn moͤchte erfahren haben) daß mir doch nur ein kleiner Theil ſeiner gewaltig- vnd vnglaublichen Kraͤfften bekand worden vnd offenbaret ſeynd: ſehe vnd ſpuͤre auch ſo viel/ daß es einem Menſchen allein/ wegen Kuͤrtze ſeines Lebens/ ob er auch ſchon hundert Jahr daran ſuchen koͤnte/ ſeine uͤberaus-groſſe Krafft vnd Tugend zu erfahren/ vnmuͤglich ſey/ ſondern daß vnſer mildreicher vnd guͤtiger Gott vnd Vatter nur einem hier vnd dem andert dort/ deme er es goͤnnet/ (deren doch ſehr wenig ſind) ein Fuͤncklein ſeiner vnbegreifflich- vnd vnglaublichen Kraͤfften zu ſeines heiligen Namens Ehre vnd vieler arm- vnd krancken Menſchen Huͤlff vnd Troſt/ zeige/ offenbare vnd dargebe/ vnd nicht muͤglich ſey/ daß jemand/ wie ſpitzfuͤndig oder weltweis er auch jmmer ſeyn moͤchte/ mit aller ſeiner boͤſen Weißheit/ Hoffart/ Geitz vnd Argliſtigkeit das geringſte darvon erſcharren oder erkratzen moͤge.
Dieweil dann vnſer guͤtiger Gott vnd Vatter nicht vergeblich oder ohne Vrſach ſolche groſſe Gaben etlichen ſeinen Kindern (doch ohne allen Verdienſt/ ſondern auß lauter Gnaden) allbereit geſchencket vnd mitgetheilet hat/ alſo glaub ich veſtiglich/ daß es auch ſein Wille ſey/ daß ſolche Offenbarung nicht verſchwiegen/ ſondern dem gantzen menſchlichen Geſchlecht weiters bekand gemacht/ vnd darmit zu ſeines heiligen Namens Ehre/ vnd vnſerer Mitglieder Huͤlff/ gewuchert werde.
Derowegen mir auch laͤnger darvon zu ſchweigen nicht muͤglich geweſen/ ſondern bin/ auß mitleidigem Hertzen gegen meinem Nechſten/ gleichſam darzu gezwungen worden/ ein Theil deſſelben wenigen/ welches ich vmbſonſt empfangen/ wiederumb vmbſonſt herauß zu geben: doch alſo/ auff daß ſolche groſſe Gaben vnd myſteria von dem Gottloſen nicht erlanget vnd mißbrauchet/ ſondern allein von denen/ welchen es Gott goͤnnet/ moͤge verſtanden vnd wol angeleget werden.
Vnd bekenne hiemit rund auß/ daß in rerum natura ſeines gleichen nicht zu finden ſey/ dieweil dadurch nicht allein alle Vegetabilia, Animalia vnd Mineralia dem menſchlichen Geſchlecht zum beſten in die vnvergleich lichſten medicamenta zu bereiten ſeyn:
ſondern es koͤnnen gleicher Weis alle Mineralien vnd Metallen dadurch in primam materiam reducirt/ purificirt/ abluirt/ figirt/ vnd in beſſere vnd edlere corpora gebracht werden.
Woruͤber ſich hoͤchlich zu verwundern iſt/ daß in einem einigen vnd ſo veraͤchtlichen Subjecto ſolche vnerhoͤrte Kraͤffte ſolten verborgen/ vnd dadurch von allen andern Wiſſenſchafften/ wie ſie auch ſeyn moͤchten/ allein am leichteſten Ehr/ Gut vnd Geſundheit zu erlangen ſeyn.
Was hat doch der elende Menſch in dieſem Jammerthal anders vonnoͤhten/ als neben dem heiligen Wort Gottes/ welches ein Troſt vnd Medicin der Seelen iſt/ einen nohtduͤrfftigen Vnterhalt ſeines Lebens/ geſunden Leib/ vnd einen ehrlichen Namen vor Gott vnd der Welt?
Dieſes alles kan dieſes Subjectum vor allen andern Geſchoͤpffen allein reichlich vnd uͤberfluͤſſig geben/ alſo/ daß man keiner andern Kunſt/ Handthierung oder Eitelkeit der Welt weiters vnterworffen ſeyn darff/ ſondern/ wie geſagt/ alles das einem auff dieſer Welt noͤhtig iſt/ reichlich hierdurch erlangen kan.
Vnd ſage mit Warheit/ daß die falſche/ betriegliche vnd Gottloſe Welt mit ihrem Hoffart/ Geitz vnd uͤbermut dieſer herꝛlichen Gabe Gottes nicht wuͤrdig ſey/ vnd wir auch Gott dem HErꝛn/ davon alles Gutes koͤm̃t/ mit vnſeren Kraͤfften vnd Vermoͤgen vnſer Lebenlang nicht genug darfuͤr dancken koͤnnen.
Darumb ich auch jedermaͤnniglichen/ er ſey gleich welches Standes er wolle/ treulich wil erinnert haben/ daß/ wann ihme Gott zu einer ſolchen vnergruͤndlichen Gabe vnd Geſchenck gelangen laͤſſet/ er ja ſolche nicht zu ſeiner Seelen Verderben mißbrauche/ ſondern zur Danckbarkeit gegen dem reichen Gaͤber die Chriſtliche Liebe an ſeinen Gliedern zu beweiſen/ nicht vergeſſen/ ſondern dieſelbe vnverdrießlich uͤben wolle.
Folget nun ſeine Tugenden/ welche er in Metallicis beweiſet.
ERſtlich ſolviret dieſes Menſtruum Philoſophicum alle Mineralien vnd Metallen ſine ſtrepitu, radicaliter, vnd bringt dieſelbe in liebliche vnd kraͤftige Medicamenta.
Auß dem ☉ wird dadurch ein ☉ potabile, auß der ☽ ein ☽ potabilis, welches gleicher Weis von den andern uͤbrigen Metallen zu verſtehen.
Dahero es mit recht Mercurius Univerſalis moͤchte genennet werden.
Zum 2. hat dieſes geheime Waſſer die Natur vnd Eigenſchafft/ daß es alle Mineralien vnd Metallen in der digeſtion reiniget/ waͤſchet/ vnd in beſſere Geſtalten verwandelt/ vnd derhalben von den Philoſophis nicht vnbillich Sapo Sapientum iſt genennet worden/ vnd ihr Spruͤchwort wahr macht: Ignis & Azoth abluunt Lathonem.
Zum 3. koͤnnen alle Mineralien vnd Metallen darmit gezeitiget vnd figiret werden/ alſo/ daß dieſelbe hernach ihr einverleibt vnd angeboren fluͤchtig vnd vnzeitig ☽ vnd ☉ gerne auff der Cupellen laſſen/ vnd mit Nutzen koͤnnen gearbeitet werden/ daß es nicht vnrecht dem Sigillo Hermetis verglichen wird.
Zum 4. macht es die Metallen geiſtlich/ vnd conjungiret dieſelbe radicaliter, alſo/ daß ſie beyſammen halten vnd ſtehen/ eines in das ander im Feuer arbeitet vnd wircket/ zerſtoͤret vnd renoviret/ toͤdtet vnd wieder lebendig macht/ vnd endlich neue Metallen gebieret; derowegen es dem Phœnici Philoſophico gleich iſt.
Zum 5. ſolviret, theilet vnd ſcheidet es die Metallen/ wann ihrer etliche beyſammen ſeyn/ ohne ſonderbaren Abgang derſelben/ gantz geſchwind voneinander:
Aber viel auff ein andere Weiſe/ als die Aquæ fortes, vnd andere corroſiviſche menſtrua zu thun pflegen/ alſo/ daß man derſelben ein jedweders allein haben kan.
Als zum Exempel:
Es waͤren ☉/ ☽/ ♀/ ♂/ ♃ vnd ♄/ oder deren nur 2. 3. oder 4. zuſammen in ein Stuͤck geſchmoltzen/ vnd man wolte ſolche 4. oder 6. Metallen gerne ſcheiden/ vnd ein jedweders beſonder haben/ vnd doch keines davon verlieren/ ſo darff man dieſelbe Mixtur nicht mit ♄ anſieden/ vnd darnach auff der Cupellen abtreiben/ dadurch alle Metallen verloren/ vnd nur allein das ☉ vnd ☽ erhalten werden.
Durch dieſen Scheider aber kan man immer eines nach dem andern auß der Mixtur ziehen/ vnd auff die Seiten legen/ vnd wird alſo keines davon verloren/ ſondern bleiben alle behalten/ vnd ſolches gar geſchwind/ wunderbarer Weis/ alſo/ daß man in einer halben Stund eine ſolche kuͤnſtliche Scheidung verrichten kan/ welches ohne dieſen Acetum acerrimum Philoſophorum ſonſten zu thun vnmoͤglich waͤre.
Zum 6. koͤnnen alle Metallen damit ſchnell vmbgewandt/ zerſtoͤret/ vnd nach eines jedwederen Metalls Geſtalt vnd Eigenſchafft zu einem durchſichtigen/ ſchoͤnen gefaͤrbten Glas/ den Amauſen gleich/ irreducibel gemacht werden; welche Amauſa in der reduction gut vnd beſtaͤndig Silber vnd Gold von ſich geben/ auff daß der Philoſophorum Spruch/ Unius corruptio eſt alterius generatio, bewieſen werde/ vnd deß hocherfahrnen Philoſophi Paracelſi Spruch wahr gemacht.
Jchts muß zu Nichts/ vnd Nichts wieder zu Jchts werden.
Ferner beweiſet dieſes Oleum incombuſtibile, ſeu Aqua permanens, daß der alten Philoſophorum.
Schrifften wahr ſind/ wann ſie einhellig ſagen vnd bekennen/ daß ihre Solutio, Putrefactio, Deſtillatio, Sublimatio, Circulatio, Aſcenſio, Deſcenſio, Cohobatio, Inceratio, Calcinatio, Coagulatio, Fixatio, Fermentatio, vnd andere Arbeiten zu ihrem Werck una vice, uno vaſe, & una via koͤnnen verrichtet werden/ vnd erzeigen ſich in einer einigen operation alle gradus der Farben/ davon die Philoſophi ſchreiben/ als das caputcorvi, lac virginis, ſanguis draconis, cauda pavonis, leo viridis vnd lco rubeus, &c.
So wird auch dadurch offenbar/ daß da wahr ſey/ was Hermes ſchreibet/ wann er in ſeiner tabula Smaragdina ſaget:
Quod eſt inferius, eſt ſicut id, quod eſt ſuperius, &c.
So koͤnnen auch ſonſten weiters mit dieſem geheimen Menſtruo viel wunderbarliche Dinge zu wegen gebracht werden/ vnter welchen die geringſten nicht ſeyn/ der ſecrete Chalybs Sendivogii, vnd langgeſuchte aber wenig gefundene wahre Oleum Talci.
So weit/ guͤnſtiger Leſer/ bin ich durch die Huͤlffe GOttes mit dieſem vnvergleichlichen vnd Koͤniglichen menftruo kommen/ vnd iſt nicht zu zweiffelen/ wenn GOtt ſeine Gnade ferners geben wolte/ daß man mit der Zeit gar zu dem wahren Univerſal oder fix vnd Fewer beſtaͤndigen Salamander dardurch ſolte gelangen koͤnnen.
Bekraͤftige alſo hiemit nochmahls/ daß dieſes/ was ich allhier geſchrieben/ die vnfehlbare Warheit ſey/ vnd man ſich kecklich darauff zu verlaſſen habe.
Wie ich nun ſolches/ als ein ſehr wichtiges vnd den Vnwiſſenden gantz vnglaubliches Werck/ wegen ſeiner groſſen Kraͤfften zu Erlangung vnvergleichlicher Artzneyen/ der Welt/ zum gemeinen Beſten/ gerne offenbahret haben/ vnd nicht mit mir ſterben laſſen wolte; So habe ich doch nach vielfaͤltiger Betrachtung nicht fuͤr rathſam erachten koͤnnen/ ſolches offentlich zu beſchreiben.
Damit aber gleichwol ſolche herꝛliche Wiſſenſchaften nicht gar mit vntergehen/ ſondern vielmehr die wahre vnd faſt gar erloſchene Medicin zu denen bißhero von dem meiſten.
Theil fuͤr vnheilbar gehaltenen Kranckheiten zu der Nothleidenden Beſtem ferner fortgepflantzet/ vnd die Warheit der alten Philoſophiſchen Schrifften bezeuget werde/ ſo habe ich daſſelbe zweyen vertrawten Perſonen entdecket/ vnd offtgedachtes Menſtruum zu machen vnd zu gebrauchen gewieſen.
Daß ich aber allhier von ſo wichtigen Sachen zuſchreiben mich erkuͤhnet/ iſt nicht darumb geſchehen/ als wenn ſolches ohne Vnterſcheid gemein gemachet werden ſolte/ ſondern allein auß dieſen Vrſachen/ damit der Kunſtſuchende/ der Warheit deſſelben verſichert/ vnd durch deſſen vnaußſprechlichen Nutzen angeleitet werde/ dieſem geheimen Werck/ fleiſſig nachzudencken/ vnd mit allem Ernſt darnach zu trachten:
Wordurch ſie nicht allein das jenige/ was allhier geſchrieben/ wahr befinden/ ſondern auch durch fleiſſtge Vbung vnd Natur-gemeſſe Arbeitten zu einem hoͤheren gelangen koͤnnen.
Vnd weilen ich auß angebohrner Natur mich niemahlen vmb die weltliche Ehr/ Reichthumb oder Herꝛlichkeit/ als eine Eytelkeit/ habe zancken wollen/ auch noch deſſen Sinnes nicht hoffe zu werden; Alſo habe ich mich leichtich darzu bequemen koͤnnen/ ſolche meine gethane ſaure Arbeit anderen/ welchen die boͤſe Welt noch nicht zuwider gemacht iſt/ zu uͤberlaſſen vnd jhr Contentement darinn zu ſuchen.
Weilen ich allbereit zu meinen Tagen kommen/ verdroſſen vnd nunmehr vnbequem bin/ die Hand ſelber an ſchwer vnd muͤhſame Arbeit zulegen.
Zu dem hat mir auch die Philoſophia einen andern Weg gewieſen/ daß ich mir fuͤrgenommen/ ſolcher Eytelkeit ſo hoch mich nicht mehr anzunehmen/ ſondern ein beſtaͤndigeres Gut vnd ruhigeres Leben allgemach zu ſuchen.
Doch was ich darneben mit meiner Wenigkeit einem oder dem andern helffen oder rahten kan/ ſoll nicht vnterlaſſen bleiben.
Vber jetztgemeldte Vrſachen hat mich auch dieſes bewogen/ daß ich die Tage meines Lebens vnzehlich viel Laboranten vnd vermeynte Philoſophos, ſowol gelehrt/ als vngelehrt/ geſehen/ welche unaufhoͤrlich mit groſſem Koſten vnd Muͤhe Tag vnd Nacht geſuddelt/ vnd doch im geringſten kein Fuͤncklein der Warheit oder Muͤglichkeit gefunden/ daruͤber ſie zum Theil deſperiret/ vnd gaͤntzlicher Meynung worden/ als wenn keine Warheit/ ſondern lauter Sophiſterey vnd Betrug in den Buͤchern vnd Schrifften der Philoſophorum zu finden waͤre/ dadurch alſo ſolche Koͤnigliche Kunſt in Verachtung kommen.
Weil ich aber durch die Huͤlffe Gottes allbereit ſo weit kommen/ vnd ſo viel geſehen habe/ daß in der Alten Schrifften die lautere Warheit ſeye/ vnd ihnen von den groben/ vnverſtaͤndigen/ vnerfahrnen/ neidiſchen/ boͤſen Menſchen groſſe Gewalt vnd Vnrecht gethan werde/ Alſo habe ich laͤnger darzu nicht ſchweigen koͤnnen/ ſondern ihre Ehre/ welche ihnen gehuͤhret/ nach meiner Kleinheit handhaben/ vnd zu ihrer Schrifften defenſion dieſes wenige erinnern muͤſſen/ nemlich daß die transmutation der Metallen natuͤrlich/ warhafftig/ vnd der Kunſt zu thun muͤglich ſey; welches aber nicht alſo zu verſtehen/ als wann ich hierdurch ſagen oder andeuten wolte/ daß ich dieſelbe lange Zeit geuͤbet/ vnd mich darauß bereichert haͤtte? gantz nicht:
dann ich bißhero noch nichts anders darinn gethan/ oder thun koͤnnen/ als allein ins kleine die Muͤglichkeit zu erfahren/ zwar vielerhand Proben gemacht/ aber keinen Nutzen davon haben koͤnnen.
Vnd dieſes iſt allein von der Particular-Arbeit zu verſtehen.
Jn dem Univerſali aber habe ich mich bißhero noch nicht eingelaſſen/ ſondern eine ſolche wichtige Sach biß zu einer bequemeren Zeit auffgeſchoben vnd geſparet.
Daß aber ein ſolche Univerſal-Medicin nicht in rerum natura ſeyn ſolte/ leugne ich nicht/ ſondern glaube es veſtiglich: dann ich allbereit ſo viel geſehen/ darauff ich meinen Glauben fundiren vnd beſtaͤndigſetzen kan; werde auch einmal/ ſo es Gott geliebet zuzulaſſen/ vnd ein Theil meiner Hausſorgen zuvor abgethan/ die Hand daran legen/ vnd mein Heil verſuchen.
Dann wer wolte daran zweiffeln/ wann man ſo vieler beruͤhmten vnd fuͤrnehmen Maͤnner (darunter viel Koͤnige vnd andere hohe Stands-Perſonen geweſen) einhellige Schrifften/ ſolches confirmirende/ lieſet?
Was ſolte doch ſolche fuͤrnehme Leute darzu beweget haben/ groſſe Buͤcher voll Luͤgen zu ſchreiben? ſie habens ja keinen Gewinn gehabt/ vnd ſind fromme/ Gottsfuͤrchtige Leut geweſen.
Ob ſchon ihrer zum theil/ als die aͤltere/ bey den Heyden gelebet/ ſo ſind ſie doch keine Heyden geweſen/ ſondern haben Chriſtum auß der Natur viel beſſer/ als ſolche Spoͤtter (welche ſich Chriſten neñen wollen vnd jene verachtet) erkennet/ geehret vnd gefuͤrchtet; wie wir ſolches genugſam auß ihren Schrifften zu vernehmen.
Moͤchte aber jemand ſagen/ haben ſie die Warheit geſchrieben/ warumb kan dann niemand ſolche auß ihren Schrifften erlernen/ oder darzu kommen/ weil gemeiniglich alles/ ſo darnach verſucht wird/ nicht gelinget/ ſondern nur die Zeit vnd Koſten vergeblich angelegt/ vnd dadurch verloren wird?
Darauff antworte ich/ daß ihre Schrifften nicht nach dem Buchſtaben/ ſondern nach der darinn verborgenen Meynung muͤſſen verſtanden werden/ vnd daß ſie die lautert Waarheit geſchrieben/ die denjenigen/ welchen ein Licht auffgangen/ genugſam darauß leuchtet vnd beweißlich wird.
Wie dann auſſer den transmutationibus dieſes Menſtruum allein aller Philoſophorum Schrifften/ wie allbereit geſagt/ genugſam wahr machen vnd vertheidigen kan.
Halte auch gaͤntzlich dafuͤr/ daß jetzund ſchon die Zeit fuͤr der Thuͤr ſey/ daß GOtt der Allmaͤchtige/ ehe er die Welt mit Feuer vertilge/ zuvor ſeine groſſe Allmacht/ durch Offenbarung der natuͤrlichen Wunderwerck/ welche man vorher nicht hat begreiffen noch glauben koͤnnen/ jederman werde ſehen vnd mercken laſſen; darunter die transmutation der Metallen nicht von den geringſten/ ſondern von den allerfuͤrnehmſten vnd frembdeſten Secreten eines ſeyn wird/ welche ich in dieſen letzten Zeiten/ ſo viel mir Gott davon bekand gemacht/ meinem Nechſten zur Nachricht- vnd Bezeugung der Philoſophiſchen Warheit/ in dem folgenden Dritten Theil dieſes Operis Mineralis zu entdecken fur mich genommen/ dahin ich den guͤnſtigen Leſer wil gewieſen vnd daſſelbe recommendiret haben.
Laſſe es auff dißmal ſchließlich darbey beruhen/ mit guter Zuverſicht/ daß dieſe meine treuhertzige Erinnerung/ als eine vnfehlbare Warheit/ wie ſie an ſich ſelbſten iſt/ vnd dafuͤr beſtehen kan/ in gutem verſtanden vnd auffgenommen werden ſolle.
Wie man ſolchen Regulum, welcher auß den Floribus oder Schlacken deß Antimonii geſchmoltzen iſt/ zur Verbeſſerung der geringen Metallen gebrauchen ſoll/ wil ich jetzund auch gedencken/ doch alſo/ daß ſolche Kunſt nicht zu einem Mißbrauch dardurch gereiche/ vnd verhaͤlt ſich alſo darmit:
DEr Regulus Antimonii, als ein Wurtzelſafft der Metallen/ vermag ſehr viel/ vnd ſind ſonderliche Dinge darmit außzurichten: dann/ wann er zu einem Waſſer ohne corroſiv gemacht wird/ ſo ſolvirt er alle Metallen/ reiniget/ waͤſchet vnd zeitiget dieſelbe in beſſerer Geſtalt/ alſo/ daß man guten Nutzen particulariter davon haben kan: wie aber derſelbe in ein Waſſer/ vnd mit ſolchem Waſſer die Metallen ſolvirt/ geiſtlich vnd wieder corporaliſch vnd fix dadurch gemacht werden/ hat Artephius, Baſilius vnd Paracelſus allbereit genug zu verſtehen geben; vnd alſo nicht noͤhtig iſt/ daß ihre gute Lehr vnd Schrifften allhier von mir wiederholet werden/ dahin ich den Kunſtſuchenden wil gewieſen haben.
Sonſten kan auch ein ſolcher Regulus, wie auch ein jedweders Antimonium, auff mancherley Weis in Seigerung der Metallen/ ihr verborgen Gold damit herauß zu ziehen/ nuͤtzlich gebraucht werden/ welches ſonſten ohne das Antimonium vnmuͤglich zu thun waͤre/ als folgendes Exempel beweiſet:
Wann du eine wilde kieſſige oder eiſenſchuͤſſige Berg-Art findeſt/ die Gold haͤlt/ vnd ſich mit dem gemeinen Bley nicht anſieden vnd abtreiben wil laſſen/ ſo ſetze derſelben dreymal ſo viel Antimonii zu/ miſche es wol vntereinander/ vnd ſchmeltze es in einem verdeckten Tiegel wol zuſammen/ gieſſe es auß in einen Gießpuckel/ laß es erkalten/ ſchlag den Koͤnig davon/ mache denſelben auff dem Herd rein/ wie zuvor gelehrt iſt/ ſo findet ſich das Gold/ welches die wilde Berg-Art bey ſich gehabt hat.
Vnd wann dieſelbe zimlich guͤldiſch iſt geweſen/ ſo koͤm̃t nicht alles Gold in den erſten Koͤnig/ ſondern muß noch einer mit Zuſatz Eiſen vnd Salpeter gemacht werden/ welcher auch noch guͤldiſch ſeyn wird.
Vnd wann ſolche kieſſigte Berg- Arten nicht eiſenſchuͤſſig ſeyn/ ſo muß man ihnen im erſten ſchmeltzen Eiſen vnd Salpeter beyſetzen/ ſonſten gibt es keinen Koͤnig.
Auß der Schlacken wird mit Zuthun viel ♂ mehr Regulus darauß geſchmoltzen/ welcher eben zu ſolcher Arbeit kan gebraucht werden/ als jener/ welcher oben von dem durchgieſſen deß außgezogenen Golds gebraucht wird/ vnd kan auß der Schlacken auch Gewicht gegoſſen werden.
Auff dieſe Weis koͤnnen die guͤldiſche Galmey/ Marchaſiten/ Kobolten/ Zincken/ Talcken/ vnd andere wilde Berg-Arten/ wann ſie Gold halten/ leichtlich vnd mit wenig Koſten außgeſeigert werden.
Deßgleichen kan ein jedweder Eiſen/ wann es Gold haͤlt/ (als das Steyeriſche/ Kaͤrndtiſche/ Goldgranacher/ Siebenbuͤrgiſche vnd andere zu thun pflegen) mit groſſem Vortheil außgeſeigert werden.
Vnd wann man ſchon kein guͤldiſch Eiſen haben kan/ vnd nur allein Antimonium hat/ welches Gold haͤlt/ ſo kan man ſolches durch zuthun Eiſen in kleine Koͤnige faͤllen/ vnd rein machen:
das uͤbrige ♀ aber mit zuthun viel ♂ vnd wenig Salpeter zu einem Regulo ſchmeltzen/ vnd ſolchen zu folgender Arbeit gebrauchen/ vnd auß den Schlacken Gewicht gieſſen/ auff daß nichts verloren gehe/ ſo hat man deſto mehr Gewinn an ſolcher Arbeit/ wie diß folgende Exempel beweiſen wird.
Geſetzt/ ich habe ein ſolches ♀/ deſſen der Centner zween Ducaten haͤlt/ vnd wil das ☉ darauß ſeigern/ ſo nimb ich den Centner Antimonii, theile ſolchen in drey oder vier Tiegel/ ſchmeltze nach der Kunſt mit zuthun ein wenig ♂ vnd Aſchenſaltz daſſelbe zu kleinen Koͤnigen/ welche ohngefehr ein oder zwey Pfund ſchwer ſeyn werden: die Schlacken ſchmeltze ich noch einmal mit halb ſo viel Eiſen in ſtarckem Feuer auff einem Herd oder groſſen Tiegel/ ſo geben ſie noch funffzig oder mehr Pfund Reguli, vnd bleiben vngefehr viertzig Pfund Schlacken/ darauß ich Gewicht oder andere groſſe Stuͤck gieſſe/ die uͤbrige acht oder neun Pfund ſind im Rauch hinweg gegangen.
Alſo vnd auff dieſe Weiſe haſt du ſolches ☉/ welches in den hundert Pfunden Antimonii geweſen/ in ein oder zwey Pfund Reguli gebracht/ welche du auff dem Herd ſublimiren kanſt/ ſo bleibt das ☉ auff dem Herd/ vnd der Regulus geht in Flores, welche hernach wieder zu gebrauchen ſeynd.
Die funffzig oder ſechzig Pfund Reguli, welche mit viel ♂ hernach gemacht ſeynd/ vnd kein oder aber ſehr wenig ☉ halten/ kauſt du gebrauchen/ ♃ hart vnd ſchoͤn hell damit zu machen/ vnd ſolches damit zu vermehren/ allerhand ſchoͤne Gefaͤß darauß machen zu laſſen/ als Schuͤſſel/ Teller/ Schalen/ Saltzfaͤſſer/ Leuchter/ vnd andern noͤhtigen Hausraht; wird ſchoͤn/ hart vnd weiß/ vnd klingt als Silber/ wird nicht ſo bald leulicht oder dellicht/ gleich ander ♃ thut/ in welchem kein Regulus iſt/ vnd haͤlt auch einen ſchoͤnen Glantz.
Nun wollen wir beſehen/ ob auch Nutzen darbey ſey/ wann das ♀ ſo arm an ☉ iſt/ vnd gleichwol geſeigert wird.
Geſetzt/ hundert Pfund Antimonii koſten drey Reichsthaler (wie dann gemeiniglich das Polniſche zu gelten pflegt/ vnd ob ſchon das Vngariſche/ Siebenbuͤrgiſch- vnd Gold granachiſche mehr koſtet/ ſo gibt es auch deſto mehr ☉) darzu brauch ich ſechzig Pfund alt Eiſen/ gebe einen halben Reichsthaler dar fuͤr/ vnd koſtet mich ohngefehr ſolche Arbeit mit Kolen vnd Tiegeln auch ein Reichsthaler; welche Außgab zuſammen 4. Reichsthaler macht: hergegen erlange ich zween Ducaten an ☉/ 60. ℔. Reguli, 80. ℔. Schlacken/ 1. oder 2. ℔. Flores.
Die 60. ℔. Reguli ſind werth ſo viel als ♃/ ein ℔. fuͤr einen Orths Thaler gerechnet/ machet 15. Reichsthaler/ 80. ℔. Schlacken/ wann Gewicht davon gegoſſen werden/ ſeynd werht 40. Groſchen/ oder auffs wenigſte 24. oder ein Reichsthaler.
Zuſammen gerechnet vnd gegen einander abgezogen/ bleiben von einem Centner Antimonii Gewinn ſechszehen Reichsthaler.
Vnd im fall/ das ♀ hielt nur 1. Ducaten/ vnd das ℔.
Reguli ſolte nur eines halben Orths Thalers werth ſeyn/ ſo bleiben noch mehr als 6. Reichsthaler Gewinn uͤber: vnd kan ein Kuecht mit einem Beylauffer oder Handreicher gar leichtlich 2. Centner ♀ deß Tages ſeigern.
Geſetzt/ das Antimonium hielte gantz kein Gold/ wie bißweilen ſolches gefunden wird/ ſo kan er gleichwol noch reichlich 4. oder 5. Thaler deß Tages uͤbrig haben/ welches noch ein ehrliches iſt:
So man aber ♀ haben kan/ deſſen der Centner 3. 4. 5. oder mehr Ducaten an Gold haͤlt/ vnd das ♂/ damit du ſeigerſt/ auch 1. oder 2. Ducaten/ dann gibt es beſſere Außbeute.
Darumb wer mit ſolcher Seigerung etwas gewinnen wil/ muß ſich vmb aut ♀ vnd ♂ vmbſehen/ ſo iſt leichtlich 20. 30. biß in 60. Thaler auffs wenigſte in einem Tag damit zu erwerben/ welches dann beſſer klinget als das wenige/ auß dem gemeinen vnd armen ♀ vnd ♂.
NB.
So man aber deß Reguli ſehr viel haͤtte vnd ſo viel ♃ nicht haben koͤnte/ ſolches darmit hart zumachen/ den Regulum dardurch zu verarbeiten/ ſo ſind noch andere Wege/ ſolchen Regulum an den Mann zu bringen/ alſo/ daß gerne das ℔ fuͤr einen Orthsthaler Nutzen ſchaffen kan/ vnd gleichwol der taͤgliche Gewinn einer ſolchen Seyger-Arbeit nicht geringer/ ſondern beſſer falle/ als folgendes Exempel beweiſet:
Der Regulus antimonii iſt von dem Geſchlecht deß Bleyes/ vnd haͤlt die Oberhand/ als das mannlichſte Theil deſſelben.
Sein primum Ens iſt ein vnrein vnd vnzeitig ☉:
Deß gemeinen Bleyes primum Ens aber iſt ein vnrein vnd vnzeitig ☽/wie die Prob vnd Experientz mannigfaltig beweiſet.
Dann allezeit das Antimonium nach ſeiner Figirung vnd Reinigung ☉/ das gemeine Bley aber nur ☽ gibt.
Darumb weil es beſſer iſt als das gemeine Bley/ habens die Philoſophi ihr geheimb ♄ genennet.
Vielen genandt/ aber wenigen bekandt.
Nicht darnmb/ als wenn daſſelbe ſo vnkenntlich waͤre/ vnd niemand wuͤſte/ wo es herkaͤme/ oder verborgen gehalten wuͤrde: gantz nicht.
Sondern allein darumb/ weilen ſeine Krafft vnbekandt/ vnd geheim bey denenen die ſie kennen/ gehalten wird.
Sage derhalben hiemit/ daß es keinem Menſchen muͤglich ſey/ ob er gleich 100. Jahr daran ſuchen koͤndte/ ſeine wunderbahre Natur zu erfahren.
Dann er iſt vnergruͤndlich/ ja ein centrum aller Wunderwerck vnd Geheimnuſſen.
Wer nichts darvon weiß/ der mag ſich auch nicht ruͤhmen/ ſondern ſich deß Stillſchweigens behelffen.
Dann in ihm/ durch ihn/ vnd mit ihm wuͤrcket die Natur vnd Kunſt zur Vollkommenheit.
Davon ein mehrers auff ein andere Zeit.
Folget nun ſein Gebrauch.
WEilen allhier gedacht/ daß der Regulus ♁ auch ein Bley ſey/ vnd darzu ein beſſeres/ als das gemeine/ alſo ſoll vnd muß er auch Bleyes Natur vnd Eygenſchafft haben nemblich die vnreine Metallen darmit zu waſchen/ abzutreiben/ vnd ihr bey ſich fuͤhrendes ☉ vnd ☽ davon zuſcheiden/ welches das gemeine Bley thun kan/ wann ihme auff einer Cupellen dieſelben zugeſetzt werden/ ſo nimbt es das vnreinere Theil zu ſich/ machet ſolches zu Schlacken/ vnd fuͤhrets mit ſich in die luͤcke Aſchen/ das reinere Theil aber laͤſt es gewaſchen/ rein vnd ſauber als ☉ vnd ☽ darauff ſitzen.
Weiln aber etliche Metallen/ als das ♃ vnd ♂ ihme dem gemeinen Bley nicht gehorchen/ noch ſich von ihm wollen waſchen laſſen/ ſo kan ihr bey ſich gefuͤhrtes ☉ vnd ☽ nicht damit herauß gewaſchen werden/ ſondern bleibet allezeit beyſammen vermiſcht/ vnd iſt auch noch von keinem beſchrieben/ wie man ſolche beyde Metallen abtreiben vnd ihr ☉ vnd ☽ davon ziehen ſoll.
Lazarus Ercker vnd andere Probierer haben zwar geſchrieben vnd gelehrt/ wie man ♃ vnd ♂ auff ☽ probieren ſolle:
Jſt zwar ein gute Lehr wann ☽ accidentaliter darunter geſchmoltzen iſt/ ſo kan es alſo gefunden vnd herauß gebracht werden:
Wenn aber ſolches darinn generiret vnd noch radicaliter damit vermiſchet iſt/ ſo kan es auf dieſelbe Weiß nicht geſchieden werden/ ſondern gehoͤret ein mehrers darzu/ nemblich/ ein ſolches Bley/ welches den Jovem vnd Martem gerne empfaͤnget vnd annimpt/ welches allein der Regulus Antimonii thut vnd ſonſten kein anders.
Weilen dann ♃ vnd ♂ gemeiniglich viel ☽ vnd ☉ halten/ vnd ſonderlich der ♃/ welches doch im gemeinen Abtreiben mit dem gemeinen ♄ nicht darinnen geſpuͤhret wird/ vnd auch vnmuͤglich iſt/ damit herauß zu bringen:
Alſo ſoll vnd muß man ein ander ♄ vnd auch ein ander Abtreiben darzu ſuchen vnd lernen.
Dann jederman/ welcher nur ein wenig Verſtand hat/ leichlich ſehen vnd mercken kan/ wann er ♃ vnd ♂ mit gemeinem ♄/ nach Lehr vnd Gebrauch der gemeinen Probierer vnd Bergleuth zuſammen auff einer Scherben anſeudet/ daß der ♃ vnd ♂/ ſo bald er in dem ♄ zerſchmoltzen/ vnd recht warm worden iſt/ alſobalden ſich wild ſtellet/ auß eygener Krafft wegen ihrer widerwertigen Naturen nicht darbey bleibt/ ſondern ſich herauß wickelt/ vnd als ein verbrand Metall/ Aſchen oder Schlacken ſich oben darauff ſetzet/ ſo gut als ſie darein kommen ſeyn.
Außgenommen ihr ☽ vnd ☉/ welches accidentaliter darunter kommen/ ſo ſie zuruͤck bey dem Bley laſſen/ vnd ſonſten im geringſten ſolches nichts/ welches ſie vnter ihren Hertzen verborgen tragen/ vnd ihnen von Natur einverleibet iſt.
Auff daß du aber ſehen vnd ſpuͤhren moͤgeſt/ daß ich dir die Warheit ſchreibe/ vnd dich im geringſten nicht zur Finſternuß/ ſondern vielmehr ins Liecht zu fuͤhren ſuche/ ſo will ich es dir durch ein Exempel beweiſen/ vnd wahr machen.
Setze auff eine Treibſchirben nach der Lehr der gemeinen Probierer 16.
Theil Bley vnd 1. Theil ♃ gib ihnen nach ihrer Lehr vnter einer Muffel ihr behoͤrliches Fewer/ alſo daß der ♃ darauff ſchlacken koͤnne.
So wird das ♃ alleſampt/ ohne was im Rauch hinweg gehet/ ſich auff dem ♄ allgemach anzuͤnden/ verbrennen/ vnd als eine Aſche ſich von demſelben ſcheiden/ vnd oben darauff ſetzen.
Welche Aſchen/ ſo du ſie abnimbſt/ nichts an ihrem einverleibten ☉ vnd ☽ wird zuruͤck gelaſſen haben/ wie ich dir hernach durch ein ſichere vnd vnfehlbare Prob beweiſen will.
Wann dann auff dem Bley alles ♃ auffgeſtiegen vnd ſich geroͤſtet hat/ vnd du deine Schirben vnter der Muffel herfuͤr zeuchſt/ außgenſſeſt/ vnd das uͤbergebliebene Bley auff einer Cupellen ablauffen laͤſſeſt/ ſo findeſtu nicht vielmehr ☽/ als ſonſten ſolche 16. Theil Bley/ wenn ſie ohne ♃ waͤren abgetrieben worden/ auch geben haͤtten.
Vnd auch bißweiten noch weniger/ weiln das ♃ ein Theil deſſelben/ da es zu Schlacken worden/ zu ſich genommen hat.
Deßgleichen geſchicht auch bey dem ♂.
Vnd ob du ſchon auch ♀ mit einem Bleyglaß darzu ſetzeteſt/ in Meynung/ das ♃ oder ♂ damit vnterſich zu halten/ vnd zu zwingen/ daß es ſein ☉ vnd ☽ mit Gewalt von ſich geben ſolte/ wie etliche meynen/ ſo kan es doch nichts helffen/ ſondern wann ja auff ſolche Weiß/ nemblich mit Zuthun ♀ mehr ☽ außkaͤme/ ſolches nicht deß ♃ oder ♂/ ſondern vielmehr deß ♀ geweſen iſt.
Daß alſo auff ſolche Weiß vnmuͤglich auß dem ♃ vnd ♂ Silber/ viel weniger Gold außzubringen.
Sondern muß auff ein viel andere Weiß gethan werden/ wie du hernach hoͤren wirſt.
Vnterdeſſen will ich dir zur groſſen Nachrichtung klaͤrlich zeigen vnd fuͤr Angen legen/ daß ein ſolch Abtreiben deß ♃ oder ♂ mit dem gemeinen ♄ zu Außbringung ihres ☉ vnd ☽ bers gantz nichts tauge/ ſondern daß es noch darinn geblieben/ vnd mit zu Aſchen oder Schlacken worden ſeye.
Nimb ein Zinn/ was fuͤr eines du wilſt/ vnd mache daſſelbe entweder auff dem Bley oder durch vmbruͤhren auff einem flachen erdenen Geſchirr zu einer Aſchen (doch verſuche auch zuvor/ vnd probiere ſolches ♃ nach gemeiner vnd bekandter Weiß/ ob es ☽ halte oder nicht/ auff daß du hernach den Vnterſcheid deſto beſſer mercken koͤnneſt) vnd calcinire dieſelbe ziemlich wohl/ auff daß das corporaliſche ♃/ wann es noch Koͤrnlein weiß darunter waͤre/ auch zur Aſchen werde/ oder ſich zuſammen ſchmeltze vnd von der Aſchen ſcheide.
Darnach ſchmeltze mit ſtarckem Fewer deſſelben ♃ Kalchs 1. Theil mit 6. oder mehr Theil deß nachfolgenden Fluſſes/ in einem guten vnd beſtaͤndigen Tigel ſo lang/ biß der Fluß den ♃ Kalch gantz zu ſich genommen/ vnd keines vor dem andern zu erkennen/ ſondern ein durchſichtig gelb oder roth Glaß darauß worden iſt.
Welches du vernehmen vnd gewahr werden kanſt/ wann du mit einem krummen Drath in den Tiegel greiffeſt/ vnd ein Prob davon herauß nimbſt.
Jſt es nicht alles klar vnd wol geſchmoltzen/ ſo lege den Deckel wieder auff den Tiegel vnd leg wieder Fewer zu/ vnd laß laͤnger in ſtarcker Hitze ſtehen/ ſo lang/ biß es die Prob haͤlt/ welches gemeiniglich innerhalb einer haben Stund geſchicht.
Darnach gieß die Prob auß in einen kuͤpffernen Moͤrſel/ decke es zu/ biß es erkaltet/ ſonſten wuͤrde es zu ſtuͤcken vnd auß dem Moͤrſel ſpringen.
Darnach ſtoß es zu einem Pulver vnd miſche vnter ſolches Vitrum ſo viel Eiſenfeylich/ als der Calx ♃ gewogen hat/ ehe du denſelben mit dem Fluß geſchmoltzen.
Thue es zuſammen in einen guten ſtarcken Tiegel (dann dieſer Fluß ſuchet ſehr genaw vnd durchbohret ſie gerne) decke denſelben zu/ vnd laß es zuſammen ohngefehr ein halbe Stund mit ſtarckem Fewer wohl zuſammen ſchmeltzen.
Dann gieß es auß/ ſo hat das Eiſen eine Scheidung gemacht/ vnd ein Theil ♄ auß dem Fluß reduciret, welches ſich vnter den Fluß ſetzet/ vnd davon nach der Erkaltung abgeſchlagen/ auff einer Scherben verſchlacket/ vnd hernach auff einer Cupellen abgetrieben ſoll werden/ ſo findet ſich ein Korn ☉/ welches der ♃ geben vnd hat ganß kein ☽.
Wenn du zuvor ♃ Kalch nach dem kleinen Centner-Gewicht gewogen haft/ vnd hernach das ☉ Korn auch dargegen wiegeſt/ ſo kanſt du gewahr werden/ wie viel ☉ ein Centner ſolches ♃ Kalchs geben hat.
Welches etliche Loth ſeyn werden/ als auffs wenigſte 3. 4. 5. 6. mehr oder weniger/ nach dem du wol darmit vmbgegangen biſt.
Alſo ſieheſtu hierdurch klaͤrlich/ daß es an den Metallen nicht/ ſondern allein an vns ſelber mangelt/ daß ſie vns nicht ☉ vnd ☽ geben wollen oder koͤnnen.
Daß du aber meynen moͤchteſt/ auff dieſe Weiß/ auß dem ♃ groſſen Reichthumb zu erlangen/ iſt auch nicht:
Dann ich ſolches derentwegen nicht angezeigt/ ſondern allein darumb gethan habe/ auff daß du die Muͤglichkeit dardurch ſeheſt.
Doch ſo du einen beſſern Fluß darzu zugebrauchen wiſſeſt/ moͤchte vielleicht auch noch eine ehrliche Nahrung darbey abfallen.
So du aber vielleicht Argwohn haben moͤchteſt/ ob auch vielleicht das ☉ entweder auß dem ♂ oder dem Fluß kommen waͤre/ ſo kanſtu ſolchen auf dieſe Weiß ablegen.
Wann du nemblich ſo viel Eiſenfeilich vnter den Fluß ſchmeltzen/ ehe du den ♃ kalch damit geſchmoltzen haſt/ ſo wirſtu befinden/ daß das ☉ nicht auß dem Fluß noch Eiſen/ ſondern allein auß dem ♃ Kalch kommen ſey.
Weilen du nun allhier verſichert wirſt/ daß das ☉ in dem̃ ♃ iſt/ ſo kanſtn hernach deine Rechnung machen/ wie du am fuͤglichſten ſolches herauß bringen moͤchteſt.
Nemblich durch ein ander Bley vnd auch ein ander Abtreiben/ wie ich dich hernach lehren werde.
Doch ſollſtu nicht meynen/ als wenn nicht mehr ☉ im ♃/ als was dir dieſe Prob gezeiget hat/ ſeyn ſolte:
Mit nichten.
Dann vielmehr darinnen iſt/ vnd auch ſeyn muß/ wann man es mit Nutzen vnd Vortheil darauß ziehen ſoll.
Daß aber auch mit dieſem Fluß nicht mehr ☉/ als allhier gethan iſt/ ſolte auß dem ♃ kalch koͤnnen gebracht werden/ leugne ich auch nicht.
Dann wenn man mehr Fleiß vnd Kunſt darzu thut/ auch mehr außkommet.
Vnd nicht allein durch dieſen Fluß/ ſondern auch durch noch andere/ auff vnterſchiedliche Weiß vnd Manier vnterſchiedliches Gewicht am Gold darauß zuziehen iſt.
Welches aber hieher nicht gehoͤret/ ſondern an einem andern Orth weiters davon ſoll gehandelt werden.
Was aber allhier geſchrieben/ iſt nur allein darumb geſchehen/ die Muͤglichkeit dem Vmglaubigem zu zeigen/ daß die vnvollkommene Metallen ☉ halten vnd auff ein ſecretes Abtreiben ſolches herauß geben.
Der Fluß zu ſolcher Arbeit.
NImb ein Theil ſchoͤnen weiſſen Sand oder Kißlingſtein/ der kein ☉ haͤlt/ vnd doch fluͤſſig iſt/ miſche dreymahl ſo viel Bleygleit darunter/ vnd ſchmeltze ſolches in einem ſtarcken Fewer wohl durcheinander/ alſo daß ein durchſichtig geel Glaß darauß werde/ gieß es auß/ laß erkalten/ vnd machs zu Pulver/ damit du als oben gelehrt/ probieren kanſt.
Daß nun mancher meynen moͤchte/ waß die Kißling oder Sand darbey thun koͤndten/ weil ſie nicht metalliſch ſeyn.
Der ſoll wiſſen/ daß ein ſolcher ♃ kalch/ wie auch alle andere gantz irrdiſche wilde Berg-Arten/ mit Bley allein nicht kan probiert werden/ vmb folgender Vrſach willen.
Nemblich/ weil das ♃ in der calcination oder Aeſcherung ſeine metalliſche Geſtalt/ Natur vnd Weſen hineinwarts gekehret hat/ vnd derentwegen mit dem Bley oder andern Metallen im geringſten keine Gemeinſchafft mehr haben oder leyden will.
Es ſey dann daß dem Bley oder andern Metallen auch ſeine Theile verkehret ſeyn/ alsdann nimbt eines das andere gern an ſich eben ſo wol darmit/ als wann beyde Metallen noch nicht vmbgekehrret waͤren.
Was nun ander er Metallen Vmbkehren anbelanget/ gehoͤret hieher nicht/ ſondern nur allein deß ♄ vnd ♃/ weilen dieſelbe zu dieſer Prob zugebrauchen/ gelehret worden/ vnd iſt alſo damit beſchaffen:
Das Bley/ wann es in ein Aſchen oder Glett gebracht/ vnd geſchmoltzen/ an ſich ſelber allein vmbgekehret vnd auß metalliſcher Geſtalt gebracht wird/ gleichwol kan es zu dieſer Arbeit alſo per ſe, ohne Zuthun der Kißlng oder Sand nicht gebraucht werden/ vmb folgender Vrſach willen:
Das Bley oder Bley-Blaß welches per ſe gemacht/ iſt einer leichtfluͤſſigen vnd fluͤchtigen Natur/ der Calx ♃ aber einer gantz vnfluͤſſigen Eygenſchafft/ vnd wenn dieſe beyde calces ſchon zuſammen gethan in einem Tiegel zuſchmeltzen eingeſetzet wuͤrden/ ſo bliebe doch ein jedweder fuͤr ſich vnd koͤndte das ander nicht annehmen/ oder zuſch meltzen bringen/ wegen Vngleichheit ihrer Fluͤſſigkeit.
Dann der Saturnus wuͤrde allein mit geringem Fewer bald ſchmeltzen/ den Tigel durchgraben/ herauß lauffen/ vnd den vngeſchmeltzten Calicem ♃ zu ruͤck liegen laſſen.
Alſo vnd vmb derentwillen muß man einen Sand dem Bley zu ſetzen/ ſolches hartfluͤſſig darmit zu machen/ auff daß er hernach gleiche Hitz mit andern hartfluͤſſigen calcibus im Fewer vertragen/ außſtehen vnd ſolche zum Fluß bringen koͤnne.
Dann gleich liebet/ ſuchet vermiſchet ſich am liebſten mit ſeines gleichen/ als Waſſer mit Waſſer/ Oel mit Oel/ Glaß mit Glaß/ Metallen mit Metallen:
Aber nicht Waſſer mit Oel oder Glaß mit Metallen/ ſondern Metallen mit Metallen vnd Glaß mit Glaß/ es ſeye gleich von Sand oder Metallen gemacht.
Darumb haben alle die jenige ſehr geirret/ vnd irren noch/ welche ſolche gantz vnfluͤſſige calces metallorum oder aller vnartige Berg-Arten mit Bley anſieden vnd den Halt alſo darauß ziehen wollen/ vnd gedencken nicht/ daß das corporaliſch Bley mit ſolchen calcibus oder Berg-Arten keine Gemeinſchafft habe.
Bleiben alſo in ihrem Jrrthumb ſtecken/ vnd dencken den Sachen im geringſten nichts nach/ derohalben ſie auch zu nichts gutes gelangen koͤnnen.
Wann aber die calces metallorum durch ein medium als Sand oder Kißling/ mit dem Bley vereiniget/ vnd zuſammen in ein durchſichtig Glaß geſchmoltzen worden/ ſo kan es nicht fehlen/ wenn hernach das Bley auß ſolcher Mixtur durch einen Niederſchlag geſchieden wird/ daß es das Gold vnd Silber ſo darinn geweſen/ nicht auch mit ſich nehmen ſolte.
Welches eine rechte vnd auß der Philoſophia enſtandene kuͤnſtliche Prob iſt/ vnd niemand dieſelbe ſo ſchlecht annehmen oder achten wolle.
Dann viel gutes dardurch zuwegen kan gebracht werden.
NB.
Dieſen aber kan ich auch nicht verſchweigen/ wenn man mit ſolchem Bley- Glaß einen ♃ Kalch oder ander vnfluͤſſig metalliſch Weſen zuſammen geſchmoltzen hat/ vnd mit Eiſenfeilich das Gold darinn mit wenigem Bley in einen Koͤnig fallen will/ daß man bißweilen leichtlich der Sachen zu wenig oder zu viel thun kan/ vnd die Prob nicht geraͤhtet vnd kein Gold gibt Dann wann man den Zeug oder Mixtur lang ohne Fluß im Fewer ſtehen laͤſſet/ ſo verbrennt ſich derſelbe/ vnd will hernach keine rechte Scheidung geben; laͤſt man aber ſolchen Zeug zu lang im Fluß ſtehen/ ſo ziehen die Schlacken wegen deß Eiſens/ ſo darinn iſt/ vnd groſſe Gemeinſchafft mit dem Gold hat/ das Gold wieder zu ſich vnd gibet auch nichts.
Darumb man wol zuſehen ſolle/ daß mans recht treffe.
Dann es eine kuͤnſtliche Arbeit iſt/ vnd ſehr vorſichtiglich will gethan ſeyn.
Darnach man ſich zu richten hat.
Auch ſoll man dem Bley-Koͤnig im Verſchlacken nicht zu heiß thun.
Dann das Eiſen/ ſo darinn iſt/ eben ſo wol das Gold zu ſich ziehen vnd mit ſich zu einer Schlacken machen wuͤrde.
Vnd wiewohl ſolchem Vnfall durch Kunſt vnd Geſchicklichkeit kan vorkommen werden/ auff daß das Eiſen/ das Gold nicht an ſich ziehe vnd die Prob zu nichts mache.
So iſt es doch nicht noͤtig jederman einen Meiſter der Kunſt in einem Tag zu machen.
Sondern es gehoͤret Fleiß vnd Zeit darzu/ vnd nicht nur viel Leſens oder Hoͤrens/ wenn man etwas erfahren will.
Doch ſoll es an einem andern Orth hernach auch zu ſeiner Zeit geſchehen.
Weilen ich nun dieſe Warnung gethan vnd angezeiget habe/ wie man ſo leichtlich einen Fehler begehen vnd die Prob verderben koͤnne/ ſo will ich hoffen/ wann ja einem oder dem andern ein ſolche Prob mißgluͤcket/ er den Fehler ihme ſelber/ vnd nicht mir/ als wann ich die Warheit nicht geſchrieben haͤtte/ zurechnen wolle/ vnd ſagen/ wie kan es ſeyn/ daß das Eiſen das Gold/ ſo allbereit in dem ♄ iſt/ wieder herauß ziehen vnd zur Schlacken machen ſolte/ welches ein wunderbarlicher Handel ſeyn muͤſte?
Nein gewiß.
Mir iſt es kein wunder/ dir aber/ der du noch nichts erfahren haſt/ iſt es ein Wunder/ vnd kompt dir vnglaublich fuͤr.
Deme aber/ der die Metallen kennet/ wird es leichtlich zubegreiffen vnd zu glauben ſeyn.
Auff daß du aber auch gleichwol verſichert ſeyeſt/ daß dem alſo ſeye/ ſo verſuche es alſo vnd auff dieſe Weiß:
Nimb gemeines Bleyes zween Centner/ deines kleinen Probier-Gewichts/ lege es auff eine Treib-Scherben vnter eine Muffel/ darauff trage acht oder zehen Loth fein Gold/ vnd auch zwey oder drey ℔ ♃ auch ſechs oder acht ℔ ♂ nach dem kleinen Gewicht:
Laß dieſe Metallen mit einander eine Stund lang treiben/ vnd wohl ſchlacken/ wie man ſonſten in Verſuchung der Proben thut/ vnd gieß es hernach zuſammen auß/ ſchlag das Bley von der Schlacken/ laß es auff einer Cupellen abgehen vnd wiege dein Goldkorn/ welches dir bleibet/ ſo wirſtu finden/ daß die Schlacken bey nahe die Helfft darvon geraubet vnd zu ſich genommen haben.
Geſchicht nun dieſes bey einem ☉/ welches allbereit fix vnd corporaliſch iſt/ was meyneſtu/ ſolte es nicht auch bey einem ſolchen geſchehen koͤnnen/ welches noch jung vnd erſt auß einem vnvollkommenen Metall gezogen iſt?
Darumb ſiehe wol zu/ lerne vnd befleiſſige dich die Natur der Metallen zu durchſuchen/ ſo wird dir hernach ein ſolcher Caſus deſto glaublicher vnd natuͤrlicher vorkommen.
Auß dieſen vnd andern Exempeln/ die ich dir fuͤrgemahlet habe/ wirſtu leichtlich verſtehen/ vnd mercken koͤnnen (wann du nicht gantz ſtock blind biſt) daß dieſes Probieren/ welches auff Treibſcherben vnd Cupellen geſchicht/ das rechte vnd beſte/ darauff man ſich verlaſſen moͤge/ nicht ſeye:
ſondern nach einem andern muͤſſe getrachtet werden/ wann man Nutzen in den Metallen ſuchen wolte.
Dann in ſolchen Proben der groͤſſeſte Theil deß ☉ vnd ☽ in die Schlacken gehet/ welches die Erfahrenheit zu glauben verſichert hat. Dich aber/ daß dem alſo ſey/ deſto gewiſſer zu machen/ habe ich vorgehendes Exempel geſchrieben/ zu welchem auch noch dieſes folgende gehoͤret/ vnd zu wiſſen dienet/ nemblich: wie man probieren ſoll/ wie viel Gold die Schlacken zu ſich genommen/ vnd geſchicht alſo:
Nimb ſolche ſchwartze Schlacken/ welche von dem Anſieden kommen/ vnd reib zweymahl ſo ſchwer ſalis tartari darunter/ thue ſolche in einen ſtarcken Tiegel/ doch daß er kaum halb voll ſey (dann dieſe Mixtur ſteiget gerne uͤber) vnd decke ihn zu/ daß keine Kohlen darein fallen/ vnd laß es ein oder zwo Stund vnter einer Muffel oder zwiſchen den Kohlen wohl zuſammen kochen/ gieß es auß/ ſo wird ſich wieder ein Bley-Koͤnig geſetzet haben/ welchen du von den Schlacken abſchlagen/ vnd auff einer Cupellen abtreiben ſollſt/ ſo findet ſich wieder ein Goldkorn/ welches das Eiſen in dem Schlacken zu ſich geraubet hatte/ vnd nun durch Huͤlffe deß ſalis tartari, welches dem ♂ ſeine Wildigkeit vnd rauberiſche Art benommen/ wieder herauß geſeygert oder geſchieden iſt.
Alſo haſtu nun auß zweyen Proben gelernet vnd verſtanden/ daß im anſieden daß ♃ vnd ♂ das ☉ auß dem gemeinen Bley zu ſich ziehe/ vnd derentwegen noͤthig ſey/ daß man das ☉ auß denſelben Metallen mit Regulo Antimonii vnd nicht mit Bley außziehe oder abtreibe/ wann man den Halt erlangen vnd Nutzen darmit ſchaffen ſoll.
NB.
Es kan auch das Gold auß dem Bley-Glaß (wann zuvor ♃ Aſchen mit geſchmoltzen iſt) mit Kohlen-Geſtuͤb/ welches man im Fluß darauff wirfft/ vnd mit einem eiſern Drath wol durcheinander ruͤhret/ wie auch mit gemeinem Schweffel/ welchen man darauff verbrennet/ nieder gefaͤllet werden.
Welchen beyden aber jene mit dem ♂ weit vorzuziehen iſt/ weil der Schweffel ſo wol als das Kohlen-Geſtuͤb etwas von dem Gold rauben.
Derohalben man die Schlacken/ welche von ſolchem Probieren kommen/ zuſammen halten/ vnd endlich/ wann man ſolcher viel hat/ durch einen Stich- Offen/ mit anderem Gekraͤtz jagen/ ſo wird ſolches geraubte ☽ vnd ☉ auch erhalten/ vnd deſto weniger verlohren.
Dieſes alles dienet allein zum Beweiß/ daß ☉ in ♃ vnd ♂ ſeye/ welches mit Regulo Antimonii vnd nicht mit gemeinem Bley/ wie oben gemeldet/ ſoll darauſz gezogen vnd abgetrieben werden.
Wie aber vnd auff was Weiſe nun ein ſolche Abtreibung zugehen vnd geſchehen muͤſſe/ wirſtu hernach vnten in dem Dritten Theil bey dem ♄/ da Paracelſus in ſeinem Cœlo Philoſophorum expliciret. vnd anderer transmutationen oder kuͤnſtlichen Metalliſchen Arbeiten mehr gedacht wird/ weitlaͤufftig beſchrieben finden.
Derohalben ſolches hieher nicht gehoͤret/ weilen es vnnoͤtig einerley an zweyen Orthen zu ſetzen.
Vnterdeſſen kanſtu dich in kleinen verſuchen vnd uͤben/ auff daß du hernach das groͤſſere/ wenn es herauß kompt/ deſto beſſer begreiffen vnd verſtehen moͤgeſt.
Nun wolle ſich niemand verwundern/ warumb ich doch ſo freygebig ſolche Secreta in offenen Truck gebe/ weilen ich genugſame Vrſach darzu habe.
Dann alles ſelber zuthun/ iſt mir vnmuͤglig/ nur etlichen reichen Geitzigen allein vmbs Gelt zu communiciren, taugt auch nichts.
Dann ſie halten keinen Glauben.
So bald ſie die Kunſt haben/ geben ſie kein gut Wort/ will geſchweigen/ das verſprochene Geld/ ſondern wiſſen allerhand Außfluͤcht zu machen/ daß ſie ihr Geld behalten.
Wie es mir dann allbereit von ſolchen boͤſen Menſchen widerfahren iſt. Habe derohalben mir fuͤrgenommen/ meine Secreten zum Theil der gantzen Welt zu Beſten ohne Vnterſcheid zu offenbaren/ auff daß ſie von den Armen auch koͤnnen genoſſen werden.
Neben dieſem erkuͤhnet mich auch dieſes zu einer offentlichen Communication daß ich wol weiß/ ob ich ſchon noch ſo deutlich alles beſchriebe/ daß gleichwol nicht ein jedweder ſolches alſobald treffen vnd nachthun werde.
Dann der mehrertheil Menſchen ſind ſehr vngeſchickt/ etwas kuͤnſtlich es nach zuthun/ ob ſie es ſchon vielmahl haben thun ſehen.
Vnd iſt bißweilen ein vnd anderer zu mir kommen/ meinen modum diſtillandi zu ſehen/ vnd wann ſie alle Notturſſt nach dem Augenſchein genugſam eingenommen/ haben ſie hernacher gleichwol nicht alſobalden ſolche Arbeit nachthun koͤnnen/ ſondern noch vielmahl darinnen geirret/ biß ſie endlich durch die Vbung auff den rechten Weg kommen ſeyn vnd ſich daruͤber erfrewet.
Andere aber/ wann ſie alſobald nicht haben damit zu recht kommen koͤnnen/ haben das Werck liegẽ laſſen/ vnd gemeynet/ es waͤre ein ſchwer Werck vnd nicht wohl zu treffen.
Jſt nun dieſes bey denen/ welche mit ihren Augen geſehen/ daß es gute Inventiones waͤren/ ſchwerlich nach zuthun geweſen/ wie vielmehr/ kan ich erachten/ wird es bey denen geſchehen/ die niemals etwas davon geſehen/ vnd nur allein auß der Beſchreibung ſolches erlernen ſollen.
Welches dann nothwendig ſo viel deſto ſchwerer fallen muß.
Darumb ſage ich/ vnd weiß gar wol/ wann ich alle meine Wiſſenſchafften ſchon fuͤr jederman offentlich an den Tag gebe/ daß darumb ſolche nicht alſobalden allenthalben werden nach gethan/ ſondern mir allzeit noch ſo viel Kohlen vnd Materialien/ als zu meinem Vnterhalt noͤtig/ uͤberbleiben werden.
Daher ich mich nicht ſchewe/ wenn es mir Gott zulaͤſt/ mit nechſtem noch vnterſchiedliche nuͤtzliche Secreta, dardurch man viel außrichten kan/ jederman zum beſten herauß zu geben.
Anbelangend die Bereitung deß ſpiritus ſalis zu dieſem gegenwaͤrtigen Werck/ wird der guͤnſtige Leſer in dem Erſten Theil Furnorum Philoſophicorum mit nechſtem verbeſſert finden.
Vnd wird zur Seygerung deß Antimonii der Vierdte Theil auch Nachrichtung geben/ woſelbſten Er nach ſeinem Belieben nachzuſuchen.
Will hiemit dieſes Buͤchlein beſchlieſſen/ vnd meinem Nechſten damit gedienet haben/ mit guter Zuverſicht/ daß es manchem frommen Mann/ welcher durch Vngluͤck von dem Seinigen kommen/ wieder auff die Bein helffen werde.
Vnd was allhier dieſes kleine Tractaͤtlein nicht verrichten moͤchte/ wird mit nechſtem ein anders/ welches allbereit vnterhanden/ vnd auch bald/ ſo es Gott geliebet/ folgen wird/ deſto vollkommlicher thun.
Darauff ſich der Kunſtliebende nechſt GOtt wird zu verlaſſen haben.
ENDE deß Erſten Theils.
OPERIS MINERALIS Ander Theil: Vom Vrſprung vnd Herkommen aller Metallen vnd Mineralien/ wie nemblich dieſelbige durch die Aſtra gewircket/ auß Waſſer vnd Erden ihren Leib nehmen/ vnd in vielerley Geſtalt formirt werden.
Vorrede an den guͤnſtigen Leſer:
NAchdem ich im andern zuvor von mir außgegebenen Buͤchlein dieſes Tractaͤtleins de Generatione Metallorum erwehnet/ vnd aber ſolches wegen Mangelung der Zeit bißher noch nicht hat koͤnnen zum Truck verfertigt werden/ vnd gleichwol daſſelbe von hohen vnd niedern Standsperſonen bißher emſig iſt begehret worden:
Als hab ich von andern meinen Geſchaͤfften ſo viel Zeit abbrechen/ vnd ſolches gemeinem Nutzen zum beſten/ herfuͤr geben wollen/ nicht zweiffelnde/ ob dieſe meine Meynung von Gebaͤrung der Metallen ſchon nicht mit allen Philoſophis uͤbereinſtimmet/ gleichwol ſolche bey vielen verſtaͤndigen Leuten Raum vnd Platz haben werde.
Dann was ich allhier ſchreibe/ geſchicht nicht mit zierlichen Worten oder vielen Vmbſtaͤnden/ mit Bewaͤrung anderer Scribenten/ ſondern auß lauter natuͤrlicher Einfalt/ in welcher die Warheit beſteht: derentwegen ich auch dieſes Tractaͤtlein nicht groß mache/ ſondern auffs kuͤrtzeſte als muͤglich/ meine Meynung darinn erklaͤre.
Vnd ſoll niemand meynen/ als wann ich hierdurch anderer Scribenten opinion von Gebaͤrung der Metallen wolte zu nichte machen/ vnd die meine darfuͤr darſetzen; gantz nicht:
Einem jedwedern ſtehet frey/ andere/ die davon geſchrieben/ zu leſen/ vnd gegen meine Schrifften zu beſehen/ welche Meynung mit der Natur vnd Warheit am beſten uͤbereinkomme vnd bewieſen werde.
Jch fuͤr meine Perſon ſuche hierinn keine Ehre/ als etwas vor andern zu wiſſen/ habe auch im geringſten keinen Nutzen davon/ daß ich dieſes Tractaͤtlein ſchreibe/ ſondern geſchiehet nur darumb/ weil ich allbereit ſchon von metalliſchen Dingen geſchrieben/ vnd ſonderlich auch der Gebaͤrung der Metallen darinn gedacht habe/ hierdurch meine vorige Schrifften deſto verſtaͤndiger vnd klaͤrer zu machen/ vnd ſolte mir von Hertzen leid ſeyn/ einen einigen Menſchen auff Jrꝛweg vnd Schaden durch meine Schrifften zu fuͤhren/ ſondern wil hoffen/ daß manchem ein Licht darinn werde aufgehen/ hinfůrter die Metallen verſtaͤndiger zu tractiren/ als bißher geſchehen.
Der guͤtige vnd barmhertzige Gott/ vnſer aller Vatter/ deſſen Wunderwerck Himmel vnd Erden voll ſeyn/ gebe vns/ ſeinen armen vnd duͤrfftigen Kindern/ was zu ſeines allerheiligſten Namens Ehre vnd vnſer aller Seligkeit gereichen moͤge/ Amen.
Von dem Vrſprung vnd Herkommen aller Metallen.
WAs anbelangt den Vrſprung der Metallen vnd Mineralien/ auß was fuͤr Materi dieſelben anfaͤnglich in der Erden gewachſen/ vnd in eine ſolche Beſtaͤndigkeit kommen ſind/ iſt viel vnd mancherley Meynung jederzeit geweſen/ alſo/ daß ein angehender Diſcipulus dieſer hohen vnd groſſen Wiſſenſchafft nicht weiß/ welchem Theil er Beyfall vnd Glauben geben/ vnd ſeine Philoſophiam darnach anſtellen ſolle.
Weil dann in der gantzen Welt/ vnter allen Nationen viel/ ſo wol niedriges als hohen Standes Perſonen/ auch ſo wol gelehrte als vngelehrte Menſchen/ ſich auff den heutigen Tag bemuͤhen/ ihr Heil vnd Wolfahrt durch die Metallen zu ſuchen/ vnd ohne welche Erkaͤntnuͤß aber derſelben gar nichts fruchtbarliches darmit kan außgerichtet werden: dann/ wie ſolte doch einer ein vnvollkommen Metall in ein beſſers verwandeln koͤnnen/ wann er nicht weiß/ auß was Stuͤcken ſolches (in welche es zuvor wieder muß zerlegt werden/ ſo es ein andere vnd beſſere Geſtalt erlangen ſoll) iſt zuſammen geſetzt worden.
Weil dann die Gebaͤrung der Metallen zur Verbeſſerung derſelben zu wiſſen hochnoͤhtig iſt/ als wollen wir ein wenig beſehen/ was von der Metallen Geburt zu halten ſey.
Wiewol der mehren Theil Philoſophi darfuͤr halten/ (deren Schrifften aber doch ſehr kurtz/ dunckel vnd vnklar ſind) daß die Metallen von oben herab durch die Aſtra in die Erden gewircket werden/ ſo finden ſich doch etliche/ welche gantz vnweißlich fuͤrgeben/ als wann die Metallen keinen Saamen/ als andere Vegetabilien vnd Animalien haͤtten/ vnd ſich fortpflantzen koͤnten/ ſondern alſo von Anfang bey Erſchaffung der Welt von Gott dem HErꝛn in der Erden erſchaffen waͤren.
Dieſes iſt nun ein ſehr groſſer vnd greifflicher Jrꝛthumb vnd Fehler/ deme gar leichtlich kan widerſprochen werden/ indem die taͤgliche Erfahrung klaͤrlich das Gegentheil bezeuget/ wann nemlich die Metallen von den Bergleuten in der Erden geſucht vnd heraußgegraben werden/ genugſam vnd augenſcheinlich geſpuͤret wird/ daß ſolche noch auff den heutigen Tag wachſen/ vnd auch nicht auffhoͤren/ es ſey dann/ daß ihnen ihre wachſende Krafft oder Leben durch accidentia benommen vnd entzogen werde/ wie hernach weitlaͤufftiger ſoll bewieſen werden; derhalben dieſe Meynung vntuͤchtig.
Daß aber andere vorgeben/ daß Gott in Erſchaffung der Welt nicht die Metallen/ ſondern nur ihren Saamen in die Erde zur Fortpflantzung derſelben gelegt habe/ iſt auch nicht beweißlich: dann/ ſo dieſes waͤre/ ſo haͤtte ſolcher Saame ſchon vorlaͤngſt muͤſſen ſeinen Wachsthumb vollbracht/ vnd wieder Saamen herfuͤrgegeben haben/ davon aber nichts geſpuͤret wird.
Jſt derhalben zu wiſſen/ daß es mit dem Saamen der Metallen viel ein andere Gelegeuheit habe/ als mit dem Saamen der Vegetabilien oder Animalien, welchen man ſehen oder taſten kan.
Sind derwegẽ die Metallen am Anfang der Erſchaffung der Welt nicht mit geſchaffen/ gleich wie ſie jetzund gefunden werden/ ſondern hernach auß den Elemeuten erzeuget:
Dann da Gott der Allmaͤchtige die Elementen erſchaffen/ hat Er ihnen auch anbefohlen/ eingepflantzt oder Macht gegeben/ alles durch ihre Kraͤffte herfuͤr machen zu wachſen/ darzu keines deß andern entbehren kan:
dann die Aſtra, oder Element deß Feuers gibt der Metallen Saamen/ die Lufft fuͤhret ſolchen herunter ins Waſſer/ da er eine greiffliche Geſtalt oder Leib annim̃t/ die Erde vmbgibt ſolchen Leib/ nehret vnd mehret denſelben von einer Geſtalt zu der andern/ biß endlich in ein vollkommen Metall/ welches ſie dann/ als eine Mutter ein außgetragen oder zeitig Kind/ gebieret/ vnd hat ſolche Empfaͤngnuͤß vnd Geburt der Metallen von Anfang der Welt her gewaͤhret/ vnd wird ohne Zweiffel auch waͤhren/ biß dieſelbe auch wieder vergehen wird:
dann durch die Elementen taͤglich neue Dinge generiret/ vnd hergegen auch wiederumb die Alten zerſtoͤret werden; vnd ſolches nicht allein bey den Metallen/ ſondern auch bey den Vegetabilien vnd Animalien genugſam bekand iſt.
Dann wer kan leugnen/ daß nicht vielerley Kraͤuter vnd Thiere ohne Fortpflantzung anderer Kraͤuter vnd Thiere Saamen/ ſondern allein durch Krafft der Elementen taͤglich herfuͤr gebracht werden? welches ich mit vielen Vmbſtaͤnden weitlaͤufftig beweiſen koͤnte/ wann es noͤhtig waͤre/ weil aber ſolches jederman bekand genug iſt/ vnd vor vnſern Augen taͤglich geſchiehet/ warumb ſolte man dann nicht glauben wollen/ daß es mit den Metallen auch alſo geſchehen koͤnte?
Gott hat dem Element deß Feuers oder dem Geſtirn eine lebendigmachende vnd ſaamen-gebaͤrende Krafft aller Dingen einverleibet/ welche Krafft ſolches Element nicht bey ſich behaͤlt/ ſondern auß Goͤttlichem Geheiß dieſelbe durch die Lufft vnd Waſſer in das centrum der Erden ſencket oder forttreibet.
Vnd weil dann ſolche feurige Stralen auß angebornem Trieb vnd Zwang nicht nachlaſſen fortzugehen/ ſo lang vnd ſo viel/ biß daß ſie an einen Ort gelangen/ da es ihnen vnmuͤglich iſt weiters fortzukommen/ da ſie dann gleichwol auch nicht lange bleiben/ ſondern wiederumb zuruͤck fahren/ vnd ſich durch den gantzen Erdboden vom centro an biß zur circumferentia außtheilen/ das Erdreich erwaͤrmen vnd beſaamen; welches/ ſo es nicht geſchaͤhe/ vnd ſolche ſyderiſche Kraͤfften in dem centro terræ blieben/ vnd nicht wieder zuruͤckkaͤmen/ nichts auff Erden wachſen wuͤrde; weil aber die Hitze vnd alles was vom Feuer koͤm̃t/ dieſe Natur hat/ daß ſie fortgehet ſo lang ſie kan vnd mag/ vnd wann ſie nicht weiters kan/ brellet ſie zuruͤck/ vnd gehet wieder auß dem centro in die circumferentz, wie bey einem Spiegel zu ſehen/ wann die Sonnenſtralen darauff fallen/ vnd durch das compacte vnd polirte Metall nicht weiters koͤnnen/ fallen ſie wieder zuruͤck zerſtreuet.
Vnd wann ſie dann in ſolchem zuruͤckgehen in der poroſiſchen Erde eine fette Feuchtigkeit antreffen/ haͤngen ſie ſich daran/ miſchen vnd coaguliren ſich zuſammen in ein greifflich Weſen/ darauß dann/ nach Art deß reinen oder vnreinen Orts/ ein rein oder vnrein Metall geboren; vnd zu ſolcher Gebaͤrung auch Zeit vnd Weil gehoͤret/ dann nicht alsbald ein zeitig Metall darauß wird/ ſondern es nehret vnd vermehret ſich ſolcher Saame der Metallen durch die immerwaͤhrende Waͤrme deß centraliſchen Feuers allgemach in der Erden/ gleich wie auch bey Gebaͤrung der Vegetabilien vnd Animalien geſchiehet/ welcher Saame/ ſo er auff ein bequeme Matricem faͤllet/ anfaͤnget auß derſelbigen ſich allgemach zu mehren/ vnd (wann keine Hindernuͤſſen darzwiſchen kommen) ſeine prædeftinirte vollkoͤm̃liche Geſtalt zu erlangen.
Vnd nachdem nun ſolcher Saamen ein rein Ort findet/ nachdem auch Metallen darauß wachſen; dann der Saamen iſt einerley/ darauß alle Metallen vnd Mineralien wachſen/ vnd iſt nur der Ort/ wie auch die Zufaͤlle/ der Metallen Vngleichheit Schuld vnd Vrſach; welches hernach weiters ſoll bewieſen werden.
Vnd weil vielleicht etlichen moͤchte frembd vorkommen/ weil ich ſage/ daß in der Mitte der Erden ein Ort ſeye/ da nichts durch oder vorbey paſſiren mag oder kan/ ſondern ſich alles daſelbſt ſtoſſen/ vnd was ſchwer iſt/ bleiben/ das leichte aber zuruͤck gehen muß/ als wil ich meine Meynung etwas deutlicher dargeben.
Vor Erſchaffung der Welt/ da die Elementen noch nicht geſchieden/ ſondern alles ein verwirꝛter chaos war/ vnd Gott der Allmaͤchtige eine Scheidung derſelben hatte vorgenommen/ ſo hat er einen Ort beraumet/ da ſich das ſchwerſte Theil deß vermiſchten chaos, als die Erde/ ſolte hinſetzen; welches dann auch geſchehen/ daß ſich alles Schwere/ oder Erde/ an den von Gott darzu verordneten Punct gerings herumb (gleich ein Bienſchwarm an ihren Koͤnig) hat angelegt/ darauß dann ein ſolcher Erdenklump/ darauff wir wohnen/ worden iſt; hernach hat ſich das ſchwereſte nach der Erden/ als Waſſer/ auch geſchieden von den andern zweyen letzten Elementen/ vnd ſich oben auff die Erde herumb geſetzt/ deſſen centrum auch das centrum der Erden iſt/ vnd ſo keine Erde nicht waͤre/ wuͤrde ſich das Waſſer vmb den erſtgeſetzten Punctum oder Magnetem der ſchweren Dinge herumb ſetzen/ weil aber Erde iſt/ welche mit ihrer Schwere das Waſſer uͤbertrifft/ behaͤlt hillich dieſelbe ihre zuverordnete Stelle/ vnd hernach das Waſſer darauff.
Die zwey andere Elementen aber/ als erſtlich das allerleichteſte Element/ Feuer/ hat Gott auch an ſeine verordnete Stelle/ weit uͤber der Erden vnd Waſſer/ gewieſen; das mittlere leichte zwiſchen Waſſer vnd Feuer geſetzt/ alſo/ daß ein Element das andere ſtetig anruͤhret/ ſich durcheinander circuliren/ vnd eins das ander erhaͤlt vnd ernehret/ ſo lang biß es Gott einmal wieder brechen/ vnd zu Nichts/ auß welchem ſie worden ſind/ wiederumb machen wird.
Dann das Feuer kan ohne die Lufft nicht brennen/ die Lufft ohne das Waſſer nicht erhalten werden/ vnd das Waſſer kan ohne die Erde keine Nahrung haben/ die Erde deßgleichen waͤre gantz todt/ vnd koͤnte nichts herfuͤr bringen/ wann das Element deß Feuers nicht zuvor den Saamen geiſtlicher Weiſe hineinſaͤete/ darinn er dann corporaliſch vnd greifflich zu allen Gewaͤchſen noͤhtig gemacht wird.
Daß aber manchem frembd moͤchte vorkommen/ weil geſagt wird/ daß die Erde einen Mittelpunct habe/ dadurch nichts paſſiren moͤge/ daran ſich die ſyderiſche Stralen ſtoſſen/ vnd in eine Enge begeben/ ſich zuruͤck in den gantzen Erdboden ſublimiren oder deſtilliren/ darauß allerley Metallen vnd Mineralien/ durch Huͤlff der Erde vnd deß Waſſers/ darauß ſie ihr corpus nehmen/ geboren werden; ſo iſt zu wiſſen/ daß ſolches keine Fabel oder Gedicht ſey/ ſondern durch gute vnd vnwiderlegte rationes kan bewieſen werden; vnd bin ich nicht allein ſolcher Meynung/ ſondern ſind auch noch andere mehr/ inſonderheit der hochberuͤhmte Philoſophus Sendivogius, welcher zeuget/ daß im centro terræ ein locus vacuus ſey/ da nichts ruhen koͤnne; welches dann auch nicht anders iſt oder ſeyn kan:
Dann gewiß iſt es auch/ daß in dem Mittelpunct der Erden ein hooler Ort ſeyn muͤſſe/ darein ſich alle Kraͤfften deß obern Firmaments oder Geſtirns ergieſſen/ ſich durcheinander arbeiten/ vnd eine maͤchtige/ vnaußſprechliche Hitz verurſachen/ welche Hitz dann auch nicht zulaͤſſt/ daß an demſelben Ort etwas ſeyn oder bleiben kan/ ſondern von ſolchem Mittelpunct vnd Hoͤle die hineingeworffene Kraͤffte der ſyderum ſich allgemach wieder zuruͤck in die circumferentz begeben/ daſelbſten ſich mit feuchter vnd reiner Erde conjungiren/ vnd ein metalliſches Gewaͤchs geben/ vnd iſt kein Wunder/ daß es an ſolchen Orten gewaltig haͤiß ſeyn muß/ alles Geſtirn/ als Sonn/ Mond/ vnd die andere Planeten vnd vnzehliche Stern ihre Kraͤffte allzuſammen dahin werffen/ wann man nur allein der Sonnen ihre Groͤſſe betrachtet/ davon die Aſtronomi ſchreiben/ daß ſie vier vnd ſechszig mal groͤſſer ſeyn ſolle/ als der gantze Erdbodem/ wil geſchweigen anderer vnzehlicher groſſen Stern/ welche alle ihre Kraͤffte zuſammen in das centrum der Erden werffen/ ſo kan man leichtlich ermeſſen/ was fuͤr eine vnaußſprechliche vnd grauſame Hitze ſie zuſammen bringen: dann im centro terræ werden ihre Kraͤffte geſam̃let/ offenbar vnd wircklich.
Man ſehe an/ was eine Handvoll Sonnenſtralen thun kan/ wann ſie durch einen hoolen Spiegel/ metallenen polierten Ring/ oder ander Jnſtrument/ gefangen/ vnd in die Enge gebracht werden; Dann ein Speculum concavum, wann er wol gemacht iſt/ nur einer Spannen breit im Diametro, kan ein Holtz/ oder ſonſten ein ander verbrennlich Ding/ gantz leichtlich anzuͤnden/ ſo er aber zwo Spannen breit iſt/ kan er Bley/ Zin/ Wißmut/ vnd dergleichen leichtfluͤchtige Metallen in der Sonnen ſchmeltzen:
ſo er aber vier oder fuͤnff Spannen breit iſt/ kan er Knpffer vnd Silber ſchmeltzen/ vnd Eiſen ſo weich machen/ daß mans auff einem Amboß ſchmieden kan.
Jſt nun dieſes beweißlich/ daß eine Handvoll Sonnenſtrahlen/ wann ſie colligiret vnd in die Eng gebracht werden/ ein ſolche Macht beweiſen/ neinlich Metallen ſchmeltzen/ Mercurium, Antimonium, Arſenicum, Auripigmentum, Koboltum, vnd dergleichen fluͤchtige vnd vnzeitige Metallen in einen Rauch verwandeln/ was ſolte dann wol thun koͤnnen ein Stuͤck Sonnen von zehen oder zwantzig Klafftern groß? gewißlich wuͤrde es alle Metallen/ außgenommen Gold/ gleich als ein Stroh verbrennen/ vnd in einem Rauch machen auffgehen.
Was iſt aber zehen oder zwantzig Klaffter gegen ſo viel tauſend Meile Wegs/ als die Sonne allein groß ſeyn ſoll/ gedenck einmal/ wann ihre Hitz/ wil geſchweigen vieler andern groſſen Sterne/ nur allein an einem Ort zuſammen getrieben waͤre/ (wie dann ſolches im centro terræ geſchiehet) was doch fuͤr ein vnaußſprechliche Hitz daſelbſt ſeyn ſolte?
Gewißlich wuͤrde nichts ſo fix ſeyn/ daß es dargegen beſtehen moͤchte/ wie dann auch nichts dargegen beſtehen kan; daher ſolches Punctum leer iſt/ vnd nichts daſelbſten ruhen oder bleiben kan.
Moͤchte mancher ſagen: Du ſageſt zwar viel/ beweiſeft aber wenig.
Wer iſt jemaln dort geweſen/ vnd hat geſehen ein ſolche Hoͤle/ davon du ſchreibeſt?
Antwort: Ob ſchon niemand daſelbſt geweſen iſt/ vnd ſolches wahr zu ſeyn bezeugen kan/ ſo iſt die natuͤrliche Philoſophia Zeugnuͤß genug/ darauß ein ſolcher Ort zu ſeyn/ kan bewieſen werden:
Dann leugnen kan niemand/ daß die Sonn/ vnd andere Sterne/ mit ihrem Lauff rings herumb den Erdboden vmbgehen/ vnd ihre Stralen darein ſencken; gibt man ſolches zu/ (dargegen auch niemand ſich legen kan) ſo muß auch zugeben/ daß ſolche warme vnſichtliche Stralen auch von natuͤrlichem Trieb ſo lang fortgehen/ biß daß ſie irgends auffgehalten/ vnd nicht weiters fortgehen koͤnnen/ (welches dann der Mittelpunct der Erden iſt) oder er muß alle Philoſophos luͤgen ſtraffen/ die allzumal darfuͤr halten (vnd auch genugſam kan bewieſen werden) daß die Hitze nicht zuruͤck/ ſondern allzeit fortgehe; wie dann auff dieſe Weiſe ſolches leichtlich zu verſichern iſt/ nemlich:
Lege auff ein eiſern oder kuͤpffern dick Blech ein brennend Koͤlichen/ laß es ſo lang darauff ligen/ biß du auff der andern Seiten pruͤfen kanſt/ daß die Waͤrme durchgangen/ vnd es auch anfange warm zu werden/ dann nimb alsbald die Kole davon/ vnd greiffe mit der Hand darauff/ ſo wirſt du das Blech oben ſo haͤiß finden/ daß du es nicht leiden kanſt; darnach greiff auch auff die vntere Seite deß Blechs/ dargegen die Kole gelegen hat/ ſo wirſt du ſolches nur ein wenig warm finden/ laß ſolches Blech ein wenig ligen/ vnd fuͤhle darnach wieder auff beyde Seiten/ ſo wirſt du befinden/ daß die Hitze iſt fortgangen/ vnd auff der vnterſten Seite das Blech viel haͤiſſer iſt als oben/ darauff die Kole gelegen hat.
Alſo kanſt du genugſam ſpuͤren vnd ſehen daß es wahr iſt/ daß die Hitze nicht hinderſich/ ſondern allzeit fuͤrſich gehe.
Wann deme nun alſo iſt/ ſo muſt du auch geſtehen/ daß ſolche nicht auff Erden bleibe/ ſondern durch dieſelbe biß zum centro dringe.
So du aber ſagen moͤchteſt/ wie kan das ſeyn/ wann die Hitze der Sonnen durch den Erdboden biß zum centro gehen ſolle/ daß dann nicht auch der gantze Erdboden davon warm wird/ oder auffs wenigſte nur ſo warm/ als derſelbe oben auff iſt/ da doch allzeit die Erfahrung gibt/ wann man in die Erde graͤbet/ daß ſolche inwendig kalt gefunden/ vnd im geringſten keine warme Sonnenſtralen darinn koͤnnen vermercket werden; der ſoll dieſes wiſſen/ daß die zerſtreute Sonnenſtralen ihre Kraͤfften nicht beweiſen als an ſolchen Orten/ da ſie ſich ſam̃len vnd mercklich werden/ welches dann etlicher maſſen oben auff dem Erdboden geſchicht/ welcher dieſelbe ſo ſchnell nicht laͤſſt durchgehen/ ſondern durch ſeine Dichtigkeit/ wegen der harten Steine/ etwas verhindert vnd auffhaͤlt/ vnd alſo die Hitze verdoppelt/ vnd vielfaltig vermehret wird/ alſo/ daß auch bißweilen an harten Felſen vnd Steinklippen ein ſolche groſſe Hitz durch die ſtetig darauff-fallende vnd zuſammengedrungene Sonnenſtralen entſtehet/ daß auch Holtz vnd Stroh ſich davon entzuͤndet/ vnd brennet/ welches hergegen nimmer in der poroſen Lufft/ welche ſolche Stralen nicht auffhalten vnd ſam̃len kan/ vnd doch gleichwol naͤher der Sonnen iſt/ geſchiehet:
Dann/ je hoͤher man in die Lufft koͤm̃t/ je groͤſſer Kaͤlte man ſpuͤret; daher gantz hohe Gebirge/ ob ſie ſchon in gantz warmen Laͤndern ligen/ allezeit oben auff Schnee/ Eiß vnd groſſen Froſt haben/ da doch vnten am Gebirg das Erdreich ſehr warm iſt/ vnd vielerhand gute Fruͤchte herfuͤrbringt/ vnd doch ſo viel weiters von der Sonnen ligt/ als die Spitzen oder Gipffel der hohen Berge; vnd iſt ſolcher Kaͤlte auff den hohen Bergen vnd Hitze auff dem niedrigen Erdboden allein Vrſach die reflexion der Sonnenſtralen/ welche daſelbſten ſich ſtoͤſſet/ geſam̃let vnd dupliret wird/ welches aber dort/ nemlich in der Lufft/ nicht geſchehen kan.
Vnd ſo bald ſolche warme Stralen ſich durch den Erdboden gedrungen/ werden ſie wieder allgemach ſchwaͤcher/ weil ſie daſelbſt wieder einfach werden/ da ſie auff dem harten Erdboden vielfach geweſen ſind/ vnd iſt alſo der Erdboden/ welcher von dem warmen centro weit abgelegen iſt/ nicht waͤrmer inwendig/ als die Lufft in der Hoͤhe; So man aber gantz hoch vnd nahe zu der Sonnen kommen koͤnte/ wuͤrde ſich die Hitz allgemach wieder vermehren/ vnd je laͤnger je groͤſſer werden/ vnd am allergroͤſten bey der Sonn ſelbſten.
Alſo iſt es auch mit der Hitze in der Erden beſchaffen/ welche in ſuperficie am kaͤlteſten iſt/ vnd je naͤher dem centro, je waͤrmer/ da ſolche Hitz ihren Sitz vnd Verſamlung hat; vnd iſt alſo zwiſchen beyden/ nemblich zwiſchen der Sonnen/ da die Hitze außgehet/ vnd dem centro, da die Hitze ſich endet vnd ſtoͤſſet/ am kaͤlteſten.
Daß ſolches wahr ſey/ kan beydes leichtlich bewieſen werden:
Dann ſo die Winde am haͤiſſen Sommer die waͤſſerige Wolcken etwas hoͤher in die Lufft treiben/ als in gemein/ werden dieſelbige von der groſſen Kaͤlte zu lauterm kalten Eiß/ vnd fallen ſtuͤckweis groß vnd klein/ nachdem ſie von der Lufft formiret ſind/ zu groſſem Schaden der Erdgewaͤchſe herunter/ welches wir gehagelt nennen/ ſind ſo kalt/ daß man nicht lang eine Handvoll davon halten kan/ ja ligen bißweilen im haͤiſſen Sommer etliche Tage/ biß daß ſie von der warmen Lufft zerſchmeltzen/ vnd wieder zu Waſſer werden.
Wann dann nun in der Mittel-Region der Lufft keine groſſe Kaͤlte waͤre- wie ſolten die Wolcken alſo zu Eiß haben werden koͤnnen?
Vnd wer weiß wie kalt es ſeyn moͤchte/ da die Lufft in ihrem Mittel am allerkaͤlteſten iſt/ ohne zweiffel ſo kalt/ daß auch kein lebendige Creatur einen Augenblick daſelbſten lebendig bleiben koͤnte/ ſondern zu einem harten Stein werden muͤſte.
Wie dann vielmal geſchiehet/ daß/ wann die irdiſche exhalationes der Erden ſich hoch in die Mittel-Region der kalten Lufft ſchwingen/ endlich daſelbſt coagulirt/ vnd in compacte harte Steine verwandelt werden/ vnd herabfallen/ vnd nicht allein Steine ſo viel Pfund ſchwer/ ſondern auch Metallen/ vnd inſonderheit Eiſen mit groſſem Gewicht/ in Form zuſammen-gewachſener vieler Tropffen/ daſelbſten in der kalten Lufft von den irdiſchen Duͤnſten coagulirt vnd compact werden/ herab fallen; davon bey andern/ die davon ſchreiben/ ein mehrers zu leſen iſt.
Daher zu ſehen/ daß die Sonnenſtralen an denen Orten/ da ſie frey vnd vnverhindert moͤgen dadurchgehen/ keine Hitze/ ſondern allein an ſolchen Orten/ da ſie eine harte Materi finden/ vnd nicht alsbald durchgehen koͤnnen/ vnd je haͤrter die Materi/ je groͤſſere Hitze ſie verurſachen/ vnd wird ein Holtz/ oder ein ander ſchwaͤmmicht Weſen beyweitem in der Sonne nicht ſo haͤiß/ als ein harter Stein/ vnd ein Stein nicht ſo haͤiß als ein Metall werden/ wann ſie ſchon beyſammen oder neben-einander in der Sonne gelegen haben/ vnd dieſes geſchiehet alles wegen ihrer pororum, deren eins groͤſſere vnd mehr hat als das ander/ dadurch die Hitze auffgehalten wird:
dann ein jedweder Hitze iſt ſolcher Natur vnd Eigenſchafft/ daß ſie fuͤrwerts vnd nicht gern wieder zuruͤckgehet/ wann ſie nur kan/ vnd nicht auffgehalten wird: wie dañ ſolches ſowol bey einem Holtzfeuer als bey der Sonnenhitz oder fulmen der Lufft zu ſehen iſt:
Dann/ wann man bey einem Feuer ſitzt/ vnd etwan ein Metall bey ſich im Hoſenſack/ als Meſſer/ Schluͤſſel oder Geld im Beutel traͤgt/ ſo gehet die Hitze gar leicht durch die poroſe Kleider biß zu dem harten Metall/ an welchein ſie ſich vermehret/ vnd das Metall ſo haͤiß machet/ daß mans offt nicht in der Hand leiden kan; da doch die Kleider/ welche dem Feuer naͤher geweſen/ bey weitem ſo haͤiß nicht ſind/ als das Metall iſt.
Deßgleichen thut auch der Blitz oder Doñerſchlag/ deſſen Feuer/ weil es gantz geſchwind kom̃t/ vnd keine zeit hat/ die Poros derer Dinge/ die ihm zugegen ſeyn/ vnd es auffhalten wollen/ zu ſuchen/ alles/ das hart vnd compact iſt/ zerſchmettert vnd zerſprenget/ hergegen aber poroſe Dinge gantz laͤſſet:
Wie dann bißweilen ein ſolcher Blitz ein Schwerdt in der Scheiden/ oder das Geld in dem Beutel ſchmeltzet/ vnd die Scheiden oder den Beutel vnverſehrt laͤſſt; auch wol einem Menſchen oder Vieh die Roͤhren vnd Knochen in dem Leib zerbricht/ vnd das Fleiſch doch gantz bleibt.
Dieſes alles geſchiehet vmb der Vrſach willen/ weil ſolches Feuer gantz geſchwind koͤm̃t/ vnd keine Zeit hat allgemach durch das compacte Metall zu gehen/ vnd auch gegen ſeine Natur nicht wieder zuruͤck weichen wil/ ſo muß derohalben das ſchwaͤchere dem ſtaͤrckeren Elemend weichen:
dann das Feuer vnter allen Elementen das gewaltigſte vnd allerſtaͤrckſte iſt/ welches den anderen dreyen nicht weichet/ ſondern dieſelbe ihme weichen muͤſſen/ welches ihm auch von Natur mitgegeben iſt.
Alſo ſage ich/ daß es auch zugehe mit der Sonnen/ Mondes/ vnd anderer Geſtirne Hitze vnd verborgenen Kraͤfften/ welche ſo lang fuͤrwarts gehen vnd wircken/ biß daß ſie etwas finden/ dardurch ſie nicht koͤnnen gehen/ ſondern auffgehalten werden/ ſich ſamlen/ wieder zu ruͤck brellen/ vnd einen Ort ſuchen/ da ſie Ruhe finden/ vnd corporaliſch werden koͤnnen: dann in centro terræ laͤſt die grewliche Hitze nicht zu etwas zu bleiben vnd Wohnung daſelbſten zu machen/ ſondern treibets wieder fort zuruͤck in lucke feuchte Erden/ darinn ſich dieſelbe ſublimiren, verkriechen/ einen greifflichen Leib nehmen/ vnd von einer Geſtalt zu der andern ſo lang fortwachſen/ biß ſie endlich/ wann kein Hindernuß fuͤrfaͤllt/ zu perfecten Metallen werden.
Jm centro terræ aber wird nichts generirt/ iſt auch nicht muͤglich/ ſondern iſt vnd bleibt ein fewrige Hoͤle/ da nichts beſtehen oder bleiben kan:
Es wolle ihm aber niemand einbilden/ als wann ich ſagen wolte/ daß in dem Mittelpunct der Erden ein ſolcher fewriger Ort ſeyn ſolte/ davon die Heilige Schrifft meldet/ da der Gottloſen Seelen darinn gequaͤlet vnd gepeiniget werden gantz nicht; dann ich von ſolchem Ort nichts weiß/ vnd auch nicht begehre zu wiſſen: Dieſen Ort/ davon ich allhier ſchreibe/ gibt vns die natuͤrliche Philoſophia zu erkennen; jenen aber die H. Schrifft/ welche ich den Theologis befehle/ den groſſen gottloſen Hauffen der Menſchen damit zu betrawen/ auffdaß ſie ſich nicht muthwilliglich darinn ſtuͤrtzen; dann gewißlich die Straff der gottloſen nicht auſſen bleiben/ ſondern ſie e nmahl ploͤtzlich vberfallen wird/ derhalben man ſolche Warnung ſo leicht nicht in Wind ſchlagen ſolte; dann Gott iſt gerecht/ vnd laͤſt nicht mit ſich ſchertzen/ vnd wird einmal kommen/ wanns die boͤſe Welt am allerwenigſten meynet/ vnd ihr den Garauß machen.
Daß aber ſolcher fewrige Pfuel/ welcher den gottloſen von Ewigkeit her zu einer Straff bereitet iſt (wann er das centrum terræ ſelber nicht iſt) doch nicht weit davon ſeyn muͤſſe/ iſt leichtlich zu erachten: dann es allezeit von den heiligen Kirchenlehrern vnd andern Patribus darfuͤr iſt gehalten/ vnd Abyſſus, Infernus vnd Hoͤlle von ihnen genennet worden.
Gewißlich iſt es eine Hoͤle/ ein Abgrund/ ein fewriger Pfuel vnd Boden der vnbußfertigen Suͤnder/ darfuͤr vns Gott gnaͤdig bewahren wolle.
Weil allhier deß hoͤlliſchen Fewers gedacht/ kan ich nicht vnterlaſſen vieler vermeynten Gelehrten vngruͤndliche Meynung daruͤber zu entdecken.
Jn vielen Orten der Welt findet man Berge/ da groſſes Fewer/ vnd viel Rauch/ Aſchen vnd Steine außgeworffen werden/ in Europa der Berg Ætna in Sicilia, Heklas in Eißland hinter Norwegen gelegen/ Heſuvius bey Neapolis, vnd ſonſten vnzehlich viel in andern Theilen der Welt/ welche zum Theil allzeit/ zum Theil auch nur zu gewiſſen Zeiten brennen vnd rauchen/ vnd von vielen darfuͤr gehalten werden als Rauchfang der Hoͤllen oder ſolchen Orts/ da Lucifer mit ſeiner Geſellſchafft wegen ſeiner Hoffart von Gott hingeworffen ſey/ vnd die verdampten daſelbſten gequaͤlet werden.
Welches aber nicht ſeyn kan; dann dergleichen brennende Berge ihren natuͤrlichen Anfang vnd Vrſprung zu brennen haben/ welches wenigen bekandt iſt.
Dann bißweilen gantze groſſe Berge von lauterm Schwefel gefunden werden/ welche ſo ſie entweder durch das centraliſche oder euſſerliche Elementiſche Fewer durch einen Donnerſchlag oder ſonſten angezuͤndet/ nicht fehlen kan/ daß ſie nicht brennen ſolten; wann dann einmahl ein ſolcher Berg zu brennen angefangen/ wer kan ihn beſehen/ oder daͤmpffen?
Niemand gewißlich/ dann das Fewer iſt zu groß vnd gefaͤhrlich.
Brennet alſo hernach ein ſolcher Schwefel-Berg immerfort tieffer hinein/ da er dann Matery zubrennen genug findet.
Vnd ob man ſchon auß den Hiſtorien gewiß genug iſt/ daß dergleichen brennende Berge viel hundert/ oder auch wohl mehr als tauſend Jahr allbereit ſchon gebraut haben/ vnd mancher ſich daruͤber verwundern moͤchte/ woher ſolcher Brand ſo viel Jahr ſeinen Vnterhalt haͤtte hernehmen koͤnnen.
Dieſer ſoll wiſſen/ daß ſolches wohl ſeyn kan/ daß ein ſolcher Berg continuirlich ohne Außleſchen brennen kan/ nicht allein wegen der Groͤſſe deß Erdbodens/ darinn Bergwachs/ Schwefel vnd dergleichen brennende Materialien genug ſeyn/ ſolches Fewer zu vnterhalten/ ſondern auch darumb/ weil die aſtra nicht auffhoͤren ihre Kraͤfften hinein iu die Erden zu ſencken/ vnd neben den Mineralien ſolche brennende Dinge noch taͤglich zu generiren, vnd ſolches Fewer zu ſchuͤren vnd zu vnterhalten nicht nachlaſſen.
Daß aber etliche darauß beweiſen wollen/ weil vorgeben wird/ als wenn man zu gewiſſen Zeiten bey ſolchen Bergen ein groß vnd jaͤmmerliches Geſchrey hoͤren ſolte/ welches verdampte Seelen der Menſchen zu ſeyn geglaubt wird/ iſt auch nichts gruͤndlichs; dann ſolches Geſchrey gemeiniglich zu ſolchen Zeiten allein gehoͤret wird/ wann ſolche Berg anfangen wollen ein groß Fewer außzuwerffen/ welches ſie ſonſt nicht allezeit thun/ ſondern gemeiniglich nur ein wenig brennen vnd rauchen/ welches Geſchrey dann die vmbliegende Jnwohner/ wann ſie ſolches hoͤren/ wol kennen vnd wiſſen/ daß ſolche Berge bald anfangen werden viel Fewer/ Aſchen vnd Steine außzuwerffen/ derentwegen ſich auch bereiten vnd fertig halten/ im Nothfall zu weichen/ vnd dem Vngluͤck welches ihnen durch ſolchen Brand begegnen moͤchte/ zu entrinnen.
Dann gemeiniglich bey ſolchen Bergen viel Schwefel gemacht wird/ da ſich dann arme Leut auffhalten/ ſolchen auß der Erden graben/ von ſeiner Vnreinigkeit laͤutern/ vnd zum Gebrauchen fertig machen vnd verkauffen; vnd iſt ſolches Geſchrey/ wie ſie es nennen/ meines Erachtens nichts anders/ als das Fewer/ welches mit Gewalt durch die enge Gaͤnge vnd harte Felfen vnd Kluͤfften ſtreichet/ vnd alſo ein Gethoͤn oder grewlich Geleut machet/ welches die Jnwohner geheulet nennen.
Es wird auch geſagt/ daß bey ſolchen Fewer-Bergen ſich vielmahl Geſpenſte vnd Geiſter ſehen laſſen/ welches auch natuͤrlich vnd wahr iſt/ aber darauß nicht zu beweiſen/ daß es hoͤlliſche boͤſe Geiſter ſeyn muͤſſen; dann in der Erden ſonſten auch vielerhand Geiſter gefunden vnd geſehen werden/ welches den Bergleuten nichts frembds oder ein vngewohntes Ding iſt/ wie ſie dergleichen offt mit ihrem Schaden gewahr werden/ ihnen auch Schaden thun/ vnd ſie bißweilen gantz toͤdten/ oder auffs wenigſte verlahmen oder vergifften; bißweilen auch kein Leyd thun/ ſondern nur zuſehen/ vnd mit der Arbeiter Werckzeug ſpielen/ gleich als wann ſie auch arbeiten wolten/ fuͤllet aber ihre Arbeit darumb den Kaſten nicht/ ob ſie ſchon noch ſo embſig arbeiten/ wie man meynet; vnd laſſen ſich ſolche Geiſter in mancherley Formen vnd Geſtalten/ als ein Pferd/ Hund oder ander Thier/ bißweilen in Geſtalt kleiner gebuckelten Maͤnlein/ vnd vielmahl mit einer geawen Munchskappen angezogen/ ſehen vnd finden/ bringen bißweilen Gluͤck vnd groſſe reiche Gaͤnge mit ſich/ bißweilen auch Vngluͤck/ nemblich wann ſie die Bergknappen mit emem boͤſen gifftigen Athem verſticken/ oder von oben hinab in die tieffe Gruben werffen/ daß ſie alſo ihr Leben laſſen muͤſſen.
Wie dann viel reiche Ertz-Gruben vmb ſolcher boͤſer Geiſter willen/ welche dieſelbe ſo ſtreng bewahren/ ungebawet muͤſſen ligen bleiben/ welches man Erdmaͤnnlein nennet/ vnd keine Teuffel oder Hoͤlliſche Geiſter/ wie ſie dann auch nicht/ ſondern allein Erdgeiſter ſeyn/ vnd wunderbarliche Dinge in der Erden anſtellen; jene aber/ welche bey den brennenden Bergen gefunden/ Fewer-Geiſter/ wie dann auch Waſſer-vnd Lufft-Geiſter ſeyn ſollen:
Daß ſich aber nicht auch bißweilen der hoͤlliſche Sathan vnter ſolche Element-Geiſter einmiſchen/ vnd dem Menſchlichen Geſchlecht zu Schaden nachſtellen ſolte/ kan man leichtlich erachten; dann der Sathan ruhet nicht/ ſondern gehet herumb als ein bruͤllender Loͤw/ vnd ſuchet welchen er verſchlinge/ deme man mit Wachen vnd Beten wehren/ vnd vorkommen kan/ wie vns Petrus lehret.
Dieſes ſey in parentheſi von Geiſtern geſagt/ welche ſich vmb die brennende Berge/ vnd auch in der Tieffe der Erden auffhalten/ vnd den Menſchen in vielerley Geſtalt erſcheinen.
Auff daß ich nun weiter zu meinem Vorhaben komme/ vnd beweiſe daß ſolche brennende Berge keine Gemeinſchafft mit dem centraliſchen oder hoͤlliſchen Fewer haben/ ſondern nur ein grob materialiſch Fewer ſeyen/ kan alſo geſchehen.
Erſtlich darauß/ weil ſolche Berge bißweilen auffhoͤren zu brennen/ vnd nur allein rauchen/ vnd einmahl ſtaͤrcker als das andermahl/ auch bißweilen gantz außgehen vnd verleſchen/ wann ihnen nemblich die Matery zu brennen mangelt vnd abgehet.
Hergegen aber das centraliſche Fewer ſo lang die Sonn ſcheinet/ vnd die Sterne leuchten/ vnd ihre fewrige Kraͤften hinunter in das centrum terræ werffen/ nicht außgehen noch vermindern kan.
Deßgleichen wird auch das Hoͤlliſche Fewer/ wie vns die H. Schrifft lehret/ nicht außgehen oder verleſchen: darumb ſolche fewrige Berge/ wie ſchroͤcklich ſie auch bißweilen brennen/ keines von beyden oberzehlten Fewren ſeyn koͤnnen/ ſondern allein fuͤr ein materialiſch Fewer/ (welches ab- vnd zunehmen/ vnd auch in Mangelung der brennenden Matery/ gantz außleſchen vnd vergehen: jenes aber im geringſten nicht abgehen noch vermindern kan) ſoll gehalten werden:
Vnd auch gemeiniglich ſolche brennende Berge kein ſonderbahr hitzig/ ſondern nur allein ein dunckel vnd rauchendes Fewer machen/ doch wird auch das Erdreich etlich Meilen Wegs vmb die brennende Berge herumb gantz heiß/ alſo daß man nicht wohl ohne Verletzung der Fuͤſſe lang darauff ſtehen oder gehen kan.
Vnd die Waſſer/ welche daruͤber oder darauß lauffen/ gantz ſiedent heiß davon werden/ vnd ſehr nach Schwefel ſtincken/ deſſelben auch ein gut Theil mit ſich herauß fuͤhren. Aber auſſer ſolchen brennenden vnd rauchenden Bergen/ finden ſich auch bißweilen noch andere Loͤcher vnd Kluͤffte/ dabey ein groſſe Hitz/ vnd doch kein Flamm oder Rauch geſpuͤhret wird/ welches abermahln ein ander Arth von Fewer iſt/ wie vns dvnn ſolches die Berg-Chronicken weltlaͤufftig zu erkennen geben/ vnd neben andern vermeiden/ daß einmahl ſich ein Berg auſſgethan/ vnd ein groſſe Hitz darauß gangen ſey/ vnd nur deß Nachts gegen den Himmel angeleuchtet/ deß Tags aber man nichts als Hitze/ welche darauß gangen/ geſpuͤhret habe.
Daher ein curioſer Moͤnch einmahl emen Keſſel an eine eiſern Ketten gemacht/ vnd in das Loch/ da die Hitze herauß gangen/ geſencket habe/ in Meynung einen Keſſel voll geſchmoltzen Goldes (welches er ihm eingebildet darunter ſeyn muͤſte) herauß zuſchoͤpffen.
Jn deme aber der kupfferne Keſſel ſo tieff hinab kommen/ daß er das Fewer empfunden/ iſt er alſobald geſchmoltzen/ vnd der Moͤnch nur die Kerten wieder herauß gezogen/ darbey er aber ſolches nicht hat bewenden laſſen/ ſondern einen eiſern Keſſel an ein ſehr ſtarcke eiſerne Ketten gemacht/ auch auffs newe wieder in die Grube gelaſſen/ vnd ſein Heyl verſucht; in deine aber der eiſerne Keſſel ſo tieffhinunter kommen/ ſo iſt er von der Gewalt deß groſſen Fewers zerſchmoltzen/ vnd ſampt einem ſtuͤck Ketten hinunter in das Fewer gefallen/ vnd wegen ſolcher grewlichen Hitze in einem Augenblick gleich Stroh oder Holtz verbrandt/ vnd mit groſſem Krachen vnd Gethoͤn als ein Rauch oben wieder herauß gefahren/ vnd der Moͤnch mit groſſer Gefahr ſeines Lebens kaum davon kommen koͤnnen/ vnd das Gold darinn hat muͤſſen bleiben laſſen.
Was nun dieſes Fewer/ welches in einem Augenblick einen eiſern Keſſel vnd Ketten in einen Rauch verwandelt hat/ ſey geweſen/ iſt leichtlich zu erachten/ daß es nicht materialiſch/ weil es nicht geraucht/ ſondern vielmehr aſtraliſch geweſen ſeyn muͤſſe.
Daß das centraliſche vnd gehenniſche Fewer bißweilen durch Kluͤffte hoch her auff in die Berge ſteige/ dieſelben erwaͤrme/ vnd die Metallen darinn außbruͤthe vnd zeitige/ wiſſen die Bergleuthe wohl/ welche bißweilen ſo nah zu einem ſolchen warmen Schlund kommen/ wann ſie den Metallen nachgraben/ der ſo heiß iſt/ daß ſie wegen der Hitze nicht weiters fort koͤnnen/ ſondern das graben einſtellen muͤſſen.
Welche Hitze (ob ſchon bißweilen auch die Action der wachſenden mineraliſchen Geſchlechten ein groſſe Hitze verurſachet/ gleichwohl mehr entheils) von dem centraliſchen Fewer/ vnd das centraliſche Fewer von den aſtris wie oben geſagt/ ſeinen Vrſprung hat.
Wie vnd auff was Weiſe aber die aſtra das centraliſche Fewer/ vnd das centraliſche Fewer die Mineralien vnd Metallen gebaͤhre/ will ich auffs kuͤrtzeſte es moͤglich iſt/ den vnwiſſenden offenbahren.
Vnd verhaͤlt ſich alſo damit.
Das die Elementen anfaͤnglich in Erſchaffung der Welt auß einem vermiſchten Chaos ihren Anfang genommen/ vnd jedwederm von Gott ſeine gebuͤhrende Stelle zugeeygnet/ vnd ſein Ambt zuverrichten befohlen ſey/ leſen wir bey Moſi im Buch Geneſis am erſten Capitel.
Wie aber hernachmahls dieſelbe biß hieherzu durch eine immerwaͤrende circulation erhalten/ vnd alles auß denſelben generiret vnd gebohren worden/ lehret vns die natuͤrliche Philoſophia: Alſo daß es nicht noͤtig allhier weitlaͤufftig davon zu diſcuriren; ſondern allein mein Vorhaben iſt/ auffs kuͤrtzeſte/ ſo viel mir bewuſt/ von Vrſprung vnd Gebaͤhrung der Metallen zu handlen; nemblich wie durch dieſelbe das Metalliſche Geſchlecht ſeinen Anfang/ Fortgang oder Verinehrung/ vnd hernach wann ſie auffs hoͤchſte kommen/ wieder ihren Vntergang haben vnd erlangen.
Kurtz zuvor hab ich bewieſen/ daß das oͤberſte Element Fewer/ als Sonn/ Mond vnd alle Sterne ihre vnſichtbare Kraͤfften vnd fewrige radios in das centrum terræ ſenckẽ ſich daſelbſt ſamblen/ vñ eine grauſame vñ vnglanbliche Hitze verurſachen; vnd auch daſelbſt nicht bleiben/ ſonde n wieder zu ruͤck brellen/ vnd ſich in dem gantzen Erdboden zerbreiten vnd außtheilen/ vnd denſelben mit vielen wunderbarlichen Gewaͤchſen (welche von den Philoſophis Mineralien genennet) ſchwaͤngern/ auch ſolche außbruͤten vnd in mancherley Metalliſche Geſtalten zeitigen vnd formiren.
Aber wie oder auff was Weiſe ſolches geſchehe/ ſoll allhier kuͤrtzlich offenbahret werden.
Ein jedweder geiſtlich Weſen/ von welchem corpore es herkomme/ iſt vnſichtlich/ vnbegreiſlich/ vnd kan auß ihme allein nichts anders werden/ ſondern muß ein Geiſt ſeyn vnd bleiben/ ſo lang biß daß ihm ein ſubjectum begegne/ darein er ſich ſetzen/ vereinigen/ vnd durch Huͤlff deſſelb gen wieder corporaliſch werden moͤge:
Vnd nach dem der Geiſt vnd ſubjectum rein/ nach dem auch corpora darauß werden.
Vnd iſt gleichſam der Geiſt an ſtatt deß Saamens/ vnd das ſubjectum an ſtatt der Erden oder Mutter/ in welcher der Saame oder Geiſt zu einem begreiflichen Weſen/ nach ſeiner Art vnd Geſtalt/ außgebruͤtet vnd gezettiget wird.
Vnd iſt zu wiſſen/ daß es mit der Empfaͤngnuͤß vnd Gebaͤhrung der Metallen viel ein andere Beſchaffenheit habe/ als mit oder bey Empfaͤngnuͤß vnd Gebaͤhrung der vegetabilien vnd animalien:
dann gleich wie faſt bey allen vegetabiliſchen Gewaͤchſen/ wann ſie zu ihrer Vollkommenheit kommen/ die Natur einen Saamen/ zu weiterm Vnterhalt vnd Fortpflantzung/ als das edelſte Theil derſelben herfuͤr bringt/ welcher Saame/ wann das Kraut verwelcket/ vnd den Winter verfaulet/ ſolcher Natur iſt/ wann er gegen den kuͤnfftigen Sommer in ein bequem Erdreich geworffen/ er ſich darauß vermehre/ vnd wieder in ein ſolch Kraut/ deme in allem gleich/ darauß er worden iſt/ wachſe vnd herfuͤr komme; alſo daß allezeit wieder ein Saame zur Fortpflantzung deſſelben Krauts erhalten bleibet.
Vnd ob ſchon auch etliche Kraͤuter ſich nicht durch den Saamen/ ſondern durch ihre Wurtzel fortpflantzen/ ſo ſind doch derſelben ſehr wenig/ vnd wird alſo die Wurtzel fuͤr den Saamen genommen vnd verſtanden.
Wann aber bißweilen auch Kraͤũter auß einer Erden/ darinn kein Saame noch Wurtzel gelegt worden/ herfuͤr wachſen/ ſo geſchiehet daſſelbe auß Eygenſchafft der Elementen; welche noch Macht haben auß eygener Krafft die leere Erden zu ſchwaͤngern/ vnd auß ihr Kraͤuter herfuͤr zu bringen; Gleich- wie ſie auch dieſelbe von Anfang der Welt durch ſolche Weiß gezeuget vnd herfuͤr gebracht hat.
Ebener Maſſen haben auch die animalien zweyerley Herkommen/ als erſtlich ihren angebohrnen Saamen/ dardurch ſie fortgepflantzet werden/ vnd gleichwol auch viel kleine Gethierlein durch die Putrefaction ohne Saamen/ vnd allein durch Wirckung der Elementen/ gleich von den vegetabilien geſagt/ herfuͤr kommen.
Welche zweyerley Weiß bey Gebaͤhrung der Metallen auch gefunden wird; Nemlich die erſte allgemeine Schwaͤngerung/ welche im Anfang der Welt durch die Aſtra geſchehen; die andere aber, welche noch taͤglich geſchiehet.
Vnd gleich wie die allererſte Gebaͤhrung der vegetabilien vnd animalien viel maͤchtiger vnd groͤſſer zu achten/ als die noch taͤgliche accidentaliſche/ alſo auch die mineraliſche:
Vnd gleich wie vnter den vegetabilien immer eins leichter vnd geſchwinder zu ſeiner Vollkommenheit kompt/ vnd auch wieder vergehet/ als das ander; alſo auch die Metallen vnd Mineralien/ vnd je geſchwinder ſie kommen/ je balder ſie auch wieder vntergehen/ & contra.
Vnd gleichwie ein verſtaͤndiges vnd bewegliches animale tauſendmahl edler vnd beſtaͤndiger iſt/ als ein vegetabile; Alſo auch ein minerale, wegen ſeiner Beſtaͤndigkeit/ tauſendmahl edler als ein animale (wann es kein vnſterbliche Seele hat) zu rechnen iſt.
Vnd wann durch die prædeſtinirte Zeit die vegetabilien, animalien vnd mineralien wieder vergehen vnd zu nicht werden/ ſo ziehet ein jedweder elementum das ſeine/ was von ihm geweſen/ wieder zu ſich/ als nemblich die aſtra ziehen den ſpiritum, vnd die Erde behaͤlt das corpus, welches ſie zuvor geben hatte; vnd gehen alſo die principia wieder zu ihren principiis, davon ſie erſtlich herkommen ſeyn/ vnd geſchiehet alſo ein immerwaͤhrendes Sterben vnd Wiedergebaͤhren aller Dinge/ wie vns die tagliche Erfahrung lehret.
Jch rede aber allhier auß der natuͤrlichen Philoſophia/ vnd will deß Menſchen vnſterbliche Seele/ welche ihm von Gott eingeſencket/ mit dieſem meinem diſcurs nicht vermenget haben/ ſondern gern geſtehen/ daß dieſelbe/ als etwas Goͤttlichs/ mit der ewigen Goͤttlichen Vnſterblichkeit Gemeinſchafft habe/ vnd derentwegen vom Herkommen vnd wieder Vntergang oder Sterben anderer Creaturen billich zu vnterſcheiden.
Vnd gleich wie alles von-vnd auß den Elementen herkompt/ alſo es auch wiederum b nach der Zertrennung vnd Abſterben ſeiner principien dahin gehet/ vnd endlich mit denſelben gaͤntzlich ver geben wird; allein die Seele deß Menſchen/ weil ſie von Gott kompt/ wieder von GOtt gezogen/ vnd ewig ſeyn kan.
Sonſt aber uͤbertreffen die Metalle wegen ihrer Edelkeit vnd Beſtaͤndigkeit/ alle Creaturen die jemahl von den Elementen herkommen.
Wie dann zuſehen/ was bald kompt/ auch bald wieder vergehet/ vnd deſto vnbeſtaͤndiger iſt/ die vegetabilien vnd animalien kommen bald/ vnd vergehen auch bald; hergegen die Metallen kommen langſam/ vnd vergehen auch langſam.
Derohalben in den dreyen Reichen/ als vegetabiliſch/ animaliſch- vnd mineraliſchem/ die Metallen am beſtaͤndigſten vnd herrlichſten zu achten.
Moͤchte jemand ſagen/ du haͤltſt gewaltig viel von den Metallen vnd macheſt viel darauß/ ſo halte ich doch die animalien fuͤr edler/ weil ſie ſich bewegen/ vnd dem Menſchen am gleicheſten ſeyn.
Das macht allein/ weil du nicht weiſt/ was vegetabilien, animalien vnd mineralien ſeyn; ſo ches zu berichten/ dient dieſes: nemblich daß der gantze Erdboden anders nichts iſt/ als ein groſſes Thier/ wie er dann von den alten vnd juͤngern philoſophis allzeit magnum animal iſt genennet worden; vnd hat ſolches groſſe Thier/ welches auch macrocoſmus genennet/ eine Vergleichung mit dem Menſchen oder microcoſmo; Dann alles was in dem Menſchen oder kleinen Welt befunden/ laͤſt ſich auch in der groſſen Welt ſehen/ welches allbereit von vielen Philoſophis iſt bewieſen/ vnd nicht noͤtig weiters ſich darmit auff zuhalten.
Nur allein dieſes/ welches zu meinem propoſito dienet/ allhier nicht habe vorbey gehen ſollen: Nemblich/ wann der Erdboden ein groſſes Thier iſt/ vnd ſich mit dem Menſchen ſoll laſſen vergleichen/ ſo muß er auch lebend vnd beweglich ſeyn/ Thiers Eygenſchafften haben/ oder ihm gleich ſeyn; Jn einem Menſchen befinden ſich erſtlich ſieben Haupt-Glieder; Als Hertz/ Hirn/ Leber/ Lung/ ꝛc. auch Blut vnd Senadern/ harte vnd weiche Bein/ vnd auch vielerhand muſculen vnd ligamenten, wie die Anatomia ſolches außweiſet vnd vns fuͤr Augen legt; außwendig iſt er mit Haar bewachſen/ darinn ſich kleine Thierlein/ als Laͤuß vnd Floͤhe auffhalten; welche Glieder dann in dem Erdboden (wann er ein groſſes Thier ſeyn ſoll) ebener maſſen ſeyn muͤſſen/ welches genugſam zu beweiſen/ vnd ſchon von vielen bewieſen iſt/ derentwegen allhier uͤbergangen/ ſondern allein gezeiget wird/ was die vegetabilien vnd animalien gegen die Metallen zuver gleichen ſeyn.
Welcher Menſch ſolte das nicht wollen glauben/ daß das edeiſte Gebluͤt/ welches ſich in den Adern deß Menſchen auffhaͤlt/ vnd ſein Leben darinn beſtehet/ den Haaren auſſen an dem Leib/ vnd dem Vngezieffer/ als Laͤuß vnd Floͤhen/ welche ſich darinn auffhalten/ nicht ſolte vorzuziehen ſeyn?
Alſo auch niemand laͤugnen kan/ daß die Metallen/ als der edelſte Theil deß Erdbodens von dem lebendigen Hertzen/ deß centraliſchen Fewers ſeinen Vhrſprung nehmende/ nicht edler vnd beſſer als das Holtz vnd Geſtraͤuch mit allen vegetabiliſchen Gewaͤchſen/ darinn alles Gethier wohnet/ ſeyn muͤſſen.
Dann das centraliſche Fewer in dem Erdboden/ welches von dem oͤbern Geſtirn hinunter gewircket vnd angezuͤndet wird/ iſt wie das Hertz in einem Thier zu rechnen/ welches auch allzeit warm iſt/ vnd durch ſeine warme vnd lebendig machende ſpiritus den gantzen Leib erhaͤlt; Vnd gleich wie ſich in einem Thier das Blut in Adern durch den gantzen Leib hin vnd her außtheilet/ ſolchen zu erhalten: Alſo auch die Metallen in der Erden:
Dann wann das centraliſche Hertz- Fewer in der Erden nicht ſolche kraͤfftige warme Geiſter von ſich gebe/ vnd den Erdboden darmit erwaͤrmete/ ſo wuͤrde alles todt vnd vnfruchtbar ſeyn/ vnd gantz nichts drauff wachſen koͤnnen; Nun aber ſolches geſchiehet/ ſo iſt die Erde fruchtbar/ vnd bringet Baͤume vnd Hecken/ Kraut vnd Graß/ zu Erhaltung der Thier/ reichlich herfuͤr; vnd ſind alſo die vegetabilia, mit all den Thieren/ welche ſich darvon nehren/ nur dem euſſerſten vnd geringſten Theil deß groſſen Thiers oder gantzen Erdbodens/ die Metallen aber dem beſten Gebluͤt deſſelben/ zuvergleichen:
Dann eben alſo vnd auff ſolche Geſtalt/ wie die Blut-Adern in deß Menſchen Leib ſich außtheilen/ zu vnterſt einen dicken Stam̃ haben/ von welchem andere Staͤmme neben auß gehen/ welche duͤnner ſeyn/ vnd wieder duͤnnere von ſich geben/ vnd alſo biß zu den allerkleineſten Sproͤßlein oder Aederlein einem Baum gleich ſich zerſpreiten vnd außtheilen; alſo auch die Metallen in der Erden thun:
Dann nach dem die ſyderiſche Kraͤfften von oben herab durch den gantzen Erdboden vnſichtbarer Weiſe biß zu dem centro kommen/ vnd wegen der grawſamen Hitze daſelbſten nicht bleiben koͤnnen/ brellen ſie zuruͤck/ vnd gehen auß dem leeren Ort/ da nichts ruhen oder bleiben kan/ in die circumferentz/ vnd machen daſelbſt auß einer bequemen Feuchtigkeit ein ſolidum vnd compactum corpus metallicum, auß welchem dann vnzehlich viel Gewaͤchſe/ den Blut-Adern oder Baͤumen gleich/ rings herumb außſchieſſen/ fortwachſen vnd ſich durch den gantzen Erdboden außbreiten/ alſo daß auch die euſſerſte Gipffel ſolcher Metalliſchen Baͤumen oder Gewaͤchſen bißweilen biß in das oͤberſte Theil der Erden ſich erſtrecken/ da ſie ſich dann den Menſchen offenbahren/ ſonderlich wann bißweilen an einem Gebirg ein groſſer Waſſer guß einfallt/ die Erden weg ſchwemmet/ vnd alſo die Adern deß feſten vnd harten Metalls dardurch entbloͤſt vnd dem Menſchlichen Geſchlecht zum beſten offenbahr werden; wiewohl ſich ſonſt die metalliſchen Gaͤnge auch auff viel andere Wege offenbahren vnd an Tag geben/ als nemblich durch groſſe Fewerbrunſt/ wann vngefehr durch vnachtſame Hirten ein Wald in den Brand kompt/ vnd dardurch der Erdboden wegen der groſſen Hitze ſich auffthut/ vnda das geſchmoltzene Metall herauß flieſſer vnd ſich offenbahret Es oͤffnet ſich auch gar offt die Erde durch ſtarcke Erdbeben/ vnd verraͤth das Metall.
Auch findet man die Metalliſchen Gaͤnge vnd Adern bißweilen wann man tieffe Keller vnd Brunnen graͤbet; vnd wird vielmahl auch das Metall auff dem Feld mit dem Pflug außgegraben/ vnd dardurch die Gaͤnge bekandt gemacht; es ſchlaͤgt bißweilen auch der Blitz in die Erden/ vnd macht die Gaͤnge offenbahr; wie dann auch die ſtarckflieſſende Baͤch vnd Fluͤſſe zum oͤfftern die Erden vnd Sand hinweg fuͤhren/ vnd die Adern oder Gaͤnge der Metallen entbloͤſſen/ welche man an den Vfern vnd Geſtaden derſelben Fluͤſſen findet/ vnd dem Metall nach zugraben Vrſach hat.
Es haben auch die Thier offt Metallen verrathen/ entweder daß ein Pferd mit ſeinen Fuͤſſen die Erden von dem Gang geſtampffet vnd offenbahret hat/ wie auff dem Rammelsberg zu Goßlar geſchehen; die Schwein haben mit ihren Ruͤſſeln/ da ſie den Eycheln in dem Wald nachgeſucht/ Gaͤnge eroͤffnet.
Es waͤchſet auch bißweilen das Metall gediegen/ als ein Zinn auß der Erden uͤber ſich in die Lufft hinein/ vnd wird alſo gefunden; Wie dann auff ſolche Weiß das reiche Silber-Bergwerck auff dem Kuttenberg in Boͤhmen durch einen Moͤnch an Tag kommen/ welcher in dem Wald ſpatzieren gangen/ vnd geſehen daſz ein Zein Silber aus der Erden gewachſen/ er aber alſobald ſeine Kutten ausgezodaruͤber gedecket/ hinein ins Kloſter gangen/ vnd es angezeiget hat.
Starcke Sturmwinde werffen auch bißweilen groſſe Baͤume vmb/ reiſſen dieſelbe mit der Wurtzel aus/ vnd offenbahren Gaͤnge.
Jns gemein aber verrathen ſich die Gaͤnge durch die Witterung/ wann nemblich bey Nacht dieſelbe ſich von der warmen Lufft entzuͤndet/ vnd einen Streich hinaus laufft/ als ein blaw Fewer.
Auch kan man leichtlich mercken/ wann die Gaͤnge der Metallen nicht gar zu tieff liegen/ wo ſie hinſtreichen/ wann man Achrung darauf gibt; Dann wann ſolche ſeyn/ gebẽ ſie ſtaͤtig einen hitzigẽ ſnlphuriſchẽ Dunſt vnd Bradẽ von ſich/ dardurch nit allein das Gras/ welches auff ſolchen Gaͤngẽ waͤchſet/ kleiner vñ magerer bleibt als ſonſt/ ſõdern es wachſẽ auch die Baͤume nit groſz/ bleibẽ kurtz laſſen die Aeſt vnd Zweige vnterſich hangẽ/ haben magere vñ bleichere Blaͤtter als andere ihres gleichen/ welche nicht auff den Gaͤngen wachſen.
Auch mercket man wo Gaͤnge ſeyn/ wann der Thaw/ Reiff oder Schnee eher abgehet/ als an einem andern Ort; welches dann allein von den warmen Duͤnſten/ die von den Gaͤngen ſteigen/ verurſachet wird.
Auff ſolche vnd dergleichen viel andere Weiſen werden die Metallen gefunden.
Daß aber viele darfuͤr halten/ man koͤnne dieſelbe durch die Haͤſeler-Ruhten finden/ iſt betrieglich/ vnd gehet nicht veſt; wie ich dann ſolches vielmal geſehen vnd erfahren habe.
Dieſes aber laß ich eine Kunſt ſeyn/ wann man zu gewiſſer conſtellation die Metallen weiß im Feuer zu conjungiren vnd zuſammen zu ſchmeltzen/ vnd ein Electrum drauß zu machen/ vnd auß ſolchem Electro eine Kugel gieſſet/ welche in der Mitten ein Loch habe/ in welches man ein ſchwancke haͤſelere von einem Jahr gewachſene Ruhten/ die keine Zacken habe/ hinein ſtecken moͤge/ vnd alſo dieſelbe recht vorſich vnd hinaußgeſtrecket gehalten/ damit an ſolche Oerter/ da Metallen vermuhtet werden/ fortgehe/ vnd achtung drauff habe/ wann ſich die Ruhte biege/ vnd die metalliſche Kugel ſich nach der Erden neige/ da dann gewißlich Metallen ſeyn muͤſſen/ vnd man nicht vergeblich eingraben darff.
Vnd geht dieſe Prob auß einem rechten natuͤrlichen vnd vnfehlbaren Philoſophiſchen Grunde/ derentwegen ſie andern Kuͤnſten/ Metallen zu ſuchen/ weit vorzuziehen iſt; vnd darff ſich niemand daruͤber verwundern/ es ſind vns noch gar viel Dinge verborgen/ die wir nicht wiſſen.
Wer kan eigentlich anzeigen/ warumb der Magnet das Eiſen an ſich ziehe/ vnd ein warmgemachter Succinum Stroh/ Gras/ Faͤden/ vnd andere vegetabiliſche Dinge?
Der gantze Erdboden iſt voll vnergruͤndlicher Wunderwerck vnd Geheimnuͤſſen Gottes/ darauff man achtung geben ſolte.
Was nun die Vrſach ſey/ daß ſo vielerley Art der Metallen gefunden/ da keines dem andern gleich iſt/ ſeynd bey den Philoſophis vnterſchiedliche opiniones.
Der mehrer Theil derſelben ſtatuiren/ als wann der Metallen nur ſieben/ in Gezahl von den ſieben Planeten/ gezeuget oder generiret wuͤrden; als das Bley von dem Saturno, das Zin von Jove, das Eiſen von Marte, das Gold von der Sonnen/ das Kupffer von der Venere, das Queckſilber von Mercurio, das Silber von dem Mond; welches aber nach meiner Meynung nicht wol ſeyn kan:
Dann/ wie ſolte eben die Sonn/ der Mond oder ein ander Planet/ einen ſonderbaren Ort in der Erden ſuchen/ vnd ſeinen Saamen dahin werffen/ vnd nach ſeiner Art ein Metall gebaͤren/ da man doch ſiehet/ daß nimmer ein Metall allein auß der Erden gegraben wird/ ſondern allzeit mit andern vermiſcht iſt:
dann nimmer ein Bley gefunden/ welches nicht Silber halten ſolte/ doch eines mehr als das ander.
Auch wird kein Zin gegraben oder gewaſchen/ welches kein Silber oder Gold haͤlt.
Deßgleichen fuͤhret auch alles Kupffer vnd Eiſen Silber bey ſich/ vnd etlichs auch viel Gold/ welches aber die Bergleut ſelten erfahren oder glauben.
Auch findet man nimmer das Gold ohne Silber oder Kupffer/ vnd das Silber ſelten ohne Gold vnd andere Metallen.
Wann dann dein alſo waͤre/ daß ein jedweder Planet ſein eigen Metall generirte/ wie kom̃t dann das ander darzu?
Vnd dieſes von ſolchen Metallen geredet/ welche entweder in dem Gebirg gangweis allein fortſtreichen/ oder koͤrnerweis in der Erden vnd Sand/ ſo wol gediegen als mit Stein vermiſcht/ zerſtreuet gefunden/ vnd heraußgewaſchen werden; vnd dieſe nicht darmit verſtanden/ welche bißweilen als zwey oder dreyerley Metallen in ihren eigenen Gaͤngen nebeneinander hergehen/ ſich miteinander ſchleppen/ wie es die Berg-Leute nennen/ oder uͤberwerffen/ creutzweis uͤbereinander hinſtreichen/ vnd auch zuzeiten zuſammen fallen/ vnd einen Gang machen/ auch ſich wieder voneinander thun/ vnd in viel kleine Adern außſpreiten vnd vertheilen; welches/ ſo es alſo waͤre/ daß ein jedweder Planet ſein beſonder Metall generirte/ er auch ohne zweiffel einen beſondern Ort darzu erwehlen/ vnd nicht leiden wuͤrde/ daß ihm ein anderer in ſein Neſt kaͤme/ vnd ſein Vorhaben verhinderte- Vnd wann man ja darbey bleiben wolte/ daß ein jedweder Planet ſein eigen Metall gebaͤren thaͤte/ welchem Stern ſolte man dann dem Wißmut/ Kobolt/ Antimonio vnd Zinck zueignen? welche von der Zahl der Metallen vnbillich außgeſtoſſen/ vnd doch mehr als der Mercurius metalliſch ſind/ vnd ſich auch mit andern Metallen laſſen gieſſen vnd verarbeiten/ welches auch der Mercurius nicht thut.
Vnd findet man etliche Metallen allein gangweis/ als das Bley vnd Silber; das Gold aber wird an vielen Orten gediegen oder geſchmeidig/ von allem Berg abgeſaͤubert/ rein auß dem Sand gewaſchen/ doch nimmer ohne Silber oder Kupffer:
Zin vnd Eiſen aber wird auch auß dem Sand vnd Erden koͤrnerweis gewaſchen vnd geſamlet/ aber niemaln fein oder gediegen/ ſondern mit einem Stein vermenget; vnd geben ſolche Koͤrner das beſte Zin/ welches Seiffenzin genennet wird/ vnd gemeiniglich auch mehr Gold haͤlt/ als ein anders/ welches auß den Gaͤngen gegraben iſt/ weil in dem waſchen deß koͤrnichten Zwitters oder Zin-Kraupen auch Granaten/ die Gold halten/ beykommen/ vnd mit vnter das Zin geſchmeltzt werden: deßgleichen geben auch ſolche Eiſenkoͤrner das geſchmeidigſte Eiſen Den Mercurium findet man ſo wol lauffend/ als in einem rohten Stein/ von welchem mandenſelben außtreiben vnd lebendig machen muß.
Kupffer wird bißweilen auch in kleinen Kraͤuplein als ein wuͤrfflichter Kies gefunden.
Sonſten wachſen alle Metallen in Kluͤfften vnd Gaͤngen in dem Gebirg/ welche man mit groſſer Muͤhe/ Koſten vnd Lebensgefahr heraußgraben/ vnd von ihrem Berg durch bauchen/ waſchen vnd ſchmeltzen rein oder geſchmeidig machen muß.
Wie aber ein jedweder Metall erkennet/ probiret/ auß dem Gebirg gegraben/ gebaucht/ gewaſchen/ geſchmoltzen/ geſeigert/ oder von ſeinem Zuſatz geſchieden wird/ iſt bey den alten vnd beruͤhmten Bergmaͤnnern Georgio Agricola vnd Lazaro Erckern weitlaͤuftig beſchrieben.
Bleibe derhalben darbey/ vnd ſage/ daß alle Metallen/ vnd halbe Metallen oder Mineralien ihren Vrſprung allein auß einem Samen oder Wurtzel haben/ vnd ihre vnterſchiedliche Arten vnd Geſtalten allein accidentaliter verurſachet werden:
Dann/ wann die Aſtra ihre Kraͤffte zuſammen in das centrum terræ werffen/ ſo bleiben ſie nicht einſam/ ſondern gehen durch einander vermiſcht wieder zuruͤck in die Kluͤffte der Gebirge/ ſuchen einen Ort da ſie Ruhe haben/ vnd ein corpus an ſich nehmen moͤgen; finden ſie dann einen reinen vnd bequemen Ort/ ſo wird auch ein rein Metall generiret/ finden ſie aber einen vnreinen Ort/ ſo wird auch ein grob vnrein Metall:
vnd iſt ein ſolcher Ort/ da ſich die ſyderiſche Kraͤffte/ welche von dem centro terræ zuruͤck gehen/ hinbegeben/ einer Baͤrmutter eines Thiers zu vergleichen/ welche den Saamen von dem maͤnnlichen Theil empfaͤhet/ vnd ein corpus darauß formiret/ daſſelbe nehret/ vnd zur Vollkommenheit außbruͤtet vnd zeitiget:
Die aſtraliſche Geiſter aber ſind an ſtatt deß maͤnnlichen Saamens/ welcher durch zuthun einer feuchten Erden in den Kluͤfften/ als ſeiner matrice, angenommen/ geſpeiſet/ vnd in mancherley metalliſche Geſtalten vnd greiffliches Weſen/ nach Gelegenheit oder Reinigkeit deß Orts formiret werden: vnd werden alſo auß einem Saamen accidentaliter vielerley Geſtalten der Metallen generiret; welches auch darauß zu beweiſen/ weil in der Erden die Metallen/ wann ſie noch in ihrem Wachsthumb ligen/ von Zeit zu Zeit zeitiger werden/ vnd ſich je laͤnger je mehr verbeſſern vnd veredelern/ wie die taͤgliche Erfahrung genug lehret; vnd nicht allein in der Erden/ ſondern auch auß der Erden ſolche Verbeſſerung geſpuͤret wird.
Dann wann die Bergleut bißweilen ein vnzeitig Ertz/ als Wißmut/ Kobolt oder Zinck außgraben/ vnd auff Silber probiren/ vnd nichts finden/ ſagen ſie/ wir ſind zu fruͤh kommen/ legen daſſelbe hin in die Lufft/ vnd wann es uͤber ein Jahr oder etliche wieder probiret wird/ finden ſie viel Silber darinn.
Vnd wann der allgemeine metalliſche Saame allzeit ein reine vnd bequeine matricem fuͤnde/ vnd kein accidentaliſche Hindernuͤß darzukaͤme/ nichts anders dann Gold/ als die hoͤchſte Vollkommenheit der Metallen/ davon generiret wuͤrde; vnd daß der Natur intent ſey/ allzeit dasjenige/ was ſie angefangen/ zur perfection zu bringen/ das Gold aber nur allein darzu gelanget/ vnd alle andere Metallen imperfect geblieben/ aber gleichwol durch die gerechte Kunſt der Alchymia dahin zu bringen ſeyen/ wird im folgenden dritten Theil klaͤrlich bewieſen; Vnd wann ſolches nicht koͤnte bewieſen werden/ daß die vnvollkommene Metallen durch der Kunſt Geſchicklichkeit vnd Krafft deß Feuers zur perfection zu bringen/ ſo muͤſte man glauben/ daß ein jeder Metall ſeinen eigenen Saamen oder Planeten/ davon es generiret/ haben muͤſſe:
Dann/ ſo das gemeine Bley/ welches nach gemeiner Cupellen-Prob nur ein wenig Silber haͤlt/ durch zeitigmachende Salien in kurtzer digeſtion dahin gebracht werden/ daß es viel Silber/ vnd durch laͤngere digeſtion oder fixation auch Gold gebe/ welches doch zuvor nicht darinn geweſen/ ſo kan man genugſam ſehen/ daß die Natur nicht zu frieden/ daß der Saturnus alſo bleiben/ ſondern zu Silber vnd Gold hat werden ſollen; zu geſchweigen/ daß auch die andere vnvollkommene Metallen durch die digeſtion zu zeitigen/ daß ſie beſtaͤndig Silber vnd Gold geben; ſo koͤnnen auch die Halb-Metallen oder Mineralien/ als Antimonium, Kobolt/ Zinck/ Wißmut vnd dergleichen/ ebener maſſen figiret werden/ daß ſie gut vnd beſtaͤndig Gold vnd Silber auff der Cupellen hinderlaſſen/ welches alles im folgenden dritten Theil ſoll offenbaret werden.
Alſo ſieheft du/ daß es der Natur Schuld nicht/ daß ſo viel vnvollkommene Metallen gefunden/ ſondern daß es der accidentaliſchen Verhindernuͤß zuzuſchreiben ſey:
Dann/ ſo in den vnvollkommenen Metallen kein Gold in potentia waͤre/ wie ſolte es durch die Kunſt in actum koͤnnen gebracht werden?
Die Kunſt kan kein Gold oder Silber machen/ ſie kan aber der Natur zu huͤlff kommen/ die ſolches kan/ vnd auſſer der Erde ſolches ohne der Kunſt Huͤlffe nicht vermoͤchte.
Wann ein Gaͤrtner einen Sanmen oder Wurtzel eines Gewaͤchſes verdorren laͤſſt/ vnd nicht in die Erde ſteckt/ daß es zum wachſen komme/ ſo iſts nicht deß Saamens/ ſondern deß Gaͤrtners Schuld/ daß nichts darauß wird/ ſondern gegen der Natur Willen verderben muß.
Der Natur wil bißweilen geholffen ſeyn/ wie bey den vegetabiliſchen vnd animaliſchen Gewaͤchſen zu ſehen/ daß die Natur eben ſo begierig ſey auß den Mineralien vnd vnvollkommenen Metallen Gold zu machen/ als auß einem Kind einen alten Mann/ oder auß einer Nuß einen groſſen Baum; vnd wann ſolches nicht geſchiehet/ nicht ihr/ ſondern der zufaͤlligen Hindernuͤß die Schuld zu geben ſey.
Wil alſo hiermit bewieſen haben/ daß alle Metallen nur von einem Saamen oder Wurtzel herkommen/ vnd auch wieder in dieſelbe koͤnnen reduciret werden/ vnd daß die Mineralien den jungen erſt außgeſproſſenen vegetabiliſchen Sproͤßlein/ die imperfecte Metallen einem halbgewachſenen Kraut/ das Gold aber einem vollkommenen vnd von der Natur zum end-gebrachten Saamen oder Frucht zu vergleichen ſey.
Welches aber allein von der allgemeinen Zeugung oder Herkommen der Metallen zu verſtehen/ dadurch der groͤſſere Theil derſelben generiret worden/ vnd ihren Vrſprung in der Tieffe der Erden auß dem centraliſchen Saamen hernehmen/ in den Kluͤfften vnd Gaͤngen derſelben fortwachſen/ in vielerley Geſtalt erhaͤrten/ vnd durch groſſe Koſten/ Gefahr vnd Sorgen darauß muͤſſen gegraben werden.
Die andere generation aber geſchichet auff ein viel andere Weiſe/ nemlich auſſer dem centraliſchen vnd allgemeinen fortgepflantzten Saamen/ ſondern auff dem oͤberſten Theil der Erden/ durch Wirckung deß oͤbern Geſtirns/ dadurch der wenigſte Theil geboren wird: dann/ wie oben geſagt/ zweyerley Gebaͤrung der Vegetabilien vnd Animalien die Natur gebrauche/ alſo auch bey den Metallen zu verſtehen:
Die eine allzeit allgemein vnd bekandlich/ mercklich oder augenſcheinlich:
die ander aber ſelten vnd vnmercklich.
Die allgemeine bey den Vegetabilien durch Fortpflantzung ihres Saamens oder Wurtzel:
die andere durch influentz deß Geſtirns auffs neue durch Krafft der Elementen/ als nemlich/ wann man eine Quantitaͤt Regenwaſſer in einem Geſchirꝛ an die warme Sonn oder Lufft ſetzet/ vnd außtrucknen laͤſſet/ ſo bleibt eine Erde/ welche auß eigener Krafft/ ohne zuthuung eines Saamens/ ſo wol vielerley Gewaͤchſe der Vegetabilien/ als vnterſchiedene Thierlein/ Gewuͤrm vnd Fliegen herfuͤrbringt:
Welches auch mit Metallen geſchiehet/ nemlich/ wann die Sonne/ oder ein ander Geſtirn/ in eine feuchte Erde ſeine Krafft wircket/ ſo ſamlen ſich die aſtraliſche Kraͤffte darinn/ vnd werden corporaliſch/ vnd geben vnterſchiedliche Metallen vnd Mineralien/ nachdem die feuchte Erde oder Matrix rein oder vnrein geweſen iſt:
Dann das Waſſer iſt an ſtatt der Baͤrmutter/ vnd die Aſtra an ſtatt deß Vatters oder Saamens; wie dann auch im centro terræ, da alles trucken/ nicht muͤglich iſt Metallen zu wachſen/ ſondern allein weit vom centro, da Waſſer ſeyn/ welche die Erde befenchten/ darein ſich die centraliſche Geiſter begeben/ corporaliſch werden/ vnd zu einem Metall wachſen koͤnnen:
Dann ein truckener Geiſt kan ſich wegen ſeiner Subtilheit ſelber nicht coaguliren/ vnd zu einem corpore werden/ ſondern muß ein bequem Subjectum haben/ darein er ſich lege/ vnd davon ein corpus nehme; welches das Waſſer iſt:
So bald nun ein ſulphuriſcher Geiſt ſich mit dem Waſſer vermiſcht/ ſo iſt es kein gemein Waſſer/ ſondern allbereit ein Anfang metalliſcher Gebaͤrung/ vnd erlanget von den Philoſophis den Namen Mercurium, aber nicht ſolchen zu verſtehen/ welcher laufft vnd allbereit metalliſch iſt/ ſondern an Geſtalt eines viſcoſiſchen Waſſers/ von den Bergleuten Gur genant/ welcher/ ſo er in einem bequemen Ort ligt/ vnd mit gebuͤhrlicher centraliſcher Waͤrme vnd Feuchtigkeit erhalten/ in ein Metall durch lange Zeit geboren wird.
Vnd geſchiehet ſolche Empfaͤngnuͤß vnd Gebaͤrung der Metallen nicht allein durch die centraliſche vnd auffwarts ſteigende Geiſter in der Tieffe oder im Bauch der Erden: Sondern es geſchiehet auch dergleichen Empfaͤngnuͤß vnd Gebaͤrung in ſuperficie terræ, wann nemblichen das Geſtirn ſeine vnſichtbare Radios in eine zarte vnd fette Erden ſencket/ da ſie dann angenommen/ behalten vnd corporaliſch werden:
Dann das aſtraliſche Feuer am hoͤchſten Firmament nicht auffhoͤret ſeine Kraͤffte herunter in die Erde zu ſencken/ vnd dieſelbige mit vielerhand ſo wol vegetabiliſchen vnd animaliſchen/ als mineraliſchen Gewaͤchſen/ nachdem ſie eine Matricem antreffen/ ſchwaͤngert oder befruͤchtet:
Vnd ſolches nicht allein in der Erde/ welche am bequemſten zu metalliſcher Gebaͤrung/ ſondern auch in der Luft in den dicken.
Wolcken verrichtet; wie dann vielmal geſchehen/ daß auß der Lufft nicht allein mancherley kleine Thiere/ als Kaͤfer/ Raupen/ Froͤſche/ vnd andere dergleichen inſecten vnd Vngeziefer/ welche darinnen empfangen vnd außgebruͤtet worden/ hauffenweis mit einem Regen herunter auff die Erde gefallen:
Sondern man hat auch gewiſſe vnd glaubwuͤrdige Nachrichtung/ daß Steine/ faſt vnglaͤublicher Groͤſſe/ etliche Centner ſchwer/ wie auch Klumpen Eiſen/ in Geſtalt vieler auffeinander-gewachſener Tropffen/ welches ſich gleich wie ander Eiſen hat ſchmieden vnd arbeiten laſſen/ auß der Lufft gefallen.
Wie dann auch vielerley Art groſſe Cometen/ vnd andere feurige brennende Subſtantzen/ ſich in der Lufft verſamlen/ entzuͤnden/ vnd ſo lang die brennende Materi waͤhret/ fortbrennen/ vnd darnach außleſchen/ vnd als ein gifftiger arſenicaliſcher Rauch herunterfallen/ vnd den Erdboden/ mit allem das darauff iſt/ vergifften; dadurch ſchaͤdliche Kranckheiten entſtehen/ vnd die Menſchen toͤdten.
Es iſt auch der Blitz vnd Donner anders nichts/ als ein ſubtiler Salpeter/ welcher/ wie auch die Steine/ die mit dem Knall herunterfallen/ in der Lufft geboren ſind.
Hierdurch iſt zu mercken/ daß nicht allein das centraliſche Feuer das innerſte Theil der Erden ſchwaͤngere/ vnd mit Metallen erfuͤlle/ ſondern es ſucht auch das aſtraliſche Feuer oben auff der Erden vnd gar in der Lufft ſeine Stelle/ Metallen zu gebaren/ doch nirgends bequemer/ als in den Adern oder Speluncken der Erden.
Daß aber vielerley Meynungen ſind wegen ſolcher Metallen/ welche nicht in der Tieffe der Erden in ihren beſondern Gaͤngen/ ſondern oben darauff in der Erden vnd Sand koͤrnerweis gefunden werden/ iſt mir nicht vnbekand/ vnd wird von vielen falſch davon geurtheilt:
Dann der mehrer Theil meynet/ daß ſolches Gold/ welches an den Vfern der Refieren gefunden vnd darauß gewaſchen wird/ nicht daſelbſt gewachſen/ ſondern auß dem Gebirg durch die ſtarcke Waſſerquellen von den Goldgaͤngen abgeriſſen/ vnd alſo heraußgefuͤhret worden; welches zwar ſeyn koͤnte/ dieweil zu zeiten auß dem Gebirg durch Waſſerquellen kleine Goldflitzen heraußgefuͤhret/ vnd mit rauhen Haͤuten der Thiere/ darein ſich das Gold gehaͤnget/ auffgefangen vnd geſamlet worden: daß aber alles Gold/ ſo in den Baͤchen oder Fluͤſſen gefunden wird/ alſo durch die Brunnen auß dem Gebirge ſolte geriſſen werden/ kan nicht ſeyn/ ſondern iſt daſelbſt generiret/ dann man bißweilen Gold waͤſchet an einem lauffenden Waſſer da doch weit davon kein Bach oder Brunnquell darein faͤllt/ welche das Gold dahin fuͤhrete.
Auch waͤſcht man Gold in hohem Gebirg auß der Erden vnd Sand/ da niemaln Brunnen geweſen ſind; wie dann auch faſt alles Gold/ ſo von der Hollaͤndiſchen Oſt-Jndiſchen Compagnia jaͤhrlichs zu viel hundert oder tauſend Marcken von den Jndianern erkaufft/ oder gegen andere Waaren oder Manufacturen vertauſchet/ zu vns herauß gebracht wird/ nicht in Brunnen oder Fluͤſſen/ ſondern mehrentheils auff hohen vnd vom Waſſer erhabenen truckenen Orten im Sand geſamlet wird.
Wie dann auch bey vns in Deutſchland dergleichen guͤldiſche auff der Hoͤhe vom Waſſer abgelegene Wercke geweſen/ da man die Erde herunter zu den Baͤchen fuͤhren/ vnd das Gold darauß hat waſchen muͤſſen.
Vnd noch heutiges tags bey den Zin-Seiffenwercken/ da die Zin-Kraupen oder koͤrnichter Zwitter gewaſchen wird/ welche nicht in der Tieffe/ ſondern ſich vmb das Gebirge herumbſchlingen/ auch Goldkoͤrner gefunden/ vnd mit vnter das Zin geſchmeltzet werden; daher ſolches Seiffenzin gemeiniglich ſehr reich von Gold pflegt zu ſeyn/ wie ich ſolches vielmal erfahren/ vnd in der Prob befunden habe.
Die Vrſach aber/ daß man eher Gold an den Baͤchen vnd Fluͤſſen findet/ iſt allein dieſe/ weil die Fluͤſſe/ wann ſie ſtarck lauffen/ den leichten Sand wegfuͤhren/ vnd die Goldkoͤrner/ welche ſchwerer ſind/ ligen laſſen/ alſo/ daß man deſto leichter den uͤbrigen Sand darvon waſchen/ vnd das Gold in die Enge bringen kan.
Es iſt auch gemeiniglich ſolches Waſchgold/ wie es bey vns Deutſchen am Rhein vnd andern Fluͤſſen gewaſchen wird/ nicht fein/ ſondern mit Silber vnd Kupffer vermiſcht/ vnd auch nicht allzeit gediegen in Geſtalt eines Metalls/ ſondern als ein ſchwartz vnd ſchweres kieſiches Gemuͤlm/ welches/ ſo ihm in dem ſchmeltzen ſein verbrennlicher Sulphur angezuͤndet vnd weggetrieben wird/ ſeine Goldfarb vnd Geſchmeidigkeit erſt erlanget:
Dasjenige Waſchgold aber/ welches auß Jndien zu vns gebracht/ wird gemeiniglich gediegen in Geſtalt kleiner vnd groſſer Koͤrner/ doch nicht fein/ ſondern immer an einem Ort hoͤher am Grad geſunden als am andern:
Wie ich dann bey einem Hollaͤndiſchen Kauffmann vnter ſolchem Walſchgold einmal ein Korn geſehen/ welches beynahe fein oder 24. Grad haltend geweſen/ vnd etliche Loht gewogen hat:
Jns gemein aber fallen die Koͤrner als ein mittelmaͤſſiger Sand in der Groͤſſe.
Sonſten wird das Hungariſche vnd Siebenbuͤrgiſche Waſchgold fuͤr das feineſte gehalten/ wie ich dann ſelber ſolches probiret/ vnd am Halt den Ducaten gleich gefunden.
Wil hiermit angezeiget haben/ daß nicht alles Gold in der Tieffe der Erden in den Kluͤften vnd Gaͤngen durch das centraliſche Feuer/ ſondern auch auff vnd in dem oͤberſten oder aͤuſſerſten Theil deß Erdbodens von dem obern Geſtirn gewircket werde; vnd nicht allein Gold/ ſondern auch andere Metallen oder Mineralien/ vnd inſonderheit Eiſen vnd Kupffer/ doch am allermeiſten Eiſen/ welches in vnd auſſer der Erden in runden oder eckichten klein vnd groſſen Stuͤcken ſchier allenthalben haͤuffig gefunden wird/ vnd ſind ſolche runde Eiſenſteine gemeiniglich guͤldiſch/ darauff man mercken ſolte/ wird aber nicht in acht genommen; wie dann auch alle Kißlingſteine/ die innwendig braun oder roht ſind/ Eiſen halten/ welches auch allezeit guͤldiſch befunden wird: dann Eiſen vnd Gold haben eine groſſe Gemeinſchafft/ vnd tragen eine ſonderbare Liebe zueinander/ dahinder ein groſſes Geheimnuͤß verborgen iſt/ davon im folgenden Dritten Theil mehrers ſoll gedacht werden.
Auff daß ichs aber den Vnglaubigen noch Deutſcher beweiſe/ daß auch die Metallen ohne den centraliſchen Saamen von oben herab in die feuchte Erde gewircket werden/ wird dieſes Exempel zu dienen:
An naſſen vnd feuchten Orten/ da es nimmer trucken wird/ hat das obere Geſtirn ein gut Subjectum, Metallen darinn zu wircken/ wie zu ſehen in Holland/ da man Jaͤhrlich ein beſondere Erde/ welche an ſtatt deß Holtzes zum brennen gebraucht/ vnd Turff genennet wird/ außgraͤbet; daß dieſelbe neben dem Schwefel auch Arſenicum, Eiſen vnd Kupffer haͤlt/ doch nicht ein jedwedere/ ſondern nur dieſe/ welche an den tieffeſten Suͤmpffen gegraben/ vnd Backert genant wird; Andere aber/ welche ſie fœn nennen/ haͤlt ſelten etwas anders als Schwefel vnd ſehr wenig Arſenici; jene aber ſehr viel Sulphuris vnd Arſenici, alſo daß es auch ſehr vngeſund iſt denen/ welche ſolches Feuer nicht gewohnet/ ſich dabey zu waͤrmen.
Vnd wiewol ſolche Erdenbißweilen 20. 30. oder 40. Fuͤß tieff liget/ ſo graben ſie dieſelbe doch nicht tieffer/ als ohngefehr 5. 6. oder auffs hoͤchſte 10. Fuͤß tieff/ alleinderentwegen/ weil tieffer hinein ſolche Erde keinen Sulphur haͤlt/ vnd nicht brennen wil.
Vnd wann ſie bißweilen mir groſſen darzu gemachten Boͤhrern/ den Turff zu probiren/ oder die Tieffe deß Moraſts zu meſſen/ vnd einen veſten Sandgrund zu ſuchen/ die Erde biß auff den Sand durchbohren/ vnd alſo mit dem hoolen Boͤhrer die Erden heraußziehen/ ſo befindet man/ daß je tieffer hinein/ oder je naͤher hinunter zu dem Sand/ je weniger Sulphur ſich in der Erden erzeiget/ vnd zu vnterſt gar keiner.
Darauß zu ſehen/ daß ſolcher Sulphur, Arſenic, oder Mineral, welches die Erde fuͤhret/ nicht von vnten/ ſondern von oben herab ſeinen Vrſprung vnd Herkommen habe: aber wenig Metallen in der Naͤhe oder Aeuſſerſtem/ vnd viel in dem innerſten Theil der Erden geboren werden:
dann derſelben Saame viel maͤchtiger in der Tieffe als cir cumferentz befunden wird/ weil die aſtraliſche Kraͤffte immerfort nach dem centro eilen/ vnd weil ſie nicht weiters koͤnnen/ daſelbſt durch einander ſtreiten/ ſich aͤngſtigen/ vnd eine gewaltige Hitze verurſachen/ durch welcher Zuruͤckgehung der gantze Erdboden erwaͤrmet/ vnd mit vielerhand mineraliſchen Gewaͤchſen geſchwaͤngert wird.
Alſo vnd auff dieſt Weiſe werden alle Mineralien vnd Metallen/ ſo wol in der Tieffe als circumferentz der Erden/ durch einen gantz ſubtilen aſtraliſchen Saamen/ durch Huͤlffe einer bequemen Fenchtigkeit/ darinn der Saame corporaliſch wird/ geboren.
Vnd darff ſich niemand verwundern/ daß auß einem vnbegreifflichen vnd gantz ſubtilen/ warmen Dunſt/ wann er ſich mit einer Feuchte conjungiret/ Metallen ſollen geboren werden Die Metallen fallen nicht vom Himmel herunter/ als ein Stein von eines Hauſes Tach/ ſie kommen geiſtlich/ vnd werden durch Huͤlffe deß Waſſers in einem bequemen Ort der Erden erſt corporaliſch/ vnd nehmen ihr pondus oder Schwere auß der Erden/ gleich wie auch alle vegetabiliſche vnd animaliſche Saamen nur die Geſtalt/ Wachsthumb vnd Leben/ vnd nicht das corpus geben/ welches bekand genug iſt.
Falſch aber vnd vntuͤchtig iſt deren Fundament/ welche ſtatuiren/ daß die Metallen ihren Anfang vom Mercurio vnd Sulphure haben/ vnd den gemeinen vnd bekanden lauffen den Mercurium, vnd brennenden Sulphur damit wollen verſtehen/ die doch ſelber allbereit halbe Metallen ſeyn.
Wahr iſts/ daß alle Metallen von Mercurio vnd Sulphure herkommen/ aber nicht von den gemeinen/ ſondern von denen/ davon oben Meldung geſchehen/ nemlich von einer aſtraliſchen/ ſulphuriſchen/ warmen vnd truckenen ſpiritualiſchen anima, vnd einem terreſtriſchen viſcoſiſchen Waſſer/ auß welchen beyden/ als Mann- vnd Weiblichen Saamens/ alle Metallen geboren werden.
Dieſe falſche Meynung hat viel ſuchens im Mercurio verurſacht/ alſo/ daß mancher ſein Haab vnd Gut darmit verkuͤnſtelt hat.
Wie viele haben ſich mit dem Mercurio vulgi, ſolchen ohne oder mit Gold vnd Silber zu figiren/ geſchleppet? vnd hat noch kein Ende; alles in der Hoffnung/ denſelben zu Gold vnd Silber/ weil er aller Metallen Anfang ſeyn ſoll/ zu verwandeln; hat aber gefehlet; wie ich dann ſelber auch die Hoͤrner vor dieſem/ ehe ich ihn gekennet/ daran abgeſtoſſen habe/ wie weit ich aber damit kommen bin/ wird im folgenden Dritten Theil zu ſehen ſeyn.
Deßgleichen haben ſich auch viele bemuͤhet/ auß den Metallen einen Mercurium currentem zuwegen zu bringen/ in Hoffnung/ denſelben/ als ein primam materiam metallorum, in Gold oder Silber zu figiren/ hat aber nicht gelingen wollen:
dann wie der Anfang vntuͤchtig geweſen/ alſo auch das End worden iſt.
Vnd iſt ſonderlich der Mercurius Saturni vel Antimonii geſucht worden/ vielleicht weil die Philoſophi geſchrieben/ daß der Saturnus, als ein Vatter aller Metallen/ wann er zuvor in Mercurium reduciret/ leichtlich in Gold koͤnne verwandelt werden; haben aber keinen lauffenden Mercurium vermeynt/ ſondern allein ein aquam viſcoſam, welches ſich/ als ein Anfang der Metallen/ handeln vnd regiren laͤſſet/ wie mans ſelber haben wil.
Jch weiß nicht warumb die Menſchen ſo thoͤricht ſind/ vnd den Saturnum oder Antimonium wollen zuruͤck bringen in einen lauffenden Mercurium, in Meynung/ denſelben deſto eher zu figiren/ da doch der Saturnus oder Antimonium niemal ein Mercurius currens geweſen iſt/ vnd auch/ nach meiner Meynung/ nicht werden wird: Geſetzt/ er wuͤrde darauß/ wozu ſolte er beſſer ſeyn/ als der Saturnus ſelber? indem er nicht fixer/ ſondern fluͤchtiger worden waͤre.
Ja/ ſagt man/ der Mercurius iſt ein reiner Weſen als der Saturnus, darumb laͤſſt er ſich deſto eher mit Gold oder Silber amalgamiren vnd figiren:
O Nein!
Geſetzt/ es wuͤrde auß dem Saturno oder Antimonio ein Mercurius gemacht/ welches ich doch nicht glaube/ was haͤtte man gewonnen?
Gar nichts.
Dieſes aber glaube ich gern/ vnd habs auch erfahren/ daß der Saturnus oder Antimonium, wann er more Philoſophico in einen Mercurium, id eſt, aquam viſcoſam, gebracht iſt/ ſich gern mit dem Gold vnd Silber conjungirt/ vnd ſich darmit/ vnd auch ohne dieſelben/ figiren laͤſſt; habe aber niemal geſehen/ daß ein ſolcher vermeynter Mercurius Saturni etwas in Verbeſſerung der Metallen außgerichtet haͤtte.
Jch gebe zu/ vnd habe es auch zum oͤfftern ſelber verſucht/ daß mit zuthun eines Mercurii vulgi ein jedweder Metall gar leichtlich koͤnne in einen Mercurium currentem gebracht werden:
was aber darmit außzurichten ſey/ mag man diejenigen fragen/ deren genug zu finden ſeyn/ die es mit Schaden erfahren haben.
Wann es wahr/ daß der lauffende Mercurius ein principium metallorum waͤre/ ſo wuͤrde man bey allen Metallen/ oder doch bey dem mehrern Theil derſelben/ da ſie gegraben werden/ etwas davon finden muͤſſen/ welches aber nicht geſchicht/ derhalben fuͤr ein vngruͤndliche opinion ſoll gehalten werden.
Dieſes aber wahr zu machen/ daß die Natur der Metallen erſten Anfang auß einem aſtraliſchen Geiſt vnd terreſtriſchen Waſſer formire/ bekraͤfftigen vnd beweiſen alle Philoſophi, welche einhellig ſagen/ daß ein jedweder Weſen wieder durch Kunſt zuruͤck in daſſelbe koͤnne gebracht werden/ auß welchem es zu erſt worden iſt.
Vnd weil man dann die Metallen ohn alle corroſiv wieder in ein aquam viſcoſam reduciren/ vnd daſſelbe durch bequeme Waͤrme oder digeſtion in beſſere vnd reinere metalliſche Geſtalten verwandeln kan; ſo muß man vnzweiffelhafftig glauben/ daß ſie auch davon herkommen ſind; vnd nicht allein die Metallen/ ſondern auch viel Steine vnd Berg-Arten/ ſie halten gleich Metall oder nicht/ ſo in vnd auſſer der Erden gefunden/ erſtlich einen ſolchen Anfang genommen.
Wie ich dann geſehen/ da man in Sand- Bergen anderen Dingen nachgegraben/ vnd die Graͤber ohngeſehr eine ſolche Gur angetroffen/ vnd vermeynet/ es waͤre ein Stuͤck Fett/ vnd einer ſolche mit ſich nach Haus getragen/ ſeine Schuhe damit geſchmieret/ welche den andern Tag davon Steinhart/ wie auch das uͤbrige/ davon er geſchmieret/ zu einem harten Stein worden iſt.
Doch/ daß ſonſten die Steine auff andere Weiſe auch geboren werden/ iſt mir nicht vnbewuſt/ welches aber allhier nicht noͤhtig zu beſchreiben.
Wann nun ein Metall wieder in primam materiam einem Gur gleich gebracht wird/ ſo iſt es in deß Kuͤnſtlers Hand/ welcher darauß machet was er wil; kan auch ein Metall realiter verbeſſert werden/ wann es nicht zuvor in primam materiam gebracht wird.
An einem harten vnd compacten Metall kan man nicht ſehen/ auß was Stuͤcken daſſelbige worden ſey/ wann mans aber zerleget/ wird es offenbar.
Wann man einem Metall ſeine Seele/ darinn ſein Leben vnd Edelheit beſtehet/ außziehet vnd benimt/ ſo iſt es hernach kein Metall/ hat keinen metalliſchen Fluß oder Geſchmeidigkeit mehr/ ſondern iſt einer ſproͤten vnd vnachtſamen Erden gleich/ vnd beſtehet alſo der Metallen Guͤtigkeit allein in einem ſehr kleinen Theil animæ oder aſtraliſchen mannlichen Saamen/ das uͤbrige gantze corpus hergegen iſt nichts anders/ als einer vnachtſamen todten.
Erde zu vergleichen.
Zu beſſerer Bekraͤfftigung/ daß auch Metallen oben auff vnd auſſer der Erde geborenwerden/ dienet noch dieſer Vnterricht/ welches ich in meinem Tractaͤtlein/ ſo vom Auro Potabili handelt/ gedacht wird/ nemlich/ daß nicht allein die Sonnenſtralen ſich in vnterſchiedlichen Subjectis fangen/ ſamlen/ vnd corporaliſch werden/ ſondern auch die Hitze deß gemeinen Holtz- vnd Kolenfeuers ſolches gleicher maſſen thut/ vnd mit der Cupellenprob/ davon auch an demſelben Ort gehandelt wird/ zu beweiſen iſt/ da der guͤnſtige Leſer nachſehen kan.
Wircket doch die Sonne in naſſer Erde Salpeter/ vnd andere Salien augenſcheinlich oder zuſehend/ welches nicht geſchiehet an einer truckenen Erde:
Wie dann auch die Philoſophi in ihren Schrifften/ da ſie von Verbeſſerung der Metallen handeln/ der inceration allzeit gedencken/ vnd zum Werck nohtwendig zu ſeyn ermahnen/ vnd iſt in ſolcher Arbeit die Feuchte das patiens, vnd die Waͤrme das agens; vnd iſt ſolches ſo wol bey den Vegetabilien vnd Animalien/ als Mineralien in acht zu nehmen:
dann ohne gebuͤhrliche Befeuchtigung nichts zur Vollkommenheit gelangen/ oder die action der zeitigmachenden Waͤrme vertragen vnd außſtehen kan.
Vnd je viſcoſiſcher oder dicker das Waſſer/ je bequemer es iſt zu einer matrice, vnd je lieber vnd geſchwinder der Saame darinn hafftet vnd fortkoͤm̃t; vnd hergegen je duͤnner die Feuchtigkeit/ je vntuͤchtiger zur Forthelffung deß Saamens ſie ſoll gehalten werden.
Dann Waſſer koͤnte vor ſich allein kein Metall werden/ wann die Aſtra daſſelbige nicht zuvor ſchwaͤngerten/ oder ihren Saamen darein trieffeten/ vnd ein wachſendes Leben beybraͤchten; welcher aſtraliſche Saamen aller Metallen Vrſprung/ Seel vnd Leben iſt/ vnd nachdem ſie deſſelben viel oder wenig theilhafftig/ deſto edeler oder beſtaͤndiger ſie auch ſeyn muͤſſen.
Bleibe alſo dabey/ daß alle Metallen ihre Seel/ Geiſt vnd Leben von den Aſtris, als einem einigen allgemeinen Saamen/ ihren Leib aber von dem Waſſer/ als einer allgemeinen Mutter/ vnd nach Gelegenheit vnd Bequemlichkeit oder Reinigkeit der Matrice oder Geburtsſtatt vnd accidentaliſcher Hindernuͤß/ ihre vnterſchiedliche Geſtalten der Leiber/ vnd Graden der Edelheit empfangen vnd hergenommen haben/ vnd von den Menſchen/ welchen zu Gefallen alles erſchaffen/ als das edelſte Geſchoͤpff Gottes/ mit groſſem Eifer/ Begierde/ Koſten vnd Gefahr ihres Lebens/ auß deß groſſen Thiers Bauch herauß gezogen/ vnd zu derſelben nohtwendigem vnd nuͤtzlichem Gebrauch auff mancherley Weis angewendet vnd verarbeitet werden.
Dieſes ſey genug von Gebaͤrung vnd Herkommen der Metallen geſagt; wie aber dieſelbige/ wann ſie auffs hoͤchſte kommen/ oder ſonſt in ihrem Fortwachſen verhindert worden/ wieder abnehmen vnd vergehen/ ſoll auch nicht verſchwiegen bleiben/ vnd verhaͤlt ſich alſo darmit;
Allen Creaturen iſt ein gewiſſes Ziel geſetzt/ wie weit ſie kommen/ oder wie lang ſie leben ſollen; daß aber ſolche beſtim̃te Zeit offtermals verkuͤrtzt wird/ vnd ihre prædeſtination nicht erreichet/ geſchiehet accidentaliter, daruͤber die Natur nicht anzuklagen iſt; vnd ſolches auff vielerley Weis/ nachdem ein jedweders vnter ſeiner Feinde Haͤnde kom̃t/ welche ihm den Garauß machen.
Dann dem einen Ding wehret die kalte Lufft das wachſen/ gleich wie bey den Metallen zu ſehen/ wann ſie von ihrem Stock abgeriſſen/ vnd in die Lufft gebracht/ hinfort nicht mehr wachſen/ ſondern alſo bleiben/ wie ſie abgebrochen/ ſie ſeyen gleich zeitig oder vnzeitig; (doch wann ihnen wieder eine neue Mutter gegeben wird/ wie eines Krauts Saamen die Erden/ ſie auch auffs neue wieder anfangen zu wachſen vnd zur perfection zu ſchreiten.)
Andere aber hergegen von der Lufft ihr Leben haben/ als die Vegetabilia vnd Animalia, wann ihnen ſolche entzogen/ ſie ſterben vnd vergehen muͤſſen.
Etlichen Creaturen/ als den Fiſchen/ iſt das Waſſer ihr Leben vnd Fortkommen/ vnd die Lufft ihr Tod/ den zwey- vnd vierfuͤſſigen Thieren aber/ wie auch allem Gefluͤgel/ iſt die Lufft ihr Leben/ vnd das Waſſer ihr Tod vnd Sterben.
Gleich wie ein jedweder Element ſeine Fruͤchte hat/ die es zeuget vnd erhaͤlt/ vnd derſelben Leben iſt/ alſo es auch etlicher Creaturen Tod iſt/ vnd Abſterben; wie dann ſolches klaͤrlich bey der Metallen Vrſprung vnd Vntergang zu ſehen iſt: nemlich/ wann dieſelbe erſtlich in der Erde empfangen/ vnd anfangen zu wachſen/ ſie einer Natur deß Saltzes theilhafftig/ welche gleichſam derſelben matrix iſt/ darinn oder darauß hernach die Metallen werden.
So lang nun dieſelbe in ihrer matrice vnverhindert bleiben/ ſo wachſen ſie fort vnd verbeſſern ſich in qualitate & quantitate, ſo bald ihnen aber ein contrarium begegnet/ welches die Lufft oder gemein Waſſer iſt/ ſo werden ſie in ihrer Matrice weiters fortzuwachſen verhindert/ vnd gantz getoͤdtet.
Dann die noch wachſende Mineralien/ wegen ihres zarten Saltzes/ keine Lufft oder Waſſer leiden koͤnnen.
Dann/ wann ihnen ein ſolches begegnet/ ihr Leben/ welches in einem fluͤchtigen Saltz beſtehet/ entweder von der Lufft erhaben/ vnd von den Aſtris wieder zu ſich gezogen/ oder von dem Waſſer ſolvirt/ weggewaſchen vnd hingeriſſen wird/ alſo/ daß keine Fortwachſung oder Zunehmen derſelben/ weil ihnen ihre Matrix durch contrari-Elementen verſtoͤret worden/ erfolgen kan.
Muͤſſen alſo ſolche metalliſche Gewaͤchſe/ die noch in ihrem primo ente ligen/ vnd einem vngebornen Kinde gleich/ auch einer leichten Zerſtoͤrlichkeit vnterworffen ſind/ vergehen/ vnd koͤnnen ihre Vollkommenheit/ darzu ſie prædeſtiniret ſind/ wegen der accidentaliſchen toͤdtlichen Zufaͤlle/ nicht erreichen.
Solche Metallen aber/ welche allbereit ſchon halb zeitig/ vnd beynahe ihre Mannſchaft erreichet/ koͤnnen mehr außſtehen/ vnd etlicher maſſen einer ſolchen accidentaliſchen Hindernuͤß widerſtehen: dann bey denſelben das zarte Saltz allbereit zu einem Sulphur worden/ welcher der Zerſtoͤrlichkeit der Lufft vnd Waſſers nicht mehr vnterworffen iſt/ vnd gleichſam als ein embryo davon geſchuͤtzet vnd bewahret wird.
Die gantz zeitigen vnd zur Vollkommenheit gelangte Metallen/ wann ſie nicht vom Stam̃ abgebrochen/ vnd auß der Erden genommen werden/ weil dieſelbe keine Nahrung oder Vnterhalt mehr davon haben/ den ſulphuriſchen Deckmantel abgelegt/ vnd ſich der beſchuͤtzenden Natur allbereit geaͤuſſert/ ſind einer alten vnd krafftloſen Perſon/ bey der das humidum radicale anfaͤngt zu vertrucknen/ zu vergleichen/ werden alſo von deme ſie zuvor herkommen/ nemlich einem aſtraliſchen Saltz oder ſtarcken Witterung/ wieder angegriffen/ verzehret vnd zu Nichts gemacht/ alſo/ daß eben ſo wol bey den Metallen/ als Vegetabilien oder Animalien eine immerwaͤhrende circulation der Geburt vnd Abſterben derſelben von der Natur gehalten wird.
Vnd finden die Bergleute bißweilen die Ertze von dem central- oder aſtraliſchen Saltz alſo durchbohret/ als wann ſie von den Bienen außgeſogen waͤren; da ſie dann ſagen:
Wir ſind zu langſam kommen.
Vnd iſt alſo eine ſolche metalliſche Witterung der erſte Anfang vnd letztes Ende der Metallen.
Wer aber der erſte Bergmann/ welcher Ertze gegraben/ Metallen geſchmoltzen/ vnd ſolche verarbeitet habe/ geweſen ſey/ ob wirs wiſſen oder nicht wiſſen/ nicht an gelegen iſt: Dieſes aber iſt gewiß/ daß Adam der erſte geweſen/ welchem es ohne zweiffel GOTT/ weil ers nicht hat entrahten koͤnnen/ wird offenbaret haben; von welches Nachkoͤm̃lingen biß auff Noe/ vnd von Noe an biß hieher/ ſolche Wiſſenſchafft immer von einem zum andern fortgepflantzet vnd vnterhalten iſt worden/ welche auch ohne zweiffel/ ſo lang die Welt ſtehet/ nicht vntergehen/ vnd wie billich/ weil wir der Metallen nicht entbehren koͤnnen/ hoch gehalten wird.
Aber ſo edel vnd nohtwendig die Kunſt/ Bergwerck zu bauen/ ſo muͤhſam/ koſtbar/ ſorg- vnd gefaͤhrlich die Arbeit/ vnd vngewiß das Gluͤck darbey iſt: welche aber darumb nicht zu verlaſſen/ vnd niemand abſchrecken ſoll; dann es ein ehrlich vnd Gott wolgefaͤllige Arbeit iſt/ auch derentwegen vor Alters von vielen heiligen Propheten vnd Koͤnigen exerciret/ vnd hernach auch von vns Chriſten allzeit hoch vnd nohtwendig zu ſeyn iſt gehalten vnd behalten worden.
Dieſer aber moͤchte von zeitlicher Gluͤckſeligkeit zu ſagen wiſſen/ deme Gott ein ſolches Licht gaͤbe/ wie der Natur zu huͤlff zu kommen/ vnd das ſuperſluum bey den geringen vnd vnvollkommenen Metallen/ die allenthalben als ein veraͤchtlich Weſen hingeworffen/ zu benehmen/ vnd das man gelhafftige zu erſetzen waͤre/ derſelbe wuͤrde ein gutes/ reiches vnd beſtaͤndiges Bergwerck haben/ vnd ſich nicht beſorgen doͤrffen/ daß ihn das Geſpenſt/ groſſe Waſſer quellen/ boͤs Wetter vnd gifftige Duͤnſte/ noch andere zufallende Hindernuͤſſen/ davon abtreiben wuͤrden.
Weil aber der Menſch durch ſein beharꝛliches vnd Gott vngefaͤlliges boͤſes Leben zu ſolcher edlen Kunſt vnd Wiſſenſchafft zu kommen vntuͤchtig gemacht/ ſo muß er vnter dem Fluch im Schweiß ſeines Angeſichts die Metallen auß der Tieffe der Erden ſuchen/ vnd/ wie billich/ ſein Leben in Sorgen vnd Muͤhe verſchlieſſen.
Wil alſo hiermit dieſes Tractaͤtlein von Gebaͤrung der Metallen beſchlieſſen/ vnd den großguͤnſtigen Leſer/ wann etwan allhier zu kurtz abgebrochen/ in dem folgenden Dritten Theil ſich zu erholen/ gewieſen haben/ daſelbſten dann außfuͤhrlich ſoll gezeiget werden/ was Metallen eigentlich ſeyen/ vnd wie ſie zu vnter ſcheiden/ auch wie dieſelbe ohne corroſiv radicaliter auffzuſchlieſſen/ vnd wieder zuruͤck in primam materiam zu reduciren/ vnd wie auß derſelben prima materia, durch Kunſt vnd Feuers-Huͤlffe wieder neue vnd beſſere Metallen geboren werden.
Auch wie dieſelbe auff eine viel beſſere Weiſe/ als bißher bekand geweſen/ ſollen probiret/ abgetrieben/ voneinander geſchieden vnd geſeigert/ vnd auch darneben Philippi Paracelſi, deß hocherfahrnen Philoſophi Buͤchlein/ Cœlum Philoſophorum, oder Liber Vexationum genant/ ſo weit mir zugelaſſen/ expliciret vnd wahr gemacht/ vnd alſo ihm dadurch ſeine gebuͤhrende/ von vnerfahrnen neidiſchen Menſchen abgeſtolene Ehre wieder gerettet werden:
Alſo/ daß die gantze Welt wird ſagen vnd bekennen muͤſſen/ daß Paracelſus vor andern in der Natur hoch erfahren geweſen/ treulich geſchrieben/ vnd vns ein groſſes Licht/ ob es ſchon von wenigen geſehen wird/ hinderlaſſen habe.
Solches nun zu vermehren/ fortzupflantzen/ vnd gegen ſeine Feinde zu verthaͤtigen/ ich im folgenden Theil/ meinem.
Nechſten zu nutze/ fuͤr mich genommen habe: darzu der Schoͤpffer aller Dinge/ vnd Schuͤtzer der Warheit mir behuͤlfflich ſeyn wolle/ Amen.
ENDE deß andern Theils.
OPERIS MINERALIS Dritter Theil:
Darinnen vnter der Explication uͤber deß Paracelſi Buͤchlein/ Cœlum Philoſophorum, oder Liber Vexationum genant/ der Metallen transmutationes in genere gelehret/ mit einem Anhang vnd Zugab/ darinn auch derſelbe Special-Proceſs ſam̃t ihrer Seigerung/ Abtreiben/ Scheidung vnd anderen darzu gehoͤrigen Arbeiten begriffen.
Vorrede.
GVnſtiger Leſer/ was die Vrſach ſey/ daß ich Paracelſi Buͤchlein/ Cœlum Philoſophorum genant/ allhier in dieſem dritten Theil meines Operis Mineralis zu erklaͤren fuͤrgenommen/ hab ich dir nicht verhalten ſollen/ daß du dir nicht etwan einbilden moͤchteſt/ als wann ich ſonſt kein andere Materi gehabt zu ſchreiben/ als mit anderer Leut Schrifften mein Buch groß zu machen:
dann was ich allhier Gutes zu beſchreiben vorgenommen/ haͤtte ich gleich ſo wol thun koͤnnen/ vnd darumb Paracelſi Bůcher nicht darunter mengen doͤrffen.
Jſt aber eigentlich dieſes die Vrſach/ weil Paracelſus vor dieſem Seculo viel ſchoͤne Buͤcher zum gemeinen beſten beſchrieben/ vnd herfuͤr geben hat/ welche aber/ weil ſie ziemlich obſcur, vnd den Vnverſtaͤndigen als vnwarhafftig vorkommen/ vnd alſo in Verachtung bey den Vnwiſſenden kommen ſind/ da doch dieſelbe billich/ weil ſie voll groſſer Geheimnuͤſſen/ von jedermann in groſſen Ehren ſolten gehalten werden.
Alſo hat es mir/ nachdem ich die Warheit darinn gefunden/ wehe gethan/ vnd mich ſehr verdroſſen/ daß ich von eines ſolchen theuren Mannes Namen habe muͤſſen ſchimpfflich reden hoͤren/ gleichſam als wann er nichts gewuſt/ vnd nur ein Vagant vnd Idiot geweſen waͤre/ da doch ihm in der wahren Philoſophia, Medicina vnd Alchymia wenige ſind gleich gefunden worden.
Vnd iſt allbereit ſo weit kommen/ daß auch ein fleiſſiger Studioſus Medicinæ, welcher ſonſten gern die Warheit liebte/ vnd ſelbe auß ſeinen Schrifften colligiren wolte/ ſich nicht darff mercken laſſen/ daß er eine Beliebung darzu trage/ ſondern muß gegen ſeinen Willen/ vmb neidiſcher boͤſer Leut willen/ ſich davon enthalten/ vnd mit dem groͤſſern Hauffen in Finſternuͤß ſtecken bleiben.
Jſt aber nicht zu zweiffeln/ daß vorlaͤngſt von Paracelſo vns angezuͤndete Licht werde bald wiederumb durch frommer Leut Schrifften erneuert/ vnd hernach von vielen geliebet werden.
Zu dem Ende ich auch dieſes ſein kleines/ doch ſchweres vnd nicht geringes Tractaͤtlein/ Cœlum Philoſophorum genant/ fuͤr mich genommen zu expliciren/ vnd zu beweiſen/ daß nichts als Warheit vnd tieffer Verſtand darinn verborgen ſey/ auff daß alle ſeine Feinde ſehen vnd bekennen muͤſſen/ ſie wollen oder wollen nicht/ daß er ihr Meiſter bey ſeinem Leben geweſen/ vnd auch noch derſelbige nach ſeinem Tod ſeyn vnd bleiben werde.
Wann dieſes geſchehen/ ſo zweiffele ich nicht/ es werde ſich mancher ſelber auff ſeinen Mund ſchlagen/ vnd der Warheit/ die er zuvor widerſtritten vnd verleugnet hat/ zufallen muͤſſen/ vnd darauff vielem zweiffelhafftigen Gezaͤnck ein Ende gemacht werden.
Warumb ſolte man eines ſolchen fůrtrefflichen Manues Namen in Verachtung ſtecken laſſen/ der doch aller hohen Ehren werth iſt?
Hat er doch ſeine Schrifften zu keinem andern Ende herauß gegeben/ als zu Gottes Ehren/ vnd ſeines Nechſten Dienſt.
Er hat ja keinen Nutzen davon gehabt/ mit ſeinem Schreiben die Menſchen zu verfuͤhren/ vnd in Schaden zu bringen/ wie ihm faͤlſchlich nachgegeben wird.
Er iſt auch darumb kein Medicus worden/ (gleich als ſeine Feinde vnd Verfolger) daß er ſich von ſeinen Patienten bereichern wolte/ ſondern was er gethan hat/ iſt auß gutem Hertzen ohne Wiedergeltung geſchehen/ hat von niemand Geld genommen/ hat es auch nicht noͤhtig gehabt:
dann ſeine gute Wiſſenſchafften haben ihn/ ohne ſeines Nechſten Schaden/ erhalten koͤnnen.
Er hat allen Menſchen/ vnd ſonderlich den Armen/ viel Gutes gethan/ davon Zeugnuͤſſe genug ſeynd/ vnd auch ſeine Grabſchrifft ihm ſolchen Ruhm nicht entziehet/ welche zu Saltzburg im Spital zu Sanct Sebaſtian/ darein er ſeine Guͤter vermacht/ vnd daſelbſten begraben ligt/ auff einem Marmelſtein mit groſſen Buchſtaben gehauen/ vnd an eine Mauer auffgerichtet/ zu ſehen iſt/ wie ich dann ſolches ſelber darauff geleſen habe/ welche Worte alſo lauten:
Conditur hîc Philippus Aureolus Paracelſus, inſignis Medicinę Doctor, qui dira illa vulnera Lepram, Podagram, Hydropiſim, aliaq́ue inſanabilia corporis contagia, mirificâ arte ſuſtulit, & bona ſua in pauperes eroganda collocandaq́; honoravit.
Anno Domini 1541. die 24. Septembris vitam cum morte mutavit.
Was ſagſt du nun darzu?
Wann er derſelbe nicht geweſen waͤre/ dafůr ihn ſein Epitaphium ruͤhmet/ gewißlich die hohe Oberkeit daſelbſt wůrde ihm einen ſolchen Ehren- vnd Ruhm-Titel nicht geſtattet haben.
Ja er wird auff den heutigen Tag noch bey allen verſtaͤndigen vnd warheit-liebenden Menſchen dafůr gehalten/ daß ſeines Gleichen in der Welt nicht geweſen ſey:
Daß er aber von etlichen boͤſen/ vnverſtaͤndigen Menſchen vnbillicher weiſe auß Neid außgeſchriehen vnd verachtet wird/ ſchadet ihm darumb nichts/ er bleibt doch Paracelſus, vnd jene vnwiſſende Spoͤtter/ welche nur ihre Vngeſchickliehkeit dadurch an Tag geben/ vnd ſich ſelber zu ſchanden machen/ nach dem alten Spruͤchwort:
Ars non habet olorem, niſi ignorantem.
Jch fuͤr meine geringe Perſon habe nur etwas weniges geſchrieben/ vnd kan allbereit von neidiſchen Menſehen nicht wol hinderrucks vnangefochten bleiben/ wie ſolte dann dieſer/ welcher den Mißbraͤuchen ſo gewaltigentgegen geſchrieben/ leer davon außgehen koͤnnen?
Es iſt aber der boͤſen Welt Brauch/ deſſen man ſich getroͤſten muß; iſt es doch dem HErꝛn Chriſto/ vnſerm Erloͤſer vnd Seligmacher/ ſelber alſo ergangen/ weil er den Schrifftgelehrten vnd Phariſecrn die Warheit ſagte/ vnd ſie uͤber ihrem Jrꝛthumb beſtraffte/ daß er von ihnen auffs alleraͤuſſerſte/ ja biß in den Tod angeklagt vnd verfolgt worden.
Darumb wer wolbey der Welt wil geachtet ſeyn/ der muß krum̃ gleich ſeyn laſſen/ vnd jederman Recht geben/ ſonſt gilt er nichts/ vnd wird allenthalben außgebiſſen vnd verfolgt.
Weil dann der gute vnd fromme Paracelſus bißher ſo gewaltig hat herhalten muͤſſen/ vnd niemand iſt geweſen/ der den Laͤſtermaͤulern das Maul hat ſtopffen wollen/ ſo habe ich/ wann mir Gott das Leben goͤnnet/ etliche ſeiner fuͤrnemſten Buͤcher zu expliciren/ vnd zu beweiſen/ daß er kein Luͤgner oder Verfuͤhrer/ ſondern ein warhafftiger vnd in dem Licht der Natur hocherfahrner vnd frommer Mann geweſen/ vnd an ſeinem Buͤchlein/ welches er Cœlum Philoſophorum, oder Librum Vexationum nennet/ einen Anfang zu machten/ vor mich genommen:
Aber nicht alſo wil oder kan ich beweiſen/ daß er Gold vnd Silber in groſſer Menge haͤtte machen koͤnnen/ davon er auch nichts ſchreibet/ ſondern allein anzeiget/ daß es zu thun moͤglich ſey; welches allein/ nemlich die Muͤglichkeit/ ich vorgenommen habe zu beweiſen:
Jns groſſe aber zu thun/ iſt es mir noch zur zeit auch nicht bewuſt/ bekuͤmmere mich auch ſo ſehr nicht darumb/ ſondern laſſe mich begnuͤgen/ daß ich die Warheit von der Luͤgen zu vnterſcheiden wiſſe/ vnd auch andern Vnglaubigen ſolches beweiſen vnd uͤberzeugen koͤnne/ hoffende/ weil den Nachkommenden/ durch vnſern treuen Vnterricht/ den Sachen fleiſſig nachzuſuchen/ vnd zu einem gewuͤnſchten Ende zu kommen/ Vrſach geben wird/ viel Gutes/ in vnſerm außgeſchoͤpfften vnd verderbten Deutſchland/ darmit außzurichten:
Darzu mir der liebe Gott ſeinen Segen verleihen wolle/ daß ichs zu ſeiner Ehre/ vnd viel tauſend armer Chriſten Huͤlff vnd Troſt anfangen vnd vollenden moͤge/ Amen.
COELUM PHILOSOPHORUM, Sive LIBER VEXATIONUM PHILIPPI THE OPHRASTI PARACELSI.
Kunſt vnd Natur der Alchimey/ vnd was darauff zu halten ſey.
Durch ſieben gruͤndliche Regeln gegen den ſieben gemeinen Metallen zugerichtet: ſam̃t einer Vorred/ mit etlichen zugethanen Stuͤcken vnd Beſchluͤſſen abgefertigt.
Vorrede THEOPHRASTI PARACELSI, Zu allen Alchimiſten vnd Leſern dieſes Buͤchleins.
JHr Lieben vnd Erfahrnen der Kunſt Alchymiæ, vnd alle die ihr durch groſſe Verheiſſuͤng reich zu werden begierig ſeyd/ viel Gold vnd Silber zu machen:
wie dann die Alchimey vielfaͤltig lehret vnd verheiſcht:
Vnd auch die ihr euch noch damit uͤben werdent vnd vexiren laſſen wollendt vnd nicht auſſetzen von dieſer Kunſt/ biß ihr erfahrt/ was ſie euch gibt/ vnd wie ſie jhr groſſes zuſagen haͤlt:
Das gibt die taͤgliche Erfahrentheit wol zu erkennen/ daß vnter tauſenden nicht einer ihrer Verheiſſung gewehret wird.
Ob aber ſolches ihr Kunſt vnd der Natur Schuld iſt/ ſag ich nicht:
ſondern es iſt eigner Verhinderung Schuld/ vnd deß Laboranten Vngeſchicklichkeit.
Darumb wil ich diß Buͤchlein der Alchymiæ nicht alſo haben noch lernen/ wie die andern gemeinen Alchimiſten ſchreiben vnd lernen/ groſſe ſchwere Kuͤnſt vnd weitlaͤufftige Arbeit.
(Nimb Antimonium, laß flieſſen mit Salnitter vnd Weinſtein: deſſen nimb 1. Loht/ Gold 1. Loht/ Zinn 3. Quintlein/ Schlich 1. Quintlein/ Schwebel 2. Loht/ Vitriol 2.
Loht: laß mit Silber im Scherben cum Arſenico flieſſen.)
Dieweil auch alle Zeichen deß Himmels/ deß Geſtirns vnd der Planeten Character/ mit ſam̃t ihren verkehrten Worten vnd Namen/ auch allen Recepten/ Materien vnd Werckzeugen den Kuͤnſtlern wol wiſſend vnd bekand ſind: ſo wil dieſem Buͤchlein nicht vonnoͤhten ſeyn/ dieſelbigen Ding auffs new herfuͤr zu tragen vnd lernen.
Wiewol es ſich ſolcher Zeichen/ Namen vnd Character auch zu gebrauchen nicht verzeicht/ wann es ihm gelegen ſeyn wil.
Aber es wird allhie ein andere Weis der Alchimey dargegeben/ durch ſieben Regeln/ auff die ſieben Metallen/ gruͤndlicher vnd natuͤrlicher Weis.
Wiewol dieſe ſieben Regeln auff das allerzierlicheſt mit Worten nicht ſeynd/ ſondern auff das allereinfaͤltigeſt ſich hoͤren laſſen vnd erſcheinen:
ſo ſeynd ſie doch mit ihrer Nachgruͤndung vnd Außrechnung/ ſo viel ertraͤglicher ſeyn mag/ Meiſterin genug/ vnd eine Hauptſumma der gantzen Lehr der Alchimey/ darbey auch aller anderen Dingen Heimlichkeiten außzuſprechen/ abzunehmen vnd zu erkennen ſeynd: viel neuer Speculirung Außrechnung/ darvon viel neuer Gedancken entſpringen/ vnd wunderbarliche Werck durch Probirung herfuͤr an Tag kommen: Alſo daß es an etlichen Orten den Geſchrifften der alten weiſen natuͤrlichen Meiſtern vnd Philoſophen widerwertig gegen ihren Opinionen geſehen/ vnd in der Probirung gefunden wird.
Es iſt auch in dieſer Kunſt nichts warhafftigers/ dann das am allerwenigſten erkant vnd glaubt wird.
Vnd ſolches iſt nur die Schuld vnd Vrſach aller Arbeit in der Alchymia, darumb ſich viel verderben mit ihrer Vngeſchicklichkeit/ vnd vmbſonſt arbeiten:
Entweders daß der Materien zu viel oder zu wenig iſt/ oder aber zu gleicher Maß.
Auß ſolchem allen kom̃t/ daß ſich ein Ding entweder mehr in der Wirckung verderbt/ vnd zu nichten wird/ oder aber wo das recht getroffen/ mehr ſich veradelt/ vnd der Vollkommenheit ſich zunahet.
Dann der rechte Weg iſt leicht/ wird aber am wenigſten getroffen.
Es iſt auch befunden/ daß ihm wol ein jeder kuͤnſtlicher vnd phantiſierender Menſch durch ſein delirament eine Alchimeiſche Kunſt erdenckt vnd erdichten mag/ er mache dann darauß Jchts oder Nichts.
Nichts muß er machen/ auff daß er Jchts in Nichts bringe/ vnd wieder Jchts auß Nichts geboren werde:
Vnd iſt doch der vnglaubliche Spruch/ der der doch wahr iſt.
Verderbung macht vollkommenes Gut: das Gut mag nicht erſcheinen vor ſeinem Verberger.
Es iſt auch angefangen Gut/ dieweil es verborgen iſt.
Der Verberger muß abgeriſſen vnd verderbt werden/ ſo wird das Gut ledig vnd frey mit ſeiner Klarheit offenbar erſcheinen.
Gloſſa: Der Verberger iſt der Verg/ Sand/ Erden oder Stein/ darinnen das Metall iſt gewachſen.
Aber ein jedes ſichtigs Metall iſt ein Verberger der andern ſechs Metallen.
Dieweil aber durch das Element deß Feuers die vnvollkommene Ding zerſtoͤrt/ verbrent vnd gar hingenommen werden/ als da ſind dieſe fuͤnff Metallen/ Mars, Jupiter, Mercurius, Venus, Saturnus:
Aber die Vollkommene moͤgen von dem Feuer nicht hingenommen werden/ als da ſind dieſe zwey Metall/ Sol vnd Luna, darumb muͤſſen ſie in dem Feuer da bleiben/ vnd auß den andern vnvollkommenen/ darinnen ſie zerſtoͤrt werden/ ihren Leib zuſammen nehmen/ vnd ſichtiglich erſcheinen.
Wie vnd mit was Mitteln das geſchehen mag/ wird in den ſieben Regeln verſtanden/ was Art vnd Eigenſchafft ein jedes Metall hat vnd iſt/ was es mit den andern zu wircken hat vnd vermag in Vermiſchung derſelben.
Auch ſoll man wiſſen/ daß dieſe ſieben Regeln in einem geringen verſtaͤndigen Menſchen im erſten leſen vnd anſehen nicht im huy zu begreiffen ſind:
Geringe Verſtaͤndnuͤß kan ſchweres fuͤrgeben nicht ertragen/ darumb bedarff ein jede Regel wol diſputirens.
Auch ſind viel Auffgeblaßner/ Hoffaͤrtiger/ die ſich laſſen beduͤncken/ ſie verſtanden es gar wol/ daß es nichts werth ſey/ was in in dieſem Buͤchlein ſtehet/ ſie aber kuͤntens viel beſſer wiſſen/ vnd mehr/ vnd dieſes gar verachten.
DJeſe Vorred iſt an ſich ſelber klar vnd deutlich genug/ vnd bedarff keiner ſonderlichen Außlegung/ hergegen aber dieſes Recept/ deſſen darinn gedacht wird/ ſolches deſto mehr vonnoͤhten hat.
Nimb Antimonium, laß flieſſen mit Sa nitter vnd Weinſtein: deſſelben nimb 1. Loht/ Gold 1. Loht/ Zin 3. Quintlein/ Schlich 1. Quintlein/ Schwebel zwey Loht/ Vitriol zwey Loht/ laß mit Silber im Scherben cum Arſenico flieſſen.
Dieſes iſt nun ein Recept/ Gold vnd Silber zu machen/ welches Paracelſus andern/ welche ſchwer zu thun/ vnd lange Arbeit erfordern/ nicht wil gleich geachtet haben/ ſondern meynet/ daß man dadurch mit geringer Arbeit/ Zeit vnd Koſten/ Gold vnd Silber werde machen koͤnnen.
Es iſt kein Zweiffel/ daß dieſes Recept von viel tauſenden verſucht/ vnd doch nichts darmit iſt außgerichtet worden; iſt aber nicht zu verwundern: dann/ nach vieler Meynung/ vngereimte ſpecies darbey genommen werden.
Wie ich dann von vielen gehoͤret/ die ſolche Arbeit ins werck geſtellet oder verſucht/ daß ſie geſagt:
Was ſolte man Gold vnd Silber auß ſolchen Dingen machen/ die fluͤchtig vnd rauberiſch ſind/ gleich das Antimonium, Schwefel/ Vitriol vnd Arſenicum iſt/ welche nicht allein kein Gold oder Silber geben/ ſondern auch/ wann ſie darzu geſetzet/ noch daſſelbe verderben/ im Rauch hinwegfuͤhren/ oder zum wenigſten zu einer Schlacken machen: wie ich dann ſolches ſelber verſucht vnd wahr befunden/ daß in ſolchem zuſammen ſchmeltzen die mineraliſche ſpecies, als Schlich/ Vitriol/ Schwefel vnd Arſenic das Gold vnd Silber zerſtoͤret/ auß der metalliſchen Natur gebracht/ vnd zu einer Schlacken verwandelt haben.
Welches aber Paracelſus alſo hat haben wollen/ vnd man ſich nicht daran haͤtte kehren ſollen:
dann er bald hernach ſich ſelber erklaͤret/ da er ſaget:
Jchts muß zu Nichts/ vnd Nichts wieder zu Jchts werden.
Welches aber ein Vnverſtaͤndiger dieſer Kunſt nicht glauben oder begreiffen kan/ daß ſich die Metallen/ wann ſie zerſtoͤret vnd zu Schlacken gemacht/ vnd darnach nach der Kunſt wieder reduciret/ in ſolcher Arbeit verbeſſern ſolten.
Welches doch gleichwol wahr iſt/ aber/ wie er darbey ſagt/ von wenigen geglaubt wird/ daß in der Kunſt am warhafftigſten ſey; Wie dann dieſes gantze Capitel biß zu dem Mercurio dieſes Recept defendiret/ erklaͤrt vnd außlegt/ vnd außdruͤcklich ſagt:
Verderbung macht vollkommenes Gut/ das Gut mag nicht erſcheinen vor ſeinem Verberger/ der Verberger muß abgeriſſen werden/ auff daß das Gut ledig vnd offenbar werde; vnd daß der erſte Verberger/ darinnen die Metallen gewachſen/ der Berg/ Sand/ Stein oder Erde ſey/ welcher durch das ſchmeltzen davon geſchieden/ vnd das Metall rein davon geſaͤubert werde/ alſo daß ein geſchmeidig vnd gebraͤuchlich Metall davon komme.
So weit laͤſſt ſich der Bergmann vergnuͤgen/ vnd weiß von keinem andern verbergen:
Paracelſus aber ſagt dabey/ daß ein jedweder Metall ein Verberger ſey der andern Metallen/ wie dann die ſieben Regeln weitlaͤufftig davon handeln.
Wil alſo zu verſtehen geben/ daß ein Chymicus nicht darbey ſolle bewenden laſſen/ wann ihme die Bergleute ein verkaufflich Metall/ als Eiſen/ Kupffer/ Zin/ Bley auß den Ertzen ſchmeltzen vnd liefern/ ſondern ſoll weiters mit der natuͤrlichen Philoſophia zu raht gehen/ vnd vernehmen/ ob auch ſolche vnvollkommene Metallen rein genug ſeyen/ oder/ ob ihnen noch ein anderer Verberger anhange/ vnd dieſelbe verunedele.
Was fuͤr ein groſſer Vnterſcheid zwiſchen einem groben vnanſehnlichen Ertz/ darinn das Metall weit zertheilet/ vnd mit viel Steinen vnd Vnreinigkeit vmbgeben/ vnd einem geſchmeidigen Metall ſey/ darff man nicht viel fragen/ dann jeder man ſolches genugſam ſehen kan:
Eben ſo groß/ vnd auch groͤſſer iſt der Vnterſcheid zwiſchen einem gemeinen vnvollkommenen Metall/ vnd deme darinnen verborgenen Gold vnd Silber.
Weil aber auß den Ertzen die Metallen zu ſchmeltzen durch langer Zeit uͤbung nunmehr ſo gemein worden/ daß es auch fuͤr keine Kunſt gerechnet/ ſondern zu einem Handwerck worden/ vnd allenthalben offentlich gethan wird/ darumb ſich niemand uͤber ſolche Arbeit verwundert/ welches doch von Anfang/ ehe ſolche Wiſſenſchafft gemein worden/ fuͤr ein groſſe Kunſt iſt gehalten/ wie ſie dañ auch an ſich ſelber iſt/ vnd billich noch dafuͤr ſoͤlte gehalten werden/ welches aber/ weil es ſo gemein worden/ nicht geſchicht.
Vnd iſt kein Zweiffel/ daß auch nicht der ander Verberger/ welcher den vnvollkommenen Metallen noch anhaͤngt/ eben ſo leicht abgethan/ vnd ihr innerſtes/ feineſt vnd beſtaͤndigſtes Theil/ als Gold vnd Silber/ ſolte koͤnnen herauß gelaͤutert werden/ wann es nur bekand waͤre.
Weil aber die Menſchen ſo viel Fleiß vnd Muͤhe/ weiters darinn zu ſuchen/ nicht anwenden/ vnd auch die gemeine Metallen ohne das zu gebrauchen/ vnd man derſelben auch nohtduͤrfftig iſt/ ſo bleibt es vnterlaſſen/ vnd iſt man zufrieden/ daß man dieſelbe auß den groben Ertzen einmal herauß geſchmeltzet/ vnd geſchmeidig gemacht hat/ vnd ſolche zu gebrauchen oder zu verarbeiten weiß.
Welches auch in einem Fall gut iſt/ dann man deß Eiſens/ Zins/ Kupffers vnd Bleyes weniger als deß Goldes entbehren kan.
Doch weil ſolcher vnvollkommenen Metallen je vnd allezeit ein Vberfluß geweſen/ vnd noch allenthalben vngeacht hingeworffen ligen/ koͤnte es auch nicht ſchaden/ daß ſich verſtandige Leute darhinter maͤchten/ vnd den beſſern Theil derſelben/ als ihr innerſtes guͤldenes Hertz/ durch die Kunſt vnd Krafft deß Feuers heraußzoͤgen/ vnd in die Enge braͤchten/ dazu vns Paracelſus allhier Anleitung genug gibt/ iſt aber bißher auß Vnverſtand der Menſchen nicht geachtet/ ſondern als eine Fabel verlacht vnd verworffen worden.
Welches allein der Zeit Schuld iſt/ welche alle Ding aͤndert/ verbeſſert oder verboͤſert; iſt aber glaublich/ daß es noch darzu kommen werde/ daß beſſerer Fleiß in Durchſuchung der Metallen werde angewendet/ als bißher geſchehen iſt.
Paracelſus lehret vns allhier/ daß alle vnvollkoͤmmene Metallen durch die Gewalt deß Feuers (welche ſie nicht beſtehen koͤnnen) zerſtoͤret vnd hingenommen werden/ das Gute aber darumb/ als Gold vnd Silber/ nicht koͤnne hingenommen oder verderbet werden/ ſondern in ſo groſſer Noht vnd Feuersgewalt auß dem vnvollkommenen Theil ſich zuſammen halte vnd verſamle/ das vnreine Theil aber verzehrt vnd hingenommen werde.
Welches dann natuͤrlich vnd der Warheit gemaͤß iſt; doch allzeit wann vnterſchiedliche Naturen beyſammen ſeyn vnd noht leiden/ Gleich zu ſeinem Gleichen ſich begeben/ zuſammen halten/ vnd vor der Gewalt/ ſo viel ihnen moͤglich iſt/ defendiren oder beſchirmen/ auff daß ſie moͤgen behalten bleiben:
das uͤbrige aber/ welches nicht ihres gleichen/ ſie nicht achten noch zu ſich nehmen vnd beſchuͤtzen/ ſondern dem Feind zu einem Raub folgen laſſen.
Vnd geſchicht ſolches nicht allein bey den Menſchen oder andern Animalien/ ſondern auch bey den Vegetabilien vnd Mineralien/ welches durch viel Exempel koͤnte bewieſen werden/ wird aber vmb der Kuͤrtze willen allhier vnterlaſſen.
Dieſes aber iſt nohtwendig zu wiſſen/ was eines jedweden Dinges Feind oder Freund ſey:
Dann etlichen Dingen iſt groſſe Hitze oder groſſe Feuersglut ein Feind/ andern aber groſſe Kaͤlte; wie zu ſehen/ wann in dem gar kalten Winter/ wann es hart frieret/ ein Gefaͤß voll warm Bier oder andern liquoris, da etwas feuriges oder ſubtiles darinn iſt/ hingeſetzt wird/ ſo muß derſelbe nohtwendig durch die gewaltige Kaͤlte/ deren er nicht widerſtehen kan/ zerſtoͤret vnd verderbet werden; ehe es aber darzu koͤm̃t/ ſo beſchuͤtzet ſich die Natur fuͤr ihrem Feind/ ſo viel ſie kan/ vnd begeben ſich die reineſte vnd ſtaͤrckſte Theilen/ welche einer Natur ſind/ zuſammen in die Mitte oder centrum deß Geſchirꝛs/ vnd laſſen die uͤbrige Feuchtigkeit dem Feind zum beſten/ gefrieren vnd zu Eiß werden: die beſſere Theil aber/ welche ſich in die Mitte reteriret/ bleiben behalten; wie dann ſolches auch bey anderen liquoribus zu ſehen/ da vngleiche Theil beyſammen ſind/ vnd Kaͤlte leiden muͤſſen/ ſich allzeit das edelſte Theil von dem geringen abſcheidet/ vnd in das centrum begibt/ ſich daſelbſt zu beſchuͤtzen.
Gleich als wann in einem Waſſer auch ein Oel oder ein Saltz ſolviret waͤre/ ſo wuͤrde ſich das Oel oder Saltz/ welche beſſer vnd edeler als das Waſſer/ in die Mitte begeben/ vnd das Waſſer gefrieren laſſen; wie dann ſolches vielmal verſucht/ vnd auch jederman genug bekand iſt.
Wann eine Stadt von einem ſtarcken Feind/ dem ſie keine Gegenwehr thun/ noch ſich dafuͤr bewahren kan/ belaͤgert wird/ ſo macht man darumb nicht alsbald die Thor auff/ vnd laͤſſt den Feind hinein/ ſolchen nach ſeinem Gefallen darinn zu hauſen/ was ihm geliebt/ ſondern man ſucht Gegenwehr ſo lang es nur muͤglich iſt/ vnd iſt niemand/ der ſich mit erſten wil todtſchlagen laſſen/ ſondern reteriret ſich ſo lang als er kan; vnd ſonderlich der fuͤrnemſte Theil derſelben/ welchem das Regiment vertrauet iſt/ ob ſie ſchon gern die Buͤrgerſchafft beſchuͤtzen wolten/ daß keiner von ihnen ſolte todt geſchlagen werden/ ſo iſt es ihnen doch nicht muͤglich/ ſondern geben dieſelbe allzeit noch lieber zum beſten/ als ihre eigene Leiber/ vnd verſam̃len ſich in das innerſte vnd veſte Theil der Stadt/ ihr Leib vnd Leben daſelbſt zu ſchuͤtzen/ ſo lang biß endlich die Buͤrgerſchafft uͤberwunden/ vnd ſie ſich dem Feind uͤbergeben muͤſſen.
Alſo es auch bey den vnvollkommenen Metallen zugehet/ wann dieſelbe durch ihren Feind/ als groſſe Feuersgewalt/ beaͤngſtiget/ vnd zu verſtoͤren geſucht werden/ die Natur eine Scheidung macht/ vnd der edelſte Theil derſelben/ als das Gold vnd Silber/ ſich von dem verbreñlichen vnd ſtinckenden Theil/ damit es vermiſcht war/ ſcheidet/ ſich zuſammen begibt/ vnd die zerſtoͤrlichſte Theile von ſich ſtoͤſſet/ vnd dem Feuer zu verderben zum beſten gibt.
Vnd weil die Metallen auß angeborner Natur ſtaͤrcker ſeynd/ als die Vegetabilien vnd Animalien/ ſo gehoͤret auch ein groͤſſerer Feind darzu/ eine Scheidung darinn zu machen/ welches das ſtarcke Feuer thun kan; aber nicht allein/ ſondern durch Huͤlffe eines Zuſatzes/ dadurch dieſelben auß ihrer Subſtantz gebracht/ ihnen ihr Band zerbrochen/ darmit ſie geſchuͤtzet vnd zuſammen gehalten worden; welches die Mineralien vnd Salien/ welche Gemeinſchafft mit ihnen haben/ verrichten koͤnnen.
Dann gewiß iſt es/ wann man ſchon die Metallen alſo allein/ entweder deren eines oder etliche zuſammen geſchmoltzen/ lange Zeit wolte mit ſtarckem Feuer beaͤngſtigen/ eine Scheidung dadurch zu wegen zu bringen/ ſo iſt es doch vergeblich:
dann keines/ wann es noch corporaliſch iſt/ in das andere zu wircken vnd ſolches zu veraͤndern Macht hat/ ſondern muͤſſen zuvor von ihrer radicaliſchen conſtruction durch mineraliſche Salien entbunden/ vnd frey gemacht ſeyn/ wann etwas darinn ſoll geaͤndert oder verbeſſert werden; davon ein mehrers bey andern Capiteln folgen wird.
Auff daß man aber die ſpecies vnd ingredientien dieſes Recepts verſtehe/ oder was ſie ſeyen/ wiſſe/ iſt noͤhtig etwas davon zu melden/ vnd verhaͤlt ſich alſo darmit:
Allhier ſtehet geſchrieben:
Nimb Antimonium, laß flieſſen mit Salnitter vnd Weinſtein/ deſſelben nimb 1. Loht.
Jſt darauß zu mercken/ daß er nicht ein Loht von der gantzen maſſa, welche zuſammen gefloſſen/ ſondern entweder von dem obern/ als der Schlacken/ oder vnterm Theil/ als dem Koͤnig/ welchen die mixtur im ſchmeltzen geſetzt hat/ zu nehmen vermeynet.
Welcher Theil aber es ſey/ kan auß den Worten nicht gemercket werden.
Weil aber Paracelſi Meynung allhier iſt/ das Gold vnd Silber durch die zugeſetzte ſpecies zu verſtoͤren/ vnd zu Nichts zu machen/ auß welchem Nichts hernacher das zerſtoͤrte Gold auß dem Zuſatz eine Vermehrung oder Zuwachs in der reduction erlangen ſolte: Alſo iſt es muhtmaſſig/ daß er den Regulum, vnd nicht die Schlacken/ von der mixtur zu nehmen vermeynet/ welcher das Zin/ Arſenicum vnd Schlich deſto lieber antaſte/ vnd mit dem Gold vnd Silber vereinige.
Dann ein Regulus Antimonii hat eine ſolche Natur/ widerwertige Metallen vnd Mineralien zu vereinigen; das Zin aber/ wann es geſchmeidigen Metallen beygeſetzet/ vnd Feuer bey ihnen leiden ſoll/ dieſelbige zu Schlacken macht/ wie dann auch der Schwefel/ Vitriol vnd Schlich ſolches zuwegen bringen/ vnd zu keinem andern ende von Paracelſo darzu allhier genommen werden/ als das Gold vnd Silber zu zerſtoͤren/ oder zu einer Schlacken zu machen.
Was aber Paracelſus fuͤr ein Schlich meynet/ weil er nicht darzuſetzet Gold-/ Silber-/ Eiſen-/ Kupffer-/ Bley- oder Ziu-Schlich/ ſo kan mans nicht eigentlich wiſſen.
Dann dieſes wird ſonſt von den Chymicis vnd Berg-Leuten Schlicht genennet/ wann ſie ein Ertz klein puͤlvern/ vnd mit Waſſer das leichtere Theil/ als den Berg oder Stein/ davon hinweg waſchen/ vnd das ſchwerer vnd beſſere Theil deß Ertzes in dem Geſchirꝛ ligen bleibt/ welches ſie hernach probiren/ vnd den Halt darauß nehmen; welche Arbeit ſie geſchlichtet/ oder zu Schlicht gezogen/ oder geſichert heiſſen:
Nun kan man aller Metallen Ertze alſo in ein Schlicht ziehen/ derhalben das Wort Schlicht auf alle Metallen kan gedeutet werden.
Sonſten wird auch bey etlichen dieſer Schlamm/ welcher auff den Schleiffmuͤhlen/ da viel Eiſenwerck/ als Klingen/ Harniſch vnd andere Waffen geſchliffen werden/ ſich vnter dem Schleiffſtein in darzu gemachten tieffen Loͤchern oder hoͤltzern Kaſten ſammelet/ vnd den Schwartzfaͤrbern verkaufft wird/ ein Schlicht genennet.
Ob nun Paracelſus dieſen oder eines andern Metalls geſicherten Crtzes Schlicht meynet/ kan niemand wiſſen/ iſt auch ſo viel nicht daran gelegen; dann Gold vnd Silber ohne ſolcher Schlicht einen eben ſo wol zu Nichts/ vnd hernach wieder vermehret auß dem Nichts zu Jchts kan gebracht werden; wie in folgenden Capiteln bey der transmutation zu finden iſt.
Vergeblich aber iſt deren Hoffnung/ welche vermeynt/ wann ſie ſpccies zuſammen geſchmoltzen/ daß alles miteinander zu Gold vnd Silber ſolte worden ſeyn/ vnd ſie doch nur auß allem ein gelb oder braune Schlacken/ welche keinem Metall gleich geweſen/ gegen alles vermuhten/ als einen traurigen Anblick erlanget haben.
Gluͤcklich vnd froͤlich aber iſt dieſer Anblick/ wann man das zerſtoͤrte vnd zu Nichts- oder Schlackengebrachte Metall edeler oder beſſer/ als es zuvor geweſen/ durch die reduction erlanget.
Vnd iſt ſolche Zerſtoͤrung vnd Wieder-reducirung nicht nur einerley/ ſondern kan auf vielerley Weis vnd Wege/ wie hernach in den folgenden Capiteln zu ſehen/ verrichtet werden.
Item, die erſte Regel auff deß Mercurii Art/ vnd von ſeiner Eigenſchafft.
ALle Ding ſind in allen Dingen verborgen:
Eins auß ihnen allen iſt ihr Verberger vnd leiblichs Gefaß/ aͤuſſerlich/ ſichtlich vnd beweglich.
Die Fluͤſſe ſind alle offenbar in dieſem Gefaͤß/ dann dieſes Gefaͤß iſt ein leiblicher Geiſt: darumb ſind alle coagulationes oder Starrungen in ihm gefangen vnd beſchloſſen/ mit dem Fluß uͤberkommen/ vmbgeben vnd verfaſſet.
Dieſem Fluß vnd ſein Vrſach kan man nicht einen Namen finden/ damit er moͤchte genennet werden: vnd dieweil kein ſo groſſe Hitz iſt/ die ihm moͤcht vergleicht werden/ ſo muß ihme die Hitz deß hoͤlliſchen Feuers vergleicht werden.
Darum̃ dieſer Fluß gar nicht Gemeinſchaft hat mit andern Fluͤſſen/ ſo von deß elementiſchen Feuers Hitz geſchmeltzet werden/ vnd durch die natuͤrliche Kaͤlte gefrierend/ coaguliret vnd ſtarrend werden.
Solches moͤgen ſie dem Mercurio nicht thun/ ſind ihm viel zu ſchwach/ er gibt nichts vmb ſie.
Darumb iſt zu mercken/ daß die vier toͤdlichen elementiſchen Kraͤfften/ gegen den him̃liſchen Kraͤfften (welcheman auch quintam eſſentiam heiſſt/ dann die Elementa moͤgen der quintæ eſſentiæ nichts zufuͤgen/ noch nehmen) haben auch keinen Eingriff zu wircken.
Die him̃liſche vnd hoͤllifche Krafft iſt den vier Elementen nicht gehorſam.
Darauf ſoll man mercken/ daß kein Element/ auch kein elementiſch Art/ es ſey trocken/ feucht/ Hitz/ Kaͤlte/ deren keines vermag zu wircken wider die quintam eſſentiam oder Krafft/ ſondern ein jedes hat ſein Wirckung allein fuͤr ſich ſelbſt.
Jn dieſem Capitel oder erſter Regel von dem Mercurio braucht Paracelſus kurtze aber doch deutliche Wort/ vnd ſaget/ daß deß Mercurii Fluß nicht auß den vier zerſtoͤrlichen Elementen/ ſondern auß der quinta eſſentia her entſtehe/ derentwegen keine Gemeinſchaft mit ſolchen elementiſchen Fluͤſſen habe.
Was aber eigentlich quinta eſſentia ſey/ davon Paracelſus allhier meldet/ waͤre viel von zu ſchreiben/ welches mein Vorhaben jetzund nicht iſt; dann er ſelber/ wie auch andere Philoſophi, genug davon geſchrieben haben/ dabey es verbleiben ſoll.
Dieſes aber zum uͤberfluß/ ſo wil Paracelſus verſtanden haben/ daß quinta eſſentia ein Weſen ſey/ welches den Elementen nicht vnterworffen/ ſondern beſtaͤndig vnd vnzerſtoͤrlich.
Wil alſo darmit zu verſtehen geben/ weil deß Mercurii Fluß von der quinta eſſentia herkomme/ vnd nicht von dem elementiſchen Feuer/ daß auch deſſelben coagulation durch quintam eſſentiam, vnd nicht durch elementiſche Feuer/ ſie ſeyen gleich warm oder kalt/ geſchehen muͤſſe.
Was aber das fuͤr ein quinta eſſentia, welche den Mercurium coaguliren/ vnd zu Gold oder Silber machen koͤnne/ vnd daß dieſelbe nicht auß Vegetabilien oder Animalien/ ſondern aus Metallen gezogen/ vnd darneben auch reiner/ fixer vnd fleiſſiger als die Metallen (wann ſie tingiren ſoll) beſchaffen ſeyn muͤſſe/ iſt leichtlich zu erachten.
Es hat Paracelſus viel von der quinta eſſentia, vnd was dieſelbe ſey/ geſchrieben/ vnd ſolcher groſſe Macht zugelegt/ wer Luſt darzu hat/ kan in ſeinen Buͤchern nachſuchen/ da ers finden wird.
Sonſt haben auch viel andere Philoſophi davon geſchrieben/ vnd bezeuget/ das quinta eſſentia ein Weſen ſey/ welches durch die Kunſt in die allerreineſte vnd hoͤchſte Subſtantz gebracht ſey.
Wie dann auch etliche der wahren philoſophiſchen tinctur, damit projection gethan wird/ den Namen quintæ eſſentiæ zugelegt.
Alſo/ daß je vnd allzeit durch den Namen quintæ eſſentiæ das allerreineſte/ beſte vnd kraͤfftigſte Theil eines Dings iſt verſtanden worden.
Es ſey ihm nun wie ihm wolle/ ſo iſts gewiß/ daß der Mercurius ein wunderbarlicher Gaſt iſt/ vnd ſich ſo leichtlich nicht coaguliren oder figiren laͤſſt/ als ihnen viel vergeblich eingebildet/ vnd das Gegentheil mit Schaden erfahren haben.
Glaube auch nicht/ daß mehr Kolen vnnuͤtzlich verbrant ſeynd/ als bey figirung deß Mercurii geſchehen iſt/ vnd hat noch kein Ende; habe aber noch keinen geſehen/ der es getroffen haͤtte/ wie ich dann ſelber die Hoͤrner daruͤber abgeſtoſſen/ vnd vielmal vergeblich darinn geſndelt habe:
Vnd ob ich ſchon denſelben nicht beſtaͤndig figiren koͤnnen/ ſo ſind mir doch wunderliche Dinge damit begegnet/ deren etwas zu gedencken ich nicht habe vnterlaſſen koͤnnen.
Es ſteckt eine ſonderbare Krafft darinn/ welche er gegen andere Metallen zu erzeigen hat:
Er miſcht ſich am liebſten mit dem reineſten/ vnd am allervnliebſten mit den vnreinſten Metallen: darauß zu ſpuͤren/ daß er einer ſehr reinen Natur ſeyn muͤſſe.
Vnd iſt auch kein Zweiffel/ wann er ſich wolte figiren laſſen/ daß ein beſſer Weſen als Gold iſt darauß werden ſolte/ welches ich genugſam/ wann es noͤhtig waͤre/ beweiſen koͤnte: dann es nimmer leer abgehet/ wann er mit andern Metallen vermiſcht/ vnd die Gewalt deß Feuers zu leiden gezwungen wird/ daß er dieſelbe in ſeiner noch Fluͤchtigkeit nicht mercklich veraͤndern ſolte; was wuͤrde er dann thun/ wann er fix gemacht mit ihnen lang im Fluß ſtehen ſolte?
Derentwegen zur Nachrichtung dieſes Exempel beyzubringen nicht vnterlaſſen ſollen:
Nachdem ich vor viel Jahren in meiner Jugend geſehen/ daß ihrer ſo viel durch amalgamiren mit Gold vnd Silber/ ſublimiren/ reſolviren/ coaguliren/ præcipitiren/ vnd mancherley andern Arbeiten/ denſelben zu figiren/ vnd zu Gold vnd Silber zu machen/ ſuchten/ ich mich auch einmal daran gemacht/ mein Heil darinn zu verſuchen; vnd nachdem ich zuvor Paracelſum geleſen hatte/ welcher ſchreibet/ daß ſeine coagulation in dem Saturno waͤre/ habe ich ſolches zu vnterſuchen alſo angefangen:
Erſtlich habe ich 6. oder 7. Theil Bley in einem kleinen Tiegel zerſchmeltzen laſſen/ vnd darnach ein Theil Mercurii darein getragen/ welcher ſich dann alſobald darmit vereiniget vnd vermiſcht hat: darnach habe ich in einem andern Tiegel/ der ſo groß war/ daß dieſer mit dem Bley vnd Mercurio raumlich darinn ſtehen konte/ ein Salnitrum zerſchmoltzen/ vnd in das zerlaſſene Nitrum den kleinen Tiegel mit dem Bley vnd Mercurio eingeſenckt/ alſo daß das Nitrum daruͤber außgangen/ vnd denſelben gaͤntzlich bedeckthat.
Vnterdeſſen habe ich in einem andern groͤſſern Tiegel ein Bleyglas/ von vier Theilen Glett oder Mini, vnd ein Theil Kißling gemacht/ ſchmeltzen laſſen/ vnd dieſen noch warmen Tiegel mit dem Salpeter vnd Amalgama deß Bleys vnd Mercurii auch darein geſencket/ vnd das Glas daruͤber herlaſſen flieſſen; welchen dreyfachen Tiegel ich wieder in einen andern groſſen Tiegel ins Bleyglas geſencket/ vnd alſo vermeynet/ den fluͤchtigen Gaſt wol genug bewahr et zu haben.
Nachdem ich aber ſolchen mit ſo vielfacher Mauer vmbgebenen Mercurium in eine Glut geſetzt/ in Meynung/ denſelben mit Gewalt das Feuer außzuſtehen zu zwingen/ ſo hat er zwar gegen ſeine Natur vnd Willen halten muͤſſen/ dann es ihm vnmuͤglich geweſen/ durch ſo viel harte vnd compacte Mauren zu brechen: nachdeme aber das Feuer groͤſſer worden/ vnd das Vitrum vnd Salpeter weich worden vnd geſchmoltzen/ ſo hat er ſich durchgedrungen/ vnd mir ein leeres Neſt gelaſſen/ alſo/ daß ich nichts als mein Gewicht deß eingeſetzten Bleyes gefunden:
doch einmal mir im abtreiben deß Bleyes ein Korn Silber geblieben/ ſchwerer als ein ander Silber/ welches ich fuͤr einen figirten vnd coagulirten Mercurium gehalten:
Nachdem ich aber ſolche Arbeit wieder gethan/ viel anders befunden habe/ nemlich gemercket/ daß nicht der Mercurius ſich figiret/ ſondern daß derſelbe durch ſeine verborgene Krafft den Saturnum alſo durchgangen vnd verbeſſert habe/ daß er etwas Silber hinterlaſſen/ vnd auch in ſelcher Arbeit die gantze maſſa deß Bleyes gantz hartklingend/ als ein Zin/ doch ſchwartz davon worden.
Alſo daß ich geſehen vnd geſpuͤret/ daß ohn eine quinta eſſentia der Mercurius nicht wol zu figiren iſt; dann er ein lauter feuriger Geiſt iſt/ vnd die Gewalt deß Feuers nicht außſtehen wil.
Dieſes aber kan er thun/ wann er mit andern Metallen vermiſchet/ vnd nur ſo lang kan behalten werden/ daß er die Glut mit ihnen außſtehen muß/ ob er gleich darnach durchgeht/ daß er dieſelbe etlicher maſſen veraͤndert/ nicht daß er folche zu verbeſſern/ ſondern allein durch ſeine Durchdringenheit dieſelbe bewege/ vnd ein Metall in das ander zu wircken/ vnd ſolches zu verbeſſern Macht habe/ doch nicht mit groſſem Nutzen/ ſo viel mir bewuſt/ ſondern allein die Muͤglichkeit ſeiner wunderbarlichen Natur dadurch zu erklaͤren/ welche ſchier vnaußgruͤndlich iſt:
dann er wol fuͤr ein Wunder der Natur moͤchte gehalten werden.
Er iſt ein lauter vnſichtlich Feuer/ ob er ſchon von den Vnwiſſen den fuͤr kalt außgeruffen wird/ ſo befindet ſich doch das contrarium: kan auch durch die Kunſt noch feuriger vnd fluͤchtiger gemacht werden/ wie ich dann ſolcher Exempel mehr als eines anzuzeigen wuͤſte/ wann es beforderlich waͤre/ daß er ſo ſubtil worden/ durch offtermals aufftragen auff ein groß Feuer/ vnd wiederfangen in Glaͤſern/ daß er auch auß eigener Krafft ſich erhaben/ vnd ohne Trieb deß Feuers wieder in ſein chaos gangen iſt.
Jn Summa/ es ſind wunderliche Haͤndel darmit vorgenommen/ aber bißher wenig gluͤckliches außgerichtet worden/ davon hernach ein mehrers in ſeinem Ort ſoll gehandelt werden.
Item, die ander Regel/ vom Jupiter vnd ſeiner Art.
WElches Ding offenbar iſt/ verſtehe den Leib Jovis, in dem ſelben ſind die andern ſechs leibliche Metallen alle geiſtlich in verborgen/ vnd je eins tieffer vnd ferrer dann das ander.
Jupiter iſt nicht der quintæ eſſentiæ theilhafftig/ ſondern der vier elementiſchen Natur: darumb wird ſein Fluß durch eine kleine zufaͤllige Hitze deß Feners offenbar/ vnd ſeine coagulation auch durch eine kleine zufaͤllige Kaͤlte kan geſchehen: hat auch Gemeinſchafft mit allen andern metalliſchen Fluͤſſen.
Darumb je naͤher ein Ding dem andern gleich iſt in der Natur/ je lieber vereint es ſich mit ihm/ wo ſie aneinander ſtoſſend:
Es iſt auch ein Ding in der Naͤhen allwegen wircklicher vnd anruͤhrlicher:
Dann was fern hindan iſt/ das iſt nicht bedraͤnglich:
Man foͤrcht auch nicht dasjenig das fern iſt.
Alſo hat man auch kein Luſt zum Himmelreich/ Vrſach iſt/ es iſt ferne von dannen/ vnd man hats nie geſehen:
Deßgleichen fuͤrcht man die Hoͤll nicht ſehr/ dann ſie iſt weit hindan/ vnd niemand weiß oder hat ihre Geſtalt geſehen/ vnd ihr Pein nicht empfunden/ darumb ſie gleich fuͤr nichts geſchaͤtzt wird.
Demnach ſeynd die abweſenden Ding wenig achtſam/ ja gar verworffen/ wo ſie an einer groben ſtatt ſeynd.
Dann durch die Eigenſchafft der ſtatt/ wird ein Ding auch verboͤſert oder veradelt/ das moͤcht man durch viel Exempel beweiſen.
Darumb je ferner der Jupiter von Marte vnd Venere iſt/ vnd je naͤher bey Sole vnd Luna, je goͤldiger vnd ſilberiſcher iſt er in ſeinem Coͤrper/ groͤſſer/ ſtaͤrcker/ ſichtiger/ empfindlicher/ erſcheiniger/ oder lieblicher vnd annehmlicher/ auch erkantlicher/ greifflicher vnd warhafftiger erſehen/ dann in der Ferne.
Wiederumb je ferner ein Ding iſt/ je ſchlechter vnd vnachtſamer es iſt in allen obgeſetzten Dingen:
Das gegenwaͤrtige iſt allweg achtſamer/ dann das abweſende Ding:
Je naͤher das ſichtige iſt/ je ferner das vnſichtige.
Darumb iſt dir Alchimiſt fleiſſig zu gedencken/ wie dn Jovem ſolt bringen vnd ſetzen an die geiſtliche vnd ferne Statt/ daran Sol vnd Luna ſtehen/ vnd Solem vnd Lunam, welche du wilt/ daſelbſt in der ferne nehmen/ vnd herzu in die nahend ſetzen an die Statt/ da Jupiterleiblich geſtanden iſt:
Alſo/ daß auch Sol vnd Luna leiblich da ſind vnd ſtehend vor Augen/ warhafftig in der Prob.
Dann es iſt die Metallen von ihrer Vnvollkommenheit zu verwandeln in die Vollkommenheit/ mancherley Recept vnd Arbeit.
Eins in das ander zu vermiſchen/ vnd wiederumb eines auß dem andern lauter vnd rein zu ſcheiden/ iſt nichts anders/ dann ein Abwechſelung vnd Vertauſchung/ durch die gerechte Arbeit der Alchimey.
Nota: Aurum multum Jupiter, & non parum argentum habet.
Saturnum & Lunam impone ei, & augebitur Luna de reliquis.
Was eigentlich die Vrſach ſey/ daß Paracelſus erſtlich von dem Mercurio anfange/ vnd darnach zu dem Jove ſchreite/ ob man dieſelbe ſchon nicht eigentlich wiſſen kan/ gleichwol ein ſonderbarliches myſterium darhinden ſeyn muß:
dann er vns etwas darmit hat wollen zu verſtehen geben.
Allhier repetiret er ſeine vorige Meynung/ vnd ſaget/ daß ein jedweder ſichtlich Metall ein Verberger der andern vnſichtlichen Metallen ſey/ vnd wann man etwas gutes darauß machen wolle/ daß man auß denſelben das vnſichtliche vnd geiſtliche Gold/ welches in der Ferne ſey/ nehmen/ vnd in die Naͤhe oder Sichtlichkeit/ hergegen das Sichtliche in die Ferne ſetzen/ vnd vnſichtlich machen muͤſſe.
Wie aber ſolches geſchehen vnd zugehen ſolle/ ſagt er nicht/ ſondern berufft ſich auff die ſieben Regeln/ welche daſſelbe lehren ſollen; da ſie doch einem geuͤbten/ wil geſchweigen einem anfangenden Liebhaber der Kunſt zu verſtehen ſchwer genug vorkommen.
Alſo/ daß es auch kein Wunder (weil ihr ſo viel tauſend vergeblich darinn geſucht/ vnd ſolche zu verſtehen ſich bemuͤhet) daß ſeine Schrifften veracht/ vnd der mehrer Theil nichts davon hat halten wollen.
Er hats ohne Zweiffel gut gemeinet/ vnd ihme eingebildet/ daß er gar deutlich geſchrieben habe/ vnd ſeinen Diſcurs alſo geſtellet/ als wann er mit ſeines Gleichen/ dem die Natur der Metallen bekand/ zu thun haͤtte/ vnd nicht der Welt Blindheit vnd Vngeſchicklichkeit in natuͤrlichen Dingen darneben betrachten/ darumb er auch ſolchen Danck davon getragen.
Was ſoll man aber darzu ſagen oder thun?
Mit vnerfahrnen hoffaͤrtigen Menſchen iſt es uͤbel vmbzugehen/ wann man ſchon noch ſo deutlich vnd vorſichtig ſchriebe: vnd weil ſie in dergleichen Scientien nicht geuͤbet/ vnd nur einmal fehlen ſolten/ man doch nichts anders als Verachtung von ihnen zu erwarten haͤtte.
Derhalben mancher lieber ſchweigt/ vnd den Narren ihre Schellen laͤſſt/ als daß er ihre Laͤſtermaͤuler auff ſich ziehet.
Wann mans aber wol betrachtet/ ſo findet ſich vnrecht zu ſeyn/ ſolches den Vnſchuldigen mit den Schuldigen entgelten zu laſſen.
Soll derhalben derjenige/ deme Gott ein Pfund vor andern verliehen hat/ nicht neidiſch oder mißgoͤnniſch ſeyn/ vnd ſein Pfund vmb der Boͤſen willen vergraben/ ſondern ſeinem Nechſten/ als ein vnparteyiſche Sonne/ er ſey gleich gut oder boͤs/ ſcheinen vnd guts thun/ vnd endlich ſeinen Lohn von Gott erwarten/ welcher einem jedwedern geben wird/ nachdem er verdienet hat.
Was nun deß Zines Natur vnd Eigenſchafft anbelanget/ ſo iſt daſſelbige vnter den andern vnvollkommenen Metallen ein rein/ doch vnzeitig/ mit vielem anzuͤndlichen vnd verbrennlichen Sulphur vmbgebenes Metall/ davon es ſeinen leichten Fluß vnd Zerſtoͤrlichkeit im Feuer hat/ welches/ ſo ihm derſelbe genommen (wie es dann gar leichtlich durch ein klein Feuer geſchehen kan) ſo hat es ſeinen metalliſchen Fluß verloren/ vnd iſt einer vnſchmeltzlichen Aſchen gleich; doch ſo man derſelben einen andern Sulphur geben kan/ dadurch ſolche Aſchen wieder zu einem Metall wird/ vnd ſolches Me tall wieder zu einer Aſchen macht/ vnd reducirt/ vnd ſolche Arbeit ſo offt wiederholt/ biß daß dem Zin all ſein anzuͤndlicher Sulphur verbrennet iſt/ vnd ſich nicht wieder zu einer Aſchen wil calciniren laſſen; ſo laͤſſt es ſich hernach abtreiben/ vnd gibt ſein Gold oder Silber gern von ſich:
Dann daß es ſich in groſſem Feuer bey dem Bley nicht vertragen kan/ auffſteigt/ vnd zu einer Aſchen wird/ iſt allein der verbrennliche Sulphur Vrſach/ dahero es auch andere Metallen/ als Gold/ Silber/ Kupffer vnd Eiſen/ wann es darunter geſchmoltzen wird/ bruͤchich vnd vngeſchmeidig/ einem Glas gleich machet/ wann ihm aber ſolcher vnzeitige vnd corrumpirliche Sulphur, es ſey gleich durch roͤſten/ Aſcherung/ cementirung oder andere wege benommen wird/ ſo macht es hernach andere Metallen nicht mehr bruͤchich/ (welches aber ſchwer zu thun iſt) ſondern laͤſſt ſich mit andern Metallen ſchmeltzen vnd ſeigern; aber nicht lieber als durch die Venerem, welche durch ihre freundliche vnd betriegliche Wort/ die beyde Alten/ als Saturnum vnd Jovem, vereinigen vnd zu Freunden machen kan/ alſo/ daß ſie hernach im Feuer einander leiden vnd vertragen moͤgen.
Gold vnd Silber ſolten ſolches eben ſo wol thun koͤnnen/ weil aber dieſelbe koſtbar/ vnd leichtlich im Tiegel außlauffen/ vnd das Werck verloren gehen kan/ ſo iſt es beſſer/ ſolche theure Metallen/ die ſchon rein ſind/ nicht wieder in die vnreine zu verſtecken/ vnd darein verſchmieren oder verlieren/ ſondern das Kupffer darzu gebrauchen/ welches dann auch zugleich ſein verborgen Gold vnd Silber von ſich gibt.
Es kan auch ſonſten der Sulphur ſuperfluum auff andere Weiſe von dem Zin gebracht werden/ als durch ein nitroſiſch Feuer: wann man nemlich gefeilet Zin mit Salpeter/ Schwefel vnd Saͤgeſpaͤn miſchet/ anzuͤndet vnd verbrennet/ ſo ſublimirt ſich ein Theil Zin in flores, das ander Theil bleibt zuruͤck/ welches man mit ſtarckem Feuer reduciren/ vnd wieder mit obgemeldtem Feuer ſublimiren ſoll/ ſo offt vnd vielmal repetiret/ biß alles Zin zum theil in flores, vnd das ander Theil zu Aſchen worden iſt/ vnd ſeine metalliſche Geſtalt vnd Natur gaͤntzlich verloren hat: als dann ſam̃let man die flores auß den receptaculis, vnd die verbrennte Aſchen lauget man mit Waſſer auß/ vnd reducirt dieſelbe mit einem guten Fluß wieder zu einem Metall/ daſſelbe feilet man wieder klein/ vnd ſublimiret vnd verbrennet ſolches mit dem nitroſiſchen Feuer abermal/ wie zu erſt geſchehen/ vnd repetiret dieſe Arbeit ſo offt/ biß das Zin nicht mehr ſublimiret/ ſondern fix zuruͤck als ein Schlacken bleibt/ welche man mit Bley anſieden vnd abtreiben kan/ ſo findet ſich das Gold vnd Silber/ welches das Zin bey ſich gehabt.
Auff eine andere Weiſe kan dem Zinn ſein verbrennlicher Schwefel benommen werden/ wann man das gefeilet Zin mie dem Nitro fixo uͤbergieſſet/ vnd ſeine Zeit darmit digeriret/ vnd allzeit/ wann von dem liquore Nitri fixi die Feuchtigkeit entgehet/ wieder mit anderer erſtattet/ auff daß der liquor allzeit feucht ſey/ aber nicht allzu duͤnn/ ſondern als ein dick Waſſer/ ſo ſolvirt vnd verzehrt derſelbe liquor Nitri den verbrennlichen Sulphur deß Zines/ vnd figiret das andere vnverbrennliche/ vnd macht es fix vnd feuerbeſtaͤndig/ alſo daß es ſich mit Bley anſieden vnd abtreiben laͤſſt/ vnd ſein Gold vnd Silber von ſich gibt.
Auf ein andere Weis kan ſolche Scheidung geſchehen/ wann man das Zin mit gemeinem Bley oder Regulo Antimonii zu einem Vitro oder Amaus macht/ vnd lang in ſtarckem Fluß erhaͤlt/ (doch daß man deß incerirens mit Nitro oder Sale tartari nicht vergeſſe) ſo ſam̃len ſich in ſolcheꝛ Arbeit die reine Theil deß Zines zuſam̃en/ vñ geben einen Koͤnig; die vnreine Theile aber gehen mit dem Bley vnd Sale in Schlacken.
Der Koͤnig wird abgetrieben/ ſo findt ſich das figirte vnd geſeigerte Gold vnd Silber auff dem Teſt.
Vnd iſt zu wiſſen/ daß dieſe vnd vorher-erzehlte Arbeiten ohne Zuthun deß Kupffers zwar geſchehen koͤnnen/ aber mit zuthun deſſelben mehr Gold oder Silber geben/ als ohne daſſelbe:
doch nicht alſo zu verſtehen/ als wanns derentwegen mehr Gold gaͤbe/ weil Kupffer darzukoͤm̃t/ vnd das ſeinige auch zugleich dargibt; gantz nicht:
Dann/ ob ſchon das Kupffer ſein Gold vnd Silber auch in ſolcher Arbeit dargibt/ ſo geſchiehet es doch darumb/ weil das Zin ſein Gold vnd Silber alſo per ſe ohne zuthun deß Kupffers nicht gern von ſich gibt/ bey dem Kupffer aber eine Zuflucht ſucht/ ſich auß der Schlacken darein ziehet vnd verbirget/ ſo lang biß die Arbeit vollendet/ vnd die Schlacken daſſelbe nicht wieder zu ſich ziehen moͤgen; vnd iſt alſo das Kupffer an ſtatt eines receptaculi, darein ſich das zuſammen-colligirte vnd von der maſſa außgeſonderte Gold vnd Silber verſam̃len vnd verbergen kan/ welches die Chymici ein Balneum nennen.
Von ſolcher Arbeit der Amauſen ſoll bey folgendem vierdten Capitel/ da vom Kupffer gehandelt wird/ weitlaͤufftiger gedacht werden.
Noch auff ein andere Weis kan das Gold vnd Silber auß dem Zin geſeigert werden/ als folget:
Erſtlich ſoll man vnter einem Muffel auff einer Treibſcherben gemein Bley flieſſen laſſen/ vnd wann es zimlich haͤiß iſt/ ein wenig Zin darauff tragen/ ſo wird es bald eingehen/ aber auch nicht lang bey dem Bley bleiben/ ſondern auffſteigen/ vnd ſich anzuͤnden/ vnd als brennende Funcken verzehren vnd zu einer Aſche werden/ welche man mit einem krummen Haͤcklein abziehen/ vnd wieder ander Zin darauff tragen/ verzuͤndern laſſen/ vnd abziehen ſoll/ ſo offt vnd vielmal/ biß daß alles Bley mit dem Zin zu einer Aſchen worden iſt/ welche man in einer Treibſcherben vnter einem Muffel noch eine Stund auffs wenigſte ſoll außgluͤhen laſſen/ auff daß/ wann noch Koͤrner Bley darunter/ welche mit der Aſchen abgezogen waͤren/ ſie auch vollends zu Aſche verbrant wuͤrden/ vnd auch zugleich die Zin-Aſchen ſich deſto beſſer calciniret oder figirte: darnach ſoll man dieſelbe bleyreiche Aſche reduciren/ ſo gibt ſie wieder ein Metall/ welches man wieder auff einer Scherben vnter einem Muffel ſo lang ſoll gluͤhen laſſen/ biß alles zu Aſchen worden iſt/ vnd ſolche reduciren; dieſe Arbeit ſoll ſo offt wiederholet werden/ biß alles Bley vnd Zin zu Schlacken worden/ vnd im ſtarcken Feuer kein Metall mehr geben wollen/ ſondern ein Schlacken vnd verſtoͤret Metall verbleiben: welches man hernach in einem beſtaͤudigem Tigel mit einem Fluß/ von Weinſtein vñ Salpeter gemacht/ ſeine Zeit muß flieſſen laſſen/ ſo ſetzt oder ſcheidet ſich das figirte Zin mit einem Theil Bley zu boden in einen Koͤnig/ welchen man abireiben ſoll/ ſo findet ſich das Gold vnd Silber/ ſo in dem Zin geweſen.
Dieſes iſt eine herꝛliche vnd ſchoͤne Arbeit/ welche ſich leichtlich thun laͤſſt/ vnd auch wenig koſtet/ ſonderlich wann man das Holtz vnd Kolen wolfeil haben kan.
Die Schlacken/ davon ſich der figirte Koͤnig geſchieden/ ſind auch nicht verloren/ ſondern koͤnnen weiters verbraucht werden/ wie bald folgen ſoll.
Daß aber jemand meynen moͤchte/ auff ſolche Weis ins kleine auff Treibſcherben vnter den Muͤffeln etwas mit Nutzen zu thun/ der irret; dann auff ſolche Weis nur zu probiren/ wie viel ein Centner Zin Gold vnd Silber gibt/ vnd wie viel ſein Gold außzubringen koſtet/ darnach er ſeine Rechnung machen kan/ wieviel taͤglichs ins groſſe darmit zugewinnen.
Vnd laͤſt ſich auch dieſe Arbeit vnter den Muͤffeln ſo wol nicht thun/ als ins groſſe/ da die Hitz groͤſſer iſt/ vnd alſo mehr gibt/ als ins kleine.
Wie aber ſolche Arbeit ins groſſe/ auff daß man gute Außbeut davon haben moͤchte/ koͤnte angeſtellt werden/ ob ich es ſchon ſelber/ wegen vielfaͤltiger Verhindernuͤß/ noch nicht zu werck habe ſtellen koͤnnen/ ſo wil ich doch meine Meynung daruͤber ein wenig entdecken.
Nach Außrechnung der kleinen Prob befindet ſich/ wann man wol damit vmbgehet/ daß ohngefehr zu einem Centner Zin zehen oder zwoͤlff Centner Bley gehoͤren/ wann man dann das Bley vnd Zin/ ſam̃t den Kolen vnd Arbeit rechnet/ vnd von dem Werth deß Goldes abziehet/ ein geringes uͤberbleibt/ vnd alſo ſcheinet/ als wann das Werck die Koſten nicht außtragen ſolte:
Gleichwol wann man darneben betrachtet/ daß ſich ein ſolches Werck ins groſſe thun laͤſſt/ ſo findet ſich/ daß es mit reichem Nutzen ſolte koͤnnen gearbeitet werden; vnd ſonderlich/ wann man noch dieſen Vortheil dabey gebraucht/ daß man zu ſolcher Arbeit erwehlet ſolches Bley/ welches ohne das ſchon etwas Silber haͤlt/ doch nicht ſo viel/ daß mans mit Nutzen fuͤr ſich allein abtreiben koͤnte; deßgleichen ſo man auch von ſolchem Zin gebrauchte/ welches von Natur guͤldiſch iſt: dann offtermal Zin gefunden wird/ deſſen der Centner ſo viel an Gold haͤlt/ als er ſonſten verkaufft wird; wie auch oftmal ſolches Bley gefunden/ welches ſo viel Silber haͤlt/ als es koſtet: daß aber die Berg Leut/ ob ſie ſchon wiſſen/ daß ſo viel dariñ iſt/ ſolches nicht außbringen/ ſondern verkauffen/ iſt die Vrſach/ weil ſie von dieſer Seigerung nicht wiſſen/ vnd auff ihre gemeine vnd jedermañ bekande Weiſe ſolches nicht mit Nutzen außzuziehen iſt.
Vnd auff daß dieſe Arbeit noch profitlicher ſey/ ſo kan man neben dem Zin auch ſilber- vnd goldhaltende Berg-Arten vnd Mineralien/ als Marcaſita, Antimonium, Arſenicum, Auripigmentum, Koboltum vnd allerhand Kieß/ welche ſonſten nicht/ wegen deß wenigen ſo darinn iſt/ mit Nutzen zu ſchmeltzen ſind/ tragen/ vnd mit verſchlacken laſſen/ ſo geben ſie ihr Gold vnd Silber auch mit darzu/ vnd wird alſo der Gewinn deſto beſſer; inſonderheit wann man mit Antimonio die kieſiſche vnd ſulphuriſche-goldhaltende Berg-Arten zuvor ſchmeltzet/ vnd mit Eiſen in einen Koͤnig/ oder das Gold dariñ in die Enge bringet/ vnd dann die Koͤnige davon mit dem Zin auffs Bley traͤgt/ vnd mitverſchlacket/ ſo kom̃t daſſelbe Gold auch ohne ſonderbare Koſten zu recht/ vnd wird durch das Zin fein gemacht.
Es muß aber ſolche Seigerung/ wann ſie Nutzen bringen ſoll/ nicht in Tiegeln/ ſondern auff groſſen vnd ſonderbaren darzu gemachten geſchlagenen Herden/ daruͤber eine ſtarcke Flammt ſpielen/ vnd das Metall erwaͤrmen moͤge/ vnd nach geſchehener calcination vnd Aſcherung oder Zunichtsmachung derſelbigen/ die reduction in Stich-Ofen gethan werden/ welches weitlaͤufftiger vnd deutlicher zu beſchreiben/ die Zeit jetzunder nicht zulaͤſſet/ iſt genug/ daß man die Warheit in der kleinen Prob hierdurch erfahren moͤge/ vnd ſtehet einem jedwedern frey/ weiters darinn zu ſuchen/ vnd zu ſehen/ wie wol ihm der Vulcanus geneigt ſey.
Vnd obſchon auß dem Zin auch noch auff andere Wege Gold vnd Silber zu bringen/ ſo duͤncket mich doch genug auff dißmal Anleitung geben zu haben/ vnd werden auch die folgende Capitel/ da von der andern Metallen Natur gehandelt wird/ was noch noͤhtig zu offenbaren ſeyn moͤchte/ verrichten.
Die dritte Regel/ von dem Marte vnd ſeiner Eigenſchafft.
DIe ſechs verborgene Metall haben das ſiebend Metall von ihnen auß getrieben/ vnd leiblich gemacht: Sie haben ihm auch die allerſchlechteſt Wirdigkeit gelaſſen/ auch die groͤbſte Haͤꝛtigkeit vnd Arbeit auffgelegt.
Jn dieſem haben ſie alle ihre Staͤrcke vnd Haͤrte der coagulation auß geſchoben vnd offenbar gemacht.
Dargegen ihre Farben vnd Fluͤſſe inbehalten mit ſam̃t ihrer Nobilitaͤt.
Es iſt ſchwer vnd bedarff Muͤh/ auß einem vnwuͤrdigen gemeinen Mann einen Fuͤrſten oder Koͤnig zu machen.
Aber Mars durch ſeine Streitbarkeit erfichtet auch Herꝛlichkeit/ vnd ſetzt ſich an die hohen Statt der Koͤnigen.
Es bedarff aber fuͤrſehens/ daß er nicht uͤbereilt gefangen werd.
Es muß bsdacht werden/ mit was Muͤglichkeit Mars an die Koͤnigliche Statt bracht/ vnd Sol vnd Luna an Martis Statt/ mit Saturno, moͤge werden.
Nun ſchreiten wir zu dem Marte, welcher der dritte in dieſer Ordnung iſt/ wie er dann ſonſt/ wann man von oben anfaͤngt/ bey den Aſtronomis auch iſt/ allhier aber hat Paracelſus den Mercuriũ vnd nicht den Saturnum, wie die Aſtronomi zu thun pflegen/ mit erſt geſetzet/ vnd ohne Zweiffel nicht ohne Vrſach/ ſondern etwas ſonderlichs darmit wollen zu verſtehen geben/ vnd ſaget/ daß der Mars ein grober Geſell ſey/ weil ihm die andere Metallen allein ihren vntuͤchtigſten Theil zugeſchoben/ wie dann ſolches in der Warheit befunden wird:
Er iſt von einem ſehr groben vnd vnd knortzichten Holtz gezimmert/ vnd wenig Gutes bey ihm zu finden.
Er iſt gar ein rauher Gaſt/ vnd dem milden vnd zarten edlen Jovi nicht zu vergleichen:
doch wañ man ihm die harte Knoͤrtz behauet/ darzu er uͤbel zu bringen/ ſo er aber uͤbermannt iſt/ vnd ſich darein ergeben muß/ ſo erzeigt er ſeine Danfferkeit/ vnd beweiſt/ daß er deß Koͤniglichen Gebluͤts auch etwas theilhafftig ſey.
Es lehret vns aber Paracelſus allhier/ daß Saturnus derjenige/ welcher ihm die grobe Spaͤn benehmen/ vnd in einen hoͤhern Grad erheben koͤnne/ ſeyn muͤſſe.
Die Aſtronomi aber haben nicht gern/ wann dieſe beyde am Firmament zuſammen komnien/ ſondern ſchreiben/ daß ſie alles Boͤſe zuſammen practiciren vnd anſtellen: derentwegen ihnen der friedſame vnd guͤtige Jupiter zwiſchen geſetzt ſey; welches dann bekand genug iſt.
Wann dann der alte vnd lahme Saturnus den vnbeſtaͤndigen ſtarcken Martem hobelen ſoll/ gehoͤret Vorſichtigkeit darzu/ ſagt Paracelſus, daß er ſich nicht uͤbereile/ vnd ſelber zu kurtz darbey komme; dann er ſich wehret/ vnd ſo leichtlich nicht gefangen gibt/ ſondern lieber andere faͤnget vnd haͤnget.
Welches aber gleichwol muͤglich zu thun iſt/ wie vns Paracelſus lehret.
Wollen derhaben ein wenig uͤberlegen/ wie es zugehen muͤſſe.
Der Saturnus iſt zwar ſonſt bequem/ die vnvollkommene Metallen/ wann ſie jhme zugeſetzt werden/ zu waſchen/ vnd von ihrem uͤberfluͤſſigen Sulphure zu reinigen/ wann ſie etwas Gutes bey ihnen haben/ das ihnen accidentaliter zukommen iſt: die radicaliſche vnd angeborne Vnreinigkeit aber kan er ihnen nicht benehmen/ vnd iſt allein nicht Meiſter genug darzu/ wie bey dem cupelliren derſelben zu ſehen:
Dann wann man dem Bley ſchon Eiſen zuſetzet/ vnd auff einer Cupellen wil abgehen laſſen/ ſo hat doch das Eiſen mit dem Bley keinen rechten ingreſs, ſondern wañ es mit Muͤhe darein gebracht/ es doch nicht darbey bleibt/ ſondern ſich alsbald wieder davon ſcheidet/ vnd oben auff ſetzet/ als ein Schlacken/ vnd laͤſſt nicht mehr zuruͤck bey dem Bley/ als was es accidentaliter erlanget/ es ſelber aber gehet wieder ſo gut davon/ als es darzu kommen iſt; wie dann auch das Zin ſolches thut:
Die Venus aber/ ob dieſelbe ſchon nicht alſo auff dem Bley auffſteiget/ vnd ſich davon ſcheidet/ ſo conjungiret ſie ſich doch auch nicht radicaliter, ſondern wird nur mit dem Bley zu einer fluͤſſigen Schlacken/ vnd gehet mit demſelben in die lockere Aſchen; (wie allbereit in meinem vierdten Theil Furnorum, vnd Annotatione appendicis deutlich gehandelt iſt) derhalben das Bley allein das rechte Bad der vnreinen Metallen nicht iſt/ ſondern muß ihm geholffen werden/ auff daß es darauß werden moͤge.
Vnd iſt ſolches leicht zu begreiffen/ wann man nur den Sachen ein wenig nachdencken wil: dañ wie ſolte der Saturnus, welcher vor andern Metallen der weichfluͤſſigſte/ ſich mit dem Allerhartfluͤſſigſten/ als dem Eiſen/ ſo leichtlich conjungiren laſſen?
Wahr iſts/ ſie nehmen einander an im ſchmeltzen/ doch gezwungen/ vnd auch nur ſuperficialiter, vnd nicht radicaliter: Gleich als wañ man von Waſſer vnd Maͤhl einen Brey kocht/ da das Waſſer von dem Maͤhl dicker/ vnd das Maͤhl von dem Waſſer duͤñeꝛ wiꝛd/ vñ doch keins das andeꝛ recht angenom̃en/ ſondern das Waſſeꝛ ſich nur in das lockeꝛ Maͤhl getrencket/ vnd daſſelbe zu einem Papp gemacht.
Alſo es auch mit dem Eiſen vnd Bley zu verſtehen/ welche ſich zwar im Feuer vermiſchen/ aber nicht alſo/ daß ſie deß Feuers Gewalt gleicher weiſe außſtehen koͤnten:
dann das Eiſen verlaͤſſt ſeine Natur in einer ſolchen gemeinen Zuſammenſchmeltzung nicht/ ſondern bleibt ein hartfluͤſſiges Metall; deßgleichen wird auch dem Bley ſeine Feuchtigkeit vnd Leichtfluͤſſigkeit dadurch nicht geaͤndert/ ſondern bleibt ein jedwedes ſeiner Natur/ ob ſie ſchon zuſammen in ein Stuͤck geſchmoltzen ſeyn:
Wann man aber machen kan/ daß die beyde Metallen/ als das Bley vnd Eiſen/ gleiche Hitze zuſammen außſtehen koͤnnen/ ſo gibt ſich der Mars, vnd laͤſſt dem Bley ſein bey ſich fuͤhrendes Gold folgen; deßgleichen wird durch deß Martis gradirten vnd hitzigen Sulphur das fluͤchtige verborgene Silber im Bley gezeitiget/ gradirt vnd corporaliſch gemacht/ alſo/ daß eines ſeine Guͤtigkeit vnd Kraft dem andern folgen laͤſſt/ ſeinen Mangel erſtattet/ vnd alſo beyden dadurch geholffen wird.
Dann/ ob man ſchon ein hartfluͤſſig Eiſen mit einem fluͤſſigen verbrennlichen Sulphure, oder ſulphuriſchen Mineral, als Antimonio, Arſenico, oder Auripigmento zum Fluß vermeynt zu bringen/ ſo iſt es doch kein Fluß/ der eine Veraͤnderung macht/ ſondern bleibt ein jedweders gleich wie es an ihm ſelber iſt/ ohn einige alteration.
Gleich als wann man Gold oder Silber mit einem Mercurio amalgamiret/ vnd vermeynen wolte/ man haͤtte eine ſolution, ſo iſt es doch nichts/ dann der Mercurius hat ſich nur an das Gold gehaͤnget/ vnd weichet auch gern wieder davon/ vnd laͤſſt das Gold ligen/ wie es zuvor geweſen: wann man aber das Gold oder Silber mit dem Mercurio radicaliter wuͤſte zu vereinigen/ ſo wuͤrde hernach keines das andere laſſen/ ſondern eines das andere im ſtarcken Feuer verbeſſern vnd veredlern/ welches dann die andere Metallen auch thun/ wann ſie radicaliter vermiſcht ſeyn.
Moͤchte man fragen/ was dann ein radicaliſch oder geiſtliche Vermiſchung der Metallen waͤre/ oder was ich dadurch verſtuͤnde?
Deme gib ich zur Antwort/ daß dieſelbe alſo auß natuͤrlicher angeborner Liebe muͤſſen vereiniget ſeyn/ daß ſie gerne beyeinander bleiben/ Lieb vnd Leid zuſammen tragen vnd leiden/ auch keines vor dem andern geſehen wird/ vnd zuſammen vnverhindert durch verſchloſſene Thuͤren vnd dicke Manren gehen koͤnnen/ auch nicht das fluͤchtige im Feuer davon fliehe/ oder das Leichtfluͤſſige ſich von dem Hartfluͤſſigen ſcheide/ durch das Geſchirꝛ krieche/ vnd das fixere oder hartfluͤſſigere zuruͤck/ als ein todte Schlacken/ ligen laſſe.
Wie ſoll ich dann die Metallen geiſtlich machen/ moͤchteſt du ſagen/ vnd radicaliter vereinigen?
Soll ich dieſelben erſtlich in aqua fort, oder andern corroſiviſchen Spiritibus auffloͤſen/ vnd uͤber den Helm treiben/ auff daß ſie fluͤchtig werden?
Nein! gewiß ſolche Geiſtlichmachung iſt ein rechte verfuͤhriſche vnd Sophiſtiſche Arbeit/ welche viel tauſend Menſchen verderbt vnd verhindert/ daß ſie zu nichts warhafftiges haben gelangen koͤnnen.
Es widerrahtens doch alle Philoſophi, daß man die Metallen mit corroſiviſchen Spiritibus ſolle vngemartert laſſen/ dann dieſelbe durchauß nicht darmit verbeſſert/ ſondern in grund verderbet/ vnd gantz getoͤdtet werden.
Warumb ſoll man einem im Waſſer ertrunckenen Menſchen noch mehr Waſſer eingieſſen/ denſelben wieder dadurch lebendig zu machen?
Jſt das nicht dem Pferd den Zaum vnter den Schwantz gelegt?
Es iſt ja kundbar genug/ daß der vnvollkommenen Metallen ſuperfluum ein verbrennlicher vnd corroſiviſcher Sulphur ſey/ vnd je vnvollkommener vnd geringer dieſelben/ je mehr ſie ſolches Sulphuris comburentis theilhafftig ſind.
Wie dann allhier bey dem Marte genug zu ſehen/ daß allein ſein Sulphur acidum ihn alſo degradirt/ vnd von aller Wuͤrde außgeſtoſſen hat:
Dann wann er nicht ſo viel ſolches groben vnd ſcharffen vitrioliſchen Sulphuris theilhafftig/ ſo wuͤrde er ſo leichtlich nicht roſtig/ vnd durch attrahirung eineꝛ gemeinen Feuchtigkeit in ſich ſelber zernaget vnd zerſtoͤret: vnd wann er nicht ſo leichtlich roſtig wuͤrde/ ſo waͤre er auch von jederman hoͤher gehalten/ vnd koͤnte zu beſſerm Gebrauch angewendet werden/ als nun.
Ey moͤchteſt du ſagen/ ich glaube nicht/ daß ein ſolcher corroſiviſcher Sulphur in dem Eiſen ſey/ wovon ſolte er ihm ſeyn herkommen?
Man ſpuͤret ja nicht/ daß ſolche Ertze oder Steine/ darauß das Eiſen geſchmeltzet wird/ mit ſolchem Sulphure behafftet ſind/ wie iſt es dann ihm angeflogen?
Wann ſchon das Ertz eines ſolchen theilhafftig geweſen/ ſo haͤtte er doch im ſchmeltzen ſolche groſſe Hitze nicht außſtehen noch vertragen koͤnnen/ ſondern haͤtte ſich erheben vnd davonfliegen muͤſſen.
O Nein/ mein Lieber/ du verſteheſt der Metallen Natur vnd Weſen nicht/ vnd weiſt nicht warumb die Natur dem Eiſen vnd auch andern vnvollkommenen Metallen einen ſolchen Sulphur gelaſſen; derſelbe iſt ihre Nahrung vnd dem beſſern Theil derſelben/ als einem embryoni gleichſam ihr involucrum vnd matrix, darinn ſich ein edele Geburt zeitigt/ vnd nach der Zeitigung heraußwickelt/ in Geſtalt eines reinen Metalls; dann die Natur wil nicht/ daß das Eiſen ein Eiſen bleiben ſoll/ ſondern ihr intent iſt geweſen/ Gold darauß zu machen; weil aber der Bergmann darauff nicht warten kan/ vnd daſſelbige Eiſen alſo auch zu gebrauchen weiß/ ſo gibt er ihm ſolche Zeit nicht/ daß es Gold werde/ ſondern gedenckt wie jener Fiſcher/ welcher ein klein vnd junges Fiſchlein fienge/ von welchem er gebeten wurde/ daß er es wieder ins Waſſer werffen/ vnd groͤſſer wolte wachſen laſſen/ alsdann wieder fangen ſolte/ da es ihm die Schuͤſſel beſſer fuͤllen wuͤrde; darauf der Fiſcher antwortet: Nein/ ich wil dich behalten ſo klein du biſt/ ich weiß nicht/ ob du mir an die Angel kommen moͤchteſt/ wann du groß worden biſt.
Alſo thut auch der Bergmann/ wartet nicht biß das Eiſen Gold wird/ ſondern gebraucht daſſelbe/ darzu es jetzund nuͤtzlich iſt.
Daß aber das Eiſen viel corroſiviſch Saltz bey ſich habe/ welches das Schmeltzfeuer nicht verzehret/ iſt bekand genug/ vnd darffkeines weitern Beweiſes/ ſonderlich weil ich in annotationibus appendicis auch davon Meldung gethan.
Auff daß du aber ſeheſt/ daß ein Metall einen fluͤchtigen vnd verbrennlichen Sulphur in dem groſſen Schmeltzfeuer defendiren vnd behalten koͤnne/ wil ich dirs hiermit deutlicher beweiſen.
Das Gold/ welches allbereit zu ſeiner Vollkommenheit kommen/ vnd die Natur einen ſolchen Sulphur comburens vnd Salacidum von ihme/ als einer zeitigen Geburt/ abgeſondert hat/ ſuchet einen ſolchen verbrennlichen Sulphur oder Sal acidum vitriolatum nicht/ weil es deſſelben zu fernerem Vnterhalt auch nicht vonnoͤhten hat/ vnd wann man ihm ſchon ſolches zuſetzt/ es doch denſelben nicht behaͤlt/ ſondern im Feuer von ſich ſtoͤſſet/ vnd keine Gemeinſchafft mit ihm macht/ gleich wie die vnvollkomment Metallen thun:
Das Silber aber/ ob es ſchon noch nicht gantz vollkommen/ dennoch vollkommener als die andere Metallen iſt/ derenthalen es noch mit einem ſolchen ſulphuriſchen Saltz Gemeinſchafft leidet/ alſo wann man ihm einen gemeinen Sulphur zuſetzet/ es denſelben eine lange Zeit in groſſer Hitze defendiret vnd beſchirmet/ wie hernach bey der Scheidung der Metallen weiters zu ſehen iſt.
Thut nun dieſes das Silber/ als beynahe ein zeitig Metall/ warumb ſolten dann nicht auch die andere Metallen/ die noch vnvollkommener ſeyn/ ſolches lieber thun?
Zu beſſerem Beweis/ ſo bringe ein ſulphuriſch Saltz in welches vnvollkommen Metall du wilt/ vnd ſetze es etliche Stunden in ein groß Feuer/ ſo wirſt du befinden/ daß dein Metall denſelben bey ſich behalten/ vnd vor der Gewalt deß Feuers beſchuͤtzt habe.
Nimbt nun ein ſolches Metall/ davon allbereit ſolches ſulphuriſch Saltz etlicher maſſen durch das Schmeltzfeuer von dem Bergmann geſchieden/ wieder einen ſolchen an/ vnd beſchuͤtzet denſelben/ wie viel mehr ſchuͤtzet ein Metall ſeinen ſelbſt eigenen/ dariñ es generiret worden: vnd ſonderlich vor allen andern Metallen das Eiſen/ vnd traͤgt auch nicht allein groſſe Gemeinſchafft vnd Liebe zu den ſulphuriſchen corroſiviſchen Saltzen/ wie geſaget/ ſondern auch zu den urinoſiſchen/ wann dieſelbe damit geſchmeltzet werden/ es dieſelbe/ wann es keine acida haben kan/ auß einer magnetiſchen Krafft an ſich ziehet vnd beſchirmet:
wie zu ſehen/ wann man mit Eiſenfeilig ein Nitrum oder Sal tartari miſchet/ vnd in ein Schmeltzfeuer ſetzet/ daß die Salien ſich bey dem Eiſen figiren/ vnd gegen das Feuer beſchuͤtzet haben.
Welches inſonderheit auffmerckens werth iſt/ vnd man billich auf ſolche Ding Achtung geben ſolte.
Auff daß ich nun wieder zu meinem Vorhaben ſchreite/ vnd beweiſe/ daß die vnvollkommene Metallen durch corroſiviſche Spiritus vnd Salien nicht allein nicht koͤnnen verbeſſert/ ſondern viel mehr dadurch verderbet werden/ zeiget vns die taͤgliche Erfahrung/ vnd gegenwaͤrtiger friſcher Augenſchein/ daß nemlich alle diejenigen/ welche die corroſiviſche Spiritus zu ihrer Arbeit in Verbeſſerung der Metallen gebraucht/ im geringſten nichts außgerichtet/ ſondern zu ihrem Schaden Zeit vnd Koſten vergeblich angewendet haben.
Hergegen diejenige/ welche andere menſtrua gebraucht/ die nicht corroſiviſch geweſen ſind/ von Tag zu Tag weiters kommen/ vnd mehr gutes ſehen/ als ſie geſucht; koͤnnen die Metallen ohne corroſiv auffloͤſen/ geiſtlich machen/ vnd dieſelbe radicaliter vereinigen/ auff daß ſie im Feuer ineinander arbeiten/ vnd zu der Reinigkeit vnd Vollkommenheit wircken vnd ſich veredlen: von welcher Geiſtlichmachung im folgenden ſechſten Capitel/ da Paracelſus derſelben auch gedencket/ ein mehrers ſoll gedacht werden.
Vnd wil hiermit ſchließlich von Marte geſagt haben/ daß derſelbe mit ſolchen menſtruis muͤſſe gehandelt werden/ die nicht allein nicht corroſiviſch/ ſondern auch den corroſiven zugegen/ vnd dieſelbige/ welche die Metallen im ſchmeltzen behalten haben/ toͤdten vnd abſcheiden/ auff daß ſie hinfuͤrter die Feuchtigkeit nicht mehr an ſich ziehen/ vnd dadurch roſtig werden vnd verderben/ ſondern viel mehr gegen alle corroſiven vnd verbrennlichen Sulphur beſtehen/ vnd ſich defendiren koͤnnen.
Daß ihm aber mancher einbilden moͤchte/ wann man dem Eiſen durch ſolche Gegengifte ſeinen groben irdiſchen vnd verbreñlichen corroſiviſchen Sulphur benommen/ daß er hernach mit ſeinem gantzen Gewicht lauter gut Gold ſeyn ſolte/ das iſt auch nicht; dann deß guten in dem Marte iſt ſehr wenig; vnd ſo viel edeler als das Gold gegen gemein Eiſen zu rechnen/ ſo viel geringer das uͤbrige Eiſen gegen dasjenige/ von welchem das Gold geſchieden/ zu rechnen iſt/ vnd nichts anders als ein lautere vnachtſame Erden oder Schlacken/ deß metalliſchen Fluſſes beraubet/ ſeyn kan.
Ein Milch von einer Kuh oder anderem Thier/ wann kein Waſſer darein geſchuͤttet wird/ iſt Milch/ vnd kan dafuͤr beſtehen/ gleichwol iſt ſie bey weitem in ihrer Guͤte einer reinen vnd ſaubern außgearbeiten Butter nicht gleich zu achten; vnd ſo viel als die beſte Milch gegen eine Butter geringer zu rechnen iſt/ ſo viel geringer eine ſauere Milch/ wann ihr der Raam oben abgenommen/ gegen eine ſolche/ welche noch ſuͤß/ vnd denſelben noch bey ſich hat/ zu vergleichen iſt.
Vnd wann man einem guten Wein ſeinen lieblichen vnd kraͤfftigen Spiritum per deſtillationem benimbt/ deſſen 1. Theil beſſer vnd edler iſt als 12. Theil deß Weins/ davon er gezogen/ ſo kan das uͤbrige kein Wein mehr ſeyn/ ſondern muß nohtwendig ſo viel/ als ein gemeiner Wein gegen deſſelben Spiritum zu rechnen iſt/ geringer ſeyn/ als ein anderer guter Wein.
Alſo ſoll es auch mit dem Eiſen vnd anderen vnvollkommenen Metallen zu verſtehen ſeyn/ daß dieſelbige/ wann man ihnen ihr Gold/ als eine animam, dadurch ſie ihre metalliſche Geſtalt erlanget/ entziehet/ hernach kein geſchmeidig Metall mehr ſeyn koͤnnen.
Darumb man allezeit wol uͤberlegen ſoll/ wann man das Gold auß den vnvollkommenen/ geringen Metallen ſcheidet/ ob es auch ſo viel werth ſey/ als das Metall/ vnd andere requiſita, welche zum Außziehen deſſelbigen gebraucht/ gekoſtet haben.
Wann man aber die geſeigerte Metallen hernach wieder zu anderen Dingen zu gebrauchen weiß/ ſo kan man deſto kecklicher ſein Vorhaben ins werck ſtellen/ vnd den Nutzen davon erwarten.
Auff daß ich aber wieder auff Paracelſi Wort komme/ vnd wahr mache/ daß mit Saturno der Mars zu Koͤniglichen Ehren ſteigen muͤſſe/ vnd ich aber im vorher gangenen Diſcurs angezeiget/ daß dieſe beyde Metallen/ als das Weichfluͤſſigſte mit dem Hartfluͤſſigſten im ſchmeltzen keine Gemeinſchafft habe/ ſondern daß das Weichfluͤſſigſte eher im Rauch hinweggehe/ als daß es das Hartfluͤſſigſte zum gleichen Fluß bringen ſolte.
Vnd weil man deß Bleyes zu eines ſolchen hartfluͤſſigen Metalls Seigerung/ als das Eiſen iſt/ nicht wol entrahten kan/ ſo wollen wir die Sach ein wenig uͤberlegen/ vnd ſuchen/ ob wirs finden moͤchten/ wie er darzu zu gebrauchen.
Der Saturnus iſt an ſich ſelber zwar ſehr leichtfluͤſſig vnd fluͤchtig/ kan aber auch gar bald hartfluͤſſig vnd fix/ ohne Verlierung ſeines humidi radicalis oder metalliſchen Natur/ gemacht werden/ alſo daß er gleiches Feuer mit dem Marte außſtehen moͤge; wann er ſo weit gebracht/ ſo iſt er bequem/ eine Seigerung auff den Martem mit ihm anzuſtellen Vnd ob man ſchon den Saturnum auff vielerley Weis hartfluͤſſig machen kan/ ſo iſt doch dieſe die beſte/ welche durch fixa Salia geſchiehet/ ſonderlich weil dieſelbe dem Sulphuri ſuperfluo im Marte zugleich entgegen ſeyn/ vnd auch ſich deſto lieber von den Koͤnigen/ welche von dem Marte gefallen/ ſcheiden laſſen.
Dann das Nitrum vnd Sal tartari machen nicht allein den Saturnum hartfluͤſſig/ ſondern vereinigen auch andere Metallen darmit/ vnd machen dieſelbe zugleich geiſtlich/ einem durchſichtigen vnd ſolvirlichen Glas gleich/ welches/ wann es ſeine Zeit im Feuer außgeſtanden/ das agens verzehret/ vnd das patiens genug gereiniget iſt/ ſich das reineſte Theil der geiſtlich-vermiſchten Metallen/ auß Krafft deß beyweſenden Saturni, zu boden ſetzet/ vnd von der uͤbrigen vnnuͤtzen maſſa ſich ſcheidet/ alſo/ daß der gefallene Koͤnig/ wie hernach ſoll gelehret werden/ leichtlich fein zu machen iſt/ vnd man nicht erſt die gantze maſſam durch Niederſchlaͤge ſcheiden/ vnd in Koͤnige faͤllen darff/ ſondern der Saturnus allein auß eigener Krafft/ wann es zeit iſt/ eine Scheidung oder Faͤllung deß reinen von dem vnreinen bey den geiſtlich-vermiſchten Metallen zuwegen bringen kan.
Dieſes ſey nun genug geſagt/ wie durch den Saturnum auß dem Marte Gold koͤnne geſchieden werden/ nemlich/ daß zuvor der Saturnus durch Salia figiret vnd hartfluͤſſig gemacht ſey/ auff daß er eine ſtarcke Feuersglut mit dem Marte außſtehen koͤnne/ vnd nicht muͤglich ſey/ daß man mit dem gemeinen Bley mit anſieden vnd abtreiben/ gleich bey Probirung der Ertz vnd Metallen gebraͤuchlich/ etwas darauß bringen moͤge; dann der Mars, wie auch der Jupiter, bleiben im ſtarcken Feuer nicht bey dem gemeinen Bley/ ſondern ſcheiden ſich davon/ vnd werden zu Schlacken/ wie ſolches allbereit im 1. Theil dieſes Buͤchleins auch erwehnet worden/ da der guͤnſtige Leſer nachſehen mag.
Weiters iſt zu wiſſen/ daß eine ſolche Seigerung/ auß dem Eiſen ſein verborgen Gold zu ziehen/ auch mit dem Regulo Antimonii vnd Nitro geſchehen koͤnne/ vnd faſt beſſer vnd fuͤglicher/ als mit dem gemeinen Bley.
Daß aber allhier kein Recipe geſetzt/ vnd nicht der proceſs von Anfang biß zu Ende von Wort zu Wort beſchrieben wird/ wolle ſich niemand verwundern; dann wann ſolches geſchehen ſolte/ das Buch viel zu groß werden/ vnd ich doch bey den Vndanckbaren nichts deſto mehr Lohn dafuͤr erlangen wuͤrde; man laſſe ſich begnuͤgen/ daß ich ſo viel Anleitung gegeben/ auff was Weis vnd Manier/ vnd durch welche Dinge ſolches zu thun muͤglich ſey: dann ich allhier den Chymicis, die allbereit mit Feuer vnd Metallen wiſſen vmbzugehen/ vnd nicht den gantz Vngeuͤbten/ oder gemeinen Waſſerbrennern/ dieſes Buͤchlein zu gefallen geſchrieben.
Doch ſoll es zu Ende der ſieben Regeln die vorhergangene Sachen beſſer zu erklaͤren/ vnd mit etlichen Proceſſen zu beweiſen/ nicht vnterlaſſen bleiben.
Vnd weil ich in dem 1. Theil dieſes Tractaͤtleins/ wie auch in andern Orten meiner Schrifften/ dem Marti zugeſchrieben/ daß er nicht allein ſein Gold nicht gern von ſich gebe/ ſondern auch die Natur vnd Eigenſchafft habe/ daß er das Gold/ ſo ihme im Guß entweder mit Fleiß oder ohngefehr zugeſetzet/ verſchlucke vnd in ſich verberge/ alſo/ daß es ohne Verluſt nicht wieder darauß zu bringen: Alſo moͤchte mancher gedencken/ wie es dann muͤglich waͤre/ ſo leichtlich durch den Saturnum vnd Salien ſolches zuwegen zu bringen?
Dieſer ſoll wiſſen/ daß eine ſolche Arbeit/ welcher allhier bey Außziehung deß Golds auß dem Eiſen gedacht/ fuͤr kein gemeines Abtreiben/ ſondern fuͤr ein rechte philoſophiſche Seigerung/ da der Mars durch den Saturnum vnd Salien wol auffgeſchloſſen/ wird zertheilet/ vnd gaͤntzlich von ſeinem harten vnd groben corpore entbunden zu halten ſey; Alſo daß ich dergleichen nach denckliche Proceſſen nirgends beſchrieben geſunden.
Vnd wiewol ich weiß/ daß ihrer hundert dieſes/ was ich allhier von Marte geſchrieben/ leſen werden/ vnd nicht einer den Sachen weiters nachzudencken ſich bemuͤhen wird; ſo ſage ich doch mit Warheit/ vnd bleibe darbey/ daß vnter dieſer meiner beſchriebenen Arbeit etwas verborgen iſt/ daran viel gelegen/ vnd beſſer als Gold zu achten iſt.
Auff daß du aber deinen Kopff nicht daruͤber zubrechen/ vnd dich bekuͤmmern moͤchteſt/ was ich hiermit wolte verſtanden haben/ ſo kan ich nicht vnterlaſſen/ daſſelbe dir auch zu offenbaren: Nemlich wie ohn alle corroſiv auß dem Marte ein Saltz zu bereiten/ welches dem Gold ſeine Animam zu extrahiren Macht habe/ alſo/ daß es gantz krafftlos vnd halb todt zuruͤck bleibe; der Mars aber alſo dadurch geſchwaͤngert/ daß er hernach ein guͤlden Kind (wie ich mir einbilde) gebaͤren moͤge: das geſchwaͤchte Gold aber hernach ſeine Farb vnd vorige Kraͤffte durch das Kupffer vnd Antimonium wieder erlangen kan; davon andere Philoſophi auch geſchrieben/ nemlich/ daß Mars durch ſeine groſſe Gewalt vnd Staͤrcke auch deß Koͤnigs nicht zu verſchonen/ vnd ihm auß ſeinem innerſten Cabinett ſeine Kleinodien rauben/ vnd ſich damit ſtoltz zu machen vnterſtehen doͤrffe.
Wie dann auch der fuͤrnehme Philoſophus Sendivogius von ſolchem ſecreto geſchrieben/ deſſen Worte alſo lauten:
Noverunt Chymiſtæ ferrum in cuprum ſeu Venerem ſine Sole mutare: Noverunt etiam è Fove facere Mercurium:
Sunt & aliqui, qui è Saturno conficiunt Lunam:
Sed ſi ſcirent his mutationibus Solis adminiſtrare naturam, certè rem omni theſauro invenirent pretioſiorem.
Propterea dico non ignorandum eſſe quæ metalla invicẽ ſint conjungenda, & quorum natura naturæ correſpondeat.
Propterea unum datur metallum, quod habet potentiam alià conſumendi; est enim ferè ut aqua eorum, & ferè mater: unica tantum res, humidum radicale, Solis videlicet & Lunæ, reſiſtit ei, & melioratur per illud:
Sed, ut detegam, Chalybs vocatur.
Si undecies coit aurum cum eo, emitmittit ſuum ſemen, & debilitatur ferè ad mortem uſꝙ concipit Chalybs, & generat filium patre clariorem:
Postea cum ſemen jam nati imponitur in ſuam matricem, purgat illam, & facit milleſies aptiorem ad pariendum optimos fructus.
Est & alius Chalybs, qui aſſimilatur huic, per ſe à natura creatus, qui ſcit ex radiis Solis (mirabili vi & virtute) elicere illud, quod tot homines quæſierunt, & operis noſtri principium est.
Da ſieheſt du/ daß mit dem Marte auch etwas Gutes außzurichten ſey/ wiewol er von jederman boͤs zu ſeyn gehalten wird/ wie er dann an ihm ſelber iſt/ wann er die Oberhand bekom̃t/ niemands/ ja auch ſeiner hohen Oberkeit nicht/ verſchonet/ noch reſpectiret/ ſondern derſelben mit Gewalt ihre langverborgene Schaͤtze abjaget/ vnd durch Buhlſchafft mit der Venere wieder von ſich leget/ dadurch ſie in die Gemeine mit der zeit außgetheilet werden.
Der Koͤnig aber/ ob ihm ſchon durch die Gewalt deß Martis ſeine Schaͤtze abgezwungen/ vnd er wegen Bekuͤmmernuͤß bleich vnd kranck dadurch wird/ wann er nur nicht gar getoͤdtet/ vnd noch das Leben behaͤlt/ darumb nicht alles verloren iſt; ſondern weil dieſelbe (wann ſie nur nicht auß dem Land gefuͤhret worden) doch in ſeinem Reich bleiben/ vnd vnter ſeine Vnterthanen diſpergiret werden/ von welchen er hernach ſich ſchon wieder erholen/ vnd ſeinen vorigen Glantz vnd Herꝛlichkeit/ wann ſie ihm die gebuͤhrende Schatzung bringen/ wieder erlangen/ vnd neue Schaͤtze ſamlen kan/ alſo/ daß er doch Koͤnig iſt vnd bleibt.
Allhier weiß ich wol/ daß ich von den naſenweiſen Spoͤttern/ welche ihnen einbilden/ daß ſie viel verſtehen vnd wiſſen/ vnd doch deß geringſten im Licht der Natur nicht theilhafftig/ werde herhalten vnd hoͤren muͤſſen/ als wañ ich deß Sendivogii Chalybem auf das gemeine Eiſen vnbillich ziehen wolte/ welches Wort Chalybs doch nit nach dem Buchſtaben ſolte verſtanden werden/ vnd Sendivogius etwas anders dadurch haͤtte wollen zu verſtehen geben.
Jſt aber nichts dran gelegen/ was geſchrieben iſt/ iſt geſchrieben/ vnd nicht ohne Vrſach; dann ich wol weiß/ daß er kein gemein Eiſen dadurch/ wie ich dann auch keines allhieꝛ verſtehe/ ſondern allein deß Eiſens innerſte vnd allerinnerſte/ ohne alle corroſiv bereitete/ vnd ſehr wenigen bekande magnetiſche Krafft vnd eſſentia, welche vor allen andern Dingen die animam Solis liebet/ zu ſich ziehet/ vnd verwandelt/ damit wil verſtanden haben; dabey es auff dißmal beruhen ſoll.
Die vierdte Regel/ auff Veneris Eigenſchafft.
DIe andere ſechs Metallen haben Veneri alle ihre Farben vnd Mittel der Fluͤß mit Vnbeſtaͤndigkeit zu einem aͤuſſerlichen Leib gemacht.
Es waͤre aber Noht/ den Verſtand durch etliche Exempel zu beweiſen/ wie man das ſichtige Ding durch das Feuer vnſichtbar/ vnd das vnſichtbare ſichtbar vnd materialiſch machte.
Alle verbrennliche Ding ſind natuͤrlich durch das Feuer zu verwandeln/ auß einer Geſtalt in die ander/ zu Kohl/ zu Rus/ zu Aſchen/ zu Glas/ zu Farben/ zu Stein vnd zu Erden:
Vnd die Erd iſt wieder zu bringen in viel neue metalliſche corpora.
Vnd ſo man ein verbrennt oder verlegens Metall find/ das nimmer geſchmeidig/ ſondern ſproͤt/ vnd ſtaͤubt/ ſo mans ſchlaͤgt/ oder bruͤchich iſt:
Das ſoll man wol außgluͤhen/ ſo empfaͤhet es wieder ſeine Geſchmeidigkeit.
Die Venus, ob ſie ſchon vor andern vnvollkommenen Metallen in vnd auſſer dem Feuer geſchmeidig iſt/ vnd ſich arbeiten vnd handeln laͤſſt/ ſo iſt ſie doch deß verbrennlichen Schwefels nicht gantz frey/ ſondern radicaliter darmit verunreiniget/ alſo/ daß ſie ohne Zuthun eines andern Sulphuris ſehr leichtlich mit kleiner Hitze zu einer ſcoria ſich verbrennen vnd zerſtoͤren laͤſſt/ welche Zerſtoͤrung allein von dem verdreñlichen Sulphur, deſſen ſie viel theilhafftig iſt/ verurſacht wird:
Silber vnd Gold aber/ welche eines ſolchen verbrennlichen Sulphuris nicht theilhafftig/ hergegen wol ſicher ſeyn/ alſo/ daß dieſelbe/ wie lang ſie auch in einer Glut ſtunden/ nicht zu Schlacken werden/ gleich als die vnvollkommene Metallen:
ſondern wann man dieſelben wolte zu einer Aſchen verbrennen/ man ihnen einen verbrennlichen Sulphur zuſetzen muͤſte: die vnvollkommene Metallen aber/ weil ſie deſſelben allbereit mehr als zu viel bey ſich haben/ darumb ſie ſo leichtlich mit geringer Hitz zu Aſchen/ Pulver oder Schlacken werden/ welche Schlacken ſich in durchſichtige vnd auch vndurchſichtige fluͤſſige (nach Art deß Metalls gefaͤrbte) Glaͤſer ſchmeltzen laͤſſt.
Vnd ob ſchon ſolche Glaͤſer in geſchmeidige Metallen zu reduciren/ vnd das reducirte Metall ſo offt man wil wiederumb zu einer Aſche vnd Glas zu ſchmeltzen iſt/ ſo gehet dem Metall doch allemal in ſolcher Arbeit etwas ab/ welches ſich gantz verbrennt/ vnd nicht wieder zu Metall hat werden koͤnnen/ alſo daß das Metall ohne einige Verbeſſerung verbleibt/ gleich als es von Anfang geweſen iſt:
Wer aber die Metallen durch zuthun ſolcher Dinge/ die nicht metalliſch/ aber doch Gemeinſchafft mit denſelben haben/ als da ſind die Salien/ Sand vnd Steine/ in durchſichtige Glaͤſer ſchmeltzen kan/ der wird in der reduction allzeit ein beſſer Metall finden/ als er eingeſetzt hat.
Auff daß man mich aber recht verſtehe/ die Sach gruͤndlich begreiffen/ vnd ich meinem Nechſten (zu welches beſten dieſes geſchiehet) recht dienen moͤge/ ſo wil ich es deutlicher herfuͤrgeben.
Paracelſus ſagt oben/ daß ein jedweders ſichtlich Metall ein Verberger ſey der andern Metallen/ welche in ihme vnſichtlich verborgen/ vnd daß der Verberger muͤſſe hinweg gethan werden/ wann die verborgene Metallen ſichtlich vnd greifflich werden ſollen; welches uͤber die maſſen wol geſagt iſt/ vnd ich nicht wuͤſte/ wie mans einem deutlicher fuͤrkeuen koͤnte:
Die Wort ſind zwar kurtz/ aber doch deutlich vnd wol zu verſtehen/ vnd wird ihnen doch kein Glauben zugeſtellt; es leſens ihrer hundert/ vnd achts oder glaubts doch kaum einer/ daß ſie etwas zu bedeuten haͤtten/ fahren alſo daruͤber hin/ als eine Gans/ welche mit kohtigen Fuͤſſen uͤber koͤſtliche Edelgeſteine hingehet/ dieſelbe nicht kennet/ vnd in den Dreck tritt.
Das macht der Menſchen Blindheit vnd Hoffart/ welche nicht zulaͤſſt/ die Warheit/ die ſo ſchlecht iſt/ zu erkennen.
Haͤtte Paracelſus auff Sophiſtiſche Weiſe lange vngruͤndliche Proceſſen/ da man etliche Monat daran zu laboriren gehabt/ dahin geſchrieben/ ſo haͤtte man vielleicht mehr darauff gehalten/ vnd ſelbe zu verſuchen vnterſtanden:
Weil er aber zu ehrlich geweſen ſeinen Nechſten auff Jrꝛwege zu bringen/ vnd die Warheit mit wenig vnd deutlichen Woꝛten herfuͤr gegeben/ wird es nicht geacht.
Jch habe mich offtermals nicht genug koͤnnen verwundern uͤber die Thorheit vnd Blindheit der Menſchen/ wann ich ihre labores in ſolcher Kunſt habe angeſehen.
Naͤrriſcher koͤnts einem nicht traͤumen/ als ſolche Leut mit den Metallen vmbgehen/ ſchreiben einander Proceſſen zu/ communiciren einander ihre vermeynte Secreten/ welche zu beyderſeits nichts taugen/ vermeynt aber gleichwol immer einer von dem andern auff ſolche Weis etwas zu erſchnappen/ vnd fuͤhret einer den andern in Schaden vnd Koſten; halten laboranten/ die ihnen getreulich darzurahten/ vnd ſo viel in dergleichen Sachen wiſſen oder verſtehen/ als die Patronen/ vnd je laͤnger die Proceſſen/ je lieber es ihnen iſt/ vnd je laͤnger ihnen ihre Sudel-Arbeit belohnet wird.
Sie warnen auch einander treulich/ daß ſie auch die rechte ſpecies zu dem Werck nehmen wolten/ auff daß nicht die Arbeit in Mangelung derſelben mißlingen moͤchte:
Dann zu Goldmachen gehoͤret ein rohter Weinſtein/ vnd auch ein Spiritus Vini, welcher von rohtem Wein gemacht iſt/ vnd ja kein weiſſer; Zur Silber Arbeit darff man auch keinen rohten nehmen ſondern muß allein weiſſer ſeyn; auch muß der Eſſig/ Brandtewein vnd Weinſtein von Straßburg oder ſonſt von einem beſondern Ort kommen/ vnd iſt ſonſt keiner tauglich.
Wann dann die Kunſt nicht gluͤcken wil/ ſagen ſie:
Der Eſſig iſt nicht vom rechten geweſen/ vnd was dergleichen recht naͤrriſche Sachen mehr ſind/ die von dem mehrern Theil Laboranten in ihrer Arbeit in acht genommen/ da ſie doch aller ſolcher naͤrriſchen Dingen nicht noͤhtig/ wann ſie der Metallen Natur vnd Eigenſchafft verſtuͤnden; dann die Warheit in dieſer Kunſt/ ſagt Paracelſus, iſt ſchlecht vnd leicht zu thun/ wird aber am allerwenigſten geglaubt vnd getroffen.
Die Metallen veraͤndern ſich nicht/ wann ſie nicht zuvor von ihrer metalliſchen Geſtalt gebracht ſind:
Dann wann ein Metall ſchon entweder fuͤr ſich allein/ oder mit andern Metallen eine lange Zeit im Fluß gehalten wuͤrde/ ſo kan doch kein Metall alſo corporaliſch dem andern zu huͤlff kommen/ oder daſſelbe verbeſſern; wann aber ein Metall allein/ oder derſelben etliche zuſammen zerſtoͤret/ ein zeitlang das Feuer zu leiden eingeſetzt werden/ ſo kan es nicht fehlen/ es muß eine Verbeſſerung folgen.
So lang das Metall noch eine metalliſche Geſtalt behaͤlt/ ſo lang iſt ihme nicht zu helffen/ es muß ihm ſein harter Leib zerbrochen/ vnd gleichſam zu Nichts gemacht werden/ wann eine Scheidung deß Reinen von dem Vnreinen folgen ſoll.
Es muß nach rechter Chymiſcher Art/ ohne corroſiv, mit ſeines Gleichen auffgeloͤſet/ vnd weit voneinander zertheilt werden/ auff daß ſich die beſſere vnd reinere Theile ſamlen/ vnd die Vnreinere abſcheiden moͤgen.
Wann ein Metall ſchon ein groſſe Hitze außzuſtehen gezwungen wird/ ſo halten die Theile gleichwol beyſammen/ ſie bleiben entweder im Feuer/ wann ſie fix/ oder ſie rauchen davon/ wann ſie vnfix ſind/ weil der Natur Band dieſelbe haͤlt/ vnd vor einem gemeinen Feuer beſchirmet; ſo ihnen aber daſſelbe zerbrochen wird/ muͤſſen ſie ſich vnter die Gewalt deß Vulcani ergeben/ vnd ihm gehorſam ſeyn/ wozu er ſie haben/ oder was er auß denſelben machen wil/ zulaſſen.
Es ſolten ſich ſolche Chymici, deren Arbeit ſo gar nicht mit der Natur uͤbereinkoͤm̃t/ ſchemen/ vnd von den geringen Handwercksleuten vnd Bauren lernen/ wie ſie zu ihrer Arbeit die Natur zu huͤlff nehmen vnd gebrauchen.
Ein Bauersmann/ wann er ſein Korn/ ſolches zu vermehren/ wil in die Erde ſaͤen/ ſo iſt es ihm nicht gleich viel/ wie die Erde beſchaffen ſey/ ſondern er erwehlet zu einem jedwedern Korn einen wolgegrabenen vnd gemiſteten Acker/ vnd wirfft zu gewiſſer Zeit ſeinen Saamen darein/ auff daß es darinn verfaule/ zu nichts werde/ vnd dadurch ſich multipliciren moͤge/ vnd laͤſſt darnach die liebe Sonn daſſelbe durch ihren warmen vnd erquickenden Regen zur Vollkom̃enheit außzeitigẽ/ vnd weiß gar wol/ daß ſein Korn erſt in der Erden verfaulen/ vnd ſeine Geſtalt verlieren muß/ ehe es ſich vermehren kan.
Er weiß auch wol/ daß er daſſelbe/ wann es zur vollkommenen Reiffe kommen/ nicht auff dem Feld laſſen/ ſondern abſchneiden/ vnd durch die Wurffſchauffel das beſſere/ welches am ſchwereſten vnd weiteſten hinaußfaͤllt/ von dem Leichtern vnd Geringern/ welches zuruͤck am naͤhſten bey der leichten Sprew bleibt/ zu ſcheiden.
Welches ihn die Erfahrung vnd langer Zeit uͤbung gut vnd nohtwendig zu ſeyn gelehret hat.
Welches der Chymicus in ſeiner Metall-Arbeit auch in Acht nehmen ſolte:
Dann ein Metall deß andern Acker ſeyn kan/ darinn es verfaulet/ vnd einen andern vnd beſſern Leib darauß an ſich nimmet:
wann ſolches geſchehen/ er auch den neuen Leib von den fecibus, auß welchen er ſich colligiret vnd formiret hat/ davon zu ſcheiden/ vnd das Beſte/ nemlich das Schwerſte/ von den leichten Spreuern/ durch deß Vulcani Wurffſchauffel zu ſepariren/ Verſtand habe.
Welche beyderſeits Verbeſſerung allein die vorhergehende Faͤulnuͤß oder Zunichtsmachung der Leiber verurſachet.
Eine Baͤuerin/ wann ſie den beſten vnd reinſten Theil/ als die Butter/ von dem groͤbern/ als Waſſer vnd Kaͤß/ ſcheiden wil/ ſo ſetzt ſie dieſelbe an einen warmen vnd ſtillen Ort/ auff daß ſich der beſſere Theil oben auff/ vnd der geringere vnter ſich begeben koͤnne/ welche Theile ſie dann voneinander ſcheidet; vnd weil der beſſere Theil noch nicht gantz rein/ braucht ſie ihre Kunſt weiters/ vnd thut den Raam in ein beſonder Faß/ darinn ſie denſelben ſo lang beweget vnd vntereinander klaͤppert/ biß eine Scheidung geſchehen/ vnd ſich wieder das Reinere von dem Vnreinern ſepariret hat; welches dann Butter auß Milch gemacht heiſſt.
Wann nun die Baͤuerin ihre Hand vnd Kunſt nicht darzu gethan/ es haͤtte auß der Milch/ wie lang ſie auch geſtanden/ keine Butter werden koͤnnen.
Vnd wañ ſolches nicht ſo bekand vnd gemein waͤre/ wer wolte glauben/ daß Butter in der Milch waͤre.
Vnd geſchiehet allhier ſolche Scheidung der Butter von der Waͤſſerigkeit allein wegen der ſchnellen Bewegung/ dadurch ſich die Milch erwaͤrmet; vnd wann es ſich bißweilen nicht ſcheiden wil/ ſo gieſſen ſie warm Waſſer darzu/ welches ſo wol wegen der Naͤſſe geſchiehet/ die ſich mit der andern/ welche in der Milch iſt/ vermiſchet/ vnd zu der Scheidung befoͤrdert/ als durch ſeine Waͤrme/ welche der agitation zu huͤlff koͤm̃t/ vnd die Waͤrme vermehret/ dadurch die Scheidung deſto eher folge.
Daß dieſes grobe Exempel/ wie es von den Vnwiſſenden moͤchte angeſehen werden/ nemlich das beſte Theil von der Milch zu ſcheiden/ allhier nicht vergeblich allegiret/ ſondern dadurch Anleitung gegeben/ wie auff dergleichen Weiſe auch auß den vnvollkommenen Metallen ihre guͤldiſche vnd ſilberiſche Milch/ oder beſſere Theil derſelbigen/ durch zuthun eines mineraliſchen warmen Waſſers/ vnd deß Feuers agitation zuwegen koͤnne gebracht werden/ wolle niemand zweiffeln.
Gleich wie ſich das warme Waſſer/ wann es zu der Milch gethan wird/ mit der Waͤſſerigkeit die in derſelben iſt/ vermiſchet vnd ſolcher zu huͤlff koͤm̃t/ daß ſie dasjenige/ was ihr nicht gleich iſt/ als die Butter/ von ſich ſtoſſen moͤge; wie dann auch die Butter auß der Milch ohne agitation, ſondern allein durch zuthun deß Waſſers vnd zuſammenkochens zu ſcheiden/ nicht vnbekand iſt: Alſo auch auß den Metallen auff ſolche Weis/ wann ſie mit ihrem Waſſer lang bey dem Feuer gekocht werden/ ihr beſter Theil kan geſchieden werden:
Dann weiln ſolche an ſich ſelber compacte corpora ſind/ vnd im Fluß (ob ſie ſchon noch ſo lang drinn erhalten wuͤrden) eben ſo wol compact bleiben/ vnd auß eigener Krafft weder boͤſes noch gutes von ſich werffen koͤnnen/ vnd man alſo nicht wiſſen kan/ ob Gold oder Silber darinn ſey/ ſo iſts von noͤhten/ daß man denſelben auch Waſſer zuſetze (wie bey der Milch geſchehen) vnd dieſelbe lang darmit koche/ auff daß ſich das Metall darinn zertheile/ auß ſeiner compacten metalliſchen Natur dadurch gebracht/ vnd durch deß Feuers agitation das reinere Theil von dem vnreinern geſchieden werde; welches reinere Theil aber der Metallen ſich nicht oben auff/ wie bey der Milch geſchehen/ ſondern nach metalliſcher Art/ als etwas Koͤnigliches zu boden ſetzet/ welcher Koͤnig/ wann die mixtur in Gießpuckel gegoſſen/ vnd darinn erkaltet/ von der Schlacken muß ſepariret/ vnd auff der Cupellen vollends rein vnd fein getrieben werden.
Was aber dieſes fuͤr Waſſer ſeyn/ die zu ſolcher Arbeit bequem/ vnd eine Scheidung in den Metallen verurſachen/ iſt noͤhtig zu wiſſen; vnd weil daſſelbe die Metallen auffzuloͤſen ſoll Macht haben/ ſo muß es auch Gemeinſchafft mit deuſelben haben/ vnd derſelben Freundſchafft vnd Verwandnuͤß/ oder auff daß ichs deutlicher gebe/ derſelben aller Auffſchlieſſer vnd Probirer ſeyn/ welches der alte Saturnus bey ſich traͤgt/ vnd leichtlich darauß kan bereitet werden:
Dann ein gemeiner Saturnus, ob er ſchon von allen Philoſophis darfuͤr außgeruffen/ daß er der Metallen Waſcher ſey/ (vnd doch das gemeine Abtreiben auff der Cupellen nicht dadurch zu verſtehen) wie er dann auch in der That ſolches beweiſen kan/ ſo taugt er doch alſo compact in metalliſcher Geſtalt gantz nichts darzu/ ſondern ſoll vnd muß zuvor ſelber erſt ein Waſſer werden/ wann er andere Metallen zu Waſſer machen ſoll; welches auch leichtlich ohne ſonderbare Koſten zuwegen zu bringen/ alſo daß man in etlichen Stunden ein ſolche Arbeit/ nemlich denſelben zu Waſſer zu machen/ vnd mit demſelben Waſſer die Metallen zu waſchen/ verrichten kan/ davon hernach bey dem Saturno in dem folgenden Capitel/ wie auch andern/ ein mehrers ſoll geſagt werden.
Vnd dieſes iſt noch noͤhtig dabey zu wiſſen/ wann man Kupffer mit dem Bleywaſſer ſolviret/ vnd ſeine Zeit zuſammen digerirt/ daß das Waſſer mit der Zeit durch die Hitze deß Feuers außtrucknet/ vnd das ſolvirte Metall hart wird/ oder aber gar einen metalliſchen Leib wieder annimbt/ derowegen man allezeit die ſolution in rechter Duͤnne/ durch Zuthun neues Waſſers/ erhalten muß/ (welches die Philoſophi inceriren nennen) auff daß die action oder operation nicht verhindert werde.
Vnd wann es uͤberſehen wird mit der inceration, ſo iſt doch nicht alles verloren/ ſondern bleiben ſchoͤne Amauſen oder gefaͤrbte Glaͤſer/ vnd ſonderlich gibt das Kupffer ein blutrohtes Glas/ damit man nicht allein irdene Geſchirꝛ ſchoͤn mahlen vnd glaſuren kan/ ſondern iſt auch den Glasmahlern gut zu gebrauchen/ welches vor dieſem auch iſt bekand ge weſen/ wie man dann ſolcher rohten gemahlten Glaͤſer in alten Kirchen findet/ vnd eine lange Zeit darfuͤr iſt gehalten/ als wann ſolche Kunſt gaͤntzlich verloren/ vnd nicht mehr zu finden waͤre; iſt aber ohne Zweiffel nicht ohngefaͤhr verloren/ ſondern mit Fleiß verſchwiegen worden von denjenigen/ die darmit vmbgangen/ vnd befunden/ was weiters darmit außzurichten iſt:
dann ein ſolches rohtes Amaus, wann es ſeine Zeit in ſtarckem Feuer erhalten wird/ einen Koͤnig von ſich ſetzet/ welcher im abtreiben gut Silber iſt:
doch iſt es beſſer/ wann man auß dem Kupffer Silber waſchen wil/ daß man kein roht Amaus darauß werden laſſe/ ſondern allzeit mit dem inceriren anhalte/ auff daß es nicht in die Roͤhte komme/ ſondern ein durchſichtige gruͤne ſolution verbleibe/ ſo lang biß die Venus gewaſchen iſt.
Was ſonſten andere Philoſophi, vnd inſonderheit Joh. Iſaacus von den Amauſis geſchrieben/ iſt nicht zu verwerffen/ ſondern ſehr nuͤtzlich vnd nachdencklich/ wie auß deß Iſaaci Worten zu ſehen/ welche alſo lauten:
Scies vitrum hoc quod na conficitur, ſimile eſſe corpori glorioſo: quiafeces metalli vitrum fiunt, quæ prius nigrum, immundum, impurum corpus erant.
Ac ſub eo corpore latet quinta eſſentia metalli, quæ incombuſtibilis est, ac lucet per corpus vitreum, ſuo pretioſo colore:
Quemadmodum anima die noviſſimo in corpore gloriſicato lucebit, velut lucerna poſita in laterna cryſtallina: ac una anima multo clarius lucebit quam alia, prout Deo placebit.
Ac alius alio multò elegantius ac clarius corpus habet.
Vnd bald hernach ſchreibet er alſo von den reducirten Amauſen:
Si fuerit Mars aut Venus, munda ac puraſunt, ita ut non amplius ſitu aut rubigine infeſtentur, ac à ſuis focibus vacuaſunt.
Si verò Jupiter fuerit, fœtor ac ſtridor ei ademptus, estꝙ́ mundus ac fortis ut Luna.
Si Luna, fixa est: ſi Sol, medicina, ac ſi Saturnus fuerit Luna est.
Dieſes aber von ſolchen Amauſis zu verſtehen/ welche in Geſtalt durchſichtiger/ nach Art deß Metalls gefaͤrbter Glaͤſer; jene aber/ welche geiſtlich ſind/ vnd ſich in dem Waſſer ſolviren/ davon oben Meldung geſchehen/ dieſen vorzuziehen ſind.
Vnd iſt auch dieſes allhier noch zu mercken/ daß nicht allein die Venus vnd andere Metallen durch deß Saturni Waſſer zu ſolvirlichen vnd vnſolvirlichen Glaͤſern vnd Amauſen zu machen/ ſondern es kan daſſelbe auch ſonſten durch zuthun reiner Kießling vnd Salien geſchehen/ welche viel edler vnd ſchoͤner/ als jene die durch den Saturnum gemacht/ an Farben vnd ſchoͤnem Glantz/ aber nicht ſo gut in Seigerung derſelben/ weil das ſolvens nicht metalliſch iſt/ vnd nach der Reinigung ſo gar keinen Koͤnig ſetzen wil/ als mit dem Bleywaſſer geſchiehet.
Es kan auch der Veneri ihr Sulphur ſuperfluum comburens auff noch andere Weiſe/ ohne zuthun deß Bley- oder Kießlingwaſſers benommen/ vnd rein gewaſchen werden/ nemlich durch den Salpeter: wann die Venus, oder ein ander vnvollkommen Metall/ zum oͤfftern ſich darmit entzuͤndet vnd brennet/ ſich allemal das beſſere Theil zuſammen begibt/ vnd der anzuͤndliche Sulphur in ſolcher Arbeit in Geſtalt einer Schlacken ſich davon ſcheidet.
Es kan auch ſolches Waſch- oder Seigerwerck durch andere fixe Salien geſchehen/ aber durch keine ſo wol/ als durch das Bleywaſſer.
Zum Beſchluß ſoll der Kunſtſuchende nachrichtlich wiſſen/ daß dasjenige/ was allhier von der Venere geſchrieben/ ob es ſchon nicht weitlaͤufftig mit zierlichen Worten dargegeben/ daß gleichwol viel gutes darinn verborgen ſey/ wie die nachfolgende Capitel ſolches beweiſen ſollen.
Die fuͤnffte Regel/ auff deß Saturni Art/ vnd ſeine Eigenſchafft.
ALſo ſpricht Saturnus von ſeiner ſelbs Natur: Sie haben mich fuͤr ihren Probierer alle ſechs von ihnen außgemunſtert/ vnd von der geiſtlichen Statt geſtoſſen/ haben mir die Wohnung mit einem zerſtoͤrlichen Leibe zugeworffen.
Dann was ſie nicht ſeyn/ noch haben wollen/ das muß ich ſeyn.
Meine ſechs Bruͤder ſind geiſtlich/ darumb ſie meinen Leib/ ſo offt ich fewrend bin/ durchgehen/ vnd ich in dem Fewer vergeh/ alſo vergehen ſie auch mit mir:
Ohne zwey die beſten/ Sol vnd Luna, durch meine Waſſer ſaͤuberend ſich gar ſchoͤn/ vnd werden ſtoltz: Mein Geiſt iſt das Waſſer/ das da auffweichet alle gefrorne vnd ſtarrende Coͤrper meiner Bruͤder:
Aber mein Leib iſt der Erden ſo geneygt/ was ich in mich faſſe/ wird auch der Erden aͤhnlich/ vnd von vns zu einem Leib gemachet.
Es waͤre nicht gut/ daß die Welt wuͤſte oder glaubte/ was in mir iſt/ vnd was ich vermag.
Viel beſſer waͤre es/ ſo ſie ſolches mit mir thun koͤndte/ das mir můglich iſt/ ſie lieſſe alle andere Kuͤnſt der Alchimey ſtehen/ vnd brauchte allein was in mir vnd mit mir außzurichten iſt.
Der Stein der Kaͤlte iſt in mir/ das iſt mein Waſſer/ mit dem ich geſtehen vnd erfrieren mach die Geiſte der ſechs Metallen zu leiblichen Weſen deß ſiebenden/ das iſt/ Sol mit Luna promovirẽ.
Antimonium, Spießglaß/ das iſt zweyerley:
Eins iſt das gemeine ſchwartze Antimonium, dadurch man das Gold laͤntert vnd reiniget/ wann man es darein vermenget vnd durchgehen laͤſſet:
Vnd dieſer iſt deß Bleyes nechſte Freundſchafft/ oder ſeines Geſchlechts.
Das ander Spießglaß iſt das weiſſe/ vnd heiſt auch Magneſia oder Conterfeyt/ Wißmuht/ das iſt deß Zinns nechſte Freundſchafft/ vnd argumentiret mit anderm Spießglaß vermenget Lunam.
Allhier haben wir den Saturnum, darauß ein ſolches Bad gemacht/ deſſen im vorher gehendem Capitel gedacht/ darinn die Venus vnd andere Metallen gewaſchen werden/ vnd iſt ſeiner zweyerley/ nemlich der gemeine vnd das Antimonium, davon ich allbereit in meinen andern Buͤchern geſchrieben/ da der guͤnſtige Leſer nachſuchen kan.
Welche beyderley Bley zu ſolchem Waſchwerck zu gebrauchen/ doch das eine beſſer zu dem einen als zu dem andern Metall dienſtlich iſt.
Was die Venerem anbelangt/ die gern ins gemeine Bley gehet/ ſo kan ſie wol mit dem gemeinen Bleywaſſer gewaſchen oder geſeigert werden; der Mars vnd Jupiter aber gantz nicht; dann ſie nicht bey dem gemeinen Bley in ſtarckem Feuer bleiben/ ſondern ſich oben auff ſetzen/ vnd als ein Schlacken vngewaſchen davon gezogen werden; das Antimonium aber dargegen dieſelbe gern zu ſich nimbt/ bey ſich behaͤlt/ vnd in dem Bad waſchet/ welches dem gemeinen Bley vnmuͤglich: Darumb ſehr gut/ daß auſſer dem gemeinen Bley auch das ander iſt/ auff daß man diejenige Metallen/ die keine Gemeinſchafft mit dem gemeinen Bley haben/ auch waſchen vnd ſeigern moͤge.
Vnd iſt freylich wahr/ was Saturnus allhier ſaget/ daß die Welt nicht glaubet/ was in ihm verborgen/ auch nicht gut waͤre/ daß ſie es wuͤſte.
Sein Leib iſt gar zerſtoͤrlich/ vnd wann ihm andere Metallen zugeſetzet werden/ er dieſelbe mit ihm der Erden gleich macht/ außgenommen Gold vnd Silber/ die ihm widerſtehen/ vnd ſich durch ſein Waſſer ſaͤubern/ wie bey dem Abtreiben der Metallen zu ſehen/ daß/ wann Kupffer/ Eiſen oder Zin damit auff die Cupellen geſetzt werden/ ſie mit dem Bley zu Glett oder Schlacken werden/ vnd zugleich in die Lucke von Aſchen gemachte Cupellen einkriechen vnd zu einer Erden werden: welches allein der verbrennliche Sulphur bey gedachten Metallen/ welcher dem im Bley gleich iſt/ verurſachet.
Das Gold vnd Silber aber/ weil ſie eines ſolchen verbrennlichen Sulphuris nicht theilhafftig/ wol von dem zerſtoͤrlichen Sulphure deß Bleys vnangefochten bleiben/ vnd von ihme nicht zur Erden oder Aſchen koͤnnen verwandelt werden/ vnd alſo auff der Cupellen ſtehen bleiben.
Sonſten wil Paracelſus allhier etwas anders zu verſtehen geben/ wann er von der Verwandlung deß Saturni mit andern Metallen/ redet/ vnd iſt ein groſſes Geheimnuͤß/ ſo wol zur Univerſal (wie ich mir einbilde) als zur Particular-Transmutation der Metallen durch den Saturnum, (welche mir etlicher maſſen bekand) darhinder verborgen.
Sonſten kan auch der Saturnus, gleich wie er der andern Metallen Waſſer iſt/ vnd dieſelben waͤſchet/ eben ſo wol von Salien/ die ſein Waſſer ſind/ welches ich hernach beweiſen wil/ gewaſchen werden.
Es wolle ſich aber allhie niemand verwundern/ daß ich ſo kurtz abbreche bey dem Saturno, vnd von ſeiner Natur vnd Weſen nicht weitlaͤufftiger ſchreibe/ der ich doch ſo viel von ihm halte vnd zuſchreibe.
Es iſt allbereit in den vorhergehenden Capiteln ſeiner Natur vnd Eigenſchafft ſchon etlichmal gedacht/ vnd wird auch derſelben in den folgenden noch mehr gedacht werden/ darumb nicht noͤhtig/ ein Ding ſo vielmal zu wiederholen/ ſondern wird ein Capitel das ander außlegen vnd erklaͤren/ darzu auch meine andere Tractaͤtlein (da ich vom Saturno geſchrieben) darneben koͤnnen geleſen werden; vnd iſt kein Zweiffel/ durch oͤfftere Wiederholung derſelbigen Schrifften/ meine Meynung genugſam werde verſtanden werden.
Was Paracelſus vom Vnterſcheid deß Antimonii (hinter dieſem Capitel angehaͤngt) ſchreibet/ iſt an ſich ſelber klar vnd wol zu verſtehen/ vnd darff keines außlegens/ dann das gemeine Bley/ vnd das Antimonium ſchwartz Bley von den Philoſophis, (wiewol ſie wegen ihres Sulphuris in ihrer Natur vngleich) Wißmuth aber/ graw vnd Zinweiß Bley von den alten Bergleuten ſind genennet worden; uͤber welche Namen allhier nicht ſoll disputiret/ ſondern den Alten ihre Meynung davon gelaſſen werden.
Die ſechſte Regel/ von Luna vnd ſeiner Art vnd Eigenſchafft.
WOlte einer Lunam zu Bley oder Eiſen machen/ ſo darffs gleich ſo groſſe Muͤhe vnd Arbeit/ als du wilt mit groſſem Nutz vnd Reichthumb auß Mercurio, Jove, Marte, Venere, Saturno Lunam machen:
dann es iſt nicht noht/ auß den guten Dingen ſchlechte zu machen/ ſondern auß ſchlechten Dingen gute zu machen.
Auch muß man wiſſen/ was doch fuͤr eine Matery die Luna iſt/ oder von wem es kom̃t.
So einer ſolches nicht weiß zu bedencken oder zu erfragen/ iſt ihm vnmuͤglich Lunam zu machen.
Frage.
Was iſt dann Luna?
Es iſt auß den ſechs Metallen/ die da geiſtlich in ihme verborgen ſeynd/ ſelbſt das ſiebend Metall/ aͤuſſerlich/ leiblich vnd materlich.
Dann allweg das ſiebend hat die andern ſechs Metall geiſtlich in ihm verborgen/ wie offt gehoͤret iſt; Auch die ſechs geiſtlichen Metallen moͤgen nicht ſeyn ohne ein aͤuſſerlichs materlichs Metall:
So mag auch kein leiblichs Metall ohne die ſechs geiſtlichen nicht ſeyn/ noch ſtatt haben mit ihrem Weſen.
Die ſieben leiblichen Metallen werden wol auch zuſammen gereimt oder vermiſcht/ aber es dienet nicht zu Gold oder Silber zu machen.
Nach derſelbigen Vermiſchung bleibt ein jedes Metall nach ſeiner Art beſtaͤndig/ oder fluͤchtig im Feuer; deß nimb ein Exempel: Vermiſch wie du magſt Mercurium, Jovem, Saturnum, Martem, Venerem, Solem, Lunam alle zuſammen/ ſo wird darumb Sol vnd Luna die andern fuͤnff Metall nicht in ſich verwandeln/ alſo daß ſie alle von Sole vnd Luna zu Sol vnd Luna wuͤrden:
Ob ſie ſchon alle ſieben in ein Stuͤck gegoſſen ſind/ ſo bleibt doch ein jedes das es iſt/ in ſeiner Natur:
Solches iſt von der leiblichen Vermiſchung zu verſtehen Von der geiſtlichen metalliſchen Vermiſchung vnd Gemeinſchafft iſt das zu wiſſen/ daß keine Scheidung/ auch keine Toͤdtung der Geiſter iſt:
dann es ſind Geiſter/ die da nim̃ermehr ohn ein Leib ſeyn moͤgen.
Vnd ob man ihnen in einer Stund hundertmal den Leib naͤhme vnd toͤdtet/ ſo haͤtten ſie doch allwegen wieder einen andern Leib/ vnd edler dann ſie vorhin gehabt haben.
Vnd dieſes iſt die uͤberſetzung der Metallen/ von einem toͤdten zu dem andern/ das iſt/ von ſchlechtem Grad zum beſſern vnd hoͤheren/ das iſt Luna, vnd vom beſſeren zu dem allerbeſten/ das iſt Sol, das allerdurchleuchtigſte vnd Koͤniglichſte Metall.
Es iſt auch noch wahr vnd allwegen wahr/ wie vor offt geſagt iſt/ daß allwegen die ſechs Metallen das ſiebende gebaͤrend oder von ihnen außgeben/ zum greifflichen vnd ſichtlichen Weſen.
Frag.
So es nun alſo iſt/ daß Luna vnd auch ein jedweders Metall allwegen von den andern ſechſen geuhrſachet vnd gemacht wird: Was iſt dann ſeine Eigenſchafft/ vnd wie iſt es genaturt?
Antwort: Auß Mercurio, Jove, Marte, Venere, Saturno, Sole mag nichts anders oder kein ander Metall gemacht werden dann Luna.
Die Vrſach kom̃t da her/ daß der andern Metall ſechs ſind/ vnd hat ein jedes zwo guter Tugenden/ das werend in Summa zwoͤlff Tugend:
Dieſe Tugenden ſind der Silbergeiſt/ das mit kurtzen Worten alſo zu erkennen iſt.
Das Silber iſt von den ſechs geiſtlichen Metallen vnd ihren Tugenden/ der jedes zwo hat/ vnd in Summa zwoͤlff ſind/ zuſammen in ein leiblichs Metall geſetzt/ vnd iſt vergleicht den ſieben Planeten/ vnd zwoͤlff Zeichen deß Himmels.
Dann Luna hat vom Planeten Mercurio vnd vom ♒ vnd ♓ den Fluß/ vnd ſeinen lichten weiſſen Glantz. ☿ ♒ ♓.
Auch ſo hat ☽ vom ♃ ♂ ♉ die weiſſe Farb/ vnd eine groſſe Beſtaͤndigkeit wider das Feuer. ♃ ♂ ♉. ☽ hat vom ♂ vnd vom ♋ vnd ♈ die Haͤrtigkeit vnd ſeinen guten Klang. ♂ ♋ ♈. ☽ hat vom ♀ vnd von ♊ vnd ♎ die Mas der coagulation vnd Geſchmeidigkeit. ♀ ♊ ♎. ☽ hat vom ♄/ ♑ vnd ♍ den gediegen Leib mit der Schwerichkeit. ♄ ♑ ♍. ☽ hat von ☉ vnd vom ♌ vnd der ♏ die lautere Reinigkeit vnd groſſe Beſtaͤndigkeit wider die Macht deß Feuers. ☉ ♌ ♏.
Jſt alſo natuͤrlich erklaͤrt mit der Kuͤrtze/ was die Erhebung vnd Vrſach deß Silbergeiſts vnd Leib iſt/ mit ſeiner zuſammen geſetzter Natur vnd Weſenheit.
Noch iſt das zu melden/ was die metalliſchen Geiſter anfaͤnglich in ihrer Geburt/ ſo ſie erſtlich von deß Himmels Einfluß zu der Erden kommend fuͤr ein Matery an ſich nehmen/ nemlich ein armes Koht/ ein Stein: dann ſo kom̃t der Bergmann oder Knapp/ der zerſchlaͤgt vnd zerbricht den Leib deß Metall-Geiſts/ der Schmeltzer zerſtoͤret vnd toͤdtet dieſen Leib gar mit dem Feuer: dañ ſo nimbt der metalliſch Geiſt in ſolcher Toͤdtung einen andern beſſern Leib an ſich/ der gediegen/ nicht bruͤchich/ ſondern geſchmeidig iſt:
dann ſo kom̃t der Alchimiſt/ vnd zerſtoͤrt/ toͤdtet vnd bereitet ſolchen metalliſchen Leib kuͤnſtlich:
ſo nimbt dann der metalliſch Leibgeiſt aber einen andern edlern vnd vollkommenern Leib an ſich/ der ſich aͤuſſerlich erzeiget/ es ſey dañ Sol oder Luna, alsdann ſind beyde metalliſche Leib vnd Geiſt vollkom̃lich vereint/ vnd von dem zerſtoͤrlichen Element deß Feuers wol ſicher/ vnd vnverzehrlich darinn.
Jn dieſem ſechſten Capitel wiederholet Paracelſus ſeine in den vorhergehenden Capiteln offterwehnte Wort/ nemlich/ daß ein jedweder ſichtlich Metall ein Verberget der andern in ihme geiſtlich verborgenen Metallen ſey; vnd lehret vns/ daß es vnmuͤgſey/ corporaliſche Metallen (wann ſie ſchon noch ſo lang beyſammen flieſſen) zu verbeſſern/ ſondern ſolches in geiſtlicher Geſtalt muͤſſe verrichtet werden: welches dann an ihm ſelber dielautere Warheit iſt/ vnd ich zuvor auch ſchon etlichmal angezogen/ vnd ſolches der rechte Weg zur Transmutation zu ſeyn/ geſchrieben habe.
Wie oder auff was Weiſe aber ein ſolche Geiſtlichmachung vnd Vermiſchung der Metallen geſchehe/ lehret er nicht von Wort zu Wort/ welches auch nicht noͤhtig/ daß man dem Faulen/ der nicht ſuchen wil/ alles kaͤue vnd einſtreiche.
So viel aber ſage ich/ daß es mit der Metallen Geiſtlichkeit/ davon allhier gedacht wird/ ein ſolche Beſchaffenheit habe/ nemlich daß Paracelſus nicht haben wil/ daß man dieſelben in corroſiviſchen Spiritibus ſolvire/ vnd durch langer Zeit digeſtion den Spiritum wieder zum oͤfftern davon ziehe/ vnd das Metall darmit uͤber den Helm ſuche zu fuͤhren; gantz nicht.
Dieſe Geiſtlichmachung die er meinet/ geſchicht nicht durch corroſiven/ dadurch die Metallen nur mehr verderbet/ vnd nicht verbeſſert werden; vnd auch nicht in Glaͤſern/ ſondern in Tiegeln/ innerhalb wenig Stunden/ ohne corroſiv, alſo daß dieſelbe ſo rein vnd zart werden/ daß man in vnd auſſer dem Feuer dadurch hin ſehen kan/ vnd in einem jedwedern Waſſer zerſchmeltzen.
Dieſes/ mein Lieber/ iſt die rechte Geiſtlichmachung der Metallen/ die mit Nutzen geſchiehet/ wañ ſie dieſe oberzehlte Eigenſchafften hat/ welche ſonſt von andern Philoſophis der Metallen prima materia genant/ aber zu vnſern Zeiten ſehr wenigen bekand.
Dann vnſere jetzige Laboranten von keinen anderen metalliſchen Geiſtern wiſſen/ als von denen/ die ſich durch zuthun frembder vnd ſchaͤdlicher Dingen uͤber den Helm vnd Retorten treiben laſſen/ die doch zur Metallen-Verbeſſerung gantz nichts taugen/ wie die Erfahrung genug außweiſet bey denen/ die lang darinn geſudelthaben.
Vnd ob ſchon die aͤltere Philoſophi ſchreiben:
Fac fixum volatile, & volatile fixum; ſo wollen ſie doch nicht verſtanden haben/ daß man die Metallen in die Hoͤhe auff ſublimiren ſoll/ von welcher ſublimation oder deſtillation ſie gantz nichts gewuſt haben/ ſondern haben ihre metalliſche Arbeiten/ als ſolutionem, putrefactionem, deſtillationem, ſublimationem, calcinationem, incerationem, cohobationem vnd fixationem zugleich in einem irdenen Geſchirꝛ/ ohne zuthun corroſiviſcher Dingen/ zu verrichten gewuſt/ vnd ſich mit ſo vielerley naͤrriſchen laboribus, die in Glaͤſern geſchehen/ vnd zum Werck vntuͤchtig ſind/ nicht geſchleppet/ davon an einem andern Ort ein mehrers ſoll gedacht werden.
Man leſe vnd uͤberleſe fleiſſig dasjenige/ was Paracelſus allhier zu End deß Capitels ſchreibet/ ſo wird man finden/ daß er vom ſchmeltzen vnd nicht vom deſtilliren in Glaͤſern gedencket/ ſondern anweiſet/ wie der Metallen Geiſt erſtlich ſo ein geringe Geſtalt habe/ (als ein Stein oder Koht) wann er von dem Geſtirn herunter in die Erde gewircket wird/ welche der Bergmann zerbricht/ vnd in einem ſtarcken Feuer zerſchmeltzet/ dadurch er ein beſſere Geſtalt erlanget/ vnd ein geſchmeidig Metall wird/ darbey ers muß beruhen laſſen/ weil er nicht weiters damit fort kan.
Darnach aber/ ſagt Paracelfus, kommet der Alchymiſt/ vnd zerſtoͤret/ toͤdtet vnd bereitet denſelben metalliſchen Leib kuͤnſtlich/ ſo nimbt dann der zerſtoͤrte vnd geiſtlich-gemachte Leib einen andern/ edlern vnd beſtaͤndigern Leib in ſolcher Arbeit an ſich/ vnd wird dann Gold oder Silber genennet/ nach dem er ſeine Reiffe erlanget.
Die Luna, ob ſie ſchon reiner vnd edeler als das Kupffer/ Eiſen/ Zin vnd Bley/ ſo hat ſie doch ihre Reiffe noch nicht erlanget/ ſondern iſt gegen das Gold zu rechnen als eine Blume/ die zwar edler vñ beſſer iſt als das Kraut/ gleichwol nicht ſo hoch vnd gut geachtet als der Saame deß Krauts/ welcher das vollkoͤm̃lichſte Theil deß Gewaͤchſes iſt/ deme das Gold zu vergleichen.
Vnd gleich wie bey allen vegetabiliſchen Gewaͤchſen die Bluͤt oder Blume mit ſchoͤnerer Farbe begabet als der Saame oder Frucht/ alſo auch die Luna viel mehr tincturæ bey ſich hat vnd gibt/ als das Gold ſelbſten/ welches ich zum oͤfftern erfahren/ vnd auff vielerley Weiſe/ wann es noͤtig waͤre/ darthun koͤnte.
Hergegen aber/ ob ſchon eine Blume mit ihrer ſchoͤnen Geſtalt/ Farb/ vnd lieblichem Geruch dem Saamen oder der Frucht vorgehet/ ſo wird ſie doch im uͤbrigen/ nemlich an der Guͤte vnd Beſtaͤndigkeit/ dem Saamen bey weitem nicht gleich geachtet/ vnd billich; dann die Blume faͤllt von einem harten Wetter abe/ vnd vergehet; der Saame aber kan ſich halten/ vnd wann ihm geholffen/ wieder ein ander Kraut mit Blumen vnd Saamen fortbringen/ alſo daß durch ihn ſein Geſchlecht erhalten vnd fortgepflantzt wird/ welches die Blume nicht thun kan.
Vnd gleich wie bey den vegetabiliſchen Gewaͤchſen allzeit deß groben Krauts ein groͤſſerer Theil iſt/ als der Blumen/ vnd der Blumen mehr als deß Saamens; Alſo auch bey den mineraliſchen Gewaͤchſen die Natur ein ſolche Ordnung haͤlt/ welches alles wol vnd gut iſt; dañ wann die Natur lauter Blumen vnd Saamen wolte herfuͤrbringen/ vnd kein grob Gras/ womit ſolte man der Kuh den Bauch ſtopffen/ dadurch ſie dem Bauersmann Miſt machen koͤnte/ den Acker zu tuͤngen/ ſeinen Saamen/ zur Fortpflantzung deß Gewaͤchſes/ darein zu ſaͤen.
Daß es aber wahr ſey/ daß in der Luna mehr Farb verborgen als im Gold/ iſt kein Zweiffel/ dann ſein innerſtes ein lauter Roͤhte/ deß Goldes innerſtes aber ein gantz beſtaͤndige vnd klare Blaue/ darauff zu mercken.
Was ſonſten deß Silbers andere Eigenſchafften ſind/ iſt nicht noͤhtig weiters davon zu ſchreiben/ dann jederman bekand iſt/ daß es nach dem Gold vnter den Metallen das feineſte vnd beſtaͤndigſte/ vnd in den metalliſchen Gewaͤchſen der Bluͤht zu vergleichen ſey; iſt von der natur deß verbrennlichen vnd raͤuberiſchen Sulphurs gantz befreyt/ aber nicht gar zur Vollkommenheit außgezeitiget; iſt ein ſehr bequem vehiculum, auß den fluͤchtigen vnd vnzeitigen Marcaſiten/ vnd andern guͤldiſchen Berg-Arten/ ihr Gold darauff an ſich zu ziehen/ vnd corporaliſch zu machen; davon ich allbereit vor dieſem geſchrieben/ vnd hernach auch ein mehrers folgen wird.
Die ſiebende Regel/ von Sole vnd ſeiner Art vnd Eigenſehafft.
DAs ſiebende Metall auß den ſechs geiſtlichen/ iſt leiblich das Gold/ vnd iſt an ihm ſelbs nichts anders/ dann ein lauters Feuer.
Daß es aber aͤuſſerlich ein ſchoͤner/ gelber/ ſichtbarlicher/ greiff licher/ ſchwerer/ kalter vnd gediegener Leib zu ſehen vnd zu empfinden/ iſt die Vrſach/ daß es die coagulation der andern ſechs Metallen in ihm hat/ damit es verfaſſt vnd behafftet iſt zu einem aͤuſſerlichen Leib.
Daß es aber von dem elementiſchen Feuer geſchmeltzet wird/ iſt das die Vrſach:
Es hat den Fluß von Mercurio, vom Fiſch vnd Waſſermann in ihm geiſtlich verborgen:
Das ſpuͤret man auch darbey aͤuſſerlich/ daß ſich der Mercurius am allerliebſten mit dem Gold verhafftet vnd vermiſchet leiblich.
Daß aber das Gold nach der Schmeltzung/ ſo die Hitz ablaͤſſet/ vnd die Kaͤlte aͤuſſerlich zufaͤllt/ wieder hart/ das iſt/ coagulirt vnd ſtarrend wird/ iſt der andern fuͤnf Metallen Art vnd Vrſach in ihm/ das iſt/ von Jove, Saturno, Marte, Venere vnd Luna.
Jn dieſen fůnff Metallen hat man am meiſten die kalten Wohnungen mit ihrem Regiment/ darumb mag das Gold auſſerhalb deß Feuers Hitz keinen Fluß haben/ von wegen der Kaͤlte.
Es mag ihm auch Mercurius mit ſeiner Hitz/ Natur vnd Fluß nicht helffen oder erretten wider die fuͤnff Metallen die kalt ſind/ daß die Hitz Mercurii genugſam waͤre/ das Gold im Fluß zu erhalten.
Darumb muß das Gold den fuͤnff Metallen mehr Gehorſam leiſten/ dann dem einigen Metall Mercurio.
Der Mercurius hat auch kein anders Ampt in ihm ſelbſt/ dann daß er allweg im Fluß ſtehet: Darumb hat er in der coagulation der andern Metall nichts zu ſchaffen/ vnd iſt nicht ſein Art/ hartſtehend oder ſtarrend zu machen/ ſondern zu flieſſen machen.
Das Flieſſen-machen iſt eine Natur der Hitze vnd deß Lebens:
Aber kaͤlten iſt eine Natur der Haͤrtung/ der Erſtarrung vnd der Vnbeweglichkeit/ vnd iſt dem Tod vergleicht.
Das Exempel iſt alſo:
So man die ſechs Metallen die da kalt ſeyn/ zu Fluß wil bringen/ es ſey denn ♃/ ♀/ ♄/ ♂/ ☽/ ☉/ ſo muß das mit der Hitz deß Feuers geſchehen:
dann mit Schnee vnd Eiß/ ſo kalt ſeyn/ mag man die Metall nicht ſchmeltzen/ ſondern haͤrten.
Vnd ſo man die Metall mit Feuer in Fluß bringt/ ſo bald dann das Feuer von ihnen gethan wird/ ſo faͤllt die Kaͤlte ein in das Metall/ vnd wird von Stund an hart vnd ſtarrend darvon vnd todt/ vnd bleibt vnbeweglich.
Weil dann nun Mercurius allwegen im Fluß vnd lebendig iſt/ ſo ſag nun an/ ob er von Hitz oder von Kaͤlte lebendig iſt?
Wird er ſprechen/ er iſt kalter vnd feuchter Natur/ vnd von Kaͤlte ſey er lebendig:
ſo iſt er ein ſolcher/ der es ſagt vnd dafuͤr haͤlt/ nicht ein Erkenner der wahren Natur/ ſondern wird mit dem gemeinen Poͤfel verfuͤhrt vnd betrogen.
Dann der gemeine Poͤfel haͤlt vnd glaubt nur falſch von allen Dingen/ darumb muß man ſich davon ziehen/ wil man die Warheit recht erken nen.
Dann Mercurius iſt nicht von Kaͤlte/ ſonden von Hitz vnd Feuers Natur lebendig/ vnd auch ein jedes lebendiges Ding iſt Feuer.
Dann die Hitze iſt deß Lebens/ vnd die Kaͤlte deß Tods Vrſachen.
Daß aber das Gold an ihm ſelbs ein lauter Feuer iſt/ vnd doch nicht lebendig/ ſondern hart/ vnd erzeigt allein die Farb deß Feuers/ als gelb vnd roht vermiſcht in ihm:
Vnd die fuͤnf kalte Metallen ſind dieſe/ ♃/ ♂/ ♄/ ♀ vnd ☽/ die geben dem Gold ihre Tugend/ nach der Kaͤltin den Leib/ nach dem Feuer die Farben/ vnd nach der Troͤckne die Haͤrtung/ vnd nach der Feuchtigkeit die Schwere/ vnd von Glantzigkeit den Klang.
Daß aber das Gold in dem Element deß irdiſchen Feuers nicht verbrennt/ noch zerſtoͤrt wird/ iſt das die Vrſach davon/ die Beſtaͤndigkeit deß Golds.
Es mag ein Feuer das ander nicht verbrennen oder verzehren/ ſondern ſo Feuer vnd Feuer zuſammen kommen/ wirds nur je groͤſſer vnd ſtaͤrcker in ſeiner Wirckung.
Das him̃liſche Feuer/ das von der Sonnen einfleuſſt bey vns/ oder im Erdreich gewircket wird/ iſt nicht ein Feuer/ wie es im Himmel iſt/ iſt auch nicht wie vnſer Feuer auff Erden: Sondern das him̃liſche Feuer iſt bey vns ein kaltes/ ſtarrendes vnd gefrorens Feuer/ vnd diß iſt der Leib deß Goldes/ darumb mag man dem Gold mit vnſerm Feuer nichts abgewinnen/ dann allein daß man es darmit zertrennet vnd flieſſend macht/ gleich wie die Soñ den Schnee/ vnd das gefroren Eiß vnd Waſſer auffweicht vnd flieſſend macht.
Vnd darumb iſt dem Feuer nicht Gewalt gegeben/ Feuer zu verbrennen/ dieweil Gold ſelbſt Feuer iſt.
Jm Himmel iſts reſolvirt, aber bey vns coagulirt.
Das Gold iſt in dreyerley Stand mit ſeinem Weſen:
1. Him̃liſch
2. Elementiſch
3. Metalliſch
iſt
reſolvirt.
fluͤſſig.
leiblich.
Ende der ſieben Regeln.
NVn kommen wir zu dem alleredelſten vnd Koͤniglichen Metall dem Gold/ welches Paracelſus einem lautern Feuer vergleicht/ wie es dann auch iſt/ vnd mans erfaͤhret/ wann es anatomiret wird/ welches auch eines Saamens Natur iſt/ hitziger zu ſeyn als das Kraut vnd Blumen.
Was ſoll man aber von ſeiner Verbeſſerung ſchreiben/ deren es nicht von noͤhten hat/ weil es ſchon auffs hoͤchſte kommen iſt/ vnd die Natur daſſelbe weiter zu bringen nicht vermag.
Wann ja etwas beſſers darauß ſolte koͤnnen gemacht werden/ ſo ſolte es eine Medicin werden muͤſſen; dann beſſer Metall von keinem Menſchen niemal iſt geſehen worden.
Wann ein Kraut vnverhindert in einem fruchtbaren Erdreich durch die warme Sonn zur Vollkommenheit außgezeitiget wird/ vnd nunmehr der Saame reiff worden/ ſo bleibt es in ſolcher Geſtalt nicht ſtehen/ ſondern das Kraut verdorret/ vnd der Saame faͤllt auß; wann man aber denſelben zu rechter Zeit außmachet/ ſo kan derſelbe lange Zeit gut bleiben/ vnd nach Gefallen wieder in die Erde geſaͤet/ vnd ſeines Geſchlechts gleichfoͤrmige Kraͤuter herfuͤrbringen/ oder er kan zu deß menſchlichen Geſchlechts Geſundheit/ vnd ſonſt auſſer dieſem zu nichts ſonderlichs gebraucht werden.
Alſo auch mit dem Gold zu verſtehen/ wann daſſelbe (weil es aufs hoͤchſte kommen) weiters nutzen ſolte/ ſo muͤſte ſolches entweder ein medicinam, oder als ein metalliſcher Saame wieder in ſein behoͤrlich metalliſches Erdreich geſetzet/ darinn verfaulen/ ſich darauß vermehren/ vnd endlich ein metalliſch Gewaͤchs geben koͤnnen.
Daß ein gute Medicin darauß auff vielerley Weiſe werden kan/ iſt bekand genug/ aber doch nicht gemein; daß aber daſſelbe (einem vegetabiliſchen Saamen gleich) ſich auß den vnvollkommenen Metallen/ als ſeiner Erden/ vermehren koͤnne/ lehret allhier Paracelſus, vnd bekennens noch viel andere Philoſophi auch; vnd nicht allein dieſes zur Particular-Verbeſſerung/ daß es in ſolcher Arbeit ſeines Gleichen auß den vnvollkommenen Metallen zu ſich ziehen/ vnd ſich darauß vermehren koͤnne/ geglaubt wird; ſondern daß auch auß ihm ſein innerſte wachſende Krafft vnd reineſter Theil/ nach Ablegung ſeiner Huͤlſen/ darmit es noch bekleidet iſt/ durch die Geſchicklichkeit eines erfahrnen Naturkuͤndigers der Metallen koͤnne ſepariret/ vnd zur pluſquamperfection gebracht werden/ (ob es ſchon dem mehrern Theil hart vorkoͤm̃t/ dannoch wann man nicht halsſtarriglich die gantze philoſophiſche Schaar luͤgenſtraffen wil) im geringſten nichts daran zu zweiffeln.
Moͤchte jemand ſagen:
Solte man an ſolchem Werck/ daran ſich ſo viel Menſchen verbrant/ vnd vergebliche Muͤhe vnd Koſten verloren/ nicht zweiffeln; ja gar mit dem groſſen Hauffen ſagen/ daß es nur Traͤume/ vnd ein falſches Vorbringen der Philoſophen/ vnd keine Warheit waͤre.
Solchen Thomas-Bruͤdern/ wann ihr Vnglauben nur nicht auß einem neidiſchen vnd hoffaͤrtigen Hertzen herruͤhrete/ waͤre es wol zuzugeben/ weil ihr Talentum ſo weit nicht reichet/ ein ſolches groſſe Geheimnuͤß zu verſtehen.
Wie kan ein Blinder von Farbenreden/ der ſein Lebtag keine geſehen?
Woyer koͤnte einer ſagen/ daß das Feuer warm vnd das Waſſer naß waͤre/ wann er dieſelbe niemaln angetaſtet haͤtte.
Alſo koͤnnen auch diejenige nicht vrtheilen von Dingen die ihnen vnbekand/ vnd nichts davon erfahren haben.
Daß mancher vergebens darinn geſudelt/ ſolches zu erfahren/ kan die Warheit der Kunſt darumb nicht vmbſtoſſen.
Es wird da hin nimmermehr kommen/ daß ein jedweder/ der nur ein Feuer anblaſen kan/ zu ſolcher vngemeinen Kunſt gelangen ſolte.
Dieſer aber/ welcher mit groſſem Fleiß vnd Koſten der Metallen Natur durchs Feuer zu vnterſuchen nicht geſcheuet/ ſolches wol begreiffen vnd glauben kan:
Wie ich dañ ſelber (der ich doch noch niemaln Hand an ein ſolch wichtig Werck geſchlagen) ſolches in rerum natura zu ſeyn bekenne vnd vnzweiffelhafftig glaube:
Dann ich in andern metalliſchen laboribus allbereit ſo viel geſehen/ daß ein ſolche Medicin zu bereiten der Kunſt zu thun muͤglich ſey/ vnd auch/ wann mir Gott das Leben wird friſten/ vnd nicht daran verhindert werde/ einmal mein Gluͤck daran zu verſuchen mir vor genommen habe.
Was ſonſten deß Goldes Eigenſchafft ſey/ vnd wie daſſelbe zu guten Medicamenten zu bereiten/ iſt allbereit an vnterſchiedlichen Orten meiner Schrifften gedacht/ vnd davon gehandelt/ ſoll auch hernach an ſeinem bequemen Ort noch ein mehrers davon gedacht werden; darbey es auff dißmal beruhen/ vnd das Buͤchlein von den ſieben Regeln der Metallen geendet.
Deus & Natura nihil fruſtra faciunt.
DJe ewige Statt aller Dingen/ ohne Zeit vnd ohne Anfang vnd ohne End/ iſt gantz weſentlich uͤberall:
Es wircket dakein Hoffnung auff iſt/ vnd das vnmuͤglich geſchaͤtzt wird/ das da nur vnverhofflich/ vnglaublich/ vnd gar verzweiffelt iſt/ wird wunderbarlich wahr werden.
Nachdem nun Paracelſus ſeine ſieben Regeln von der Metallen Eigenſchafften geendiget/ faͤngt er wieder an ſeine Meynung etlicher maſſen zu wiederholen/ vnd ſich noch beſſer zu erklaͤren/ vnd troͤſtet den Laboranten/ daß er darumb nicht zweiffeln ſoll/ wann es ihm nicht alsbald in ſeiner Arbeit gluͤcket/ ſondern mit gutem Verſtand darinn fortfahren; Dann die Natur thue nichts vergeblichs/ koͤnne am allererſten wahr werden/ da man am allerwenigſten daran geglaubt/ wie dann ſeine Wort an ſich ſelber deutlich genug ſeyn.
Item, nun mercket die Stuͤck ſuper Mercurium vivum.
ALles das/ was da weiß faͤrbt oder macht/ iſt deß Lebens Natur/ deß Lichtes Eigenſchafft vnd Krafft/ die das Leben verurſacht vnd macht.
Zu dieſer Bewegung iſt das Feuer mit ſeiner Hitz ſein Geburt.
Vnd alles das da ſchwartz faͤrbt oder macht/ iſt deß Todes Natur/ der Finſternuͤß Eigenſchafft vnd Krafft/ die den Tod verurſacht.
Zu dieſer Erſtarrung iſt die Erden mit der Kaͤltin ſeine coagulation vnd fixation.
Das Haus iſt allwegen todt/ aber der Einwohner iſt lebendig Feuer.
Findeſt du ſeine Exempel recht zu gebrauchen/ ſo haſt du gewonnen.
Allhier redet Paracelſus von dem Mercurio, vnd gedencket deß Feuers/ welches mit ſeiner Hitze deß Lichtes vnd Lebens/ das ſchwartzfaͤrbende aber deß Todes Vrſach ſeyn ſolle/ dabey ersverbleiben laͤſſt; vnd alſobald darauff dieſe wenige vnd doch nachdenckliche Wort ſetzet:
Pingues adole Verbenas.
Nimb 8. Loht Salniter/ 4. Loht Schwefel/ 2. Loht Tartari, vermiſchs/ laß flieſſen.
Nun faͤngt ſich an das Klagen der Alchymiſten/ weil Paracelſus von einer ſo guten Materi ſchreibet/ vnd doch ſo bald davon abbricht/ darzu ein ſolches Recept dahin ſetzet/ welches/ nach ihrer Meynung/ ſich gantz vnd gar nicht zu dem Mercurio ſchicket/ ſondern eben darzu reime/ gleich als eine Fauſt auff ein Aug.
Er wil vns ja vexiren vnd verfuͤhren/ ſetzet vns daher zum Mercurio ein gut Fließpulver/ darmit man ſonſten hartfluͤſſige Metallen zu reduciren pflegt/ welches er doch nicht noͤhtig/ weil er auß eigener feuriger Krafft vnd angeborner Hitze vorhin allzeit flieſſt/ vnd wir dieſes ſeines Fluſſes darzu nicht von noͤhten haben; haͤtte er vns darfuͤr hingeſetzet wie er zu coaguliren oder zu figiren waͤre/ das wolten wir lieber gehoͤret/ vnd ihm ſein gut Fließpulver gerne gelaſſen haben.
Solche Leute aber ſolten uͤber ihre Vnachtſamkeit/ vnd nicht uͤber Paracelſum, der es gut gemeynet/ klagen.
Es entſchuldigen ihn ſeine kurtz vorhergegangene Wort/ da er ſagt/ daß Gott vnd die Natur nichts vergeblichs thue.
Darmit er anzeigen wil/ daß man ſich nicht verwundern ſoll uͤber dieſes Fließpulver/ als wann es nicht zum Mercurio gehoͤrte/ weil er vorhin flieſſt/ vnd deſſelben nit vonnoͤhten haͤtte/ vnd nur dahin geſetzet/ die Alchymiſten darmit zu vexiren; welches doch nicht iſt/ ſondern Paracelſus ſolchen ſchnellen Fluß vnd ſeine Wirckung auff die Metallen beſſer gekant/ als derjenige/ welcher daruͤber geklaget; (dann er bey allen Metallen viel vnglaubliche Nutzen ſchaffen kan/ wann man denſelben nur zu gebrauchen weiß) vnd darumb ſolchen dahin geſetzet/ auff daß man ſeine gewaltige Krafft/ die er gegen die Metallen vermag/ erlernen ſolle; wie dañ ſeine vorne vorhergangene Wort vns darzu ermahnen.
Er wircket da kein Hoffnung auff iſt/ das vnmuͤglich geſchaͤtzet wird/ das da nur vnverhofflich/ vnglaublich/ vnd gar verzweiffelt iſt/ wird wunderbarlich wahr werden.
Warumb ſolte Paracelſus dieſes vngeheure Feuer hieher geſetzet haben/ wann es nicht daher gedient?
Es hat ohne Zweiffel dem Mercurio ſeine Fluͤgel darmit abzubrennen/ vnd ihme das wegfliegen zu wehren gewuſt:
Dann dieſes Feuer/ ob ich ſchon den Mercurium nicht weiß darmit zu figiren/ oder ihme das fliegen zu wehren/ ſo habe ich doch Wunderding (ſowol bey andern Metallen/ als bey dem Mercurio) darmit außgerichtet vnd erfahren:
Dann wann die Metallen auff eine philoſophiſche Weis darmit conjungiret/ ſublimiret oder deſtillirt werden/ geben ſie wunderbarliche menſtrua, vnd ſonderlich der Mercurius.
Es ſtehet allhier:
Pingues adole Verbenas.
Dieſe Wort ſolt man alſo vnachtſamlich nicht laſſen voruͤber gehen/ ſondern wol betrachten/ was Paracelſus darmit habe andeuten wollen.
Es iſt ja bekand genug/ daß der Sulphur ſuperfluum bey den vnvollkommenen Metallen allein die Vrſach ſey ihrer Vnedelheit/ welchen dieſes Feuer zu verbrennen Macht hat.
Daß aber darumb ein jedweder ſolches alsbald damit ſolte thun koͤnnen/ iſt nicht muͤglich/ es gehoͤrt groſſer Fleiß vnd uͤbung darzu/ wann man den Icarum (welcher mit ſeinem Vatter Dædalo wolte fliegen lernen/ vnd der Sonnen zu nah kommen/ davon ihm die Fluͤgel verbrennt/ vnd er herunter in das Meer gefallen) in dem Waſſer wil vertrincken ſehen.
Hiermit genug; dem Gelehrten iſt gut predigen.
Laſt vns weiters fortſchreiten.
Was von der coagulation Mercurii zu halten ſey.
ES iſt auch gar nicht/ daß man bedarff Mercurium toͤdten vnd coaguliren/ vnd dann erſt zu Lunam machen/ oder viel Arbeit daran legen mit ſublimiren vnd andern Sachen.
Dann es iſt nur eine Verſchwendung Solis vnd Lunæ das in ihm iſt.
Es iſt wol ein ander viel naͤherer Weg/ darmit Mercurius zu ☽ wird/ gar mit kleinerm Koſten/ ohn alle Muͤh der coagulatz.
Nun wolt doch ein jeglicher gern leſen in der Geſchrifft der Alchimey/ ſolche Stuͤck oder Kuͤnſtlin/ die da leicht vnd gar ring zu brauchen waͤren/ dadurch er mit kurtzer Eil viel Golds vnd Silbers machen koͤnt/ vnd hat einen Verdruß an viel andern Schrifften vnd Worten/ die ihm nicht wollen flugs lauter vnd klar anzeigen vnd ſagen/ wie er ihm thun ſoll:
Alſo vnd alſo thu ihm/ (wolt er gern hoͤren) ſo haſt du gut Lunam vnd Solem, davon du magſt reich werden.
Ey lieber beyt noch ein Weil/ biß man dirs mit kurtzen Worten/ gar ohn alle Muͤh vnd Arbeit/ in gemein auffdecken wird/ daß du es nur im Huy herzucken wolteſt/ vnd von Stund an auß Saturno vnd Mercurio vnd Jove Solem vnd Lunam machen.
Es iſt vnd wird ſo gemein nimmermehr zu koͤnnen vnd treffen/ ſo leicht vnd gering es auch an ihm ſelbſt iſt.
Es iſt Gold vnd Silber durch einen ſo gar kleinen vnd ringen Griff vnd Weg der Alchymia zu machen/ daß es gar nicht noht iſt oder waͤre/ einigerley Lehr vnd Buch davon zu ſchreiben noch zu reden/ ſo wenig als vom ferndigen Schnee zu ſchreiben iſt.
Allhier erklaͤret ſich Paracelſus weiters/ vnd ſaget/ daß man ſolche Muͤhe/ den Mercurium zu coaguliren/ nicht anwenden doͤrffe/ auß demſelben Gold vnd Silber zu machen/ ſondern daß es gar leichtlich ohne ſolche vergebene Arbeiten geſchehen koͤnne; vermeynet alſo/ daß es nicht noͤhtig ſey etwas mehrers davon zu ſchreiben.
Paracelſus koͤnte allhier jenem Reichen verglichen werden/ von deme man ſaget/ da ihm zu Ohren kommen/ daß ein ſolche groſſe Hungersnoht vnter den armen Leuten vaͤre/ vnd viele daruͤber zu grund giengen; er geantwortet ſoll haben/ ehe er Hunger laden ſolte/ ſo wolte er lieber Speck vnd Erbſen eſſen; ihm einbildende/ als wann jederman ſolcher Koſt genug haben koͤnte/ vnd wegen verleckerten Zungen dieſelbe verachteten vnd daruͤber einbuͤſten.
Alſo auch der gute Paracelſus ihm eingebildet/ als dann alle Chymici mit einem ſolchen groſſen Verſtand in metalliſchen Sachen als er/ begabet waͤren/ vnd nicht gedenckt/ daß ſo viel arme Kolenbrenner ſeyn/ die den Mercurium mit ſolviren/ præcipitiren/ ſublimiren/ revivificiren/ figiren/ vnd andern vnzehlichen Arbeiten marteln vnd quaͤlen/ vnd doch denſelben noch nicht kennen/ was er ſey/ was ihm mangele/ oder was er zuviel habe: vnd nur ohn alle Erkandnuß deſſelben hinſudeln/ vnd ihre Zeit vnd Gut darmit verlieren.
Der Mercurius iſt gar ein wunderbarlicher Gaſt/ vnd ein rechter Spottvogel der Alchymiſten; wann man ſeiner wieder ſpotten wil/ muß man zuſehen/ daß man ihm Lufft gebe/ (weil er ſich nicht perforce wil binden laſſen) wann man ihn quelet/ auff daß er ein wenig herumb ſpatziren kan/ aber doch nicht zu weit trauen/ auff daß er nicht gar durchgehe/ vnd ein leer Neſt hinder ſich laſſe; darzu mein erſter Ofen mit vielen Glaͤſern/ welche beheb auff einander geſetzet/ gut zu gebrauchen iſt.
Was ſoll man ein mehrers davon ſchreiben/ er iſt ein ſolches Subjectum, deme wegen ſeiner wunderbarlichen vnd vnaußlernichen Natur keines gleich iſt/ muß auch bekennen/ daß eben er mir weniger als ſonſten kein Metall (der ich doch auch zimlich darinn geſudelt) hat gehorſamen wollen; vnd zweiffele nicht daran/ wann man ihme recht wuͤſte zu begegnen/ daß er die Muͤh wol belohnen ſolte; Aber wer zeigt einem den rechten Weg darzu?
Muͤſſen alſo auch noch vnbekandte Wunderwerck ſeyn vnd bleiben.
Vnd ob vns ſchon nicht alles bekand iſt/ dennoch wir dem lieben Gott fuͤr dasjenige/ was wir allbereit wiſſen/ Ehr vnd Danck zu ſagen ſchuldig ſind.
Recepten der Alchimey.
WAs ſoll man dann von viel Recepten ſagen/ vnd von mancherley Gefaͤſſen?
Oefen/ Glaͤſern/ Scherben/ Waſſern/ Oelen/ Saltzen/ Schwefeln/ Spießglaß/ Magnifica, Salnitter/ Alaun/ Vitril/ Weinſtein/ Borras/ Atrament, Auripigment, Glaßgallen/ Arſenic, Galmey/ Boli Armeni, Roͤtelſtein/ Kalch/ Bech/ Wachs/ Lutum ſapientiæ, geſtoſſen Glas/ Gruͤnſpan/ Salarmoniac, Kienruhs/ Kreiden/ Menſchendreck/ vnd Haar/ Eyerſchalen/ Jungfraumilch/ Bleyweis/ Menig/ Zinober/ Eſſig/ Aquafort, Crocum Martis, Elixir, Laſur, Seiffen/ Tutian, Havergold/ Cryſtallen; vnd noch viel mehr von præpariren/ putrificiren/ digeriren/ probiren/ ſublimiren/ calcioniren/ ſolviren/ cementiren/ fixiren/ reverberiren/ coaguliren/ gradiren/ rectificiren/ amalgamiren/ purgiren:
Von ſolchen Sachen vñ Stuͤcken ſind der Alchymey viel Buͤcher voll geſchrieben/ vnd noch mehr was mit Kraͤutern/ Wurtzeln/ Saamen/ Hoͤltzern/ Stein/ Thieren/ Wuͤrmen/ Beinaͤſchen/ Schneckenhaͤuſern/ Muſcheln vnd Bech zugehet/ ꝛc.
Solche oberzehlte Ding ſind allerley Alchimey-Weitſchweiffigkeit vnd groſſe vergebene Muͤh vnd Arbeit.
Vnd ob ſchon durch ſolche Ding Sol vnd Luna gemacht wuͤrde/ ſo iſt es doch der Menig mehr eine Verhindernuͤß/ dann eine Fuͤrderung.
Darumb iſt in der Warheit nicht zu lernen von den obgemeldten Dingen Lunam vnd Solem zu machen/ ſondern man muß das alles fahren vnd ſtehen laſſen.
Dann es nicht bey den fuͤnff Metallen wirckt/ Gold vnd Silber fuͤrzubringen.
Was iſt dann der rechte Weg vnd kurtzer Grund/ ſo gar nichts ſchweres bedarff/ vnd ſo bald Silber vnd Gold wird/ das wahr vnd recht ohn allen Betrug iſt?
Wie lang verzeuchſt du das zu melden?
Jch glaub du weiſt ſelbſt nichts davon/ ſondern machſt viel vnnuͤtzer Vmbſchweiff/ moͤcht einer ſagen.
Antwort: Es iſt ſchon geſagt/ vnd in den ſieben Regeln genugſam offenbar: wils einer nicht begreiffen/ ſo iſt ihme nicht zu helffen.
Es ſoll auch keiner ſo vnſinnig ſeyn/ der da wolle meynen/ es ſolle gar leicht zu verſtehen ſeyn/ vnd allen Menſchen gemein/ das iſt nicht/ vnd ſoll nicht ſeyn:
Aber mit einem verdeckten Verſtand ſoll es noch beſſer vermerckt werden.
Das iſt die Kunſt:
Wañ du den Himmel oder Sphæram Saturni mit dem Leben lauffen machſt auff Erden/ ſo ſetz die Planeten darein alle/ oder welche du wilt:
doch daß der Luna nicht zuviel/ ſondern der kleinſte vnd wenigeſt darm̃ ſey; vnd alſo laß es alles lauffen ſo lang/ biß der Him̃el deß Saturni gar verſchwindt/ ſo bleiben die Planeten allein ſtehen/ vnd ſind geſtorben mit ihren alten zerſtoͤrlichen Coͤrpern/ vnd haben einen neuen/ vollkommenen/ vnzerſtoͤrlichen Leib an ſich genommen:
Derſelbe Leib iſt der Geiſt deß Himmels/ von dem die Planeten wieder leiblich vnd lebendig werden/ wie vor.
Denſelben neuen Leib nimb von dem Leben/ vnd auß der Erden/ vnd behalt ihn/ der iſt Sol vnd Luna.
Alſo haſt du die Kunſt gar geoͤffnet/ vnd beyeinander.
Ob du es noch nicht verſteheſt noch kanſt/ das iſt recht:
Dann alſo ſoll es bleiben/ vnd nicht gemein gekuͤndt ſeyn.
Jn dieſem Capitel lehret vns Paracelſus, daß man ſo vielerley naͤrriſche ſpecies zur transmutation der Metallen nicht vonnoͤhten habe/ ſondern daß ein Metall in das ander zu wircken/ wann es auff rechte Weiſe darmit vereiniget wird/ vnd daſſelbige zu verbeſſern Macht genug habe:
Doch kan man bey etlichen laboribus der Salien vnd Mineralien auch nicht entbehren/ weil ſie gut ſind/ die harte Metallen zu erweichen/ vnd bequem zu machen/ eine Verbeſſerung anzunehmen.
Dieſes aber wol zu mercken/ daß man die corroſiven davon laſſe/ ſondern ſich deren/ welche den Metallen befreundet ſeyn/ gebrauche.
Deßgleichen kan man auch andere Mineralien vnd Berg-Arten/ als im Schmeltzen/ Seigerungen/ Scheidungen vnd andern metalliſchen Arbeiten/ als Zuſaͤtze mit Nutzen gebrauchen/ vnd ſeynd darumb nicht zu verwerffen; welches Paracelſus auch allhier ſo nicht wil verſtanden haben/ ſondern allein der gemeinen vnd vngeuͤbten Alchymiſten naͤrriſche compoſitiones, welche ſie zu ihrem Goldmachen gebrauchen/ vnd doch mit den Metallen keine Gemeinſchafft haben/ wie billich/ verwirffet/ den Kunſtſuchenden davon abmahnet/ vnd denſelben auf ein rechten Weg zu bringen ſuchet.
Darnach beſchreibet er/ (doch vuter einem verdeckten Verſtand) wie vnd auff was Weiſe gut vnd auff allen Proben beſtaͤndig Gold vnd Silber auß den vnvollkommenen Metallen zu bringen ſey: aber ſo verdeckt/ daß es niemand darauß erlernen kan/ vnd nur allein denen/ welche zuvor ſchon etwas wiſſen/ vnd ihnen dergleichen Arbeit durch die Haͤnde gangen iſt/ ſeine Meynung bekand wird.
Vnd iſt nicht ohn/ dieſer Proceß hat manchem viel Kopffbrechens verurſachet/ vnd doch nichts darinn gefunden:
Jſt aber auch wol glaublich/ daß ihrer etliche vngefehr darhinder kommen/ vnd die Warheit darinn gefunden haben.
Vnd geſchehen ſolche Erfindungen mehrentheils vngefehr/ indem mancher etwas zu machen vorgenommen/ ihme daſſelbe mißgluͤcket/ vnd doch etwas anders dadurch erfaͤhret/ welches bißweilen beſſer iſt als dasjenige/ was er geſucht hat.
Wer ſolte vns geſagt haben/ daß eine Weiſſe in dem ſchwartzen Bley/ eine Gruͤne in dem Kupffer/ vnd eine Roͤhte in dem Eiſen vnd Mercurio waͤre/ wann es ſich nicht natuͤrlicher Weis durch zufaͤllige Dinge geoffenbaret haͤtte.
Alſo vnd auff dieſe Weis ſind mir viel Dinge/ die ich nicht geſucht habe/ bekand worden; Wie dann auch deß Paracelſi Wiſſenſchafften zum theil mir meine eigene labores, vnd nicht ſeine Schrifften/ offenbaret haben.
Wer kan einen verſichern/ was er eigentlich mit ſeinen verdeckten Worten gemeynet/ Der Schuͤtzen ſind viel/ aber wenig die das Schwartze treffen?
Darzu iſt es auch nicht noͤhtig/ daß man eben ſolche Metallen/ die da benennet/ vnd ſonſt keine andere zur Arbeit gebrauchen muͤſſe/ wie Paracelſus dann ſolches ſelber in dieſem ſeinem fuͤrgeſchriebenen Proceß erinnert/ da er ſagt: Wann du den Himmel oder Sphæram deß Saturni mit dem Leben auff Erden lauffen machſt/ ſo ſetze die Planeten darein alle/ oder welche du wilt/ doch daß der Luna nicht zu viel/ ſondern der kleinſte vnd wenigſte darinn ſey.
Alſo iſt auß deſſen Worten genugſam zu verſtehen/ daß der groͤſte Theil Saturni ſeyn muͤſſe/ mit welchem man andere Metallen waſchen vnd reinigen koͤnne; vnd daß der Luna nicht zuviel ſolle genommen werden/ auch erinnert.
Was hat die Luna dañ dabey zu thun/ (moͤchte man fragen) die doch an ſich ſelber rein iſt/ vnd keines waſchens vonnoͤhten hat?
Dieſes iſt allbereit ſchon zuvor an etlichen Orten beantwortet/ daß dieſelbe in der Arbeit das außgewaſchen vnd gereinigte zarte Gold zu ſich ziehe/ beſchuͤtze vnd corporaliſch mache/ welches ſich ſonſten in die Schlacken verſchmieren wuͤrde:
Doch kan eine ſolche Seigerung auch wol ohne Luna geſchehen/ gibt aber nicht ſo reichlich/ als wann dieſelbe darzu genommen wird.
Darzu iſt es auch nicht noͤtig/ daß man dieſe oder jene Metallen zuſammen ſetze/ vnd zugleich mit dem Saturno waſche/ man kan ein jedweders allein darmit einſetzen vnd reinigen; es waͤre dann/ daß man guten Verſtand derſelben haͤtte/ vnd eine ſolche compoſition zu machen wuͤſte/ dadurch das Waſchwerck deſto leichter geſchaͤhe/ oder aber deſto mehr Gold dadurch außkaͤme.
Wie dann ſolches wol in acht zu nehmen iſt/ ſonderlich wann man kein Silber/ oder doch wenig deſſelben zu der Arbeit nimbt:
Dann wann man kein Silber wil nehmen/ ſo muß man auffs wenigſte Kupffer darzu gebrauchen/ welches nechſt dem Gold vñ Silber das geſchmeidigſt iſt/ vnd auch das fluͤchtig vñ vnzeitig Gold gern auß den vnvollkom̃enen Metallen ziehet vnd beſchuͤtzt im Feuer/ aber bey weitem nicht ſo wol als das Silber ſolches thun kan.
Dañ wann man ſchon Zin vnd Eiſen/ als die zwey vngeſchlachteſte vnd wildeſte Metallen/ mit dem Saturno waſchen/ vnd ihr geiſtlich oder verborgen fluͤchtig Gold darauß ziehen wolte/ welches zwar geſchehen koͤnte/ aber mit viel mehr Muͤhe vnd Koſten/ als wañ Silber/ oder aufs wenigſte Kupffer/ darzu genommen waͤre.
Wann man dann ſolches weiß/ warumb ſolte man dann nicht eben ſo gern einem jedern Metall ſeine gebuͤhrliche metalliſche Zuſaͤtze geben/ dadurch die Arbeit befoͤrdert/ vnd deſto mehr Gold außkommen moͤchte.
Jſt alſo gut vnd noͤhtig/ daß man ein rechte Mixtur der Metallen wiſſe/ wann ſie durch den Saturnum ſollen gewaſchen werden/ auff daß das Werck deſto gluͤcklicher ablauffe; an welcher Mixtur ſehr viel gelegen iſt/ daß mancher nicht meynen ſolte/ vnd ich auch nicht geglaubet/ wann ich ſolches nicht mit Schaden erfahren haͤtte.
Dann nachdem ich vor vielen Jahren in dergleichen Waſchwerck oder Seiger-Arbeit mich geuͤbet vnd geſuchet/ vnd bißweilen eine gute Prob gefunden/ aber das Gewicht/ vnd auch den Grad deß Feuers nicht wol behalten/ vnd darnach ſolches wieder thun wollen/ mir offtermals vmb einen gantzen Baurenſchritt gefehlet hat.
Vnd wiewol ich viel ſauren Schweiß uͤber ſolcher Arbeit in etlichen Jahren her gelaſſen/ zwar auch viel Gutes erfahren/ vnd mich meine Muͤhe nicht gereuet/ ſo darff ich mich doch nicht beruͤhmen/ daß ich einen Haaſen erlauffen habe/ ſondeꝛn mich mit einem Stuͤck Brod behelffen muͤſſen:
Doch muß man darumb nicht verzagen; Gut Ding wil Weil haben; Vor den Roſen kommen erſt die Knoͤpffe/ welche an den Doͤrnern wachſen.
Wann man aber ſo weit kom̃t/ daß man das rechte Gewicht findet/ ſo hat man gewonnen/ vnd darff darnach ſein Werck ins groſſe anzuſtellen ſich wol erkuͤhnen.
Darnach ſagt Paracelſus weiters/ daß man die eingeſetzte Planeten mit dem Himmel deß Saturni ſo lang ſolle lauffen laſſen/ biß der Himmel deß Saturni gar verſchwunden/ ſo ſollen die Planeten dann ſtehen bleiben/ vnd einen neuen Leib angenommen haben/ welchen man auß dem Leben vnd von der Erden außnehmen/ vnd behalten/ die Sol vnd Luna ſeyn ſollen.
An dieſen Worten haben ihrer viel die Koͤpffe zerbrochen/ vnd einer dieſelbe ſo/ der ander alſo außgelegt/ ſonderlich was der Himmel deß Saturni ſeyn moͤchte/ am allermeiſten/ vnd gedacht/ wann ſie nur dieſes wuͤſten/ dem uͤbrigen wolten ſie darnach wol Raht finden.
Auch hat der mehrer Theil nur ein gemein Abtreiben dadurch verſtanden mit einem beſondern Saturno, haben an deſſen ſtatt den Regulum ſtellatum Antimonii, weil er geſtirnt iſt/ genommen/ vnd mit dem Leben/ dadurch ſie das Feuer verſtanden/ auff der Erden (Cupellen oder Treibſcherben) verblaſen/ ſo ſind ihnen ihre zugeſetzte corpora auff der Scherben als getoͤdte Metallen ligen blieben; wann ſie aber dieſelbe mit einem Fluß reducirt/ oder mit Bley angeſotten/ in Meynung Gold vnd Silber zu finden/ haben ſie geſehen/ daß ſie geirret/ vnd den Paracelſum einen Sophiſten vnd Verfuͤhrer außgeruffen/ weil ſie nicht alsbald groſſe Klumpen Gold vnd Silber durch ſeine Schrifften haben machen koͤnnen.
Was eigentlich der Himmel Saturni ſey/ davon Paracelſus allhier ſchreibet/ kan auff vnterſchiedliche Weis außgelegt oder verſtanden werden.
Man koͤnte wol nur ein gemein Bley darfuͤr nehmen/ (weil es glaͤntzet vnd herumb laufft/ wann es in dem Feuer treibet) oder ſein Vitrum, (weil es leuchtet vnd einen Schein von ſich gibt wie die Sonne/ wann es im Feuer fleuſſt) oder auch einen Regulum Antimonii ſtellatum, (weil er als ein hell-glaͤntzender Stern anzuſehen iſt/ wann er zerſchlagen wird.
Aber was ſolte es helffen/ wann man ſchon wuͤſte/ was der Himmel deß Saturni waͤre/ vnd doch darneben das rechte Leben/ welches darzu gehoͤret/ wie auch die reduction der todten vnd verbeſſerten Coͤrper/ nicht verſtuͤnde.
Das gemeine Feuer iſt ſolches Leben nicht/ davon Paracelſus allhier redet/ kan aber darmit erwecket werden.
Wie er dann kurtz oben davon ſchreibet/ da er ſaget:
Das Feuer iſt zu dieſer Bewegung mit ſeiner Hitze ſeine Geburt/ ꝛc. Wann durch das gemeine Feuer das Leben/ vnd durch das Abtreiben deß Saturni, oder Verblaſen deß Reguli Antimonii, das Lauffen/ deſſen Paracelſus gedencket/ ſolte verſtanden werden/ ſo muͤſte auch nohtwendig folgen/ daß die zerſtoͤrte Coͤrper/ welche ſtehen bleiben/ vollkommener worden/ vnd auch der Geiſt deß Himmels noch bey ihnen waͤre/ welches Paracelſus alſo haben wil/ da er ſaget/ daß die Planeten dadurch wieder leiblich vnd lebendig werden wie vor; welches aber bey ihrem Abtreiben/ verſchlacken oder verblaſen alſo nicht befunden wird:
Dann durch ſolche Arbeit bleiben ihre corpora als ein Schlacken/ darinn kein Geiſt noch Leben/ wil geſchweigen Gold vnd Silber (wie fleiſſig man auch darnach ſucht) kan gefunden werden.
Paracelſus ſaget ja außdruͤcklich/ derſelbe Leib (nemlich der getoͤdten Coͤrper) iſt der Geiſt deß Himmels/ von dem die Planeten wieder leiblich vnd lebendig werden wie vor; darauß zu verſtehen/ daß ſolche getoͤdte Coͤrper geiſtlich/ vnd nicht allein leiblich vnd wieder lebendig werden/ ſondern auch den getoͤdten Coͤrpern das Leben geben koͤnnen.
Welches man von jenen nicht ſagen kan/ dann ſie nicht allein nicht geiſtlich (weil ein Geiſt penetrirlich ſeyn/ vnd lebendigmachende Kraͤfften oder Tugenden haben ſoll) welches bey ihnen nicht zu finden:
Dann ſollen ſie/ nach Paracelſi Meynung/ die abgeſtorbene Coͤrper wieder leiblich vnd lebendig machen/ ſo muͤſſen ſie ein ſonderbare verborgene/ vnd nicht jederman bekande Krafft/ beſitzen/ vnd auß ſolcher eigener Krafft/ ohn zuthun anderer frembden Fluͤſſen/ ſehr bald vnd geſchwind (nach der Geiſter Gebrauch) ſolche ihre leiblich- vnd lebendigmachende Kraͤfften erzeigen/ oder ſie werden nicht angenommen.
Alſo ſiehet man/ daß ihr abtreiben/ verſchlacken oder verblaſen ſolcher Arbeit/ davon Paracelſus allhier ſchreibet/ im geringſten nicht gleich iſt zu achten/ dann ſie kennen das Leben nicht/ dadurch die Metallen geiſtlich vnd wieder leiblich gemacht werden.
Daß aber mancher meynen moͤchte/ wann er den Metallen durch das rohte Feuer das Leben benehmen/ dieſelbe geiſtlich vnd wieder leiblich vnd lebendig machen koͤnte/ er alſo bald dieſelbe in Gold vnd Silber verwandelt finden wuͤrde/ (weil Paracelſus ſchreibet/ denſelben neuen Leib nimb auß dem Leben vnd auß der Erden/ vnd behalt ihn/ der iſt Gold vnd Silber) derſelbe bildet ihm gar zu viel ein/ vnd findet ſich betrogen:
Dann es nicht muͤglich/ das gantze corpus der vnvollkommenen Metallen durch Kunſt in Gold vnd Silber zu bringen/ wann man auch ſchon den Lapidem Philoſophorum ſelbſten haͤtte:
Dann auß Nichts wird Nichts/ ſagen die Philoſophi, vnd iſt auch wahr; dann niemand kan etwas aus Nichts machen/ als Gott allein/ ſo man aber durch Kunſt etwas zu Nichts machet/ das ſchon ein Jchts geweſen iſt/ alsdann kan ſolches Nichts wieder zu Jchts werden/ vnd ſonſten gar nicht.
Weil dann der vnvollkom̃enen Metallen groͤſter Theil ein vnnuͤtzer/ verbrennlicher/ vnd den Metallen ſchaͤdlicher Sulphur iſt/ welcher noch niemaln ein Metall geweſen/ ſondern denſelben nur anhanget/ vnd im Feuer ihr humidum radicale verbrennet vnd zu Schlacken macht/ welches humidum radicale dann allein nach der Zerſtoͤrung/ vnd nicht die gantze maſſa deß Metalls oder Sulphur ſuperfluum zugleich/ wieder zu Jchts leiblich vnd lebendig/ durch den Geiſt deß Saturni Himmels/ kan gemacht werden.
Der Sulphur ſuperfluum aber/ gleich wie er vor der Zerſtoͤrung ein Nichts geweſen/ alſo er auch darnach ein Nichts ſeyn vnd bleiben muß.
Dann ſolches gar leichtlich kan begriffen werden/ wann man den Sachen mit Verſtand nachdencket: Soll in dieſer Arbeit eine Scheidung der vnvollkommenen Metallen geſchehen/ die reinere Theil derſelben geſamlet/ vnd die vnreinere zerſtreuet werden/ ſo muͤſſen die geſchiedene Theil in ihrem Weſen gantz vngleich ſeyn: dann je reiner das Gold vnd Silber gegen das vnvollkommene Metall zu rechnen/ davon es geſchieden/ je vnreiner das andere Theil deß Metalls ſeyn muß/ davon das Gold geſchieden iſt.
Dieſe Scheidung ſoll nicht verſtanden werden/ als wann man ſonſten etwas in zwey Theil theilet/ vnd doch beyde Theil/ ob ſie ſchon zuvor eines waren/ vnd nun zwey worden ſind/ gleichwol einander in der Guͤte vnd Weſen gleich geblieben ſind.
Als zum Exempel:
Man theilte zehen Ducaten in zwey Theil/ ſo waͤre ein jeder Theil fuͤnff Ducaten in einem Gewicht vnd gleicher Wuͤrde; vnd ſo man von den einen fuͤnff Theilen ein/ zween oder dreywegnaͤhme/ vnd legte dieſelbe zu den andern fuͤnffen/ ſo wuͤrde derſelbe Theil ſo viel deſto groͤſſer/ vnd jener ſo viel deſto geringer: Gleichwol ſo gering auch der eine Theil durch ſolches wegnehmen (wann auch ſchon nur ein Theil auff der einen Seiten bleiben ſolte/ vnd der ander Theil neun bekaͤme) werden ſolte/ ſo koͤnte ſich doch derjenige/ der biß auff neun zugewachſen/ nicht ruͤhmen/ daß er in qualitate dem andern kleinen vorzuziehen/ ſondern allein in quantitate einen Zuwachs bekommen/ vnd der kleine Theil/ als die einige Ducaten/ eben ſo von gutem ☉/ als die andere 9. ſeyn wuͤrden.
Welches aber allhier in dieſer Scheidung oder Theilung nicht alſo hergeht/ ſondern es wird ein Scheidung ſo wol der qualitaͤt als der quantitaͤt gemacht; gleich als wann man ein Ertz/ da das Metall noch vnter dem Stein vnd vnnuͤtzen Berg vermiſcht iſt/ klein puͤlvert/ vnd zwey Maͤslein oder Geſchirꝛ davon abmiſſet/ zuſammen ſchuͤttet vnd mit Waſſer ſchwemmet oder ſiehert/ vnd den leeren vnd leichten Berg oder vnnuͤtzen Stein von dem ſchweren vnd guten Metall oder Ertz voneinander ſcheidet/ alſo/ daß das leichte Gebuͤrg vnd das ſchwere Ertz jedweders beſonder allein komme/ vnd das leichtere vnd vntuͤchtigere Theil eben ſo wol ein Maͤslein/ als das reinere Theil/ wieder außfuͤllen kan/ vnd doch ſo wol an der Schwere als auch Guͤtigkeit dem andern mit nichten zu vergleichen iſt.
Oder alſo: Gleich als wann man 2. Mas guten Wein zuſammen in ein Deſtillirgefaͤß thut/ vnd durch deß Feuers Hitze eine Scheidung macht/ vnd den reinern Theil/ als den Spiritum, heruͤber treibt/ vnd eine Mas zuruͤck laͤſſt/ welche/ ob dieſelbe ſchon eben ſo wol eine Kannen oder Mas außfuͤllen kan/ ſo iſt ſie doch dieſer/ welche uͤbergeſtiegen/ an Guͤtigkeit darumb nicht gleich zu halten/ weil er viel geringer/ vnd jener hergegen viel beſſer/ als der Wein geweſen/ worden iſt.
Vnd gleich wie nun die remanentz, davon der Spiritus gezogen/ kein Wein mehr iſt/ vnd den Spiritum an Guͤte/ ob ſeiner ſchon 10. mal weniger waͤre/ nicht kan gleich geachtet werden/ weil er ſeine Krafft/ Seel vnd Leben verloren/ vnd ſich vor dem Tod laͤnger nicht mehr zu ſchuͤtzen weiß/ ſondern ſtinckend werden vnd verfaulen muß; der Spiritus aber hergegen nicht allein der Faͤulnuͤß nicht vnterworffen iſt/ ſondern auch andere Dinge fuͤr Faͤulnuͤß/ wann er ihnen zugethan/ erhalten vnd bewahren kan:
Alſo/ daß gar ein groſſer Vnterſcheid dieſer beyden Theilen durch die Scheidung geworden/ vnd auch allhier bey der Metallen Scheidung oder Seigerung deß beſſeren Theils von dem geringeren alſo ſoll verſtanden werden/ nemlich/ daß der Reſt/ darvon das ☉ geſchieden/ kein Metall/ kein ♃/ ♀/ oder ♂ mehr ſeyn kan/ ſondern allein ein grober/ vngeſchmeidiger/ irdiſcher Sulphur, vnd das wenige ☉ ſo darauß geſchieden/ allein Vrſach geweſen/ daß derſelbe grobe irdiſche Sulphur ein ♃/ ♀/ ♂ oder ♄ geweſen oder geworden iſt.
Vnd ſo viel edler vnd beſſer ein Spiritus Vini gegen einem gemeinen Wein/ vnd das ☉ gegen einem vnvollkommenen Metall zu rechnen/ ſo viel edler wuͤrde ſeyn der Spiritus Vini vnd ☉/ wann ſie noch einmal zu ſcheiden/ vnd wieder auffs neue eine Vnreinigkeit abwuͤrffen.
Welches aber hieher nicht gehoͤret/ ſondern nur anzeigen wollen/ daß ein Vnterſcheid der Theilung in acht zu nehmen/ vnd was es fuͤr ein Beſchaffenheit habe mit dieſer metalliſchen Theilung oder Seigerung/ von welcher allhier gehandelt wird; nemlich daß nicht das gantze Metall/ auch nicht die Helffte oder vierdte Theil dadurch zu Gold werde/ vnd der uͤbrige Theil noch Metall bleibe; gantz nicht:
ſondern daß nur eine Scheidung/ nemlich deß beſſern/ deſſen am wenigſten; von dem geringern/ deſſen am meiſten iſt/ gemacht werde/ vnd ihm einer nicht einbilde/ wañ ihm in ſeiner Arbeit nicht alles zu ☉ werde/ als wann er die Kunſt nicht recht getroffen haͤtte/ vnd ſich nicht darmit wolte begnuͤgen laſſen.
Es iſt genug wann man nur etwas Vberſchuß findet/ vnd nicht vergebene Arbeit thut.
Mit vielem haͤlt man haus/ mit wenig koͤm̃t man auch auß.
Man muß ſich ſtrecken nach der Decke.
GOTT fuͤllt nicht alle Menſchen mit Gold vnd Silber/ ſondern auch mit Dreck vnd Koht/ ſagt Paracelſus.
Was ſoll ich nun weiter ſagen von dieſer Seiger-Arbeit/ da man durch den ♄ auß den andern vnvollkommenen Metallen ☉ vnd ☽ ziehen kan/ welches ich vielmal ins kleine verſucht/ vnd die Warheit gefunden/ alſo/ daß niemand an der Muͤglichkeit zweiffeln darff.
Soll ich ein ſolche Arbeit von Wort zu Wort hieher ſetzen/ vnd verſprechen/ dich reich zu machen? das kan ich nicht thun/ dann ich ſelber noch nicht reich dadurch worden bin.
Ein Recipe zu machen/ darff ich auch nicht/ dann ſo du darinn fehleſt/ vnd auß Vngeſchicklichkeit nichts finden moͤchteſt/ ſo wuͤrdeſt du mich außruffen/ als wann ich dir Luͤgen geſchrieben/ vnd dich betrogen haͤtte.
Alſo iſt es am beſten/ daß man es bey einem guten Mittel bleiben laſſe/ vnd allein mit Warheit anzeige/ daß ſolche Ding muͤglich ſind/ vnd wie oder auff was Weiſe eine ſolche Arbeit muͤſſe ins werck geſtellt werden/ die Muͤglichkeit zu erfahren.
Jns groſſe aber zu thun auſſer den Tiegeln/ da man Nutzen vnd Gewinn in ſuchet/ habe ich zwar ſelbſten noch niemaln gethan/ noch Gelegenheit gehabt zu verſuchen.
Glaube aber wol/ daß es/ wann man Zeit vnd Gelegenheit darzu haͤtte/ koͤnte practiciret/ vnd viel damit gewonnen werden.
Wie man Cryſtallen beſchweren/ vnd alle Ding darinn ſehen kan.
BEſchweren iſt nichts anders/ dann ein Ding recht mercken/ wiſſen vnd verſtehen/ was das iſt.
Cryſtall iſt ein Figur deß Luffts/ dariñ alles/ das im Lufft beweglich oder vnbeweglich/ geſehen wird/ das erſcheint auch in einem Spiegel/ in Cryſtallen vnd Waſſern.
Dañ Luft/ Waſſer vnd Cryſtallen muß zum Geſicht fuͤr eines gelten/ als ein Spiegel/ darinn man die replica verkehrlich ſiehet.
Was Paracelſus allhier von dem Cryſtallen-beſchweren wil verſtanden haben/ kan ich eigentlich nicht wiſſen/ dann es zu den metalliſchen Kuͤnſten nicht gehoͤret; hat es aber ohne Zweiffel nicht vergeblich darzu geſetzt/ was er auch gleich darmit hat wollen zu verſtehen geben.
Man lieſet von etlich alten Heydniſchen Philoſophis, daß ihrer geweſen/ welche die Cryſtallen beſchweren/ vnd wunderbarliche Dinge darinnen haben ſollen ſehen koͤnnen: welches/ ob es wahr oder nicht/ laß ich dahin geſtellt ſeyn/ weil ein ſolche Kunſt/ meiner Meynung nach/ nicht natuͤrlich/ vnd zur Magia diabolica gehoͤret/ darumb ich mich nicht bekuͤmmer/ vnd in ſeinem Werth bleiben laſſe.
Es hat Paracelſus ſonſten auch von dergleichen wunderbarlichen Spiegeln/ darinn man ſeltzame Ding ſehen koͤnne/ geſchrieben/ vnd auß zu gewiſſer Zeit vnd Conſtellation zuſam̃en geſchmoltzenen Metallen ſelbige zu machen gekuͤnſtelt/ aber keinen gehoͤrt/ der es haͤtte koͤnnen nachthun.
Sonſten waͤre es auch wol glaublich/ daß er mit dem Cryſtallen-beſchweren habe wollen zu verſtehen geben/ daß dieſelbe/ wann ſie geiſtlich werden/ vnd ihr ☉ vnd ☽ von ſich geben ſollen/ erſt einem durchſichtigen klaren Cryſtall/ Waſſer oder Lufft/ dariñ man deß Metalls animam herfuͤrleuchten ſiehet/ muͤſſen gleich gemacht werden.
Alſo kan es ſich zu dem vorhergehenden Capitel ſchicken vnd fuͤgen/ ſonſten aber gantz nicht.
Vnd iſt auch ſchier noͤhtig/ daß deſſen gedacht wird/ zur Nachrichtung denen/ welche eine Seigerung mit dem ♄ fuͤrhaben/ die ſolches erfahren muͤſſen/ daß die Metallen zuvor zu einem durchſichtigen Cryſtall muͤſſen gebracht werden/ ehe ſie ihr verborgen ☉ fallen laſſen.
Davon allbereit bey den Amauſis gedacht worden. darbey es verbleiben ſoll.
Von der Hitz Mercurii.
VBerwunden ſind die/ ſo da halten vom Mercurio, daß er naſſer vnd kalter Natur ſeye/ oder ſeyn ſoll/ das nicht iſt: Sondern groſſer Hitz vnd Feuchtigkeit iſt er voll/ welche Hitz vnd Feuchtigkeit ihm genaturet iſt/ vnd vrſacht/ daß er allweg vnd ſtets im Fluß muß ſeyn.
Dann wo er kalter vnd naſſer Natur waͤre/ ſo muͤſt er dem gefrornen Waſſer gleich ſeyn/ vnd allweg ſtarrend vnd hart bleiben/ vnd muͤſt erſt mit der Hitz deß Feuers/ wie andere Metall/ zum Fluß gebracht werden:
Das bedarff er aber nicht/ dieweil er vorhin ſeinen Fluß von der Hitz hat/ die ihn ſtets im Fluß haͤlt/ davon er allzeit muß leben vnd nicht ſterben/ oder erſtarren oder erfrieren/ noch auch nit fix mag ſeyn.
Vnd das ein ſonderlich Stuͤck zu wiſſen iſt/ daß die Geiſte der ſieben Metallen/ oder wie viel ihr im Feuer beyeinander vermiſcht ſeyn/ faſt bewegt/ vnd auffruͤhriſch ſind/ vnd ſonderlich der Mercurius, vnd laſſen ihre Krafft vnd Tugend ein/ einer in den andern zu uͤberwinden/ flieſſen/ vnd ſich alſo verwandeln.
Eines nimbt dem andern ſeine Tugend/ ſein Leben vnd Geſtalt/ vnd gibt ihm dafuͤr ein andere Natur vnd Geſtalt zu haben.
Alſo werden die Geiſt/ oder Daͤmpffe der Metallen/ durch die Hitz gegen einander bewegt zu wircken/ vnd verwechſelt von einer Tugend in die andere/ biß zu der Vollkommenheit vñ Reinigkeit.
Was ſoll man aber mehr mit dem Mercurio anfahen/ damit ihm ſein Hitz vnd Feuchtigkeit moͤcht genommen werden/ vnd dafuͤr eine groſſe Kaͤltin an die ſtatt geben/ davon er muß erfrieren/ erſtarren vnd gar ſterben?
So thue ihm alſo/ wie du im folgendem Gedicht hoͤreſt:
Nimb ein lauter Argentine Buͤxen/ darein beſchleuß den Mercurium wol/ mach ein Hafen voll mit zerfloſſenem ♄/ haͤng die Buͤx mit dem ☿ in Mitten darein/ laß es alſo einen gantzen Tag im Fluß ſtehen/ das nimbt dem Mercurio ſein heimliche Hitz hinweg/ vnd gibt ihm die aͤuſſerliche Hitz/ die innerliche Kaͤltin von ♄ vnd ☽/ die ſind beyde kalter Natur/ davon muß der Mercurius gefrieren/ erſtarren vnd hart werden.
Merck/ die Kaͤltin/ ſo Mercurius bedarff zu ſeiner Erſtarrung vnd Toͤdtung/ die iſt aͤuſſerlich nicht zu empfinden/ oder kalt wie Schnee vnd Eiß/ ſondern iſt mehr warm zu empfinden aͤuſſerlich.
So iſt auch die Hitz Mercurii, davon er fleuſſt/ aͤuſſerlich nicht ein empfindliche Hitze in vnſerer Hand/ ſondern wird aͤuſſerlich mehr vor ein Kaͤlte empfunden.
Darvon ſprechen die Sophiſten (das ſind die Leut/ die ohne Erkaͤntnuͤß reden) er ſey kalter vnd naſſer Natur:
Darumb wollen ſie ihn nur mit haͤiſſen Dingen coaguliren/ das ihn doch viel mehr zum Fluß zeucht vnd haͤlt/ dann es ihn geſtehend ſoll machen.
Das mag man ſich alles durch Probirung erfahren.
Die wahre Alchimey/ die allein von einer Kunſt lernet ☽ oder ☉ zu machen von den fuͤnff vnvollkommenen Metallen/ gebraucht ſich keiner andern Recept/ ſondern allein von den Metallen/ auß den Metallen durch die Metallen/ vnd mit den Metallen werden die vollkommenen Metallen gemacht/ dann mit andern Dingen iſt Luna, dann in Metallen iſt Sol.
Allhier beweiſet Paracelſus, daß derjenigen Meynung vom Mercurio falſch ſey/ welche fuͤrgeben/ als wann er kalter Natur waͤre/ da er doch ein lauter Feuer iſt.
Vnd koͤm̃t wieder zu den geiſtlichen Metallen/ welche/ wann ſie im Feuer wegen der groſſen Hitze gegen einander bewegt werden/ immer eins ins andere wircke/ daſſelbe verbeſſere/ veraͤndere/ vnd zur Vollkommenheit bringe/ wie in den vorhergehenden Capiteln deßgleichen allbereit gedacht worden.
Darnach ſetzt er ein Gedicht hinzu/ wie er zu coaguliren oder figiren ſey:
Jſt aber nicht nach dem Buchſtaben zu verſtehen/ ſondern gehet auch auff die geiſtliche Lunam, damit der ☿ im naſſen Weg vnd nicht im truckenen/ wie andere Metallen/ ſoll zur coagulation gebracht werden.
Welchen Proceß ich aber niemaln verſucht oder probiꝛt habe.
Endlich lehret er auch/ vnd gibt vns eine General-Regel der transmutation, vnd ſaget/ daß die vollkommene Metallen von den Metallen/ auß den Metallen/ durch die Metallen vnd mit den Metallen gemacht werden/ vnd daß auß etlichen Luna, vnd auß andern Sol koͤnne gebracht werden.
Wil alſo zu verſtehen geben/ daß man kein frembde Dinge/ ſondern allein metalliſche Subjecta zu ſolcher Arbeit gebrauchen ſoll/ vnd auß etlichen allein Silber vnd etlichen allein Gold/ oder ☉ vnd ☽ zugleich außgezogen werde/ wie ich dann ſolches vielmal erfahren/ daß der ♄ fuͤr ſich allein nur ☽/ ♀/ ♃ vnd ♂ fuͤr ſich allein nur ☽ vnd wenig ☉ mit andern Metallen zuſammen vermiſcht nach rechtem Gewicht/ allein ☉ vnd kein oder gar wenig ☽ geben/ welche Veraͤnderung allein die Arbeit vnd vermiſchung derſelben verurſacht/ daruͤber man ſich billich verwundern ſolte.
Was Materi vnd Werckzeug man bedarff zu der Alchimey.
MAn bedarff nichts beſonders dann einer Herdſtaͤtt/ Kolen/ Blasbalgs/ Zangen/ Hammer/ Tiegel/ Treibſchirben vnd Cupellen von guter buͤchener Aſchen.
Darnach ♄/ ♃/ ♂/ ☉/ ♀/ ☿/ ☽: ſetz ein/ laß machen biß an das End Saturni.
Ertz vnd Bergwerck zu ſuchen in der Erden/ in Steinen/ iſt faſt ſchwer vnd vngewiß.
Weil aber alle Metallen anfaͤnglich muͤſſen geſucht vnd herfuͤr gebracht werden/ iſt ſolches ſuchen vnd arbeiten nicht zu verachten/ ſondern hoch zu loben:
Vnd dieſe Luſt vnd Begierd in Bergwerck zu bauen/ ſol ſo wenig abgehen vnd auſſen bleiben/ als der Jungen Geſellen Luſt zur Buhlſchaffr:
Vnd ſo begierig die Bienen auff die Roſen ſind/ Honig vnd Wachs darauß zu ziehen vnd zu nehmen/ Alſo willig ſoll der Menſch zum Ertz vnd Bergwerck in der Erden zu ſuchen geneigt ſeyn/ doch ohne Geitz.
Dann wer zu viel wil/ dem wird zu wenig.
Dann Gott erfuͤllt nicht alle Menſchen mit ☉ vnd ☽/ ſondern auch mit Armut/ Dreck vnd Koht/ Jammer vnd Noht.
Gott hat auch etlichen Menſchen ſonderliche Verſtaͤndnuͤß vnd liſtige Erkaͤntnuͤß der Ertz vnd Metallen geben/ alſo daß ſie wiſſen ein viel naͤhern Weg vnd Griff/ wie man Solem vnd Lunam mag machen/ ohn alles Bergwerckbauen/ vnd gar ohne Ertzprobiren vñ ſchmeltzen/ alſo daß es nicht allein auff daſſelbig gewachſen Ertz deß Silbers vnd Golds in der Erden zu bauen kommen iſt/ ſondern daß man auch wahre Kunſt vnd Wiſſenſchaft hat/ daß auß den fuͤnff Geſchlechten (aber doch auß Ertz gemachter Metallen/ die da heiſſend vnd ſind die vnvollkommene Metallen) als ☿/ ♃/ ♄/ ♂/ ♀/ auß deren jeglichen inſonderheit ☉ vnd ☽ zu machen muͤglich iſt:
Aber auß etlichen ringer/ vnd auß etlichen ſchwerer das ☉ vnd ☽ zu machen iſt.
Merck auch/ daß auß ☿/ ♄/ ♃/ iſt leicht ☉ vnd ☽ zu machen.
Auß ♂ vnd ♀ ſchwerlich ☉ oder ☽ zu machen:
Doch iſts muͤglich/ aber alles mit Vrhab vnd Zuſatz ☉ vnd ☽.
Auß Magneſia vnd ♄ exit Luna.
Auß ♃ vnd Zinober/ purum aurum orietur.
Es mag auch ein kuͤnſtlicher Menſch/ wie ich mir wol gedenck/ mit gerechter Auffmerckung vnd Zubereitung vmbgehen mit den Metallen/ daß er mit Vernunfft die Veraͤnderung in die Metallen zu der Vollkommenheit mehr wircket/ vnd regiret/ dann alle Zeichen vnd Planeten deß Himmels-Lauff thun.
Es iſt auch nicht von noͤhten/ eine Rechnung oder Wiſſenheit zu haben/ wie das Geſtirn der zwoͤlff Zeichen vnd ſieben Planeten gehen vnd regiren:
auch nicht achten/ was fuͤr Zeit/ Tag oder Stund der oder dieſes Planeten gut oder boͤs ſey:
dann ſolches gibt oder nimbt nichts/ es fuͤrdert odert oder hindert nichts in der natuͤrlichen Kunſt der Alchimey:
So du anders ſonſt die Warheit vnd die Muͤglichkeit recht haſt/ ſo arbeite vnd thue es/ wañ es dir gelegen iſt vñ gefaͤllig.
Fehlets aber an dir oder deinem Verſtand/ vnd Wercken/ ſo fehlen auch daran alle Planeten/ Geſtirn vnd Zeichen.
Es iſt auch/ daß ſich die Metallen/ wann ſie lang in der Erden ligen/ nicht allein verkehren/ daß ſie gar zu Roſt vnd Schimmel werden/ ſondern ſie werden auch durch groſſe Verlaͤngerung in der Erden gar wiederumb zu einem rechten natuͤrlichen Stein: der man nun viel findet/ man hat aber nicht achtung darauff.
Dann man findet gantz ſteinerne Heydniſche Pfenning/ mit altem Gepraͤg/ ſind aber am erſten Metallen geweſen/ vnd durch die Verweſung zu Stein worden.
Erſtlich werden wir allhier gelehret/ daß wir nicht vielerhand Geſchirꝛ vnd ſpecies beduͤrffen/ auß den Metallen Gold vnd Silber zu machen/ ſondern daß man nur die Metallen zuſammen muß ſetzen vnd ablauffen ſoll laſſen; wird aber kein gemein abtreiben darmit verſtanden/ wie mancher meynen moͤchte:
dann ſo man ſchon alle Metallen zuſammen wolte mit ♄ abtreiben/ ſo wuͤrde doch nichts mehrers ſitzen bleiben/ als allein das ☉ vnd ☽/ welches darzu genommen; die andern Metallen wuͤrden mit dem ♄ in die Cupellen gehen/ oder zum theil als ein todte vntuͤchtige Schlacke darauff ligen bleiben: weiſet derhalben wieder auf die geiſtliche Vermiſchung vnd philoſophiſches abtreiben.
Darnach ſagt er/ daß das Bergwerck-bauen zwar ehrlich/ gut vnd noͤhtig ſey/ aber gleichwol dasjenige viel beſſer:
dann man auß den allbereit außgegrabenen geringen Metallen Gold vnd Silber durch die Kunſt ſcheiden koͤnne.
Welches freylich viel beſſer iſt als jenes.
Dann alle diejenige/ die mit Bergwerck-bauen zu thun haben/ wol wiſſen/ mit was fuͤr groſſer Gefahr/ Koſten/ Muͤhe vnd ſchwereꝛ Arbeit die Metallen auß der Erden gegraben werden/ vnd dieſes alles hindan geſetzt/ ſo iſt es noch das wenigſte:
dann die Arbeit der Menſch nicht ſcheuen ſoll/ weil er darzu geboren iſt/ ſonderlich wann man alſo arbeitet/ daß man weiß/ was fuͤr ein Ende die Arbeit gewinne.
Welches man aber bey dem Bergwerckbauen gar nicht ſagen kan/ dañ man offtermals auf gute Hoffnung hinein graͤbet/ Haab vnd Gut daran haͤnget/ vnd doch endlich nichts findet/ vnd mit Schaden das Werck muß ligen laſſen:
Wanns aber gluͤcket/ gibt es dargegen auch wieder gute Außbeut; wie dann die Bergwerck-Chronicken außweiſen/ vnd bekand genug iſt/ daß mancher geringer Mann durch ein gutes Bergwerck in wenig Jahren zu einem ſehr reichen vnd groſſen Herꝛn worden iſt.
Beſtehet alſo das Bergwerck-bauen nur im Gluͤck/ vnd muß gewaget ſeyn/ gleich als wann man ſpielet/ vnd entweder Gewiñ oder Verluſt gewaͤrtig ſeyn muß.
Darzu erfordert das Ertzgraben auch ein groſſe Anlage/ darzu nicht ein jeder kommen kan.
Dienet alſo nicht fuͤr gemeine Leut/ die nicht viel zu verlieren haben/ ſondern fuͤr ſolche/ wann es ihnen mißgluͤcket/ nicht alles verloren/ ſondern noch darbey leben vnd bleiben koͤñen; es waͤre dann/ daß der Arme eine gute Erden oder Sand antraͤffe/ welche Gold/ Silber/ oder ander gut Metall fuͤhret/ dieſelbe ſieherte/ vnd ſeine Nahrung darauß ſuchte; oder muͤſte einen guten reichen Gang entdecken/ vnd andere neben ſich einkommen laſſen/ welche Koſten vnd die Anlag vorſchoͤſſen/ vnd alſo reich dadurch wuͤrden:
wie dann ſolches wol mehr geſchehen:
Aber dieſes alles iſt doch ein vngewiſſes ſuchen vnd hoffen.
Dieſes aber/ davon Paracelſus allhier gedenckt/ iſt dem andern weit vorzuziehen/ wann man durch Gottes Gnade ein Stuͤcklein findet/ wie man auß den vnvollkommenen Metallen/ die allbereit ſchon gegraben/ vnd allenthalben ohne Muͤhe zu erlangen ſeynd/ etwas Gold vnd Silber mit Nutzen außziehen kan; Da darff man nicht ſorgen/ daß einen das Waſſer/ boͤſe Lufft/ Geſpenſt/ oder andere boͤſe Zufaͤlle/ davon abhalten oder verhindern moͤchten; ſondern wann er nur Geld hat/ allenthalben gemein ♄/ ♃/ ♀ vnd ♂ zu bekommen iſt.
Was haͤtte Deutſchland in dieſem verloffenen langwierigen Krag fuͤr einen Schatz im Lande behalten koͤnnen/ wann Menſchen geweſen waͤren/ die ein ſolche Seiger Arbeit verſtanden haͤtten?
Seynd nicht die Metallen/ als ♀ vnd ♃/ mit groſſen Schiffen auß dem Lande gefuͤhret/ vnſern Feinden zu?
Man gedencke/ was ſolche Metallen fuͤr Zeit/ Muͤhe vnd Koſten erfordert/ auß der Erden zu graben/ vnd hernach fuͤr ein ſolchen geringen Preis den frembden Nationen verkaufft worden; vnd hat ſolches hinwegfuͤhren noch kein Ende/ welches allein daher koͤm̃t/ weil niemand iſt/ der ſolche Metallen zu gebrauchen weiß; welches vns Deutſchen ſchier eine Schande iſt/ die wir doch ſonſten an Redlichkeit/ Trewe vnd Tapfferkeit/ Verſtand vnd Geſchicklichkeit anderen Nationen fuͤrgangen/ vnd nun ſo vnachtſam ſind/ vnd andern in ſolchen Dingen den Vorzug gehen.
Es iſt aber kein Wunder/ daß ſolches geſchicht/ indem die Obrigkeit ehrlichen Naturkuͤndigern vnd erfahrnen Chymicis die Hand nicht bietet/ ſchuͤtzet/ vnd dem Land zum beſten befoͤrdert.
Man ſolte einen Vnterſchied wiſſen zu machen/ zwiſchen dieſen vnd den vmblauffenden/ betrieglichen/ verdorbenen Alchymiſten/ die andere wollen Gold lernen machen/ vnd doch im geringſten nichts in der metalliſchen Natur verſtehen oder wiſſen.
Es darff ſich ſchier kein frommer/ in der metalliſchen Natur erfahrner Mann mercken laſſen/ daß er etwas wiſſe oder koͤnne/ muß ſich fuͤrchten/ daß er den betrieglichen Vaganten gleich geachtet/ vnd fuͤr einen Goldmacher außgeruffen werde: welches eine Vrſach iſt/ daß mancher Nutz dem Land entzogen vnd andern gelaſſen wird.
Dieſes vngeſcheuet/ hab ich gleichwol beſchloſſen/ wann mir Gott mein Leben ſo lang friſtet/ vnd die Zeit ſolches zulaͤſſt/ vnſerm Vaterland zum beſten ein Buͤchlein zu ſchreiben/ vnd darinn anzuzeigen/ was Deutſchland fuͤr verborgene Reichthuͤme vnd Schaͤtze beſitze/ worinn ſie beſtehen/ vnd wie oder wo dieſelbe zu erheben.
Deutſchland iſt von Gott ſonderlich hoch begabet/ mit allerhand Bergwercken vor andern Laͤndern vnd Koͤnigreichen; mangelt nur an erfahrnen Leuten/ welche dieſelbe zu recht wiſſen zu bringen: dann Holtz vnd alle Nohtdurfft genug (ſolche zu nutz zu machen) darbey zu finden.
Warnmb ſind wir ſo ſchlecht/ daß wir vnſer Kupffer nach Franckreich oder Hiſpanien/ vnd das Bley in Holland vnd Venedig ſchicken/ Spanniſchgruͤnd vnd Bley weiß darauß zu machen/ denen wir es hernach ſo theuer wieder abkauffen muͤſſen?
Jſt vnſer Holtz/ Sand vnd Aſchen in Deutſchland nicht ſo gut/ Cryſtalliniſch Glas darauß zu machen/ als jenes zu Venedig oder Franckreich?
vnd was dergleichen Dinge viel ſind/ welche beſſer in Deutſchland zu zeugen/ als in andern Koͤnigreichen/ vnd doch nicht ins werck geſtellet wird.
Jndem wir andern Nationen vnſern Vberfluß fuͤr Geld verkauffen koͤnten/ fuͤhren wir daſſelbe auß dem Land/ andere damit zu bereichern/ vnd vns zu entbloͤſſen.
Wie viel Nutzen koͤnte Teutſchland auß andern angrentzenden Koͤnigreichen an ſich ziehen/ wann es nur wolte/ vnd ſolches verſtuͤnde?
Jn Summa/ wann Gott ein Land ſtraffen wil/ ſo nimbt er ihm zuvor verſtaͤndige Leut hinweg: vnd wann er es ſegnen wil/ ſendet eꝛ ihm dieſelbe.
Woher iſt ſonſt vor diſem Venedig/ vñ bey vnſern kurtzē Zeiten in Holland Amſterdam/ ſo groß vnd maͤchtig worden/ als durch erfahrene vnd verſtaͤndige Menſchen/ welche ſie zu ſich gezogen/ gute Inventionen vnd Manufacturen dadurch erlernet/ welche ſie in groſſer Menge in die gantze Welt durch ihre Schiffahrt verfuͤhret/ vnd das Gold vnd Silber dargegen mit Hauffen ins Vatterland gebracht?
Es iſt viel beſſer/ daß man andern zu verkauffen habe/ als von andern kauffen muͤſſe.
Was mangelt vns in Deutſchland/ das vns GOTT vnd die Natur nicht reichlich vnd uͤberfluͤſſig zu aller Nohtdurfft darein gegeben/ wann wirs nur verſtuͤnden oder verſtehen wolten?
Das Freſſen vnd Sauffen iſt ſo gar gemein worden/ daß auch einer/ der nur ein Stuͤck Brod von einem Tag zum andern uͤbrig hat/ nicht nachlaͤſſt/ ſolches durch die Gurgel zu jagen/ vnd im ſchlemmen ſeine Zeit vnnuͤtzlich zu verſchlieſſen; vnd alſo im geringſten ſich ſchier niemand in guten Kuͤnſten uͤbet/ Tugenden vnd Weißheit nachſtrebet/ ſondern dargegen den Muͤſſiggang liebet/ gute vnd dem Land nuͤtzliche Wiſſenſchafften vnd Kuͤnſte haſſet vnd verfolget/ daher auch Gott auß rechtfertigem Eifer vns immer eine Straf vnd Plag nach der andern zuſchicket/ vnd zu beſorgen/ wann keine Beſſerung (darzu ſichs ſchlecht anſehen laͤſſt) erfolge/ noch ein groͤſſere (dafuͤr vns Gott gnaͤdig bewahren wolle) nicht lang auſſen bleiben moͤchre.
Auf daß ich aber wieder zu meinem Vorhaben ſchreite/ vmb deß vmb ſein Vatterland wolverdienten Mannes Paracelſi Schrifften weiters außzulegen/ ſo nennet er etliche Metallen/ auß welchen leichtlich/ vnd auch andere/ auß denen ſchwerlicher Gold vnd Silber zu machen ſey/ doch alles mit Vrhab Gold vnd Silbers/ das iſt ſo viel zu ſagen/ mit Zuſatz oder Huͤlffe deß Goldes vnd Silbers.
Dann wie ich zuvor ſchon mehrmal auch geſagt/ daß es gut vnd noͤhtig ſey/ wann man auß den vnvollkommenen Metallen Gold vnd Silber ziehen wolle/ daß man auch Gold vnd Silber vnter die Mixtur nehme/ auff daß das allbereit fixe Gold vnd Silber ſeines gleichen auß den vnvollkommenen Metallen/ darinn es weit zerſtreuet vnd noch vnfix iſt/ deſto fuͤglicher heraußziehen/ corporaliſch vnd fix machen koͤnne.
Vnd erinnert endlich/ daß die Metallen/ wann ſie lang in der Erden ligen/ wieder vergehen/ vnd zu Stein vnd Erden werden/ davon ſie ihren Anfang genommen haben.
Welches auch vns Menſchen vnd allen andeꝛn Creaturen alſo gehet/ vnd nichts beſtaͤndiges oder Gutes auff der gantzen Welt/ wie ſchoͤn vnd herꝛlich es auch zu ſeyn ſcheinet/ allein auſſer GOTT kennen/ fuͤrchten vnd lieben/ alles eitel/ vnnuͤtz vnd vergaͤnglich iſt.
Was Alchymia fuͤr ein Thun ſey.
ALchymia iſt nur ein Fuͤrnehmen/ Sinnen vnd ein Gedicht/ darmit man die Geſchlecht der Metallen verwandelt/ auß einem Stand vnd Natur in die ander zu bringen:
Demnach mag ein jeder wol dichten ein gute Alchymiſtiſche Kunſt durch ſeine Sinnen vnd Gedancken:
Dann wer bas dichtet/ der trifft auch bas die Kunſt/ vnd findet die Warheit.
Merck/ auff das Geſtirn vnd auff das Geſtein iſt faſt viel zu halten/ dann das Geſtirn iſt der Geiſt vnd Formirung alles Geſteins.
Es iſt auch alles himmliſch Geſtirn/ Sol vnd Luna, nur ein Stein an ihm ſelbſt/ vnd das irdiſch Geſtein iſt kommen von dem him̃liſchen Geſtein/ als deſſelbigen Brand/ Kolen/ Aſchen/ Außwurff/ Abſaͤuberung vnd Reinigung/ davon ſich das him̃liſche Geſtein abſondert/ klar vnd rein in ſeinem Glantz gemacht hat.
Vnd es iſt die gantze Kugel der Erden nichts anders/ dann ein abgeworffenes vnd zuſammen gefallenes/ gemiſchtes/ zerbrochenes/ zerriebenes/ vnd wieder gebackenes vnd zum Theil zuſammen geſchmeltztes Steinwerck in einen Butzen/ vnd mitten im Zirckel deß Firmaments zu ſtehen in eine Ruhe vnd Stillſtand kommen.
Auch iſt zu mercken/ daß das Edelgeſtein (als dieſe ſeyn mit nachfolgenden Namen) von dem him̃liſchen Geſtein oder Geſtirn/ das allernechſt bey der Vollkommenheit aller Reinigkeit/ Schoͤnheit/ Klarheit/ Tugend vnd Beſtaͤndigkeit/ wider das Feuer vnzerſtoͤrlich/ daher mit anderen Geſtein in die Erden kommen.
Darumb ſeynd ſie noch etlicher maſſen gleich dem him̃liſchen Geſtein oder Geſtirn/ deß Theils vnd Art ſie ſeynd von ihnen kommen/ vnd von Menſchen gefunden werden/ in eim groben Gefaͤß/ vnd wird bey dem Poͤfel vermeynt/ (der doch von allen Dingen falſch haͤlt) es ſey alſo da gewachſen/ wie mans findt/ vnd da erſt palliret/ in der Welt vmbgefuͤhrt/ verkaufft vnd fuͤr groſſen Reichthumb geſchaͤtzet/ von wegen ihrer ſchoͤnen Geſtalt/ Farben vnd anderen Tugenden/ deren Anzeigung hernach ein wenig gemeldt wird.
Edelgeſtein.
SMaragdus, iſt ein gruͤner durchſcheinender Stein/ er iſt den Augen gut/ vnd Gedaͤchtnuͤß behuͤlfflich:
Vnd errettet die Keuſchheit; wo ſie aber neben ihm gebrochen wird/ bricht er auch.
Adamus, iſt ein ſchwartzer Cryſtall/ Er heiſſt auch Diamant vnd Evax, von wegen/ daß er Frewd gibt.
Er iſt finſter vnd eiſenfarb/ vnd am allerhaͤrteſten/ er wird mit Bocksblut geſolviret/ vnd er iſt nicht groͤſſer dann ein Haſelnuß.
Magnes, iſt ein Eiſenſtein/ dann er zeucht das Eiſen an ſich.
Margarita, iſt ein Perlein/ aber nicht ein Stein: dann es waͤchſt in den Meerſchnecken/ vnd iſt weiß.
Dann was in Thieren/ Menſchen oder Fiſch waͤchſt/ iſt nicht eigentlich Stein/ ſondern es iſt deß Poͤfels Meynung/ der haͤlts fuͤr Stein/ aber es iſt eigentlich ein verkehrte Natur uͤber ein vollkommenes Werck.
Hyacinthus, iſt ein gelber Stein/ durchleuchtig:
Es iſt auch eine Blum heiſſt alſo/ ſagen die Poeten/ ſey ein Menſch geweſen.
Saphyrus, iſt ein Stein/ faſt blauſcheinend/ dem Himmel gleich genaturet.
Rubinus, iſt ein Stein ſehr rohtſcheinig.
Carbunculus, iſt ein Stein von der Sonnen/ gibt Licht vnd Schein von ihm ſelbſt/ wie die Sonn in ihrer Natur.
Corallus, iſt auch eim Stein gleich/ gantz roht/ waͤchſt aber im Meer/ auß der Natur deß Waſſers vnd Luffts/ in Holtz oder Stauden/ weiß:
dann verkehrt es ſich vom Lufft/ wird ſteinhart/ vnd gantz roth/ vnd vom Feuer vnverbrennlich: darumb es ein Stein heiſt.
Calcedonius, iſt ein Stein/ von viel lautern vnd truͤben Farben/ auch von gemiſchten gewoͤlckigen Fluͤſſen vnd Leberfarben/ vnd der ſchlechteſt deß edlen Geſteins omni colore reſplendens.
Topaſus, iſt ein Stein/ der bey der Nacht auch leuchtet/ vnd in andern Felſen gefunden.
Amethyſtes, iſt ein Stein/ durchroht vnd gelbſcheinend geſehen.
Chryſopaſſus, eſt lapis in nocte igneus, in die aureus apparens.
Cryſtallus, iſt ein Stein/ weiß durchſichtig/ dem gefrornen Waſſer gleich/ vnd iſt von Lufft vnd von Kaͤlte auß anderen Felſen geſublimiret/ außgezogen/ oder wie mans heiſſt/ gewaſchen.
Deß zu einem glaubwuͤrdigen vnd gruͤndlichen Beſchluß/ ſo mercke dieſen Abſchied:
Wil jemand rechte Sinn vnd Gedancken vnd Vernunfft brauchen/ gegen den Metallen/ was ſie ſeynd vnd von wannen ſie kommen/ der wiſſe/ daß vnſere Metallen nichts anders ſeynd/ dann der beſte Theil von den gemeinen Steinen: Sie ſeynd der Steine Geiſt/ das iſt das Pech/ das Vnſchlitt/ das Schmaltz/ das Oel vnd Feiſt der Steine:
Es iſt aber nicht gut/ nicht lauter/ nicht rein/ nicht vollkommen/ dieweil es noch in den Steinen verborgen vnd vermiſcht iſt.
Darumb muß es in Steinen geſucht vnd gefunden werden/ vnd darinn erkennt/ vnd darauß geſogen/ das iſt/ genoͤth/ gepreſſt/ getrungen vnd geſchmeltzt:
Alsdann ſo iſts kein Stein mehr/ ſondern ein außbereit vollkommenes Metall/ vnd vergleicht ſich dem Geſtirn deß Himmels/ daß auch ein abgeſondertes Geſtein iſt von dieſem irdiſchen Geſtein.
Demnach ſo einer Ertz oder Bergwerck ſuchen wil/ der muß ein ſolche Außrechnung bey ihm haben/ vnd damit gefaſſt ſeyn/ muß nicht allein auff die gewoͤhnlichen bekande Ertz gewieſen ſeyn/ auch nicht in die tieffe Berg ſein Fuͤrnehmen ſetzen/ gut Ertz zu erlangen.
Dann es iſt offt auß wendig am Tage/ gleich das/ das in der Tieffe der Erden nichts iſt/ vnd oft beſſers vnd mehr dann darinnen.
Darumb ſoll man einen jeglichen Stein/ den man anſichtig wird/ er ſeye groß oder klein/ gantze Felſen oder Kißlingſteine/ wol beſehen/ vnd beſchaͤtzen/ was Natur vnd Eigenſchaft er iſt.
Dañ es iſt offt ein Kißlingſtein/ der vnachtſam iſt/ beſſer dann ein Kuh.
Man darff nicht allweg auf den Abbruch dencken/ wo ein ſolcher Stein herkoͤm̃t/ daß man ſein mehr hat:
dann dieſe Stein haben keinen Abbruch/ ſondern der Himmel iſt ihr Abbruch.
Auch iſt manche vnachtſame Erden/ Staub vnd Sand/ der viel Goldes vnd Silberſchlich fuͤhret/ darauff merck.
FINIS.
Allhier beſchreibt vns Paracelſus, was Alchymia fuͤr ein Thun ſey; vnd weil ſeine Wort an ſich ſelber deutlich/ ſeynd ſie keines Außlegens beduͤrfftig.
Er weiſet vns auff der Metallen Herkommen/ auß dem obern Geſtirn vnd Gebaͤrung in der Erden/ vnd ruͤhmet die Edelgeſteine/ daß ſie der Vollkommenheit am naͤhſten ſeyn ſollen:
Aber nicht darumb/ auff daß wir denſelben deſto mehr nachſuchen vnd Gold vnd Silber darauß ziehen/ ſondern daß wir die Metallen ſolchen Edelgeſteinen (dem Geſicht nach) gleich machen/ vnd auß denſelben hernach das Gold vnd Silber ziehen ſolten.
Wie dann alle ſeine Lehr in den vorhergegangenen Capiteln vns dahin weiſet vnd ermahnet; welches man wol ſolte in acht nehmen/ vnd gedencken/ was er meyne/ vnd nicht allzeit an dem bloſſen Buchſtaben hangen.
Er hat nichts vergeblich hieher geſetzt.
Was haben die Edelgeſteine mit den Metallen zu thun?
Gantz nichts.
Obwol bißweilen in denſelben Gold vnd Silber gefunden vnd herauß kan gezogen werden/ ſo iſt es aber allhier doch ſeine Meynung nicht/ daß wir es thun ſollen/ ſondern wiederholet zum uͤberfluß ſeine vorhergegangene Lehr vnd Meynung/ wie daß die Metallen/ wann man mit Nutzen Gold vnd Silber daraußziehen wolle/ erſtlich zu durchſichtigen/ ſolvir- vnd vnſolvirlichen Glaͤſern/ den Edelgeſteinen gleich/ machen ſolle; vnd ſchreibt derſelben ein Theil nacheinander dahin/ vnd erzehlet auch/ worzu ſie dienen:
Aber (meines Erachtens) nicht zu dem Ende/ derſelben Art/ Farb vnd Eigenſchafft erkennen zu lernen/ ſondern allein zur Nachrichtung/ daß/ gleich wie derſelben ſo mancherley von Farben/ Tugenden vnd Kraͤfften gefunden/ alſo auch die Metallen in ſo mancherley Geſtaͤlt an ſchoͤner Farb denſelbigen gleich/ moͤgen verwandelt vnd bereitet werden:
Wer es aber nicht verſtehen noch glauben wil/ der mag ein beſſers ſuchen/ vnd iſt ihme nicht zu helffen.
Darauff macht er ſeinen Beſchluß vnd Abſchied/ vnd ſaget/ was die Metallen ſind/ vnd wie dieſelben nicht allzeit auß der Tieffe der Erden doͤrffen geholet/ ſondern bißweilen reichlich auff der Erden in dem vnachtſamen Staub/ Sand vnd Stein zu finden ſind; vnd daß man nicht allzeit auff ihren Abbruch oder Herkommen zu gedencken/ wie man deren mehr haben moͤchte/ weil der Himmel allenthalben wircket vnd ſolche gebieret/ darauff man mercken ſolte:
Wil ſo viel anzeigen/ daß der Menſch ſo blind ſey/ vnd allzeit nur nach groſſen Bergwercken trachte/ welche tieff verborgen/ ſorglich zu finden/ vnd koͤſtlich herauß zu graben.
Dasjenige aber/ welches offtermal beſſer vnd fuͤr Augenligt/ vnd mit Fuͤſſen getretten wird/ fuͤr Hochmut nicht kennet noch erkennen wil/ vnd alſo auß lauter Muhtwillen die Finſternuͤß liebet/ vnd das Liecht/ welches ihm fromme Leut vor die Augen ſtellen/ halsſtarrlger Weiſe verachtet/ vnd auß angeborner Boßheit außzuleſchen ſucht.
Hiermit endet ſich dieſes Buͤchlein/ welches vns der allererfahrenſte Paracelſus in metalliſchen Sachen beſchrieben vnd nachgelaſſen hat/ vnd voller groſſer Weißheit vnd Geheimnuͤſſen ſtecket/ ob es ſchon von wenigen geglaubet wird.
Daruͤber iſt meine Meynung zu Erlaͤuterung ſeiner Wort/ (ſo gut ichs gehabt) meinem Nechſten zum beſten/ hinzugeſetzt/ nicht zweiffelnde/ es werde hinfuͤrter mehr gelten vnd geachtet werden/ als vor dieſem geſchehen.
Jch haͤtte zwar wol deutlicher ſchreiben/ weitlaͤufftiger ſeine Wort außlegen/ vnd ſeine darinn verborgene Meynung herfuͤrbringen koͤnnen/ ſo hat es die Zeit vnd Gelegenheit dißmal nicht zulaſſen wollen.
Vnd wann ich allhier zu dunckel (wie ihm mancher einbilden doͤrffte) geſchrieben haͤtte/ ſo kan er doch auß meinen andern Schrifften/ deren immer eine die andere außleget vnd expliciret/ weitere Nachrichtung finden/ vnd mich auff dißmal entſchuldiget halten/ dann meine Gelegenheit nicht zugelaſſen/ diß Buch groͤſſer zu machen.
Meines theils bin ich zu frieden/ daß ich ſo viel Zeit gefunden/ meinem Nechſten fuͤrs erſte gute Anleitung zu geben/ damit nicht alle meine groſſe Muͤhe/ die ich in Erſuchung ſolcher Dingen angewendet/ irgends vngefehr (weil kein Kraut fuͤr den Tod gewachſen/ vnd niemand ſeine Stunde weiß) mit mir vntergehen moͤchten.
Lebe ich laͤnger/ vnd finde mehr Zeit zu ſchreiben/ werde ich nicht vnterlaſſen/ mehr Secreta herauß zu geben; wie dann allbereit vnterhanden eine Schluß-Rede uͤber das Opus Minerale, welche als ein Appendix darauff folgt/ darinn vnterſchiedliche gewiſſe vnd warhafftige Special-Proceſſe zur Erlaͤuterung aller dieſer meiner vorhergangenen Wort/ vnd Wahrmachung der metalliſchen Transmutation, neben gruͤndlichem Vnterricht/ wie man auch die Metallen/ wann ſie auß den vnvollkommenen herauß geſeigert/ kuͤnſtlich/ auff ein geſchwinde Weis/ voneinander ſcheiden/ vnd ein jedweders/ ohne Verluſt deß andern/ ſauber vnd rein haben moͤge/ nach meinem ſtylo verfaſſet ſind/ welches die Krone dieſes Buͤchleins ſeyn ſoll.
So iſt auch uͤber dieſes noch ein Opus Vegetabile im Werck/ darinn viel kuͤnſtliche bißhero der Welt verborgene Schaͤtze vnd Transmutationes der Vegetabiliſchen Dinge oder Verwandlungen von einer Geſtalt vnd Weſen in ein anders vnd beſſers/ in drey Theil verfaſſet vnd begriffen ſind/ welches ich/ ſo bald muͤglich/ ans Licht zu bringen geſinnet bin.
Darzu GOTT ſeine Huͤlffe vnd Beyſtand geben wolle/ Amen.
Folget nun uͤber die vorhergegangene Theoriam, PRAXIS.
GLeich wie nun in obiger Explication uͤber deß Paracelſi Vexier- Buch angezeigt/ daß die Transmutation der Metallen warhafftig/ vnd im geringſten nichts daran zu zweiffeln ſey/ wie ſolches geſchehen muͤſſe/ auch vielfaͤltig darbey gedacht worden.
Weil aber eine ſolche Handlung ein groſſe Experientz in metalliſcher Arbeiterfordert/ vnd anjetzo wenig ſind/ die darinn erfahren/ vnd alſo meine treu-meynende vnd ſehr deutliche Explication nicht viel mehr als Paracelſi Schrifften Nutzen ſchaffen moͤchten/ vnd wie zuvor ſolches Buͤchlein von vielen vnwiſſenden Menſchen allzeit fuͤr vnmuͤglich/ vnwarhafftig vnd lauter Vexation gantz vnbillicher Weis iſt gehalten worden/ vnd daß nicht beſſer meine daruͤber gethane Explication moͤchte angenommen werden/ zu befoͤrchten iſt: Alſo habe ich meinen Schriften zu mehrer bekraͤftigung vnd Zeugnuͤß der Warheit etliche Exempel vnd Special-Proceß von Wort zu Wort klaͤrlich vnd wolverſtaͤndlich darbey ſetzen wollen/ auf daß ſich hernach niemand mehr uͤber die Muͤglichkeit verwundern doͤrffe/ ſondern Vrſach genug habe/ ſo wol Paracelſi als meinen Worten Glauben zuzuſtellen; daß ich aber ſo gar deutlich ſolche edle Wiſſenſchafft beſchreiben ſolte/ daß niemand darinn fehlen koͤnte/ iſt mir vnmuͤglich zu thun/ wuͤrde gar zu ein weitlaͤufftig vnd verdrießlich Weſen zu leſen ſeyn/ vnd gantz keine Art haben/ ſondern eben ſeyn/ als wann man ein Kind/ welches noch das A. B. C. nicht kan/ viel von der Phyſica vnd andern ſubtilen Dingen wolte daher ſchwaͤtzen; welches ja eitel verlorne Arbeit waͤre Alſo auch wuͤrd es bey dieſen meinen Schrifften geſchehen/ wañ ich von ſolchen hohen wichtigen Sachen gar zu weitlaͤufftig/ daß es auch die Kinder verſtehen ſolten/ ſchreiben wolte.
Es iſt auch nit darumb angefangen/ die tyrones Alchymiæ zu vnterweiſen/ ſondern allein dieſe/ welche allbereit ſchon mit ſchmeltzen/ abtreiben/ ſcheiden/ vnd andern metalliſchen Arbeiten vmbzugehen/ vnd eines hierzu erforderten Verſtandes vnd Judicii gebuͤhrender maſſen ſich zu gebrauchen wiſſen.
Wolle mich derhalben derjenige fuͤr vnſchuldig halten/ wann er etwas verſucht/ vnd ihme nicht gelingt/ vnd allein ſeine Vngeſchicklichkeit/ vnd nicht mich/ der ich verſtaͤndlich genug geſchrieben/ daruͤber anklagen.
Vnd wann es auch niemand ſolte nachthun koͤnnen/ ſo iſt es mir doch nicht zuzulegen/ dieweil ich die Warheit verſtaͤndig geſchrieben.
Es iſt aber gantz kein Zweiffel/ es werde ihm mancher dieſe meine Schrifften wol zu nutz machen/ dann hier vnd dar einer gefunden wird/ welcher es ihme hat ſauer werden laſſen/ mit dem Vulcano Bruͤderſchafft zu machen/ vnd ſo weit kommen/ daß er meine Schrifften genug verſtehen kan.
Warumb ſolte ich von ſolchen Dingen ſchreiben/ davon ich ſelber keine Erfahrenheit haͤtte?
Wie wuͤrde ich beſtehen koͤnnen/ wann es zur oculariſchen demonſtration kommen ſolte?
Was huͤlffe mich meine Muͤh vnd Arbeit (der ich doch den geringſten Nutzen niemaln von meinen Buͤchern gehabt/ vnd noch keinen dadurch geſucht habe) wann es nicht zu meines Nechſten Nutzen vnd Wolfahrt gereichen ſolte?
Es iſt mit meinen Schrifften nicht alſo/ gleich wie mit denen/ welche erſt nach deß Autoris Tod herauß kom̃en/ vnd niemand derſelben eineverſicherung haben kan.
Vnd wann ja einem oder dem andern dieſe meine Schrifften ſchwer zu verſtehen ſolten fuͤrkommen/ ſo iſt es ihme doch keine Schand zu fragen/ oder zu lernen dasjenige/ was er nicht weiß oder verſtehet.
Jch haͤtte zwar klaͤrlicher ſchreiben koͤnnen/ wann ich nicht gefoͤrchtet/ daß die Kunſt gar zu einem Handwerck dadurch werden moͤchte; vnd weiß auch wol/ daß ich manchem gar zu klar zu geſchrieben/ der nicht gern ſiehet/ daß ſolche Secreta in offenen Druck kom̃en.
Wer kan aber jederman recht thun?
Jch bin zu frieden/ daß ich an meinem Nechſten ein gut Werck gethan habe/ es werde nun gleich auffgenommen wie es wolle/ darbey ichs beruhen laſſe.
Das iſt die Kunſt:
WAnn du den Himmel deß Saturni eingeſetzet/ vnd mit dem Leben auff Erden lauffen machſt/ ſo ſetze ihm nach gebuͤhrlichem Gewicht hinzu die vnvollkommene Metallen/ als ♄/ ♃/ ♂/ ♀ vnd ein wenig ☽/ laß dieſelbe mit dem Himmel ſo lang lauffen/ biß daß ſie mit ihme gantz verſchwunden/ ihre metalliſche Natur vnd Geſtalt verloren/ vnd zu einer Erden worden.
Dieſe metalliſche Erde/ weil der Himmel deß ♄ noch darbey iſt/ vnd dieſelben allenthalben vmbgeben hat/ wird durch den Geiſt deß Himmels wieder lebendig vnd corporaliſch/ vnd erlangt ſeine vorige metalliſche Geſtalt/ welche/ ob ſie ſchon verbeſſert/ dennoch auffs neue zu drey- vier oder fuͤnffmal wieder ſoll getoͤdtet vnd lebendig gemacht werden/ auf daß die Verbeſſerung deſto groͤſſer/ vnd in der Scheidung deſto mehr Silber vnd Gold heraußkomme: vnd bedarff man gantz keine Muͤffel/ Cupellen/ Treibſcherben/ Teſte/ Scheidkolben/ noch aquas fortes, oder dergleichen Gefaͤſſe vnd Inſtrumenten darzu/ wie ſonſten bey den metalliſchen Arbeiten gebraͤuchlich/ ſondern es kan dieſe Arbeit in einem Tiegel/ in einem Ofen/ vnd mit einem Feuer von Anfang biß zum End/ innerhalb wenig Stunden/ vollkoͤm̃lich verrichtet werden.
Auff daß ichs aber deutlicher gebe/ ſo iſt allhier bey dieſem Proceß die ſphæra Saturni ein regulus Antimonii, das Leben ein weißfaͤrbend Saltz/ welches ſeine Bewegung vom Feuer hat/ die Erden der Tiegel.
Alſo haſt du den gantzen Proceß/ wie ich denſelbigen ins kleine mehr als hundertmal gethan/ hiemit offenbaret.
Zu mehrerm vnd beſſerem Vnterricht ſoll vor allen Dingen der Kunſtliebende wol betrachten/ was Feuer vnd deſſelben Herkommen/ Natur/ Weſen vnd Krafft eigentlich ſey/ ſo wird ihme das uͤbrige hernach deſto leichter zu verſtehen ſeyn: dann Holtz/ Kolen/ vnd dergleichen brennende Dinge ſind eigentlich kein Feuer/ ſondern allein eine Wohnung deß Feuers/ das Feuer aber/ welches in der Lufft zerſtreuet vnd verborgen iſt/ wird daran offenbar/ ſichtlich vnd empfindlich.
Gleichwie der Menſch auch kein Leben noch Seele iſt/ ſondern allein ein reecptaculum vnd Gefaͤß/ dariñ das Leben oder Seele wohnet/ welche ihm von oben herab eingeblaſen iſt: Alſo iſt auch der Menſch kein Menſch mehr/ wann ſeine anima von ihm gewichen/ ſondern nur ein cadaver.
Deßgleichen iſt auch das Gold kein Gold mehr/ ſondern ein fluͤchtig mineral ohne Farb/ wann ihm ſeine Seel entzogen iſt: daran zu ſehen/ daß die Guͤtigkeit der Metallen von ihrer anima, vnd nicht dem corpore, herruͤhre.
Alſo vnd vmb ſolcher Vrſach willen wird allhier bey dieſer metalliſchen Arbeit das Silber den vnvollkommenen Metallen zugeſetzt/ daß es die animam derſelben/ welche vnſichtlich in ihnen weit zertheilet iſt/ empfahe/ ſam̃le/ vnd dieſelbe ſichtlich/ empfindlich vnd corporaliſch mache/ vnd alſo auß beyden/ nemlich dem Silber vnd der vnvollkommenen Metallen anima eine Vermiſchung werde/ vnd den Namen Gold erlange.
Vnd darff ihme niemand einbilden/ als wann allhier bey dieſer Arbeit das gantze corpus der vnvollkommenen Metallen zu Gold werden ſolte; gantz nicht:
ſondern es wird allein der reinere Theil/ als ihre anima oder quinta eſſentia von dem vnreineren terreſtriſchen vnd ſulphuriſchen Theil derſelben geſcheiden/ vnd dem Silber (dardurch ſie gradiret/ animiret/ vnd in Gold verwandelt wird) einverleibet.
Moͤchte jemand fragen:
Wann der metalliſchen Mixtur kein ☽ zugeſetzt waͤre/ ob auch ☉ herauß kaͤme oder nicht?
Deme gib ich zur Antwort:
Ja/ daß eben ſo wol ☉ darvon kommen wuͤrde/ aber nicht ſo viel/ als wann Silber zugeſetzt waͤre.
Dann weil die guͤldiſche anima der vnvollkommenen Metallen ſehr zart vnd gleichſam vnleiblich iſt/ vnd auß eigener Krafft auß ſo viel Vnreinigkeit/ damit ſie vmbgeben/ ſich nicht wol ohne Huͤlff ledig machen/ heraußwickeln/ vnd ihr einen neuen Leib formiren kan; alſo iſt es noͤhtig vnd gut/ daß man ihr zuhuͤlff komme/ vnd einen Leib darreiche/ darein ſie ſich begeben vnd verſam̃len moͤge; darzu das Silber am allerbeſten dienet:
dann wann ſolches durch das lebendigmachende Feuer mit den vnreinen Metallen radicaliter uniret wird/ vnd ſich darmit uͤberwirfft/ ſo treffen die reinere Theile der vnvollkommenen Metallen in ſolcher circulation deß ☽ an/ haͤngen ſich daran/ vermiſchen ſich darmit/ werden corporaliſch/ verlaſſen ihren vnreinen/ zerſtoͤrlichen Leib/ vnd wird alſo eine Scheidung deß Guten von dem Boͤſen.
Hiermit hab ich dir die Kunſt/ auß allen vnvollkommenen Metallen/ ſowol als auß jedwederem allein beſonder/ oder auß allen zugleich/ wie auch durch vnd ohne zuthun deß Silbers/ Gold vnd Silber zu ziehen/ klaͤrlich vnd deutlich offenbaret.
Kanſt du es nun begreiffen vnd treffen/ ſo guͤnn ich dir es wol; wo nicht/ ſo haſt du doch uͤber mich nicht zu klagen/ weiln ich dir die pur-lautere Warheit allhier verſtaͤndig beſchrieben habe.
Noch auf ein andere Weis durch den ♄ auß den vnvollkommenen Metallen gut Gold vnd Silber zu ſeigern.
ERſtlich ſoll man den ♄ auff einer Scheiben wol treiben laffen/ vnd darnach ♃ vnd ♀ nach rechtem Gewicht darein tragen/ vnd darunter ſchmeltzen laſſen/ ſo wird alsbald der ♃ vnd ♂ den ♄ zerſtoͤren/ vnd zu einer Schlacken/ einer gelben Erden gleich/ machen/ welche man reduciren ſoll/ ſo erlanget man das Bley vnd Kupffer zum theil wieder/ das ♃ vnd ♂ aber bleibt als ein ſchwartze Schlacken vnreducirt/ welche man zuruͤck legen vnd bewahren ſoll: das kuͤpfferich Bley aber ſoll man wiederumb treiben laſſen/ vnd wieder ♃ vnd ♂ darein tragen/ vnd zu einer Schlacken werden laſſen/ darnach reduciren/ vnd ſolche Arbeit mit verſchlacken vnd reduciren ſo offt wiederholen/ daß von 100. Pfunden ♄ kaum 1. oder 2. Pfund uͤberbleiben/ welches man abtreiben ſoll/ ſo findet ſich das ☽ vnd ☉ zum theil/ welches die Metallen in der Arbeit von ſich geben haben.
Die Schlacke aber/ welche ſich nicht hat wollen reduciren laſſen/ ſoll in einem beſondern Ofen etliche Tage lang mit Feuer wol gegluͤhet werden/ ſo wird dieſelbe fix/ vnd gibt in der reduction ein ſilber- vnd goldhaltig ♄/ welches man auch ſoll abtreiben/ auff daß das uͤbrige Gold vnd Silber/ welches die Schlacken in ſich gezogen/ auch heraußkomme/ vnd zu recht gebracht werde.
Dieſer Proceß (wiewol ich ſolchen noch niemaln ins groſſe anzuſtellen Gelegenheit gehabt) ſolte/ wie ich mir einbilde/ in groſſer Menge wol thun laſſen/ ſtehet einem jedweden frey/ ſolches zu verſuchen/ vnd ſeine Rechnung zu machen/ wie viel er ein Jahꝛ damit gewinnen moͤge.
Auff ein andere Weis koͤnnen auch die vnvollkommene Metallen durch vncorroſiviſche Salien warhafftig vnd vnfehlbar particulariter figirt vnd gewaſchen werden/ daß dieſelbe viel Gold vnd Silber von ſich geben/ daran niemand zweiffeln ſoll: weilen aber allbereit zuvor ſolches Waſchwercks in meinen Schrifften zum oͤfftern gedacht/ ſo achte ich vnnoͤhtig/ allhier weiters davon zu melden/ vnd die Zeit damit zu verlieren.
Dieſes aber habe ich nicht verhalten ſollen/ daß durch ein ſolches Waſchwerck (welches einer rechten Weiber-Arbeit zu vergleichen iſt) die Metallen vielleicht hoͤher als Gold ſolten koͤnnen gebracht werden/ wann vns nur der rechte Weg bekand waͤre.
Dann wann dieſelbe ihr leinen Gezeug von dem Schmutz vnd Vnreinigkeit reinigen oder waſchen wollen/ ſo gebrauchen ſie ſich vnterſchiedlicher Manier vnd Arbeit/ nachdem ein jedwedere ſolches gelernet vnd gewohnt; vnd wann ſie fertig ſind/ ſo iſt ihr leinen Geraͤth rein vnd ſauber/ auff welche Weis ſie ſolches gleich verrichtet haben/ doch immer das eine reiner als das ander befunden:
Dann etliche Weiber gebrauchen zu ihrer Waͤſch allein eine ſcharffe Laugen/ darinn ſie ihre vnreine Duͤcher kochen/ vnd den Schmutz damit heraußziehen; iſt aber eine grobe Arbeit/ vnd wird ihr Gewand ſo gar weiß nicht dadurch.
Andere aber gebrauchen neben ihrer Laugen auch eine Seiffe/ damit ſie das Geduͤch zwiſchen den Haͤnden reiben vnd handelen/ biß daß ſie den Schmutz davon gebracht haben; vnd wann er davon iſt/ ſo ſpuͤlen ſie daſſelbe mit reinem Waſſer auß/ auff daß auch die Lauge wieder davon komme/ vnd legen daſſelbe an die Sonne/ welche/ wañ ſie dar auff ſcheinet/ vnd nachdem es zu vnterſchiedlichmalen wieder mit friſchem Waſſer begoſſen/ zum oͤfftern trucknet/ auch den Geſtanck der Seiffen vnd Laugen heraußzeucht/ vnd daſſelbe weiſſer macht.
So wiſſen ſie auch dieſes zu thun/ nemblich/ wann bey ihrer Waͤſch die Laugen oder Seiffenwaſſer von dem Schmutz/ den es auß den Kleidern gezogen/ vnſauber geworden/ daß ſie ſolches darvon vnd wiederumb ein ander reines darauffgieſſen/ vnd mehr Vnreinigkeit damit heraußziehen/ ſo offt vnd vielmal/ biß aller Schmutz davon gewaſchen/ vnd ihr Geraͤht weiß vnd rein genug iſt.
Dieſe Weiber-Arbeit oder Waſchwerck habe ich nicht vergeblich hieher geſetzt/ dann ich wol weiß/ daß ſie vorhin waſchen koͤnnen/ vnd nicht noͤhtig/ daß man ihnen Buͤcher vorſchreibe/ ſondern iſt allein darumb geſchehen/ auf daß ich durch dieſes Gleichnuͤß den Vnwiſſenden deſto leichter zu verſtehen mache/ wie es mit der metalliſchen Waſch-Arbeit hergehen muͤſſe:
dann vnmuͤglich ein vnrein Metall mit einem reinen Waſſer das erſte mal zu waſchen/ ſondern wann mit dem einen ein Theil Vnreinigkeit abgewaſchen/ ſolches ab- vnd ein ander reines darauff ſoll gegoſſen werden/ ſo lang vnd viel/ biß alle Vnreinigkeit hinweg/ vnd das Waſſer wieder ſo klar/ als es darauff iſt gegoſſen/ darvongehe.
Vnd thut auch viel darzu/ wann man das Bleichen in der Sonnen in acht nimbt/ vnd zum oͤfftern nach der letztern Arbeit/ wann das Seiffenwaſſer rein vnd ohne Faͤulnuͤß davongehet/ die inceration gebraucht/ nemlich/ wann ein reingewaſchen Metall hernach zum oͤfftern mit Waſſer begoſſen/ vnd von der Hitze wieder getrucknet wird/ ſo erlanget das Metall eine noch hoͤhere Reinigkeit/ als es ſonſten durch das Seiffenwaſſer allein haͤtte erlangen koͤnnen.
Wer aber uͤber dieſe Reinigung noch ein reiner vnd beſſer Seiffenwaſſer wuͤſte/ ſo waͤre kein Zweifel/ die Metallen wuͤrden edeler als Gold dadurch werden koͤnnen.
Vnd/ gleichwie darfuͤr gehalten wird/ daß ein leinen Duch von Flachs gemacht/ durch Kunſt in ſolche Rein- vnd Zartigkeit ſolte koͤnnen gebracht werden/ daß es auch einer weiſſen Seiden nichts bevor gebe: Alſo waͤre es auch kein Wunder/ daß durch die wahre Kunſt (welches aber vnſer vielen vnbekand) das Gold/ ſo viel rein vnd zaͤrter eine Seide gegen einem leinen Duch zu rechnen/ in ein Metall ſo viel reiner als Gold ſolte koͤnnen gewaſchen werden.
Es wolle ſich auch niemand verwundern/ daß ich dieſe Seiger-Arbeit einer Weiber-Waͤſch vergleiche:
es iſt nur Gleichnuͤßweiſe geſchehen/ auff daß man meine Meynung deſto beſſer verſtehen moͤchte.
Haben ſich doch die Philoſophi nicht geſchenet/ ihr groſſes Univerſal-Werck ein Weiberwerck vnd Kinderſpiel zu nennen.
Jch weiß aber gewiß/ wann ich allhier/ an ſtatt der einfaͤltigen Warheit/ nur auff ſophiſtiſche Weis/ ein groſſes vnd falſches langes Recept geſetzt haͤtte/ weil die boͤſe Welt alſo wil betrogen ſeyn/ daß es angenehmer geweſen waͤre:
Jch habe es aber alſo gemacht/ daß ich es vor GOTT vnd der Welt verantworten kan/ es werde gleich augenommen wie es wolle.
Es koͤnnen auch die Metallen/ wann ſie zuvor in einen calcem gebracht ſind/ durch ein vitrum Saturni, welches mit Huͤlff oder Zuthun der Kißlingſteine gemacht iſt/ gereinigt vnd gewaſchen werden/ (darvon ich zuvor in meinem andern Tractaͤtlein auch geſchrieben) daß ſie viel Gold von ſich geben; es gehoͤret aber ſehr viel Saturni darzu/ dañ das Metall muß in denſelben weit zertheilet ſeyn/ wann es ſeine feces ſoll fallen laſſen/ vnd ſich das reinere Theil deſſelben colligiren/ vnd in ein gut corpus concentriren ſoll.
Vnd werden die Kißlingſteine darumb zu ſolcher Arbeit genommen/ auff daß ſie die feces der vnreinen Metallen zu ſich ziehen/ vnd eine Scheidung deß Reinen von dem Vnreinen machen; gleich als wann man ein Honig/ Zucker/ oder einen andern Safft der Vegetabilien mit Waſſer reinigen wil/ vnd Eyerweiß darunter ruͤhret/ welches den Schlam̃ deß Honigs oder Zuckers zu ſich ziehet/ vnd dieſelbe clarificiret vnd reiniget:
Alſo ſind allhier dieſe ſilices an ſtatt deß Eyerweiß/ vnd das ♄ an ſtatt deß Waſſers/ damit das ♂/ ♀ oder ♃ ſolviret wird:
Jſt gar ein luſtig vnd geſchwinde Arbeit/ vnd koͤnte ein Groſſes damit in kurtzer Zeit gewonnen werden/ wann die Tiegel darzu halten wolten; dann das ♄ Glett durch bohret dieſelbe gar leichtlich/ vnd laͤſſt die mixtur durchlauffen:
So aber jemand ſo gluͤcklich waͤre/ der ſolche Geſchirꝛ erfinden koͤnte/ welche das Vitrum ♄ nur 10. oder 12. Stund halten koͤnte/ der doͤrffte ſich vmb keine andere Kunſt bekuͤmmern/ reich dadurch zu werden.
Jch habe das Gluͤck nicht haben koͤnnen// wiewol ich mich nun viel Jahr darmit geſchleppet/ vnd doch nicht finden koͤnnen.
Es gibt ein Pfund ♂/ ♀ oder ♃ bißweilen ein halb oder auch wol ein gantzes Loth Gold/ wann man recht damit vmbgehet/ vnd ſo man ein fixes Sal tartari oder nur Pott-Aſchen darzu gebr auchet/ gibt es noch mehr/ lauffen aber auch die Tiegel deſto eher auß/ welches zu beklagen iſt.
Jch zweiffele aber nicht/ es werde noch ein oder ander/ der zu ſuchen vnverdrießlich iſt/ mit der zeit ſo viel finden/ daß dieſes Werck ſo wol ins kleine in den Tiegeln/ als ins groſſe auff groſſen Herden zu thun muͤglich ſey/ welcher GOTT/ als dem Geber/ vnd mir/ als dem Offenbarer vnd Beſchreiber ſolcher edlen Kunſt/ zu dancken ſchuldig iſt.
Jch habe vor dieſem ſo viel auf dieſes Werck gehalten/ daß ich auch ſolches niemand vmb ein groß Geld haͤtte communiciren wollen:
Nun ich aber wegen Mangelung guter Geſchirꝛ weiters damit nicht kommen kan/ gib ichs zum beſten/ auff daß ein anderer auch ſein Heil daran verſuchen moͤge.
Einem iſt nicht alles gegeben/ mit Gewalt kan mans Gott nicht abtrotzen/ deme Ers goͤnnet/ der hats/ vnd welchem Ers verhelt/ dem iſts verhalten/ wann es ſchon noch ſo ein gering Ding waͤre.
Es koͤnnen auch die vnvollkommene Metallen allein durch das ſchnelle nitroſiſche Feuer/ davon oben bey dem Mercurio gehandelt/ von ihrem verbrennlichen vnd ſchaͤdlichen Sulphure gereinigt werden; welches fuͤr die allergeſchwindeſte/ vnd ſchier ein augenblickliche Verbeſſerung der Metallen zu halten iſt. NB.
Sonderlich wann dieſelbe zuvor erſt ohne corroſiv in ein ſolvirlich Saltz gebracht worden/ darzu ſich am allerbeſten ſchicken ♂ vnd ♀/ welche ein Vitriolum philoſophicum geben/ der ſich dann am allerbequemſten zur perfection reinigen laͤſſt.
Darunter ein groß Geheimnuͤß verborgen ſteckt/ vnd vielleicht mehr als fuͤr eine Particular-Arbeit zu halten iſt.
Man dencke dem Poetiſchen Gedichte etwas nach/ welches von der Venere vnd ihrem Sohn Cupido handelt/ was fuͤr ein Cupido daſelbſt dadurch veꝛſtanden werde/ ob er nit ☉ ſey?
Jch haͤtte wol hieher noch viel mehr gute Proceſſen ſetzen koͤnnen/ wie auß den geringen Metallen Gold vnd Silber zu bringen/ ſo befinde ichs nicht noͤhtig/ weil daſſelbe in oder bey Außlegung der 7. Regeln in dieſem Buͤchlein genugſam geſchehen/ wer daſſelbe nicht verſtehet/ noch verſtehen wil oder kan/ dem iſt auch nicht nutz/ wann ein mehrers geſchrieben wuͤrde.
Wann einem nur das Fundament gezeigt wird/ ſo kan er ſich hernach in allem ſeinem Vorhaben darnach richten/ vnd ſeine labores darauf anſtellen.
Vnd wiewol ich vermeynt/ der Sachen genug gethan zu haben/ ſo wil ich doch zum uͤberfluß noch ein ſchoͤn vnd luſtig Werck Gleichnuͤßweis beſchreiben/ welches ein baſis vnd fundament der gantzen Alchymiæ iſt/ darinn vnd darunter der Metallen radicalis ſolutio, conjunctio, diſtillatio, ſublimatio, aſcenſio, deſcenſio, cohobatio, cimentatio, calcinatio, inceratio vnd fixatio begriffen iſt/ vnd die transmutation damit beſchlieſſen.
Es war ein Menſch (♄)/ der hatte zween Soͤhne/ (Wißmut vnd ♃) vnd der juͤngere (♃) ſprach zu dem Vatter (♄):
Gib mir mein Theil.
NB.
Es iſt der Wißmut vnd Jupiter allzeit/ ſowol bey den Philoſophis als Bergleuten/ fuͤr ein Bley gehalten worden; wie ſie dann den Wißmut plumbum cinereum, vnd das ♃ plumbum candidum, das gemeine ♄ aber plumbum nigrum genennet) derſelbe erzeigte ſich wild vnd vngehorſam/ das iſt/ ſtieg auff/ der Vatter gibts ihme/ vnd er zeucht damit davon uͤber Land.
NB.
Wann Wißmut vnd ♃ mit dem ♄ Feuer leiden/ ſo ſepariret ſich das ♃ von dem Bley vnd Wißmut/ ſteigt uͤberſich/ nimbt etwas von dem ♄ zu ſich/ vnd ſetzet ſich als ein vnartige Schlacken oben darauff; vnd das iſt uͤber Land gezogen.
Er kehret in einer Herberg ein/ da Mars der Wirth vnd Venus die Wirthin genennet/ vnd das Zeichen der Welt ♁ im Schild her außhanget; ſelbiger wird vom Marte vnd Venere bald auffgenommen/ wird aber von allem/ ſo ihm ſein Vatter mitgeben/ von denſelben beraubet (ſolutio).
Da entzuͤndet ſich ein groſſe Theurung (ſiccitas) in demſelben Land/ daß auch die Menſchen fuͤr Hunger ihre Geſtalten verloren (corruptio) da muß er/ ſeinen Hunger zu ſtillen/ der Schweine huͤten (mit dem ſtinckenden Nitro Gemeinſchafft haben)/ vnd Trebern (tartarum) eſſen (inceratio, imbibitio), dadurch wird er gedemuͤtiget (digeſtio, circulatio, ablutio, edulcoratio, purificatio), vnd kehret wieder zu ſeinem Vatter (incorporatio), welcher ihn mit Freuden empfaͤhet (ingreſſus), als einen verlornen Sohn (Jchts war zu Nichts/ vnd wieder zu Jchts worden) langet ihm ein new (ſilbern) Kleid/ vnd ſtecket ihm einen guͤldenen Ring (verguͤldt Silber) an/ darnach bleibt er beſtaͤndig bey dem Vatter/ vnd wird ein guter Haushalter/ das iſt/ beſtaͤndiges Metall.
Daß ich in dieſem Proceß der vnvollkom̃enen Metallen transmutation, vnd ſonderlich deß Zines/ der Parabel vom verlornen Sohn verglichen habe/ wolle mir niemand uͤbel auffnehmen/ iſt allein darumb geſchehen/ auff daß mans deſto beſſer begreiffen moͤge.
Es ſteckt ein groß Geheimnuͤß darhinder/ alſo daß mir auch bey meinen audern laboribus niemaln der gleichen Veraͤnderungen vorkommen.
Dann erſtlich bey der ſolution erſcheinet die Schwaͤrtze/ vnd bleibt ſeine gewiſſe Zeit; darnach kom̃t der Pfauenſchwantz/ Gruͤne; vnd endlich die Weiſſe.
Ob nun auch eine Roͤhte folgen ſolte/ wann man das Werck laͤnger inder digeſtion hielte/ iſt mir vnbekand/ dann ich niemals weiter als zur Weiſſe damit kom̃enbin.
Es iſt ein ſehr luſtige Arbeit/ welche dem Laboranten ſein Gemuͤt erfreuet/ vnd koſtet ſehr wenig/ vnd iſt auch leichtlich zu thun/ wann man nur das Gewicht trifft/ vnd gute beſtaͤndige Geſchirꝛ darzu haben kan: Sie weiſet den Weg/ vnd oͤffnet die Thuͤr zu hoͤheren Secreten.
Wol ſey deme/ welcher darzu gelanget:
er wird ſich nicht ſatt genug ſehen noch verwundern koͤnnen/ wie reich/ edel vnd herꝛlich die Natur in ihrem innerſten ſey.
NB.
Es laſſt ſich auch auff dieſe Weis ein jedweder Metall fuͤr ſich allein mit dem Saturno vnd Salien alſo waſchen/ daß es edler wird/ vnd in der Scheidung Gold vnd Silber gibt/ gehet auch durch alle Farben/ aber nicht ſo wol/ als wann alle Metallen zugleich eingeſetzt werden/ da dann das eine geiſtlicher Weis in das ander wircket/ vnd eins das ander veraͤndert vnd verbeſſert.
Weil nun genugſam angezeigt/ wie man auß den vnvollkommenen Metallein durch die Kunſt Gold vnd Silber ziehen ſoll: vnd weil gemeiniglich von ſolcher Arbeit Gold vnd Silber zugleich heraußkoͤm̃t/ alſo iſt es noͤhtig/ daß man auch wiſſe/ wie ſolche beyde Metallen voneinander zu ſcheiden/ auff daß man ein jedweders allein haben moͤge; welches alſo geſchicht:
Wann bey der mixtur mehr Gold iſt als Silber/ ſo kan dieſelbige am fuͤglichſten durch das Antimonium gegoſſen/ mit ♂ in Koͤnige gefaͤllt/ vnd mit Nitro dieſelbe abgetrieben/ vnd rein gemacht werden.
Von welcher Arbeit ich zuvorn in meinen außgegangenen Buͤchern allbereit geſchrieben/ darinn man ſich erſchen kan. NB.
Vnd wolle ſich niemand daran kehren/ wann ihme das Nitrum vielleicht etwas weniges in dem Abtreiben oder Reinmachung der Koͤnig von Gold vnd Silber rauben oder zu ſich ziehen moͤchte/ vnd meynen/ daß es verloren waͤre/ ſondern gedencken an Paracelſi Spruch: Verlieren oder verderben macht vollkom̃lich gut.
Man ſoll ſolche nitroſiſche Schlacken/ damit die Koͤnige rein gemacht ſeynd/ fleiſſig zuſammen halten vnd ſigiren/ darnach durch ſtaͤrcken Fluß reduciren/ ſo erlangt man den verlornen Sohn viel herꝛlicher wieder/ als er vor ſeinem verlieren geweſen iſt/ vnd wird gantz nichts verloren/ ſondern dabey gewonnen.
Allhier præſontirt ſich eine Gelegenheit von einer nuͤtzlichen Arbeit zu reden/ ſo wil es aber der Ort vnd die Zeit nicht leiden:
Dem Gelehrten iſt genug gepredigt/ wann ers nicht verſtehet/ ſo iſt ihm nicht zu helffen.
So aber bey der mixtur mehr Silber als Gold iſt/ ſo kan dieſelbe erſt granulirt/ mit ſulphure gezuͤndert/ vnd mit oder ohne Antimonio, nur mit Saturno vnd Salien præcipitirt/ vnd das Gold auß dem Silber in Koͤnige gefaͤllet/ vnd hernach mit Salpeter odeꝛ ♄ abgetrieben vnd rein gemacht werden; iſt auch eine geſchwinde Arbeit.
Jſt aber darbey zu wiſſen/ wann der Niederſchlag mit Saturno geſchehen ſoll/ daß deß Halbkopffs darbey nicht vergeſſen werde/ weil durch ſolchen die præcipition eher vnd beſſer geſchieht/ als wann derſelbe nicht darzu gebraucht wuͤrde.
NB.
Wann aber die Koͤnige/ ſo von dem gezeitigten oder figirten Metallen kuͤpfferich vnd bleich fallen ſolten/ ſo iſt es nicht noͤhtig ſolche abzutreiben/ ſondern eben gut/ wann man ſolche nur granulirt/ vnd mit den Salien vnd Halbkopff niederſchlaͤgt/ ſo koͤm̃t alles Gold vnd Silber in beſonderen Koͤnigen herauß/ das Kupffer vnd ♄ aber wird zu Schlacken/ welche in Stich-oͤfen kanreducirt/ vnd zu fernerem Gebrauch hernach angewendet werden/ wie die Kunſt erfordert.
Mehrers von Seigern/ Abtreiben vnd Scheiden der Metallen allhier zu ſchreiben/ achte ich fuͤr vnnoͤhtig/ weiln ſolches hin vnd wieder in meinen außgegangenen Tractaͤtlein allbereit ſchon geſchehen.
Dieſes aber waͤre noͤhtig vnd gut/ daß man auch etwas erklaͤrete/ wie die Ertze fuͤglicher/ als bißher geſchehen (auff daß mehr vnd beſſere Metallen heraußkaͤmen) geſchmoltzen/ vnd den armen vnd wilden Ertzen/ daß dieſelbe mit Nutzen gearbeitet vnd zu gut gemacht wuͤrden/ durch ſonderbare cimenten geholffen werden koͤnte.
Dann offtermals Ertze gefunden/ welche gar zu viel rauberiſchen ſulphuris fuͤhren/ dadurch in dem Schmeltzen das Metall zu Schlacken verbrennt wird/ vnd ſo wenig gibt/ daß es auch die Koſten nicht abwerffenkan/ vnd vngebaut muß ligen bleiben/ welches doch ſonſten reich genug/ vnd mit gutem Nutzen zu bauen waͤre/ wann die Bergleut ihnen nur zu helffen wuͤſten.
Es kan der rauberiſche ſulphur, ſonderlich bey den Kupffer-vnd Bley- Ertzen durch ein beſonder Ciment oder Gradirfeuer vmbgewand vñ veraͤndert werden/ daß es hernach im ſchmeltzen nicht allein das gute Metall nicht verzehret vnd zu Schlacken macht/ ſondern daſſelbe gradiret/ daß es in der Scheidung auch ☉ gibt/ welches zuvor ohne ſolche Roͤſtung nit haͤtte geſchehen koͤnnen.
Es wird den Sachen nicht weiters nachgedacht/ wie dem einen oder andern Ertz vor vnd in dem Schmeltzen zu helffen ſey.
Was das grobe vnd gemeine Feuer im ſchmeltzen nicht wilheraußtreiben/ das mag bleiben/ gedenckt mancher Schmeltzer/ bleibt aber bißweiln der beſte Theil in den Schlacken/ welcher niemand zu Nutz kom̃t Es iſt aber einem erfahrnen Chymico muͤglich/ das ☉ vnd ☽/ welches die Schlacken zu ſich gezogen/ ſo wol durch ſchmeltzen als ohn daſſelbe/ nur mit beſondern menſtruis herauß zu ziehen/ vnd guter Nutzen damit zu machen.
Welcher Arbeit ich allbereit in meinen andern Schrifften/ vnd ſonderlich bey extrahirung der Silicum, gedacht/ vnd auch ein mehrers folgen wird/ wañ ich von deß Deutſchlands Wolfart vñ ihren verborgnen Schaͤtzen ſchreibẽ werde/ ſo lang ſich der guͤnſtige Leſer gedulden wolle.
Es koͤnte auch bey den Bergwercken groſſer Nutzen geſchafft werden/ wañ ſie das ☽ wuͤſten zu ſeigern/ vnd das wenige Gold/ ſo darinnen iſt/ durch einen Niederſchlag zu faͤllen/ daß ſolches mit dem Silber nicht muͤſte verunnuͤtzet werden/ vnd alſo verloren gehen Solche vnd dergleichen nuͤtzliche Wiſſenſchafften ſolten bey den Bergwercken guten Nutzen ſchaffen koͤnnen/ wann man ſich darauff befliſſe/ wird aber noch zur Zeit nicht geachtet:
Es zweiffelt mir aber gantz nicht/ es werde die Zeit bald kommen/ daß ſich einige hinder die vorlaͤngſt hingeworffene Schlacken/ wie auch vnachtſame wilde Ertz vnd Berg-Arten machen/ vnd viel Gold vnd Silber heraußziehen werden.
Gott hat alle Ding wol gemacht/ vnd nicht ohne Vrſach vns ſolche Wiſſenſchafften ſo lang hinterhalten.
Weil aber vor viel hundert Jahren von frommen Leuten prophezeyet/ daß in den letzten Zeiten/ oder vor der Welt Vntergang/ alle Geheimnuͤſſen ſollen offenbar vnd den Menſchen bekand werden/ vnd ſolche Zeit nunmehr herzunahet/ ſo waͤre es auch kein Wunder/ daß Gott vnd die Natur ſolcher Offenbarung einmal einen Anfang maͤchte/ wie es ſich dann allbereit darzu anſehen laͤſſt/ vnd der taͤgliche Augenſchein zeiget/ daß von Tag zu Tag alle Kuͤnſte vnd Wiſſenſchafften je laͤnger je hoͤher ſteigen vnd zunehmen/ alſo daß vnſere Vor-Eltern/ wie fleiſſig ſie auch im Bergwerckbauen vnd ſchmeltzen der Ertze geweſen/ wann ſie jetzunder ſolten auffſtehen/ vnd derjenigen Juͤngeren ihre Arbeiten beſehen/ ſie als Kinder dargegen wuͤrden zu rechnen ſeyn.
Vnd iſt kein Zweiffel/ wann die Welt laͤnger ſtehen wird/ daß uͤber wenig Jahr ein viel naͤher vnd beſſerer Weg die Ertze zu ſchmeltzen/ abzutreiben/ vnd das eine Metall von dem andern kuͤnſtlich zu ſeigern/ im ſchwang gehen/ vnd nicht ſo viel Gutes auß Vnwiſſenheit hinweg geworffen werden wird/ darzu ich auch mein beſtes zu thun nicht vnterlaſſen wil: vnd bin willig denen/ welchen meine Schrifften zu verſtehen ſchwer vorkom̃en moͤchten/ mit Raht vnd That zu huͤlffe zu kommen/ vnd ihnen/ ſo weit meine Erfahrenheit reicht/ einen guten gebahnten Weg zu zeigen.
Gleich wie es aber ins gemein zugehet/ daß angebotene Dienſte vnwerth ſeynd/ ſo iſt zu beſorgen/ daß es allhier auch alſo ſeyn werde:
Dann der Menſch bißweilen auß lauterm Hochmut nicht lernen wil/ was ihme vnbekand/ vnd er zuvor nicht gewuſt hat/ nur darumb/ auff daß er nicht dafuͤr angeſehen ſey/ daß er ſo lang in Jrꝛthumb geſteckt habe: vnd gemahnet mich eben/ als wann in einem Land ein groſſer Mangel an Korn/ vnd anderer Nohtdurft zu deß Menſchen Leben/ entſtanden/ vnd in einem nahe-dabey-gelegenen Lande deſſen die Fuͤlle zu bekommen/ aber eine groſſe Wildnuͤß darzwiſchen/ vnd der Weg von dem einen Lande zu dem andern uͤbel vnd ſchwerlich zu finden waͤre/ ſich aber jemand erboͤte/ welchem durch langer Zeit uͤbung vnd Verlierung ſeiner Jugend der Weg durch dieſelbige Wildnuͤß allbereit bekand/ diejenige dadurch zu fuͤhren/ vnd an das geſuchte Ort zu bringen/ die es begehrten/ wann ſie ihm nur etwas weniges von dem Korn/ das ſie heraußbraͤchten/ fuͤr ſeine Muͤhe vnd Verſaͤumnuͤß geben wolten; Jene aber dargegen ſolches ſein Anerbieten verachteten/ vnd lieber ſelber den Weg mit groſſer Muͤhe/ Koſten/ vnd Gefahr deß Lebens durch ſolchen Labyrinth vnd vngebahnten Weg ſuchen/ ehe ſie jenem nur ein wenig Genieß zukommen laſſen wolten:
Wuͤrde nicht jederman mit recht ſagen koͤnnen/ daß es gedoppelte halsſtarrige Narren waͤren/ denen weder zu rahten noch zu helffen?
Vnd wann auch ſchon ein ſolcher eigenſinniger Menſch ſich in der Wildnuͤß verirren ſolte/ daß er auch ſein Leben daruͤber einbuͤſſen muͤſte/ ſo waͤre er doch keines Beklagens werth/ dieweil er ihme ſelber eine ſolche Vnruhe vnd Schaden/ deme er doch wol haͤtte fuͤrkommen koͤnnen/ zugefuͤget: Alſo ſind auch diejenigen nicht zu beklagen/ die viel vnd groſſe Vnkoſten auff ein Vngewiſſes anlegen/ ſich viel Jahre mit Sorg/ Muͤhe vnd groſſen Koſten quaͤlen vnd marteln/ etwas zu ſuchen/ vnd doch nicht darzu kommen/ weiln ſie deren guten Vnterricht/ welche ſich allbereit durch den Labyrinth gearbeitet/ vnd ihm den rechten Weg zeigen koͤnten/ verachten/ ſich zu lernen ſchaͤmen/ vnd ſelber weiß genug zu ſeyn vermeynen/ wie jener Bauer/ welcher ein Eichhoͤrnlein fangen wolte/ ſagend:
Jch habe wol ſo lange Beine als du:
da er aber demſelben von einem Baum zum andern nachſpringen wolte/ fiel er herab/ vnd zerbrach ſeine lange vnd zum Sprung vngeſchickte Beine.
Alſo moͤchte auch mancher ſagen:
Was ſolte mir mangeln/ daß ich nicht eben ſo wol dieſe bißher vnbekandte Seigerwerwerck finden ſolte/ wann ich darnach ſuchte?
Warumb ſoll ich einem andern nachgehen/ vnd gute Wort darumb geben?
Die Natur vnd das Gluͤck ſtehet mir ja ſo wol fuͤr Augen als andern.
Solcher Menſch betrachtet nicht den Spruch deß Apoſtels:
Non eſt currentis, neque volentis, ſed ſolius DEI miſerentis:
Welches auch den Heydniſchen Philoſophis nicht vnbekand geweſen/ wie an ihrem gewoͤhnlichen Spruͤchwort zu ſehen:
Non omnibus contingit adire Corinthum: Dadurch haben ſie wollen zu verſtehen geben/ daß nicht jederman gegeben ſey/ wichtige Sachen zu erfinden/ ob ſie ſich ſchon noch ſo ſehr darumb bemuͤhen wolten: dann GOTT allein iſt bekand/ warumb er dieſem in dieſer/ vnd jenem in einer andern Kunſt mehr als anderen ſeine Arbeit vnd Fleiß ſegne; vnd gleich wie die Naturen der Thiere vnterſchiedlich/ alſo auch der Menſchen:
Dann/ ob ſchon alle vierſuͤſſige Thiere auff dem truckenen Lande lauffen vnd in dem Waſſer ſchwimmen koͤnnen/ ſo wird doch das eine dem andern ſo wol im lauffen als ſchwimmen (nachdem ſeine Natur iſt) weit uͤberlegen vnd vorzuziehen ſeyn.
Welches auch bey den Kindern zu ſehen/ wann deren viel beyſammen in einem Haus auffgebracht vnd in einer Schul vnterwieſen werden/ daß darumb ſie nicht alle gleich gelehrt ſind/ ſondern immer eines dem andern an Geſchicklichkeit vorgehen/ vnd ein ſehr groſſer Vnterſcheid vnter ihnen gefunden werden wird.
Wer kan nun zu dem einen ſagen/ warumb bleibſt du ſo vngelehrt/ der du doch eben ſo lang biſt in die Schul gangen/ als dieſes Kind/ vnd eben daſſelbe gehoͤret/ vnd uͤbertrifft dich doch ſo weit an Geſchicklichkeit?
Jſt derohalben nicht allzeit deß Kindes Schuld/ daß es nichts begreiffet vnd lernen kan/ ſondern ſeiner vnbequemen vnd vntuͤchtigen Natur zuzulegen.
Alle gute Gaben/ ſagt der Apoſtel/ kommen von oben herab; die Philoſophi aber/ daß das oͤbere Geſtirn ſolches in dem Menſchen wircke vnd eingieſſe/ vnd wann Gott einen Menſchen mit ſonderbaren hohen Gabenvor andern erleuchtet/ nennen ſie es Philoſophiam adeptam; welche Philoſophia aber nicht in ſolchen Hohen Schulen erlernet wird/ die mit Ziegeln gedeckt iſt/ ſondern muß von oben herunter/ als von dem Vrſprung vnd Geber alles Guten/ auß Gnaden erlanget werden.
Der Heilige Geiſt iſt der rechte Lehrmeiſter/ welcher vns zu Warheit leiten vnd fuͤhren/ vnd vns gegen Bitten vnd Suchen groſſe Geheimnuͤſſen offenbaren kan.
Woher iſt Paracelſo ſein groſſes Licht/ welches er in Philoſophia, Medicina vnd Alchymia vor andern gehabt/ kommen?
Ohne zweiffel von nirgend anders als von oben herab/ als von dem Vatter deß Lichtes vnd der Warheit/ welcher auch noch nicht nachlaͤſſet/ ſeine Allmacht der Welt durch ein vnd den anderen/ deme Er es einpflantzet/ bekand zu machen.
Jſt alſo gantz naͤrriſch/ daß mancher meynet/ es koͤnne nichts beſſers herfuͤrkommen/ als was allbereit bekand iſt/ gleich als wann GOTT ſeine Hand geſchloſſen waͤre/ vnd Er ſich nach der naͤrriſchen Menſchen Sinn vnd Verſtand richten muͤſte.
Wann wir Gott recht kenneten/ wuͤrde vns die Natur alſo nicht verſchloſſen vnd verdeckt ſeyn:
Wie ſolte dem die Natur vnbekand bleiben/ welcher GOTT kennet/ der mehr als die Natur iſt?
Weiln aber der Menſch auß angeborner Schwachheit allzeit die Finſternuͤß liebet/ vnd das Licht haſſet/ ſo darf ſich auch niemand verwundern/ daß wir alſo im Finſtern herumbtappen/ vnd deß rechten Wegs verfehlen.
GOTT hat ſehr viel Geheimnuͤſſen in die Natur gelegt/ welche dem Menſchen jetzund verborgen ſeynd/ vnd doch einmal ſollen offenbar werden.
Wer kan dann ſagen/ es iſt noch lang darzu/ biß ſolches geſchehen wird; wer weiß wer es erlebet?
Niemand.
Darumb man nicht gedencken ſoll/ daß Gott ſolchem Greuel/ welcher jetzund in der Welt im ſchwang gehet/ laͤnger zuſehen werde.
Der Tag iſt vergangen/ die Nacht nahet ſich herzu/ darinnen der Gottloſen Straff angehen wird; wol deme/ welcher ihme durch den vngerechten Mammon Freunde machet/ vnd zur Ehre Gottes die Wunderwercke der Natur ans Licht zu bringen ſich bemuͤhet/ vnd dadurch Gottes Willen verrichtet:
Wehe denen aber hergegen/ welchen der Mammon ihr Gott iſt/ vnd die Ehre GOTTES vnd der Natur Wunderwerck damit zu vnterdrucken ſuchen.
Darumb wol zuzuſehen/ wann Gott einem Reichthumb gibt/ daß er es wol anlege vnd gebrauche/ auff daß es ihm nicht zu Leibes vnd der Seelen Verderben gereiche.
Wil alſo hiermit dieſen Appendicem oder Zugabe deß Operis Mineralis beſchlieſſen/ mit guter Hoffnung/ was ich darinn auß guter Meynung meinem Nechſten zum beſten beſchrieben/ in gutem auffgenommen vnd zu Gottes Ehren angewendet werden moͤchte.
Darzu ich einen jedwedern frommen vnd fleiſſigen Durchſuchern der metalliſchen Natur Gottes gnaͤdigen Segen vnd Gedeyen von Hertzen wuͤnſche.
Amen.
ENDE deß Dritten Theils deß Operis Mineralis.
TRACTATUS DE NATURA SALIUM.
Oder Außfuͤhrliche Beſchreibung/ deren bekanten Salien, vnterſcheiden Natur/ Eigenſchafft/ vnd Gebrauch/ vnd abſonderlich von einem/ der Welt noch gantz vnbekantem wunderlichem Saltze/ dadurch alle verbrenliche Vegetabiliſche/ Animaliſche vnd Mineraliſche Subjecta, ohne Abgang ihres Gewichts/ noch Veraͤnderung deren Formen/ vnd Geſtalten/ in harte vnverbrennliche Coͤrper zuverwandlen.
Neben Gruͤndlichem Beweiß/ daß das Saltz (nechſt GOtt/ vnd Huͤlffe der Sonnen) der einige Anfang/ oder Vhrſprung/ wie auch Fortpflantzung/ vnd Vermehrung aller Dingen/ vnd der groͤſſeſte Jrrdiſche Schatz/ vnd Reichthumb der Welt auß ihme zu bringen.
Sambt angehaͤngtem Tractaͤtlein/ de Signaturâ Salium, Metallorum, & Planetarum.
Guͤnſtiger Leſer.
MAn pfleget zu ſagen/ wann gleich noch ſo vielerhand gute Speiſen von Fleiſch/ Fiſch/ vnd andern dingen/ auff die Taffel geſetzet werden/ vnd das Saltz dabey mangelt/ ſo iſt an allen kein guter Biſſen zu genieſſen/ weiln ſolche nit allein ungeſchmack/ ſondern auch gantz vngeſund ſeyn; daß es wahr ſey/ mag ein jeder leicht verſtehen/ vnd demſelben Glauben geben; dann das Saltz in der Warheit das beſte Gewuͤrtz iſt/ vnd bleibet/ deme kein anders zu vergleichen oder vorzuziehen iſt.
Dieweiln ich dann vor 15. oder 16. Jahren viel herꝛliche vnd nuͤtzliche Inventiones entd cket/ vnd zum gemeinen Beſten in offenen Druck gegeben/ Als I. Mein Buch der Oefen im 5. Theil.
Darinnen 5. Sonderbahre kuͤnſtliche Diſtillir-Oefen beſchrieben/ durch welche man viel herrliche Medicamenten zu Abwendung der Kranckheiten ſehr leichtlich bereiten kan/ dergleichen nuͤtzliche vnd kuͤnſtliche inventiones noch von keinem beſchrieben worden.
Jtem/ Ein Buͤchlein in 3. Theil von Herkommen vnd Verbeſſerung der Mineralien, vnd Metallen, vnterm Nahmen: Opus Minerale.
Noch ein Tractaͤtlein von 3. Theilen de Vegetabilibus, vnterm Nahmen: Pharmacopœa Spagyrica, darinnen der rechte Grund gute kraͤfftige Medicamenta zu bereiten/ angezeiget/ vnd gelehret wird.
Jtem/ ein Tractaͤtlein von wunderbarlicher Natur vnd Eigenſchafft deß Salpeters/ darin bewieſen/ daß derſelbe der alten Weiſen ihr Solvens Univerſale, vnd daß er allen Menſchen/ hoch vnd niedriges Standes/ reichen vnd armen/ dienſtlich vnd nuͤtzlich ſeyn koͤnne/ vnterm Nahmen:
Miraculum Mundi, daruͤber eine Explication, vnd Continuation, auch gegen Gottloſe Neider vnd Spoͤtter eine Defenſion, darinnen die Wunderwercke GOttes/ vnd Geheimnuͤſſe der Natur/ dieſer jetzigen blinden Welt klar vor Augen gelegt.
Jtem/ ein Buch von guter nuͤtzlicher Haußhaltung traetierende in 4. Theil/ davon die 2. letzten noch nicht gedruckt/ aber/ ſo es GOtt geliebet/ mit eheſten auch ſollen herauß gegeben werden/ vnterm Nahmen/ deß Deutſchlandes Wolfahrt.
Jtem ein Tractaͤtlein: Troſt der Seefahrenden intituliret/ darin angewieſen/ wie man ſich auff langwirigen Reiſen/ nach Oſt-vnd Weſt-Jndien/ vor Hunger/ Durſt/ ꝛc. in ſolchen Kranckheiten/ oder Noͤten/ welchen die Seefahrende vnterworffen ſeyn/ ſchuͤtzen vnd bewahren koͤnne.
Jtem/ ein anders von Weinſtein/ Eſſig vnd Brandwein/ ſolche leichtlich zu zeugen.
Eins de Tinctura Auri.
Ein anders de Medicina Univerſali, ſive Auro Potabili Vero, vnd ſonſten noch andre Apologetiſche Schrifften/ darinnen nicht allein die Vntrew der Gottloſen Menſchen/ ſondern auch viel herrliche Wiſſenſchafften entdecket worden/ welche herrliche vnd vngemeine nuͤtzliche Schrifften/ ich zu Gottes Ehren/ vnd meines nechſten Nutz vnd Liebe/ als herrliche Speiſen/ Seel vnd Leib damit zu laben/ vorgeſetzet.
Ob nun wol gedachte Speiſen an ihnen ſelber geſaltzen/ geſund vnd wolſchmeckend/ auch ihr eigen Saltz von Natur bey ſich haben/ dennoch ſolche noch wohlgeſchmacker vnd geſunder zu machen/ ich dieſelben auch habe ſaltzen/ oder eine Suͤltze daruͤber auffſetzen wollen/ auff daß dieſelben mit deſto beſſerem Luſt vnd Geſchmack gepruͤfet vnd genuͤtzet werden moͤchten/ auch darumb/ damit ich der alten Gelehrten ihre Lehre nicht vberſchreitte/ welche befohlen/ daß man keine Speiſe ohne ſaltz auff den Tiſch ſetzen ſolte/ daher man noch bey guten Haußhaltung das Saltzfaß mit allererſt nemblich vor den Speiſen auff den Tiſch ſetzet/ auch nicht ehe wieder abnimmet/ biß daß zuvor alle andere Speiſen abgehoben/ damit anzuzeigen/ daß das Saltz ein nuͤtzlich vnd nothwendig Geſchoͤpff GOttes/ vnd rechtmaͤſſiger Weiſe das erſte vnd letzte auff der Taffel ſeyn ſolte.
Auff daß aber das edle Saltz den vnwiſſenden beſſer bekand werde/ als es vorhin geweſen/ ſo kan ich nicht uͤmbgehen/ nur kuͤrtzlich vnd obiter, ſo viel die Zeit dißmahl leiden wil/ deſſen uͤberauß groſſe vnd wunderbahre Krafft dem menſchlichen Geſchlecht zum beſten ein wenig vorzumahlen/ das uͤbrige kan man auß frommer vnd fleiſſiger Leute Schrifften ſuchen/ dißmahl aber der Liebhaber Goͤttlicher Wunderwercke mit dieſem vor lieb nehmen/ vnd nicht gering achten wolle/ ich freundlich bitte.
Deß Saltzes Vhrſprung nun/ welches deß gantzen Erdbodens Nahrung vnd Vnterhalt iſt/ vnd allein auß dem Univerſal Sammelkaſten/ oder Proviand-Hauß/ dem groſſen Meer herkommen thut/ betreffend/ ſo ſeyn vnterſchiedliche Opiniones daruͤber entſtanden.
Einige haben darfuͤr gehalten/ daß die Saltzbrunnen/ welche an vielen Orten der Welt/ auß der Erden quaͤllen/ vnd zu Saltz gekocht werden/ ihren Vhrſprung auß dem geſaltzen Meer nicht haͤtten/ ſondern daß das Saltz in der Erden abſonderlich/ an vielen Orten der Welt/ wie die Metallen, generirt wuͤrde/ dieſes zu ihrem Beweiß vorwendende/ daß offtermahls die Waſſer viel ſtaͤrcker geſaltzen herauß lieffen/ alß das Meer an ſich ſelber ſey/ da doch das Meerwaſſer/ wann es einen ſolchen weiten Gang durch das Erdreich nimbt/ ſein Saltz nothwendig verlieren/ im Erdreich ſitzen laſſen/ vnd ſuͤß herauß kommen muͤſte/ welches ſich zwar hoͤren laͤſt/ vnd ein Anſehen hat/ alß wann es nicht anders ſeyn koͤnte.
Wie dann auch meyſt alle ſuͤſſe Quaͤllen/ anfaͤnglich geſaltzen Meerwaſſer geweſen/ welches ſich durch die Gaͤnge der Erden getrungen/ das Saltz dem Erdreich zur Nahrung hinterlaſſen/ vnd dem Menſchlichen Geſchlecht zum Beſten/ ſuͤß herfuͤr gebrochen/ davon ſo mancher groſſer Fluß entſtanden/ vnd wieder zu dem algemeinen Sammelkaſten/ oder Speißmeiſter/ dem groſſen Meer gefloſſen/ vnd noch vnauffhoͤrlich ander Saltz zu holen/ vnd dem Erdreich zur immerwehrenden Nahrung zubringen/ wieder dahin flieſſen/ auff daß ja nimmer der Erden an Nahrung/ oder nutriment ermangele/ davon Mineralien, Stein/ Hecken/ Baͤume/ Laub vnd Graß dem Viehe zum Futter/ vnd Menſchlichen Geſchlechts Erhaltung/ vnd Fortpflantzung/ wachſen vnd herfuͤr kommen/ welches vnfehlbahr/ vnd kein verſtaͤndiger ſich dargegen legen wird.
Es wehre dann/ daß er die Circulationem Sanguinis in der kleinen Welt deß Menſchlichen Leibs negiren, (wie dann auch ihrer viel nichts davon wiſſen) vnd ſagen wolte/ das Blut in dieſem kleinen Finger/ in der groſſen Zehen/ in dem lincken Ohr/ oder andern Oertern/ kaͤhme nicht von deß Bluts allgemeinen Wurtzel der Leber/ ſondern wehre daſelbſten abſonderlich durch den Spiritum Vitalem generirt, welches abſurd iſt.
Dann bey den erfahrnen Medicis, die Circulatio ſanguinis im Menſchen gar nicht gezweifelt wird/ wie es dann auch in der Warheit alſo ſicher befunden worden.
Weilen dann nun die immerwehrende Circulatio ſanguinis in Microcoſmo, oder kleinen Welt/ warhafftig; warumb ſolte dann ſolche circulation in Microcoſmo, oder groſſen Welt nicht auch wahr ſeyn?
Gleichwie das Blut im Menſchen/ auß der Leber durch den gantzen Leib/ durch groß vnd kleinen Gaͤngen/ vnd Aderen zertheilt/ den Leib beym Leben erhalten/ ernehren/ vnd vermehren/ den beſten Safft darinnen laſſen/ der in Fleiſch/ Bein/ Haut/ vnd Haar verwandlet/ das ſuperfluum, oder vntuͤchtige Phlegma aber/ durch die Menge der Pororum herfuͤr tringen/ vnd wie geſagt/ den beſten Safft/ dem Leib zur Nahrung/ vnd Vermehrung/ zu ruck laſſen thut.
Alſo auch hat es eine Beſchaffenheit/ mit der groſſen Welt Nahrung/ oder Vnterhaltung/ nemblich daß fuͤr vnd fuͤr das Saltzwaſſer auß dem groſſen Meer/ durch viele groſſe vnd kleine Adern/ den gantzen Erdbodem durchgehen/ ſelbigen mit dem Saltz naͤhren/ vnd vnterhalten/ davon Metallen/ Stein/ Sand/ Letten/ Hecken/ vnd Baͤume wachſen/ zunehmen/ vnd ſichv ermehren/ das uͤbrige ſaltzloſe Waſſer aber/ als ein Superfluum wieder von ſich ſtoſſen/ in viel vnzaͤhlige kleine vnd groſſe Waſſerquellen/ gleichwie in der kleinen Weit der Schweiß/ als ein Superfluum deß Bluͤths durch vnzaͤhlige Poros außgetrieben wird.
Daß aber an vielen Orten der groſſen Welt/ geſaltzen Waſſer herauß lauffen/ vnd das Saltz nicht zuruck in der Erden geblieben/ hat vnterſchiedliche Vrſachen.
Erſtlich/ daß GOtt der Allmaͤchtige der alte Haußvatter/ durch ſeine Goͤttliche Verſehung oder Anordnung/ es alſo weißlich geſchaffen/ daß ſolche geſaltzene Waſſer/ dem Menſchlichen Geſchlecht zum beſten/ deren es gar nicht entbehren kan/ herfuͤr kommen muͤſſen.
Darumb durch das centraliſche Fewer/ an etlichen Orten der Erden/ das Meerwaſſer/ in ſeinen Gaͤngen vnd Kluͤfften außgetrucknet/ vnd in harte groſſe Stuͤcker/ den Steinen gleich coagulirt werden/ welches durch Muͤhe vnd Arbeit der Menſchen herauß gegraben/ mit Waſſer ſolvirt/ clarificirt/ vnd in Pfannen wieder zu einem klaren Saltz geſotten wird.
Wann aber andere Waſſer/ durch ſolches coagulirte Saltz/ ihren Lauff haben/ dieſelbe ſo viel von dem coagulirten Saltz zu ſich nehmen/ als ihnen muͤglich geweſen/ in ihrem Durchlauff zu ſolviren/ welche Saltzwaſſer hernach/ nach deme ſie Reich oder Arm von Saltz ſeyn/ auf mancherley Weiſe zu Saltz geſotten werden.
Daß aber zweytens der eine Saltzbrunnen reicher von Saltz iſt/ alß der ander/ verurſacht das zufaͤllige ſuͤſſe Waſſer/ nachdeme deſſen viel/ oder wenig/ in/ oder auſſer der Erden/ ſich zu den Saltzquaͤllen geſellet/ vnd das Saltzwaſſer ſchwaͤchet.
Dieſes wenige ſey zum Beweiß/ daß die Saltzbrunnen ihren Vrſprung auß dem Meer haben/ vnd nicht abſonderlich in etlichen Orten der Erden/ durch die Aſtra gewircket werden/ welches zwar auch woll muͤglich were/ aber viel muͤglicher/ daß die Aſtra, vnd ſonderlich die Sonne/ in das groſſe Meer ihre Strahlen ſencken/ Saltz darin generiren/ vnd hernach durch viel groſſe vnd kleine Gaͤnge/ durch den gantzen Erdbodem/ ſelbigen dadurch fruchtbar zu machen/ fuͤhren thut.
Es koͤnte auch wol dieſes ein Vrſache ſeyn/ daß der eine Saltzbrunnen reicher/ als der ander/ wann nemblich ſolche Saltzgaͤnge/ von einem oder anderm Ort deß Meers ihren Vhrſprung hetten/ weilen ein gar groſſer Vnterſcheid/ zwiſchen dem Meerwaſſer iſt.
Dann je naͤher das Meer gegen Norden/ je weniger Saltz darinnen/ alſo daß bißweilen kaum der zehende/ oder zwantzigſte Theil Saltz darinnen iſt.
Je naͤher aber gegen Suͤden/ vnd Oſten/ je mehr Saltz/ alſo/ daß in Jndien an vielen Orten das Meer ſo geſaltzen iſt/ daß es in groſſer Vngeſtuͤmmigkeit/ vnd ſtarcker Bewegung der Wellen groſſe Hauffen Schaum an dem Vfer wirfft/ vnd ſo bald die Sonne darauff ſcheinet/ ſolcher Schaum in ein lauter Saltz ſich coaguliret/ deſſen die Jnwohner ſich zum Fiſch vnd Fleiſch ſaltzen gebrauchen.
Es wird befunden/ daß an ſolchen Orten/ da die Sonne ſo maͤchtig in das Meer ſcheint/ 4. ℔ Meerwaſſer ein ℔ Saltz geben/ wie dann an ſolchen hitzigen Orten/ da das Saltz ſo maͤchtig/ das Erdreich auch deſto fruchtbahrer iſt/ vnd ohne cultur freywillig den Jnwohnern die herrlichſte Fruͤchten/ Sommer vnd Winter durch/ ohne auffhoͤren/ oder nachlaſſen/ herfuͤr bringt/ welches die Laͤnder gegen Norden nicht thun koͤnnen/ weilen daſelbſten weniger Sonn/ vnd Saltz iſt/ davon alle fruchtbarkeit her kombt/ vnd dahero auch conſequenter weniger Fruchtbarkeit ſeyn muß/ welches ja augenſcheinlicher Beweiß genug iſt.
Damit aber das Saltz (ſo vor den Vnerfahrnen geringſchaͤtzig) hinfuͤhro in beſſern Ehren gehalten werden moͤge.
So hab ich ſeinen rechten Nahmen/ der ihme gebuͤhret/ nicht laͤnger verhalten koͤnnen/ beſondern ſelbigen/ den groͤſten Schatz vnd Reichthumb der Welt/ nennen wollen.
Dem Titul nun gemeeß zu beweiſen/ daß kein groͤſſer Schatz/ als das von jederman kaͤndtliche gemeine/ vnd veraͤchtliche Saltz zu finden/ in welchem alles Leben/ vnd Wachsthumb/ auch Fortpflantzung/ vnd Erhaltung aller Geſchoͤpffen GOttes beſtehet/ ja daß es der Anfang/ vnd das Ende aller Dingen ſey.
Als werde ich/ ſo kurtz als im̃er muͤglich zu thun ſeyn wird/ die vnwiederlegliche Warheit/ der Geheimnuͤſſen Gottes/ vnd der Natur bekant machen.
Es iſt aber meine Bitte/ an den vnpartheyiſchen Leſer/ daß er doch an dem veraͤchtlichen Subjecto, dem gemeinen Saltze/ ſich ja nicht ſtoſſen oder aͤrgern wolle/ vnd etwa vermeynen/ daß ich ihme zn viel Ehr angethan/ vnd den groͤſten Schatz vnd Reichthumb der Welt genennet/ vnd zu ſey behauptet/ dann es gehoͤret ihm ſolcher Ehren-Titul mit Recht/ vnd noch ein groͤſſerer/ wann ihm ſolcher zu geben muͤglich waͤre.
Jch kan mir wol einbilden/ wann die Geld-vnd Gut-Geitzigen den Titul dieſes Buͤchleins ſehen/ ſie ihnen anders nicht einbilden werden/ alß in dieſem Tractat die Beſchreibung deß groſſen Univerſalis, oder ſonſten groſſer Schaͤtze vnd Reichthumb Entdeckunge zu finden/ vnd ihnen gar nicht werden traͤumen laſſen/ daß das verachte Saltz herfuͤr kommen/ ſondern auß Vnverſtand herauß fahren:
Jſt es nur vmb eine Hand voll Saltz zu thun?
Wer haͤtte gemeynet/ daß Glauber dem Saltze einen ſo herrlichen Titul geben duͤrffe?
Ey/ mein lieber/ gedulde dich doch nur ein wenig/ vnd ließ erſt/ was ich von dem Saltze ſchreibe/ vnd betrachte es wohl/ ſo wirſtu finden/ daß ich die pur lautere Warheit geſchrieben/ iſts deinem groben Kopffe nicht begreifflich/ vnd haſts auß den Buͤchern nicht gelernet/ oder verſtanden/ ſo muſtu gedencken/ daß ſolche nicht alles gewuſt/ vnd GOtt der Allmaͤchtige andern Nachkoͤmlingen auch etwas vorbehalten/ das er den Hoffaͤrtigen verborgen gehabt.
Lieſe vnd durchlieſe aber die ware alte Philoſophos, ſo wirſtu befinden/ daß ſie allzumahl viel vom Saltze gehalten/ aber deſſen Arcana, vmb der vndanckbaren Welt halber/ willens oder bedachtſam/ verſchwiegen haben/ nun aber in dieſer letzten Zeit offenbahret wird/ welches du billich/ alß eine vnvergleichliche Gabe Gottes/ danckbarlich auff vnd annehmen ſolteſt.
Spitze nun deine Ohren/ vnd thue deine Augen auff/ vnd mercke/ was ich dir guts vom Saltze ſagen werde/ probiere oder pruͤfe ſolches/ ob es mit GOtt/ der Natur vnd Warheit uͤber ein komme/ thuſtu dieſes/ ſo zweifle ich nicht/ es werde dir ein groſſes Liecht auffgehen/ vnd du gleichſam ein Neugeborner Menſch werden/ wiltu aber auß Hoffart oder Hochmuth ſolches/ das du nicht verſteheſt/ oder verſtehen noch lernen wilſt/ verachten/ ſo biſtu ein Narr/ vnd bleibeſt ein Narr/ wann dir ſchon Ariſtoteles, alle Profeſſores vnd Doctores, auff den langen Ohren ſaͤſſen/ vnd du mit ſolchen/ (wie der Eſel ſeinen Sack) deine Thorheit vnd Hoffart zu bemaͤnteln herumb truͤgeſt.
Es iſt beſſer viel wiſſen vnd wenig von ſich halten/ alß nichts wiſſen/ vnd doch alſo hoffaͤrtig ſeyn.
Jch habe niemals einen wiſſenden Hoffaͤrtigen geſehen/ deren aber gar viel/ welche auß Neid/ Mißgunſt/ vnd vnmenſchlicher Boßheit die Frommen Erfahrnen nicht leiden koͤnnen/ ſondern ihnen hinterwarts ſpotten/ vnd vbels nachreden/ welches ja recht teuffeliſch gethan iſt/ das GOtt zu ſeiner Zeit auch nicht wird vngeſtrafft laſſen.
Das mercke.
Folgt nun alſo.
1. Von Natur deß Saltzes.
AVff daß ich aber kuͤrtzlich beweiſe/ vnd wahr mache/ daß viel guts/ ja nechſt vnſerer Seelen Seeligkeit die hoͤchſte Geſundheit/ das hoͤchſte Gut/ Schatz/ vnd Reichthumb der Welt/ vnd was ſonſt noͤtig ſeyn moͤchte/ voͤllig im Saltze zu finden/ ſo hoͤre erſtlich/ was Chriſtus vnſer Seeligmacher/ die Warheit/ das Liecht vnd Leben ſelber vom Saltz geſagt/ bey dem H. Evangeliſten Luc. 14. v. 34. Marc. 9. v. 50.
Das Saltz iſt gut.
Luc. 18. v. 19. ſagt er: Niemand iſt gut/ alß Gott allein/ vnd nennet ſeine Juͤnger/ das Saltz der Erden/ vnd ſetzet noch darzu/ wann kein Saltz in der Erden iſt/ ſo iſt ſie dum/ vnd bringet keine Fruͤchte/ auch der Miſt nicht.
Alß wolt er ſagen:
Das Saltz iſt das edelſte Ding auff Erden/ vnd doch ſo geringſchaͤtzig von den vnweiſen/ deme ſolt ihr gleich ſeyn/ vnd GOttes willen verrichten/ die Suͤnder zu GOtt bringen/ alß Mediatores, ohne welche es ſonſt nicht ſein kan.
Jch bin ewer Haupt/ Meiſter/ vnd Vorgaͤnger/ trettet in meine Fußſtapffen/ vnd folget mir nach/ ich bin der Weg zum ewigen Leben/ ꝛc.
Hinter dieſen Worten ſteckt ſehr viel/ wird aber von den Menſchen/ nur oben hin gehoͤret oder geleſen/ vnd deme darhinden verborgene Geheimnuͤſſe gar nicht nachgedacht.
Man ſoll vnd muß wiſſen/ daß Chriſtus kein Wort vergeblich geredet/ vnd hinter jedwedern Spruch/ den Er auß ſeinem Heiligen Munde hat gehen laſſen/ groſſe Geimnuͤſſe verborgen ſeyn/ welches der tauſende nicht begreiffen/ glauben vnd verſtehen kan/ was macht es aber/ alß die Suͤnde/ Hoffart/ Weltliche Ehre/ vnd Eitelkeit/ davon die Hertzen voll ſeyn/ vnd nichts Geiſtliches wollen eingehen laſſen?
Dann wann ein Geſchirr voll ſtinckenden gifftigen Waſſers were/ vnd man einen koͤſtlichen Wein/ oder liebliche Mediein darein ſchuͤtten wolte/ ſo wuͤrde der ſtinckende Gifft der heilſamen Medicin darumb nicht weichen/ ſondern der Edle Safft vergeblich uͤber das volle Geſchirr hinlauffen; Alſo auch iſt es mit der jetzigen boͤſen Welt beſchaffen/ dann der mehrer Theil Menſchen Sinn/ Hertz/ vnd gedancken alſo mit den Jrrdiſchen vergaͤnglichen Dingen erfuͤllet/ daß gar nichts Goͤttliches hinein kommen kan; das machet der leidige Satan/ welcher der Menſchen Hertzen alſo mit Vnkraut beſaͤet/ daß kein guter Weitzen darauff zu wachſen Platz finden kan.
Man ſehe ſich nur umb betrachte ſich vnd deß Menſchen thun/ ſo wird ſichs alſo befinden; wohl dem aber/ welcher bey Zeiten vmbkehret.
Laſt vns nun wieder zum Saltz kommen/ vnd hoͤren/ was andere davon gehalten.
Der Philoſophorum ihre Schrifften weitlaͤufftig anzuziehen/ iſt gar nicht noͤtig/ ein jeder kan dieſelbe leſen/ wird darin befinden/ daß ſie daſſelbe/ nechſt GOtt/ ſampt der Sonnen/ oder dem Fewer/ fuͤr das Edelſte Geſchoͤpffe GOttes gehalten/ vnd gleichſam Goͤttliche Ehre erzeiget haben.
Die Heiden haben keine Opffer thun koͤnnen/ ohne Fewer vnd Saltz/ leſet das Alte vnd Newe Teſtament Goͤttlicher Schrifft/ ſo werdet ihrs finden/ daß GOtt ſelbſt befohlen/ das Saltz in acht zu nehmen/ wie bey dem Heiligen Evangeliſten Marco zuſehen:
Daß alle Menſchen mit Fewr/ vnd alle Opffer mit Saltz ſollen gewuͤrtzet ſeyn/ vnd die Lampe/ oder Liecht auffdem Altar nimmer außleſchen ſolle.
Die Alte Chriſtliche Kirche hat dieſes alſo gehalten/ daß ſie kein Kind getaufft/ als bey einer brennenden Kertzen/ vnd der Prieſter bey der Tauffe dem Kinde ein wenig Saltz in den Mund gegeben/ mit dieſen Worten: Accipe Sal Sapientiæ: Nim hin das Saltz der Weißheit/ lerne GOtt begreiffen vnd verſtehen/ vnd werde kein Welt-Thier/ darinne kein Verſtand iſt wie dann ſolche Ceremonien heutigs Tages an etlichen Orten noch gehalten werden.
Die Griechiſche Kirche tauffet mit Waſſer vnd Fewr/ anzuzeigen/ daß der Heiligen Geiſt dem Fewr zu vergleichen/ die kalte Hertzen zu erwaͤrmen/ lebend vnd munter zu machen/ ſich zu GOtt zu bekehren/ wie dann GOtt ſich ſelber ein verzehrend Fewr nennet vnd allezeit den Heiligen in Fewers-Geſtalt erſchienen/ auch der Heilige Geiſt vber die Juͤnger Chriſti in Geſtalt fewriger Zungen kommen.
Die Abyſſiner ſind Chriſten vnter dem Maͤchtigen Kaͤyſer in Africâ Prieſter Johan genand/ tauffen mit Waſſer vnd Fewer/ brennen dem Menſchen Zeichen an die ſtirne in der Tauffe/ was ſoll ich ſagen?
Bey Heyden/ Juͤden/ Tuͤrcken/ auch allen verſtaͤndigen Chriſten wird das Fewer vnd Saltz in hohem Werthe gehalten/ der Vnweiſe aber weiß nicht mehr davon/ als eine Kuhe/ Schwein oder ander Welt-Thier/ das ohn Verſtand dahin lebet.
Vnd ſind beyde Geſchoͤpffe Gottes/ als Fewer vnd Saltz im Grunde der Natur einerley.
Dann Fewer hat das Saltz gewircket/ das Saltz wird wieder zu Fewr/ vnd das Fewr zu Saltz/ alſo/ daß immer eines ſich in das ander verwandeln laͤſt/ wann mans verſtehet.
Darumb Hermes als ein Vatter aller Philoſophen wol geſagt/ alles was droben/ ſolches auch herunden zufinden/ wie in ſeiner Schmaragdiniſchen Taffel zu ſehen/ daroben die Sonne/ oder Fewer/ vnden das Saltz/ welches als eine verbrennende Sonne oder Fewr auch leichtlich brennend zu machen iſt/ davon an vielen Orten meiner Schrifften zu ſehen/ vnd auch alle erleuchtete Philoſphi einmuͤtig bekennen/ daß im Fewr vnd Saltz das groͤſſeſte Secretum verborgen.
Daher das Wort/ Alchymia, eine Saltzſchmeltzung von Fewr vnd Saltz entſtanden.
Das Fewr vnd Saltz penetriren alle Dinge; das Fewr iſt ein Symbolum GOttes/ weiln GOtt ſich allezeit in Fewers Geſtalt ſehen laſſen: das Saltz/ weiln es alles erhaͤlt vor Verderben/ ein Symbolum æternitatis.
Chriſtus wird das Liecht der Welt/ ſeine Juͤnger das Saltz der Erden genennet.
Wañ ichs Macht haͤtte/ wolte ich auß fuͤhrlich darthun/ vnd beweiſen; Gleich wie Chriſtus/ vnd ſe ne Juͤnger als das Saltz der Erden durch Außbreitung deß H. Evangelii, das Medium geweſt/ dadurch GOtt mit dem ſuͤndlichen verlohrnen Menſchen wieder verſoͤhnet werden muͤſſen; Eben alſo mit dem groſſen Univerſal-Werck der alten Weiſen zuvergleichen; dann der verlohrne/ vnd von GOtt verſtoßne ſuͤndliche Menſch/ nicht wieder mit Gott zuverſoͤhnen war/ biß daß GOtt ſein Wort durch ſeinen H. Geiſt in eines Menſchen/ nemblich der H. Jungfraw Mariæ Leib ſandte/ daſelbſt Fleiſch zuwerden/ oder Menſchliche Natur an ſich zunehmen/ wie der H. Evangeliſt Johannes im Anfang ſeines Evangelii redet:
Das Wort iſt Fleiſch worden/ vnd hat vnter vns gewohnet/ ꝛc.
Die Gottheit hat ſich erniedrigen/ menſchliche Natur annehmen/ leyden/ ſterben vnd wieder aufferſtehen muͤſſen/ ehe daß der gefallene vnd von GOtt verſtoſſene Menſch wieder mit GOtt zuverſoͤhnen war/ dann ein Menſch konte dem andern nicht helffen/ ſondern es muſte von einem geſchehen/ der mehr als ein Menſch waͤr/ Goͤttlicher vnd Menſchlicher Natur theilhafftig/ auff daß er fuͤr den Menſchen leiden vnd genug thun/ denſelben wieder bey GOtt verſoͤhnen/ vnd zu Gnaden bringen koͤnte.
Moͤchte mancher ſagen: warumb hat das GOtt gethan/ haͤtte er doch wohl dem Satan verbieten koͤnnen/ daß er nicht in die Schlang gefahren/ vnd durch dieſelbe den Menſchen verfuͤhren/ vnd zum Fall bringen laſſen/ ſo haͤtte das Wort GOttes nicht Fleiſch werden/ leyden vnd ſterben duͤrffen?
O nein/ GOtt wolte es alſo nicht haben/ ſondern den Menſchen gutes vnd boͤſes vorlegen/ auff daß ſeine Allmacht dadurch erwieſen wuͤrde.
Warumb muſte eben der Sathan in die Schlange fahren/ vnd durch ſolches Mittel den Menſchen zu Fall bringen?
Darumb/ auff daß GOtt ein Vorbilde der Wiederverſoͤhnung durch Chriſtum vns vorſtellen wolte.
Warumb richtete Moyſes den Kindern Jſrael in der Wuͤſten eine ehrne Schlange auff/ vnd befahl dieſelbe anzuſchawen/ wann ſie von den Schlangen gebiſſen worden?
Nemblich darumb/ damit alle/ die die ehrne Schlang anſchaweten/ von ihrer Kranckheit geſund werden moͤchten/ welches alles ein Typus der Creutzigung Chriſti geweſen/ der als ein Fluch fuͤr vns ans Creutz gehencket/ vnd nun alle/ die ihn hertzlich anruffen/ von deß Teuffels Biß/ der da iſt die helliſche Schlange/ geneſen werden moͤgen.
Eben alſo eine wunderbahrliche/ ja Goͤttlichem Weſen gleiche Beſchaffenheit hat es mit der Alten Weiſen Medicin, wanns mir nicht von groben vnverſtaͤndigen Leuten uͤbel außgeleget werden ſolte/ wolte ich das eine mit dem andern wol gruͤndlich zu vergleichen wiſſen.
Auff daß man aber etwas Geſchmack davon habe/ kan ich nicht vnterlaſſen/ nur ein wenig da von zuberuͤhren.
Gleich wie GOtt der Allmaͤchtige von Ewigkeit her vnveraͤnderlich iſt vnd bleibet/ vnd durch ſeinen Goͤttlichen Wollgefallen nach Erſchaffung der Welt auß der Erden einen Menſchen formirt/ denſelben ſeinen Goͤttlichen Athem eingeblaſen/ daß der todte Erden-Klump lebendig worden/ auß deſſen Leibe eine Rippe genommen/ vnd dem Menſchen einen Gehuͤlffen davon bereitet/ ſelbige in einen ſchoͤnen Garten geſetzet/ vnd alles erlaubt zu eſſen/ auſſerhalb die Frucht eines einigen Baums der Erkaͤndnuͤs guten vnd boͤſen/ der Sathan aber auß Neid gegen das Menſchliche Geſchlechte ſolches nicht leiden koͤnnen/ ſondern in eineliſtige Schlange gefahren/ darauß Evam vberredet/ vnd Eva den Adam/ daß ſie das Gebott GOttes vbertretten/ vnd dadurch die ewige Verdamnuͤß auff ſich geladen hetten/ auch ewig darin verbleiben muͤſſen/ wann ſich GOtt nicht ihrer erbarmet/ vnd durch ſeinen Heiligen Geiſt die Heilige Jungfraw Mariam ſchwaͤngern/ ſeyn Wort Fleiſch werden/ vnd menſchliche Natur an ſich nemen laſſen/ welcher nach ſeiner Menſchlichen Natur leiden/ ſterben/ begraben werden/ vnd am dritten Tage von den Todten wieder aufferſtehen muͤſſen/ vnd alſo die auf ſich genommene Suͤnde Adams vnd Evæ durch ſein vnſchuld vollkoͤmmlich gebuͤſſet/ vnd das Menſchliche Geſchlecht wiederumb mit GOtt verſoͤhnet hette; Eben alſo hat es eine Gleichnuͤß mit der Univerſal Medicin der Philophen.
Jene Verſoͤhnung oder Gnugthuung Chriſti fuͤr das verlohrne Menſchliche Geſchlecht iſt Goͤttlich/ dieſe aber Elementiſch/ vnd ſo vergleichlich/ daß auch jeder Heyde/ Tuͤrck/ oder ander Vnglaubiger/ wann ihme dieſes Philoſophiſche Werck bekand/ er alſo bald ohn einigen weitern Zweifel die Chr ſtliche Religion/ die warhaffteſte zu ſeyn/ glauben/ vnd bekennen muͤſte; Halte auch dafuͤr/ daß die Heydniſche Sibyllen/ vnd vnterſchiedliche Philoſophi, (welche ſo klar von GOtt vnd ſeinem Sohn geſchrieben) ſolches nicht thun koͤnnen/ wann ihnen nicht das groſſe Philoſophiſche Werck wehre bekand geweſen.
Es ſey deme/ wie ihm wolle/ ſie haben ihr Liecht gleich aus Eingebung deß Heiligen Geiſtes/ oder aber auß dem Liecht der Natur/ als dem Willen GOttes geſchoͤpffet/ ſo haben ſie gleichwol gewuſt/ (wie ihre Schrifften bezeugen) daß die Gottheit drey Einig/ GOtt Vatter/ Sohn/ vnd Heiliger Geiſt ſeyn muͤſſe/ ob ſie ſchon alles ſo klar nicht außgefuͤhret/ davon allhier auch meine Gelegenheit nicht iſt zu diſputiren, ſondern habe allein dieſes ſagen wollen/ wann ein Vnchriſt/ als Juͤde/ Heyde/ oder Tuͤrcke einen rechten Grund der Philoſophiæ beſitzen wuͤrde/ daß er alßdann kein Vnchriſt laͤnger ſeyn oder bleiben koͤnte/ ſondern wann ihme Chriſtus geprediget oder bekand gemacht/ er auß Zwang vnd Vberzeugung ſeines Gewiſſens nothwendig ſeine falſche Meinung von GOtt verlaſſen/ vnd Chriſtum erkennen vnd bekennen muͤſte.
Dieſes iſt gewiß vnd vnfehlbar.
Dann wann man Moyſen vnd die Propheten/ wie auch im N. T. Chriſtum vnd ſeine Apoſtel lieſet/ vnd gegen das natuͤrliche Philoſophiſche Werck haͤlt/ alles ſo klar iſt/ daß man ſich nit gnugſam druͤber verwundern kan/ welche groſſe Geheimnuͤſſe GOtt in das Liecht der Natur geleget/ vnd alſo allen Menſchen in der gantzen Welt ſich dadurch hat wollen bekand machen.
Wer Moyſen vnd die Propheten/ Chriſtum vnd ſeine Apoſtel recht verſtehet/ der darff keiner weitern ſpeculation oder Kopffbrechens/ uͤber das Philoſophiſche Werck/ ſondern findet alles darin deutlich vnd klar beſchrieben/ vnd ſonderlich bey Moyſi/ im I. Buch Geneſ. Vnd bey den Apoſteln leſe vnd betrachte man den Anfang deß Evangelii S. Johannis, da er ſaget: im Anfang war das Wort/ vnd das Wort war bey GOtt/ vnd GOtt war das Wort/ durch welch es alles gemacht iſt/ vnd ohne welches nichts gemacht iſt/ ꝛc.
Ob wol nun Moyſes/ die Propheten vnd Apoſtel nur von Goͤttlichen Dingen geſprochen/ vnd gelehret/ vnd ſich umb die Philoſophia, oder Liecht der Natur gar nicht bekuͤmmert/ in deme ſie mit einem viel beſſern Liechte/ nemblich dem Heiligen Geiſt/ begabet geweſen/ welches tauſendmahl mehr iſt/ als das Liecht der Natur/ ſo kommen dennoch alle ihre Schrifften mit dem Liecht der Natur gantz vnd gar uͤberein/ gleich als wann ſie aus Profeſſion erfahrne Philoſophi vnd Beſitzer der Univerſal Medicin geweſen.
Warumb nun GOtt der Allmaͤchtige ſolches alſo geſchehen laſſen/ gebuͤret vns nicht zu diſputiren/ die H. Schrifft weiſt vns zur Seligkeit/ das Liecht der Natur/ aber zu einer Univerſal Medicin, GOtt vnd Natur dadurch zu erkennen.
Es iſt zu verwundern/ wann man die Propheten lieſet/ wie ſie ſo viel ſchoͤne Dinge ſchreiben/ gleich als wann ſie Philoſophi vnd Naturkuͤndig geweſen/ glaube auch/ daß ihnen die gantze Natur klar vor Augen gelegen/ weil dem H. Geiſte/ den ſie gehabt/ nichts verborgen ſeyn koͤnnẽ.
Es wollẽ einige dafuͤr haltẽ/ daß der Evang. Joh. die Philoſophiam Hermetis verſtanden/ davon noch ein alter Hymnus ſinget/ welcher dem Johanni von den alten Patribus zu Ehren gemachet/ darinn dieſe Worte: Qui ex Virgis fecit aurum, gemmas ex lapidibus, welches ich in ſeinem Werth ſeyn laſſe/ vnd hier nur anzeigen wollen/ daß die Goͤttliche vnd auch irdiſche Geheimnuͤſſe/ nicht allein den Propheten/ ſondern auch den Heiligen Apoſteln bekant geweſen.
Ob wohln ich nun ein ſolch groß Philoſophiſches Werck niemahln angefangen zu machen/ ſo iſt es mir doch auß den Prophetiſchen vnd Apoſtoliſchen Heiligen Schrifften/ vnd Liecht der Natur ſo bekand/ daß ich das Goͤttliche mit dem groſſen Werck klar vor Augen ſtellen koͤnnen/ iſt mir aber nicht zugelaſſen/ will auch nicht hoffen/ daß mir jemand dieſes wenige/ was ich allhie ſchreibe/ fuͤr uͤbel außlegen werde/ dann ich ſolches bloß vnd alleine GOtt zu Ehren/ vnd meinem Nechſten ein Liecht dadurch anzuzuͤnden/ gethan habe.
Man darffweiters bey keinem alten oder newen Philoſopho ſuchen/ man leſe vnd betrachte nur Moyſis vnd der Propheten/ wie auch Chriſti/ vnd ſeiner Heil.
Apoſtel Goͤttliche Schrifften/ wann einem die Natur nur ein wenig bekand/ ſo wird man vnfehlbar den Lapidem Philoſophorum darinnen klar beſchrieben finden.
Ein mehrers ſage ich nicht/ die vnfehlbare Warheit iſt darinnen.
Dieſes ſol man annehmen vnd verſtehen Gleichnuͤs Weiſe/ nemblich das Goͤttliche/ Goͤttlich/ vnd das Elementiſche/ Natuͤrliche/ Elementiſch vnd natuͤrliche/ ſeyn vnd bleiben laſſen/ vnd keines mit dem andern vermiſchen/ welche auch gar keine Gemeinſchafft mit einander haben.
Es wolle ihm aber niemand ſo frembd fuͤrkommen laſſen/ daß der Heilige Johannes aus Staͤblein oder Ruthen ☉/ vnd aus Steinen Edelgeſteine ſolte gemacht haben/ welches zwar eine groſſe Kunſt iſt/ wie es aber zuthun muͤglich/ kan ich nicht vmbgehn/ den Vnerfahrnen bekandt zu machen.
Erſtlich iſts dem S. Johanni wol muͤglich geweſen/ weil er mit dem Geiſte GOttes reichlich begabet/ vnd mit dem Saltz der Weißheit geſaltzen geweſen/ vbernatuͤrlicher Weiſe ſolches zu thun: Natuͤrlicher Weiſe aber iſts ihm auch nicht ſchwer gefallen/ dann ſolte demſelben/ der mit dem H. Geiſt erfuͤllet/ das Liecht der Natur ſeyn verdeckt geweſen?
Gewiß nein.
Auff welcherley Weiſe er nun gleich ſolches gethan/ iſt vns nicht noͤtig zu wiſſen/ dieweil aber wenig dieſes begreiffen vnd glauben werden/ daß der Heilige Johannes dieſes durch natuͤrliche Mittel verrichtet/ ſondern der Natur vnd Kunſt nicht ſo viel zu trawen/ vnd ſagen/ es ſey vnmuͤglich ein Holtz in ☉ zu verwandeln/ auß gemeinen Steinen Edelgeſteine zu machen/ koͤnte man noch glauben/ aber jenes nicht/ dann Holtz keine Gemeinſchafft mit Metallen haͤtte/ vnd gar auß einem andern Reich waͤre/ vnd was dergleichen ſie mehr vorbringen moͤchten/ welche Einwuͤrffe bey Vnerfahrnen zwar wol platz finden koͤnten/ den waaren Philoſophis aber iſts kein Wunder/ vielweniger ein zweiffel.
Dann ein Philoſophus weiß gar wol/ daß das Vegetabiliſche mit dem Mineraliſchen Reiche groſſe Gemeinſchafft habe/ vnd auch in der Warheit auß einerley ſubjectis herkommen/ als auß Waſſer/ Saltz vnd Fewer/ wie ſolches klar bey deroſelben Anatomirung befunden.
Obs ſchon nicht ein jeder begreiffen kan/ folget doch darumb nicht/ daß es nicht wahr ſey.
Jch muß bekennen/ daß derer wenig ſeyn/ die die Natur verſtehen/ vnd doch ſchier ein jeder/ der nur ein pahr Jahr in die Schule gangen/ vnd Lateiniſch reden kan/ er verſtehe die Natur oder nicht/ fuͤr einen Philoſophum gehalten ſeyn/ vnd darneben die im Liecht der Natur recht erleuchtete Philoſophos verkleinern/ ſich allen halben herfuͤr thun will/ darumb iſts kein Wunder/ daß der Natur Secreta verborgen bleiben/ vnd von ſolchen Vnerfahrnen/ alles/ was ihnen frembd fuͤrkompt/ fuͤr Fabeln vnd Vffſchnitte außgeruffen wird.
Wer kans aber aͤndern?
Man muß der boͤſen Welt ihren Lauff laſſen.
Daß ich aber beweiſe/ vnd wahr mache/ wie der Kunſt muͤglich ſey/ auß Holtz Goldt zumachen/ ſo wil ich anzeigen/ wie es geſchehen koͤnnen.
Erſtlich vnd vor allen Dingen ſoll man dieſes wiſſen/ daß alles Holtz oder Kraut von einem Sulphuriſchen Saltze ſein Herkommen hat/ davon auch alle Metallen ihren Vrſprung haben/ vnd in ihrem innerſten auch ein ander ſehr gleich ſind/ alſo/ daß auß einem Mineral, ein Vegetabile, vnd auß einem Vegetabile ein Mineral gar leichte werden kan/ wie ſolches an andern Orten meiner Schrifften erwieſen.
Nach euſſerlichem Anſehen iſts freylich ein groſſer Vnterſcheid zwiſchen einen Kraut oder Holtz/ vnd Metall/ wann aber beyde wieder zu ruͤcke ad primam Materiam gebracht/ dieſelbe einander gantz gleich ſind/ wie bey meiner Continuatione Miraculi Mundi zu ſehen.
Wann dann die prima Materia Vegetabilium zu einem Metalliſchen Saamen gethan wird/ ſo nehrt vnd vermehret ſich der Metalliſche Saamen auß dem Vegetabili.
Hergegen/ wann ein Metall ad primam Materiam gebracht/ vnd Vegetabiliſche Saamen darein geſaͤet worden/ ſo verwandelt ſich das Metall/ vnd wird zu einem Vegetabile, davon ich genugſam Experientz vnd Warheit habe.
Wann dieſe beyde einander nicht ſo nahe verwand weren/ wie ſolte ſich dann eins in ander ſo leicht verwandeln laſſen?
Zwiſchen beyden iſt allein der Saam der Vnterſcheid/ ihre prima materia aber einander gantz gleich/ wie zu ſehen/ an dieſem/ wann man vncoroſiviſch Sulphuriſch Saltz vnter einen magern Sand miſchet/ vnd mit Waſſer anfeuchtet/ etlicher Kraͤuter Saamen darein ſaͤet/ ziehet nicht ein jeder Saame ſeine Nahrung darauß/ nach Art vnd Geſchlecht deß Saamens von vielerley Farben/ Geſchmack/ Geruch/ Kraͤffte vnd Tugenden/ vnd doch auß einem einigen Saltz/ darin weder Farben/ Geſchmack/ Geruch/ oder Tugenden der Kraͤuter/ ſo darauß gewachſen/ zu ſehen/ ſondern allein durch den Saamen offenbahr worden.
Noch klaͤrer zu geben/ ſo muͤſte man dieſes wiſſen/ daß der Vegetabilien principia ſeyn/ Waſſer/ Saltz vnd Sulphur/ auß welchem die Metallen auch herkommen/ vnd gar nicht auß dem lauffenden ☿ Vivo, wie ihrer viel meinen/ ſondern ſolcher ☿ beſonder Metall iſt/ vnd eben auß ſolchen tribus principiis gebohren/ alß andere Metallen vnd Vegetabilien, nemblich auch aus Waſſer/ Saltz/ vnd Schwebel/ welche bey Anatomirung derſelben gefunden werden.
Hieruͤber werden die vnerfahrne ihre Koͤpffe zuſammen ſtoſſen/ vnd einen Rath beſchlieſſen/ wie ſie dieſe meine Meinung wiederlegen moͤchten/ dann ſolchs wenig glauben werden.
Solchen Vnglauben aber macht nichts anders/ alß daß ſie niemaln etwas in naturlichen Dingen verſucht/ auch ihnen das Liecht der Natur niemal geleuchtet.
Jch ſage aber dieſes/ welches ich zuvor auch geſaget/ daß auß einem Metall ein Vegetabile vnd ein Vegetabile zu einem Metall werden kan/ wird auch kein einiges Vegetabile gefunden/ darauß nicht ein natuͤrlicher gelber Sulphur (dem Mineraliſchen in allen gleich) ſolte koͤnnen gezogen werden/ welcher Sulphur/ wann er mit einen fixen metalliſchen Sulphur vereineget/ durch den Metalliſchen angenomen vnd mit zu einem Metall gezeitiget wird/ doch ohne Mediis nicht/ wie offt in meinen Schrifften angezeiget:
Das Medium aber iſt das Saltz.
Wer nun einen vnzeitigen verbrennlichen Mineraliſchen/ oder Vegetabiliſchen Sulphur mit einem Zeitigen Metall zuvereinigen weiß/ ſo nehret vnd vermehret ſich der fixe Sulphur deß Goldes oder Silbers/ auß dem vnfixen Vegetabiliſchen oder mineraliſchen Sulphur, vnd verwandelt denſelben in ſeine Art vnd Eigenſchafft/ nach dem das fermentum roth oder weiß geweſen iſt/ gleich wie eines Krauts Saamen auch thut.
Kan alſo auß einein Sulphuriſchen Saltze ☉ oder ☽ werden/ wie man ſelber haben will/ es will aber ſeine Zeit haben/ dann es geſchiehet ſolche Verwandlung allgemach durch die bequeme Waͤrme/ wie ſolches bey Fortpflantzung der Vegetabilien vnd mineralien auch geſchicht.
Da ſihet nun ein jeder/ daß ſolche Verwandlung natuͤrlich/ dann ich dergleichen Proben mehr als einmahl gethan/ vnd noch thun kan; derwegen wolle ſich dieſes niemand ſo frembd fuͤrkommen laſſen.
Ob aber der S. Johannes ſolches natuͤrlicher Weiſe durch Kunſt/ oder uͤber natuͤrlich durch die Krafft GOttes gethan/ wird allhie nicht diſputirt/ ſondern erwieſen/ daß es natuͤrlicher Weiſe auch geſchehen koͤnne.
Dann wann ein Holtz/ Stuͤck Brod/ Stuͤck Bein/ oder welches Kraut man wil/ mit ſeinem behoͤrlichen Saltze rechtmaͤſſig eingeſetzt/ vnd ad primam Materiam gebracht wird/ ſo verwandelt das Saltz das Meel/ Brodt/ oder Holtz auch zu einem/ aber Sulphuriſchen Saltze/ darauß man hernach Vegetabilien vnd Mineralien kan wachſend machen.
Vnd wann man ſolchem Saltze ein wenig gepuͤlverte weiſſe Kißlingſteine zuſetzet/ vnd mit ſtarckem Fewer zuſammen ſchmeltzet/ ſo wird erſt ein roter durchſichtiger Stein; wann mans laͤnger ſtehen leſt/ gruͤn/ endlich aber kohlſchwartz/ vnd ſo hart/ daß man ſolche/ wie andere Edelgeſteine/ ſchneiden/ vnd poliren kan.
Da ſiehet der Kunſtbegierige/ daß durch einen Weg zu einer Zeit; auß Holtz ☉/ vnd auß den weiſſen Kiſſelſteinen/ ſchoͤne durchſichtige Steine/ von vnterſchiedlichen Farben werden koͤnnen.
Auff daß aber dem Liebhaber Goͤttlicher vnd natuͤrlicher Wunderwercke/ die Augen beſſer geoͤffnet werden/ muß ich klaͤrer anzeigen/ was durch die Primam Materiam allhie zu verſtehen.
Dieſe Primam materiam betreffende/ davon hie Meldung geſchicht/ daß auß derſelben ſo wohl Metalla als Vegetabilia wachſen koͤnnen/ ſo kan dieſelbe am allerleichteſten durchs Fewer/ vnd Huͤlffe eines vncorroſiviſchen Saltzes/ ſo wol auß den Metallen als Vegetabilien vnd Animalien bereitet werden/ vnd ſolches geſchwinde/ alſo das innerhalb dreyer Stunden ein Stuͤck Brod/ Fleiſch/ oder Metall zu einem Sulphuri ſchẽ Saltz kan verwandelt werdẽ/ ſolches geſchihet zwar auch durch der Viehe/ oder Menſchen Maͤgen/ aber nur auß den Vegetabilien vnd Animalien/ daß dieſelbe inerhalb 24. Stunden/ wann ſie genoſſen vnd verzehret/ wieder zu einem Sulphuriſchen Saltze werden/ darauß ſie anfangs kommen ſeyn; vber die Metallen aber/ weilen ſolche all zu compact vnd fix ſeyn/ hat deß Menſchen oder Viehs Magen keine Macht/ ſolche ad prim. Mat. zu reduciren/ wann dieſelbe aber zuvor radicaliter auffgeſchloſſen/ vnd alßdann eingegeben wuͤrden/ dann eines geſunden Menſchen Magen auch muͤglich waͤre/ ſolch Metall den Vegetabilien vnd Animalien gleich/ ad prim. Mat. zubringen/ was iſts aber noͤtig/ daß mans durch der Menſchen Maͤgen thue? weil es leichter durch die Kunſt vnd Fewꝛ geſchehen kan/ durch ſehr lange Zeit kans auch durch eine feuchte Putrefaction ohne Fewꝛ geſchehen/ aber nur bey den Vegetabilien vnd Animalien/ bey den hartẽ Metallẽ ſchwerlicher/ wie dann durchs Menſchen Magen auch nicht ein jedes Vegetabile oder Minenerale ad prim. Mat. zubringen/ denn deß Menſchen Magen nur dieſe Vegetabilien oder Animalien ad prim. Mat. reduciret/ welche zuvor albereit bequaͤm gemacht worden/ daß ſie von dem Magen an genommen/ vnd verdawet werden koͤnnen.
Entweder ſie werden zuvor gekocht/ geſotten/ gebraten/ oder ſonſt zugerichtet/ vnd ſeynd vber das nur ein Theil derſelben alſo zuzurichten/ dann bey vielen vnter denſelben keine Vorbereitung hilffet/ ſondern ſind der Menſchlichen Natur gantz entgegen/ vnd wuͤrden ins Menſchen Leibe als ein Gifft wann ſie hinein kaͤmen/ wircken.
Alſo koͤnnen die Mineralien vnd Metallen ins Menſchen Magẽ nicht ad prim. Mat. reduciret werden/ weil ſie Menſchlicher Natur zugegẽ ſind/ vnd der Magen ſolche nicht leidẽ/ ſondern als ein Gifft nicht ohne groſſe Gefahr deß Menſchen wieder von ſich ſtoſſen wuͤrde/ auß genommen das ☉/ welches daß einige Metall iſt/ das ſich ins Menſchen Magen (wanns zuvor bereitet iſt) wieder ad prim. Mat. reduciren laͤſt/ aber auch nicht noͤtig/ weil ſolches leichter durch Kunſt geſchehen kan.
Deme aber dieſe kuͤnſtliche Reduction vnbekandt/ der muͤſte ſich mit der natuͤrlichen behelffen/ welche aber ſehr geſcheuhet/ nicht allein wegen deß Geſtancks/ ſondern auch wegen laͤngerer Zeit/ die darzu erfordert wird.
Darumb billich die Kunſt der Natur vorzuziehen.
Es haben aber ſonſt etliche von den alten Philoſophis viel von den Stercoribus gehalten/ vnd nicht vnbillich/ dann groſſe Kraͤffte darin verborgen ſeyn/ dieweil man aber andere bequemere Medicamenta haben kan/ laͤſt man die Stercora billich liegen/ iſt aber denen nicht verbotten/ welche kein andere Medicin zugebrauchen haben koͤnnen/ wie dann das Bauernvolck/ ſo von Staͤtten vnd Apothecken weit abgelegen/ gemeiniglich die Stercora fuͤr ihre Medicin gebrauchen/ in allen Kranckheiten/ die ſie vberfallen moͤchten.
Den kleinen Maͤuſekoth brauchen ſie den Kindern zur Purgation, den Pferd-vnd Gaͤnſekoth fuͤr die gelbe Sucht/ in Waſſer/ Bier/ oder Wein auffgekocht/ durch ein Tuͤchlein gedruckt/ davon ein Trunck get han/ vnd wol drauff geſchwitzet.
Dẽ Schweinskoth fuͤr die feuͤrige Eriſipelam, fuͤr brandt võ Fewr oder Waſſer geſchehen: den Schaff-oder Kuͤhmiſt/ fuͤr alle Geſchwulſt/ den Hundeskoth/ wie dann ſonderlich den weiſſen/ fuͤr Anginam, oder andere Maͤngel deß Halſes/ den Menſchenkoth brauchẽ ſie einander vnwiſſend einzugeben fuͤr alle in-vnd euſſerliche Leibes Schmertzen/ davon ich einmal eine wunderbahre Cur geſehen/ alſo/ daß eine augenblickliche Huͤlffe auff eine langwirige Kranckheit erfolget/ daruͤber man ſich billich hoͤchlich zuverwundern/ wann man die Vrſach ſolcher ſchnellen Curæ keine wiſſenſchafft traͤgt.
So mã aber deß Koths Eigenſchafft vnd Natur verſtehet/ ſo iſt es leichtlich zuglaͤuben/ daß groſſe dinge dadurch außzurichten.
Vnd ſolches darũb/ weiln eines Menſchen Koth anders nichts iſt als Brod vnd Fleiſch/ welches ad prim. Mat. wieder gebracht/ vnd von allen Banden frey iſt/ ſeine Kraͤffte zuerzeigen/ dann auß eines Menſchen koth ein natuͤrlicher ſchwebel zubringen/ der da brent/ wie ein Mineraliſcher/ darauß das ſchießpulver/ mit Huͤlff der Kolen vnd Salpeter bereitet wird/ vnd auch ein ſolch Saltz/ deß Paracelſi ſali enixo nicht viel vngleich; Dieſe beyde nun ſind ins Menſchen Koth/ ſolten ſie dann nicht etwas guts wircken koͤnnen?
Man lege einen ſilbern Pfenning eine Zeitlang in Menſchenkoth/ waſche hernach ſolchen wieder davon/ ſo wird er gelbe ſeyn/ als wann er in ein Lixivium geſteckt/ da gemeiner Mineraliſcher Sulphur innen zerlaſſen/ iſt auch ſolche gelbe/ die ſich an das Silber henget/ anders nichts/ als ein Vegetabil. oder Animaliſcher Sulphur, nachdẽ der Menſch ſpeiſe genoſſen.
Dieſes ſage ich/ iſt die Vrſache/ daß die Stercora der Menſchen/ vnd Viehe groſſe dinge thun in Medicina, welches ſonſt dem Brod vnd Fleiſch zu thun vnmuͤglich geweſen/ ehe dieſelben in der Thiere Leiber wider ad prim. Mat. reduciret worden.
Jch will aber hiemit gar nicht verſtanden haben/ daß man die Stercora zur Medicin gebrauchen ſolte/ ſondern nur anzeigen wollen/ auß was Vrſachen dieſelben ſo kraͤfftig/ deß Menſchen Kranckheiten zuwiederſtehen/ damit zu beweiſen/ daß die Vegetabilien/ Animalien/ oder Mineralien ihre Kraͤfften am beſten erzeigen/ wann ſie ad prim. Mat. reduciret ſeyn/ iſt aber nicht noͤtig/ daß ſolchs durch der Thiere Leiber geſchehe/ ſondern viel beſſer durchs Fewer verrichtet werden kan.
Wann es nun geſchehen/ ſo haben beyde/ ſo wol jenes/ ſo durch der Thiere Maͤgen/ als dieſes/ ſo durchs Fewer geſchehen/ bey nahe gleiche Wirckung/ nur daß dieſes/ ſo durchs Fewer geſchicht/ reiner/ vnd nicht ſo vbel riechet/ wie das von den Thieren/ verguͤlden aber beyde das Silber/ nach Sulphuriſcher Art. Darauß zu ſehen/ daß auch im Brod vnd Fleiſch/ ein Geiſtlich fluͤchtig/ vnzeitig ☉ verborgen ſey.
Behaupte alſo hiemit/ daß in allen dingen der Welt/ die auß Saltz gebohren/ vnd durch die Sonne gezeitiget/ nothwendig ein fluͤchtig Geiſtlich ☉ verborgen ſey/ doch in dem einen Subjecto reicher/ als in den andern zufinden/ wird aber gar nicht geſpuͤret/ biß ſolche Subjecta zuvor durch Kunſt ad prim. Mat. gebracht worden/ weil dann den Bawern eine ſo kuͤnſtliche Reduction vnbekand iſt/ ſo gebrauchen ſie billich ihre eygene oder anderer Thiere Koth zu ihrer Cur, welches ihnen auch niemand verargen kan:
Dann die Stercora viel groͤſſere Tugenden/ oder kraͤffte erzeigen/ als die jenige ſubjecta, davon ſie geworden ſind.
Brodt/ Fleiſch/ Wein/ vnd dergleichen Nutrimentaliſche ſubjecta ſind keine Medicamenta, ſondern allein Nutrimenta, wann aber der Thieriſche Leib ſeinen theil Nutriments davon genommen/ der Reſt alßdann ſeinen Gang hat/ vnd Medicinaliſche Kraͤffte erlanget/ wanndieſer kotige Diſcurs nicht zu lang fallen wollte/ koͤnte ich wunder Dinge von den Stercoribus ſchreiben; dann auch die Metallen auff wunderbahre Weiſe durch Huͤlff der Thiere/ wann ſie ſolche albereit bequaͤmb gemacht/ noch einmahl vmbkehren/ vnd ad primam Materiam bringen/ iſt aber nicht noͤtig ſolchen weg zugehen/ weil durch Kunſt/ ohne Huͤlffe der Thiere/ ſolchs beſſer geſchehen kan.
Der jenige aber/ ſo dieſe kuͤnſtliche Vmbkehrung nicht verſtehet/ der behelffe ſich mit dem Koth der Thiere/ biß daß er ein beſſers erfahre daß in dem Koth der Thiere groſſe medicinaliſche Tugenden verborgen/ hat Paracelſus einmahl in præſentia vieler groſſen Herren/ etlichen vnerfahren Medicis zu verſtehen geben welche es aber nicht angenommen/ ſondern zornig daruͤber weg gangen ſeyn/ gleichſam alß wann Paracelſus ihnen dardurch Spot haͤtte anthun wollen/ weilen er ihnen an ſtatt eines groſſen Medielnaliſchen Secrets/ (welch es ſie von ihme begehret) einen Menſchen-Koth vorſetzen laſſen/ ohne Zweiffel hat er ihnen damit zuverſtehen geben wollen/ daß in Menſchen Koth groſſe Secreta verborgen/ welches ſie nicht begreiffen koͤnten.
Paracellus aber wuſte hergegen wohl/ was guts dahinder ſtack/ vnd haͤtte es ihnen/ wann ſie nicht weg gangen/ ohne Zweiffel geoffenbahret/ wie er dann auch an einem Ort ſeiner Schrifften außdruͤcklich ſaget; ſo jemand ſeinen eigen Koth nicht kennet/ der weiß nichts/ iſt ein blinder Eſel/ vnd iſt ihme Himmel vnd Erde verborgen/ darauß gnug abzunehmen/ daß Paracelſus viel damit hat außzurichten gewuſt.
Sage aber dieſes/ daß mein.
Verwandlung oder Vmbkehrung ad primam Materiam den Stercoribus deß Menſchen/ vnd Viehes/ weit vorgehe/ weil ſie kraͤfftiger vnd lieblicher/ auch nicht in eines Koths/ ſondern Sulphuriſchen Saltzes Geſtalt erſcheinet/ vnd von jederman bey allen Kranckheiten fuͤglich zu gebrauchen iſt/ deſſen Tugenden nicht auff eine gewiſſe Kranckheit ſpecificiret ſeyn/ ſondern Univerſaliter auff alle Kranckheiten gehen/ vnd zwar nicht allein auff alle Kranckheiten der Menſchen/ ſondern auch bey allen Kranckheiten der Vegetabilien, vnd Mineralien kraͤfftig wircken/ davon an andern Orten meiner Schrifften ein mehrers zu ſehen.
Was ich allhie de Stercoribus angezogen/ iſt nicht geſchehen/ als wann ich ſolche zur Medicin zugebrauchen einfuͤhren wolte/ ſondern darumb/ auff daß man ſehe/ was fuͤr ein groſſer Vnterſcheid ſey/ zwiſchen einem Kraut/ wie es auß der Erden gewachſen/ vnd deme/ welches zuvor durch den Animaliſchen Leib verdawet vnd ſeiner verborgenen Kraͤffte entbunden vnd loß gemacht iſt/ welches allhie bey den Stercoribus der Thiere bewieſen/ darumb ein gewiſſenhaffter Medicus die Stercora abſchaffen/ vnd auff ſpagyriſche Weiſe ſeine Kraͤuter ad primam Materiam, id eſt, ſal ſulphureum, rêduciren, ſo wuͤrde man ein mehrers darmit in Mediciña außrichten/ alß itzund mit den krafftloſen Huͤlſen vnd Sprewern geſchicht.
Dieſes wenige de prima materia rerum, & Natura Stercorum, welche einander nicht ſehr vngleich/ zuvermelden ich nicht vmbgehen koͤnnen.
Laſt vns nun wider zu dem Hauptwerck gehen/ vnd ſehen/ wie ſchoͤn das natuͤrliche Liecht auß dem Goͤttlichen herfuͤhr leuchtet/ vnd ſcheinet.
Gleich wie nun GOtt den erſten Menſchen Adam auß Erden formiret/ ihme eine lebendige Seele eingeblaſen/ vnd ins Paradiſe geſetzet/ der Satan aber ſolchen von GOtt abgefuͤhret/ vnd ins ewige Verdamnuͤß gebracht/ vnd zwar durch ein Jnſtrument oder Mittel/ nemblich durch die Jrdiſche Schlange; Alſo hat der von GOtt abgefallene vnd vom Satan betrogene Menſch/ auch wieder durch ein Goͤttliche Schlange vnd Mittler/ nemblich Jeſum Chriſtum, wieder mit GOtt muͤſſen verſoͤhnet werden/ vnd anders gar nicht/ GOtt hats alſo zulaſſen wollen/ ſonſten haͤtte er dem Satan wol ein Gebiß einlegen koͤnnen/ daß ihme den Menſchen zu verfuͤhren vnmuͤglich geweſen were/ oder aber den Satan auß ſeinem Goͤttlichen Throne nicht verſtoſſen vnd abgeſondert/ auff daß er keine Feindſchafft gegen GOtt/ vnd den Menſchen zu tragen Vrſache gehabt.
Gegen dieſes Geheimnuͤß vergleichet ſich das Elementiſche Secretum Philoſophicum; Dann wann die Elementiſche Sonne bey der Goͤttlichen Scheidung/ da ſie ſich auß dem truͤben Chaos hinauff geſchwungen/ vnd den vnreinen terreſtriſchen verderblichẽ Sulphur nicht von ſich geſtoſſen/ vnd in den Abgrund der Erden verſencket/ haͤtten itzt die Sonnen-Stralen/ wann ſie herunter in die Erde wircken/ ke ne Hindernuͤß/ die Vollkommenheit vnd reine Beſtaͤndigkeit ſeinen.
Kindern zu geben/ ſondern wuͤrden alle ☉/ vnd kein ♂/ ♃/ ♄/ ☿/ oder andere vnreine Metallen gebohren/ welches allein durch den abgeſonderten ſtinckenden Sulphur ſuperfluum in der Erden/ wann er ſich zuſchlegt/ vervrſachet wird.
Wann dann ſolchen inficirten Metallen wieder geholffen werden ſoll/ daß ſie dem ☉ als ware Kinder Solis gleich werden ſollen/ ſo muß die Sonne ihren eigenen Sohn das ☉ erniedrigen/ wieder irdiſche oder ſaltzige Natur aunthmen laſſen/ auff daß es ein Mittel werde/ die vnvollkommene Metallen radicaliter mit den vollkommenſten zu vereinigen/ vnd alſo zur Vollkommenheit zu bringen.
Dann das Saltz iſt das einige Mittel/ das ☉ mit dem gemeinen Schwebel zu vereinigen/ vnd eine Tinctur darauß zu machen/ die vnvollkommene Metallen dadurch in die Vollkommenheit zu verwandeln/ davon alle Philoſophi außfuͤhrlich geſchrieben/ welches aber von wenigen verſtanden.
Wie dann mein juͤngſt heraußgeben ☉ Potabilc klaͤrlich von dieſer Sach handelt/ vnd ein groſſes Geheimnuͤß darhinder ſtecket/ wann es ſchon wenige verſtehen oder glauben.
Dann weilen es den ☿ durch auß gradirt vnd tingirt, ſo kan es ja kein gemeine ſolutio ☉ ſeyn/ dann kein einiges Waſſer oder liquor, wann es gleich von gutem Corporaliſchem ☉ bereitet were/ einen ☿ beſtaͤndig tingiren kan.
Das kan wohl geſchehen/ daß ſich das ☉ auß der Solution an den ☿/ oder der ☿ an das ☉ hencken/ vnd auß beyden ein weiſſes Amalgama werden kan/ daß aber ſolches Amalgama gelb vnd hart/ vnd der ☿ auch mit zu ☉ werden ſolte/ iſt vnmuͤglich.
Wann es gleich 100. Jahr in einer guͤldiſchen ſolution ſtaͤtig kochen ſolte/ dann deß ☿ ſeine weiſſe ſich durch gemein ☉ gantz nicht bedecken oder faͤrben laͤſt/ ſondern ſol vnd muß allein durch einen tingirenden Sulphur/ welcher zugleich coaguliret vnd figiret/ geſchehen/ davon ein mehrers in dem Appendice uͤber meine Continuation Miraculi Mundi, zu ſehen.
Man betrachte dieſe wenige Wort nur wohl/ ſo wird man das groͤſte Geheimnuͤß/ nemblich/ das gantze Philoſophiſche Werck klar darinnen finden/ wofern das Liecht der Natur nur ein wenig ſcheinet.
Nicht aber hat das Liecht der Natur ſolche Krafft/ dem Menſchen ſolche groſſe Geheimnuͤß zu offenbahren/ ſondern GOtt muß ihme zuvoren ſeine Augen oͤffnen/ daß er das Liecht der Natur darmit ſehen koͤnne; dann ohne GOtt iſt kein Liecht/ vnd ohne Liecht kein Leben/ Veꝛſtand vnd Weißheit; die Finſternuͤß iſt der Tod/ der Tod das ewige Verderben.
Das Saltz ſagt von ſich ſelber alſo:
Jch bin das Fewer vnd das Leben/ vnd kein verbrennlicher Sulphur kombt oder wird zu Gold/ als durch mich.
Das Saltz iſt das einige Mittel zwiſchen den verbrennlichen verderblichen Sulphur oder vnvollkommenen Metallen/ vnd dem Gold.
Das Saltz muß zuvoren den ſchaͤdlichen Sulphur oder Satan/ der in dem magern Tod verborgen iſt/ in der Hoͤlle uͤberwinden/ ehe daß er mit einem gloriſicirten Leibe wiederumb aufferſtehen vnd ſich auf ſeinen koͤniglichen Thron ſetzen/ vnd die krancke Metallen hernach zu ☉ machen kan.
Auff daß ich aber den Liebhaber Goͤttlicher vnd natuͤrlicher Geheimnuͤß nicht zu lang auffhalte/ ſo will ich den Proceß nach Philoſophiſcher Weiſe kurtz/ klar vnd warhafftig beſchreiben/ wie ichs mit meiner Hand vielmahl gethan/ aber noch kein mahl/ wegen vieler Hindernuͤſſen zur vollkomnen perfection bringen koͤnnen.
℞.
Das allgemeine geringe Saltz der Erden/ ſetze ihme einen irdiſchen Sulphur nach rechtem Gewichte zu/ mache aber/ daß die Sonne zuvor in das Saltz ſeine radios geworffen/ dieſe beyde laß in der Hoͤlle zuſammen ſtreiten/ vnd ſo lange fechten/ bißdaß das Saltz den Tod vnd Teuffel uͤberwunden/ den Sieg erhalten vnd mit einem glorificirten Leibe (ſeine krancke Bruͤder darmit geſund zumachen oder in ☉ zuverwandeln) wiederum aufferſtehe.
Dieſes iſt der gantze Proceß/ vnd nichts außgelaſſen/ ohn allein das Gewichte/ vnd deß Todes/ vnd Satans Nahme; Deß Saltzes Nahme iſt vorlaͤngſten von mir namhafft gemacht/ vnd mangelt itzund nur den Tod vnd Satan auch mit Nahmen zunennen/ welches ich zu GOttes Ehre vnd Liebe gegen den Nechſten auch nicht verhalten foll.
Der Tod vnd Teuffel aller Metallen iſt ein verbrennlicher Sulphur, der in allen dingen wohnet/ ſo wol in den Vegetabilien vnd Animalien als Mineralien, ſetze ſolche beyde/ nemblich das Saltz vnd Sulphur comburens zuſammen ein/ laß ſie ſtreiten/ biß daß das Leben/ das iſt das Saltz/ den Tod/ das iſt Sulphur comburens uͤberwunden vnd verſchlungen/ vnd auß beyden ein gloriſieirter Leib/ einen ſchoͤnen Rubin/ oder durchſichtigem roten Carbunculo gleich/ damit man die Kranckheiten der Menſchen vnd Metallen vertreiben kan/ worden iſt.
Jn dieſem Proceß (welcher mit wenig Worten geben iſt) ſtecket ein uͤberauß groſſes Geheimnuͤß/ das vnter tauſenden nicht einer glauben wird/ darumb ſich mancher an den vnachtſamen ingredientien ſtoſſen oder aͤrgern wird.
Es iſt aber nichts dran gelegen/ man muß die Narren/ Narren ſeyn laſſen/ welche das gute ſuchen/ da es nicht iſt/ vnd ſolches doch fuͤr Augen haben/ vnd nicht kennen/ noch kennen wollen.
Jch weiß/ wann ich auff Sophiſtiſche Weiſe einen langwierigen Proceß mit vielen zierlichen Worten beſchrieben haͤtte/ die blinde Welt wuͤrde ſolches ehe angenommen haben/ als ein ſolchen kurtzen warhafftigen vnd ſchlechten Weg; Daher ſaget Sendivogius, vnd alle ware Philoſophi gar wol; Wann man einẽ den rechten Proceß von Wort zu Wort ſagte/ er wuͤrde nicht daran glaͤuben/ weil es ein ſolch geringe ding iſt.
Mancher wuͤrde ſagen/ was ſolte doch gutes im Saltze/ als einem ſo gemeinen vnachtſamen dinge/ ſtecken? der Sulphur wird ja auch nicht zu ☉ werden?
Darumb koͤnnen ſie nicht der Warheit glauben.
Auff daß ich aber beweiſe/ daß viel im Saltze vnd Schwebel verborgen/ ſo muß ich ſolche ſpecies ein wenig beſſer bekand machen:
Das Saltz iſt erſtlich ein Symbolum Æternitatis, weils weder im Fewer/ Lufft/ Waſſer/ noch Erden alteriret oder geringert wird/ ſondern alles vor Verderben eine lange Zeit bewahret/ welchs ja offenbahr gnug iſt/ vnd die blinde Welt doch ſolches nicht ſehen kan/ hilfft allen andern/ vnd hat doch von niemand Huͤlffe noͤtig.
Der verbrennliche Sulphur iſt ein Symbolum Mortis, ja der rechte ſchwartze Hoͤllen-Teuffel/ welcher durch kein Element zu uͤberwinden/ als allein durchs Saltz.
Dann wann der noch gebundene Sulphur viel Jahr in ſeinem Gefaͤngnuͤß wolbewahret/ Fewersgluth leiden ſolte/ wuͤrde er doch im geringſten nicht davon alterirt noch etwas am Gewicht verlichren/ wann nur die Thuͤr nicht geoͤffnet/ daß er außweichen kan.
Deß gleichen wann er 100. Jahr an der Lufft oder im Waſſer laͤge/ dannoch nicht verfaulen wuͤrde/ allein das Saltz thut ſolches/ uͤberwindet/ vnd machet einen Carbunculum darauß/ vnd wird billich ein Carbunculus genennet/ weil er durchſichtig roth iſt/ vnd leuchtet als eine brennende Kohlen/ das hoͤchſte vnd edelſte Geſtein/ welches bey wenige gefunden wird.
Die ihn haben/ laſſen ihn nicht ſehen/ legen ihn auch nicht auff den Kramerladen zu verkauffen/ gleich wie die Diamanten/ Saphiren vnd andere Steine/ er wird auch nicht in rauchen Gebuͤrgen gefunden/ wie andre Edelgeſteme ſondern muß durchs Gebet zu GOtt geſuchet/ vnd durch fleiſſige Hand bereitet werden.
Was ſol ich mehr ſagen?
Es iſt allbereit der Sachen mehr als zu viel geſchehn/ vor den Gottloſen aber wirds wohl verborgen bleiben.
Auff daß aber niemand zu zweiffeln/ daß das vnachtſame Saltz vnd Schwebel/ ſo edle Geſchoͤpff GOttes ſeyn/ ſo wil ich beweiſen/ daß das Saltz der Anfang vnd Ende aller Dinge ſey.
Das Saltz iſt bey der Schoͤpffung GOttes das erſte Fiat geweſen/ vnd auß dem Fiat ſind hernach die Elementa entſtanden/ darumb das Saltz von den Philoſophis ein Centrum Concentratum Elementorum genennet wird/ vnd wie es das allererſte geweſen/ alſo wirds auch das allerletzte ſeyn vnd bleiben; Auß dem Saltz ſind alle dinge herkommen/ vnd muͤſſen auch nach dem Tode wieder in daſſelbe verwandelt werden.
Jm Saltz vnd Fewr/ iſt verborgen der Schatz ſo thewr.
Das Saltz iſt das Fewr/ vnd das Fewr das Saltz/ vnd fuͤhren den dritten/ als Geiſt/ verborgen in ſich/ haben 3. Nahmen/ vnd doch einen Leib/ vnd Weſen.
Da der Allmaͤchtige GOtt das Fiat geſprochen/ vnd das Saltz erſchaffen/ ſo theilete er darnach ſolch Chaos in 4. Theile/ vnd gab dem einem dieſe/ dem andern jene gewiſſe Stelle/ vnd Nahmen/ vnd fing alſobald ein jeders Element an/ in das ander zu wircken vnd zu generiren, dann das reineſte vnd ſubtileſte Theil hat ſich hinauff in das oͤbere Firmamament erhoben/ davon die Sonne/ Mond/ vnd Sterne worden/ das ſchwereſte hergegen/ ſich als Feces von den reinern zuſammen in ein Erdklumpen gezogen/ vnd das waſſerige vnd luͤfftige darauff herumb begeben.
Wann nun das obere fewrige Theil/ als die Aſtra, herunter ins Waſſer/ oder Meer wircken/ ihre Kraͤffte oder Samen ſencken/ ſo wird das Waſſer geſchwaͤngert/ vnd das Saltz ſtaͤtig fuͤr vnd fuͤr generiret.
Auffdaß aber dieſe continnirliche Generation deß Saltzes durch Krafft deß Fewers im Meer-waſſer nicht allein arbeitete/ vnd die andern Elementa muͤſſ geſtuͤnden/ ſo hat GOtt ihnen auch ihr Ampt zugeſtellet/ nemblich/ die Lufft muß den Samen von den Aſtris empfangen/ vnd herunter in das Waſſer fuͤhren/ ſelbe damit zu ſchwaͤngern/ das Waſſer muß den empfangenen Samen durch die Gaͤnge vnd Kluͤffte der Erden fuͤhren/ auff daß er durch den gantzen Erdboden ſo wohl inwendig die vielerhand Arten der Mineralien vnd Metallen, alß außwendig/ ſo mancherley Kraͤuter/ Baͤume vnd Hecken herfuͤr bringe vnd generire, davon ſich die Animalia nehren/ wachſen/ vnd multipliciren, wie die taͤgliche Erfahrung bezeuget; Dann wann das Meer kein Saltz ins Erdreich faͤete/ vnd ſolchs dadurch fruchtbar machte/ wovon wuͤrden inwendig ſo viel herrliche Mineraliſche Gewaͤchſe herkommen/ wovon wuͤrden die groſſe Baͤume/ ſo vielerhand Kraut vnd Graß/ wachſen vnd zunehmen?
Dann ſo viel der Erden durch innere Mineraliſche vnd aͤuſſere Vegetabiliſche Gewaͤchſe ſtaͤtig entzogen/ ſo viel gibet das Meer oder geſaltzene Waſſer auch ſtaͤtig wieder dargegen/ alſo daß das Erdreich nimmer mangel hat wieder zu geben/ denen/ die es noͤtig haben moͤchten; dann wann der Erdbodem keine ſtaͤtige/ oder immerwaͤrende Nahrung auß dem Meer empfinge/ ſo wuͤrde es nicht immerdar Nahrung oder Wachſtumb von ſich geben koͤnnen/ dann da man immer von nimmet/ vnd nimmer wieder darleget/ da wird der Kaſten bald leer/ vnd kan endlich nichts mehr geben.
Dieweil aber GOttes weißliche Vorſorge haben wollen/ daß der Erdboden ſtels gute Fruͤchte herfuͤr braͤchte/ das Menſchliche Geſchlechte dadurch zu erhalten/ ſo hat ers auch alſo nothwendig ſchaffen muͤſſen/ daß dem Erdreich immer wieder eine newe Nahrung anß dem Meer zugeſand wuͤrde die Aſtra hoͤren auch nicht auff/ das Waſſer fuͤr vnd fuͤr zu animiren/ auff daß immer das eine Element dem andern zu Huͤlffe komme/ vnd der Natur Lauff nicht benommen werde:
Dann wann nur ein einig Element ſtille ſtuͤnde/ vnd den Befehl GOttes nicht volbraͤchte/ ſo koͤnten die andern nichts außrichten/ ſondern muͤſten alsbald ſterben vnd vergehen.
Wann die Aſtra kein Saltz ins Meer generirten/ vnd das Waſſer das Saltz nicht durch den gantzen Erdboden fuͤhrete/ wovon ſolte etwas wachſen/ oder leben koͤnnen?
Die Erde wuͤrde weder Mineralien noch Vegetabilien koͤnnen herfuͤr bringen/ wann dieſe dann nicht weren/ wovon ſolten ſich die Animalien vnterhalten/ ernehren/ vnd vermehren?
Der gantze Erdboden ſelber wuͤrde endlich verdorren/ vnd abſterben muͤſſen/ der doch durch Huͤlffe deß Saltzwaſſers ſtets vnd vnablaͤſſig waͤchſet/ vnd davon vnterhalten wird; Es iſt kein Stein/ der nicht ſein Saltz bey ſich fuͤhrt/ darauß zu ſehen/ daß das Saltz auch ſeine Nahrung vnd Anfang ſey.
Wie dann ſolches Gebirge/ das von der allgemeinen Mutter deß Meers reichlich geſaͤuget oder ernehret wird/ gleichſam waͤchſt vnd zunimbt.
Nirgends kan mans aber beſſer gewahr werden/ alß an denen Orten/ da das Gebirge ſehr fruchtbar iſt/ vnd Metallen generiret, wann man dann ſolche haben will/ man durch die Felſen hinein zu ihnen/ da ſie gebohren ſind/ graben muß/ ſolche Loͤcher/ die ohngeſehr ſo weit vnd hoch gemacht werden/ daß man gemaͤchlich auß vnd einfahren/ vnd das Metall dadurch herauß bringen kan/ wann aber am ſelben Orte alles Metall herauß gegraben/ oder ſich die Adern oder Gaͤnge der Metallen durch Zwerchwende abgeſchnitten vnd verlieren/ oder daß man wegen deß vielen Waſſers nicht weiter fortgraben kan/ vnd den Berg verlaſſen muß/ ſo hoͤret doch der Berg nicht auff zu wachſen/ ſo wohl der Stein ſelbſt/ als das Metall darinnen/ alſo/ daß ſolche Loͤcher/ da man zuvorn auffrichtig eingehen koͤnnen/ mit langer Zeit ſo klein werden/ vnd zuwachſen/ daß man ſich buͤcken oder gar niederlegen muͤſte/ wann man hinein kriechen wolte.
Vnd dieſes von ſolchen Steinen oder Felſen zu verſtehen/ da viel Saltz innen iſt/ vnd Metallen generiret werden/ da aber wenig Saltz hinkompt/ da wachſen weder Steine noch andre Dinge darinnen/ vnd wo kein Waſſer hinkomt/ da kan auch das Saltz nicht hinkommen/ muß alſo das Waſſer deß Saltzes Fuͤhrer ſeyn/ durch den gantzen Erdboden/ ſolchen dadurch beym Leben zu erhalten/ gleich wie die Lufft den Aſtraliſchen Saamen herunter in das Waſſer fuͤhret.
Was ich allhie ſchreibe/ wie gering vnd ſchlecht es auch vor gebracht wird/ das iſt doch die vnfehlbare Warheit/ vnd wirds niemand warhafftiger geben koͤnnen.
Man koͤnte es zwar wohl weitlaͤufftiger vnd außfuͤhrlicher geben/ wozu aber ſolche Muͤh vnd Weitlaͤufftigkeit/ wann mans in der Enge haben kan?
Auff daß ich aber noch klaͤrer beweiſe/ daß das Saltz das Leben der gantzen Welt ſey/ vnd alles davon herkomme/ ſo ziehe ich zum Beweiß allhie an den allgemeinen Spruch aller Philoſophen, die einhellig ſagen/ Daß ein jedes Ding/ wanns wieder zuruͤcke ad prim. Mat. gebracht wird/ Saltz ſey/ daher ſchließlich/ daß es auch anfaͤnglich vom Saltz muͤſſe gekom̃en ſeyn/ welchs ein vnuͤberwindlich Fundament iſt.
Moͤchte mancher ſagen; Wie erfahre ich dieſes/ oder wie koͤnnen alle Dinge wieder ad prim. Mat. gebracht werden? ſelbige Arbeit muß man bey erfahrnen Philoſophis vnd Chymicis zu lernen ſuchen/ alhier mein Vornehmen nicht iſt/ von ſolchen Dingen zu tractiren: alſo aber auff dieſe Weiſe kan ein jeder Bawr ſolchs gewahr werden/ wann er in Acht nimbt/ wann ein Kraut/ ein Holtz/ ein Menſch/ oder Thier abſtirbt vnd verfault/ daß ſolchs Holtz/ Kraut/ oder Graß endlich wieder zu einem Sulphuriſchen Saltz wird/ welches in dem Miſt oder verfaultem Kraut oder Graß (ihnen zwar vnwiſſend) verborgen/ dadurch ſie das magere vngeſaltzene Land fett machen/ oder tuͤngen.
Dann ſo lange ein Kraut/ Holtz/ oder Thier noch lebet/ ſo laͤſt es ſein Saltz nicht von ſich/ ſondern nur das Superfluum gehen/ wanns aber todt/ vnd der Geiſt davon gewichen/ vnd das Band zerbrochen iſt/ ſo koͤnnen die andern Theile nicht lang beſtehen/ ſondern gehet ein jedes wieder dahin/ wovon es kommen iſt; der Regen ziehet das Saltz heraus/ vnd fuͤhrt ſolches durch gantze Stroͤme wieder hinunter in das groſſe Meer/ als ſeine Mutter/ davon es auch herkommen iſt/ der Geiſt wird von den Aſtris wieder auffgezogen/ die Erdigkeit bleibet auff Erden liegen/ davon ſie im wachſen auch herkommen.
Dann die Erdfruͤchten dieſes Univerſal-Nutriment von der allgemeinen Mutter/ dem Meer/ nicht erblich/ ſondern nur als ein Lehn zu ihrem Alimento empfangen ſo lang ſie leben/ zugeniſſen/ ſo bald aber dieſelbe abſterben/ auch der Lehnherꝛ ſein Gut wieder zu ſich nimbt/ vnd anderen giebt.
Wiltu es aber auff eine andere Weiſe verſuchen/ ſo lege das Kraut oder Holtz/ Stein oder Thier/ nur ins Fewr/ vnd laß es verbrennen/ ſo geher der Geiſt in die Lufft/ das Saltz in die Aſchen/ welches gleicher Weiſe durchs Waſſer außzuziehen/ vnd von der todten Erden zu ſcheiden iſt.
Jſt alſo das Saltz der Anfang vnd End aller Dinge/ welches wol ſolte in Acht genommen werden; Dann groſſe Geheimnuͤß dahinden verborgen.
Wer von dieſen dingen nichts weiß/ der iſt kein Philoſophus, ſondern nur ein hoffaͤrtiger ſtoltzer Eſel/ der nichts beſſers weiß oder kan/ als nur die Warheit laͤſtern vnd verachten/ ſeine Thorheit damit zu bedecken.
Die Alten haben gar wohl gewuſt/ was fuͤr groſſe Tugenden im Saltz verborgen/ darumb von den meiſten Philoſophis gehalten/ daß etwas Goͤttliches in dem Saltz verborgen/ vnd außtruͤcklich geſchrieben/ daß man GOtt nirgends auß beſſer koͤnne erkennen lernen/ alß auß dem Fewr vnd Saltz; ſie haben Fewr vnd Saltz allezeit bey ihren Opffern auff dem Altar haben muͤſſen/ gleichſam als Symbola Dei vnd der Vnſterblichkeit.
Sie haben kein Fewr noch Saltz mit vngewaſchenen Haͤnden angegriffen/ vnd beſorget/ daß ſie GOtt erzuͤrnet/ wann ſie ſeine ſo edle Geſchoͤpffe durch vnreine Haͤnde verunehreten.
Sie haben bey Brod vnd Saltz geſchworen/ iſt ihr hoͤchſter Eyd geweſen/ wann ſie jemand uͤber eine Sache ſchaͤrfflich außgefragt/ ihme Saltz vnd Brod fuͤrgelegt/ vnd dabey die Warheit bekennen laſſen/ daher auch vieleicht das Alte Sprichwort:
Salem & menſam non violabis.
Chriſtus vnſer Seligmacher wird Sal Sapientiæ genennt.
Wann bey der Kindtauffe der Prieſter dem Kinde ein wenig Saltz in den Mund gethan/ ſprechende:
Accipe Salem Sapientiæ, welcher gute Gebrauch/ wie auch die brennende Kertze/ die man bey der Tauffe allezeit hat beyſetzen laſſen/ ſich Chriſti/ als deß Liechts der Welt dabey zu erinnern/ an vielen Orten bey den Neulingen gantz abgeſchafft worden/ vnd wann die Welt/ laͤnger ſtehen wuͤrde/ koͤnte es dazu kommen/ daß man den Nahmen Chriſti zu nennen verbieten wuͤrde/ wie es dann albereit dahin kommen/ daß man bey Straffe verbotten/ den Geburts-Tag vnſers Heylandes vnd Seligmachers Jeſu Chriſti nicht zu heiligen vnd zu feyren.
Fuͤrwahr ein elender Zuſtand mit dem heutigen Chriſtenthumb.
Chriſti Diſcipuli wurden von Chriſto ſelbſt das Liecht der Welt vnd das Saltz der Erden genent Luc. 19. 9. Saltz vnd Waſſer/ als durch den Glauben vnd Tauff/ vereiniget den Menſchen mit Gott; alſo auch das fixe ☉ mit dem verbrennlichen ſtinckenden Schwebel/ durch Waſſer vnd Saltz vereiniget wird/ welches ſonſt ein vnmuͤglich Ding iſt/ vnd gnugſam den Chymicis bekand/ daß/ wann ſie das ☉ von dem ☽ im Guß ſcheiden wollẽ/ ſie ſolches durch zuthun deß Schwebels verꝛichten/ welcher gleichſam eine Wand oder Vnterſcheid dazwiſchen macht/ vnd alſo das ☉ darauß treibet/ dann das ☉ keinen verbrennlichen Schwebel leidet/ vnd eine groſſe Antipathia zwiſchen beiden iſt/ welche Feindſchafft aber durch Saltz vnd Waſſer beygeleget vnd verſoͤhnet wird.
Wie Chriſtus als das Goͤttliche Liecht vnd Saltz der Weißheit/ den ſtinckenden ſuͤndigen Menſchen/ alß ein Mediator, mit GOtt vereiniget.
Chriſtus ſagt an etlichen Orten:
Das Saltz iſt gut/ oder ein gut ding/ wann die Erde nicht geſaltzen iſt/ ſo iſt ſie tod/ vnd bringet keine Fruͤchte/ auch der Miſt ſelber traͤgt nichts/ wann kein Saltz darinnen iſt.
Alhier hab ich einen guten Zeugen/ ja die ewige Warheit ſelbſt/ gegen meine gottloſe Farneriſche Feinde/ welche meine Schrifften in meinem Miraculo Mundi faͤlſchlich wiederlegen wollen/ darinnen ich bewieſen/ daß nicht der Miſt/ ſondern allein das Saltz darin/ das Erdreich tuͤnge/ vnd fruchtbahr mache.
Dieſen Zeugen werden die ſchaͤnder der Warheit wohl muͤſſen gelten laſſen/ vnd mit Schanden ihre gifftige Zungen einziehen/ vnd als von Chriſto uͤberwunden/ ſich ſelbſt auffs Maul ſchlagen muͤſſen.
Die Warheit laͤſt ſich nicht vnterdrucken/ dann GOtt rettet dieſelbe endlich/ ob ſie ſich ſchon bißweilen vom Satan/ als dem Meiſter der Luͤgen vnd Feind der Warheit/ muß laſſen vnterdruͤcken/ ſo kombt dieſelbe doch endlich wieder herfuͤr.
Chriſtus ſagt an einen andern Ort: Niemand iſt gut/ denn der einige GOtt/ vnd an dieſem Ort ſagt er:
Das Saltz iſt gut/ fuͤrwahr ein kraͤfftig Zeugnuͤß/ vnd Lob deß Saltzes.
Das Saltz wird auch fuͤr Verſtand vnd Weißheit genommen/ wie man zu ſagen pflegt/ von einem vntuͤchtigen Menſchen:
Homo inſulſus:
Ein Menſch der kein Saltz in ſich hat: Sermo inſulſus, eine vngeſchmacke Rede/ da kein Verſtand dahinden/ was fuͤr ein vngeſchmacker Menſch iſt dieſer/ was fuͤr eine vngeſchmacke Predigt hat dieſer gethan/ es war weder ſafft noch Krafft darinnen/ ꝛc.
Man ſaget auch: Quod ſapit, nutrit, & contrà: Worinnen kein Geſchmack iſt/ darinnen iſt auch kein Nutriment.
Es kan nichts/ ja der Menſch ſelbs/ ohne die Sonne vnd Menſchen nicht geboren werden/ alß durch Mittel deß Saltzes/ wie jener Philoſophus ſaget:
Igneus eſt Salis vigor, & cœleſtis origo.
Die Soñe vnd das Saltz iſt ein Vatter vnd Gebaͤhrer aller dinge/ oder durch die ☉ vnd Saltz werdon alledinge geſchaffen.
Wañ man Fleiſch ſaltzet/ vnd auch das Brod/ ſo gibts mehr Staͤrcke/ als vngeſaltzene Speiſen; Dem Wein in der fermentation Saltz beygethan/ wird viel edler/ ſtaͤrcker vnd lieblicher/ als ohne Saltz.
NB.
Es ſoll aber das gemeine Saltz nicht ſeyn/ welches dem Wein kein guten Geſchmack geben wuͤrde/ die leere Faͤſſer kan man wohl mit gemeinem Saltz außbruͤhen/ ziehet allen boͤſen Geſchmack her auß/ daß ſich die Weine darnach friſch darinne halten.
Es ſtaͤrcket auch das Saltz deß Menſchen Hertz mehr als der Wein/ darumb es ihm vorzuziehen/ wer aber das rechte Saltz mit dem rechten Wein zu conjungiren weiß/ der kan die terreſtriſche Sonne/ das iſt/ das ☉ damit ſolviren/ oder extrahiren/ vnd eine koͤnigliche Medicin darauß bereiten/ davon ein mehrers an andern Orten meiner Schrifften.
Dann ein jeder verſtaͤndiger leicht erachten kan/ wann das edelſte von den dreyen hertzſtaͤrckenden Dingen/ als ☉/ Wein vnd Saltz vereinigt/ was fuͤr eine edle Medicin daraus werden muͤſſe/ darumb Paracelſus, vnd andere Philoſophi geſchrieben/ Daß man ohne Saltz kein warhafftig Aurum Pot. bereiten koͤnne.
Wann kein Saltz in der Erden were/ davon Kraut vnd Gras fuͤr die Thiere ihr Futter/ vnd Wein/ vnd Korn herfuͤr wuͤchſe/ ſo koͤnte auch der Menſch nicht leben.
Alle Thiere ſuchen auch das Saltz zu ihrer Fruchtbarkeit/ davon bey Beſchreibung meines gruͤnen Liquoris auri, ein mehrers zu ſehen.
Durch die Vereinigung deß Goldes mit dem rechten Saltze/ auch die abgeſtorbene Natur bey den alten Menſchen wieder fruchtbar wird/ die halb abgeſtorbene krancke vnfruchtbare Baͤume werden wieder gruͤn/ lebendig/ vnd fruchtbar/ wann man ein bereitet Saltz zu der Wurtzel thut; das gemeine Seeſaltz aber/ ehe es zuvorn bereitet/ nicht allen Gewaͤchſen nuͤtzlich iſt/ ſondern dieſelben tod beiſſet/ wann es aber bereitet iſt/ beſſer als Miſt duͤnget; Einige Gewaͤchſe koͤnnen wohl ſolch ſcharffes Saltz vertragen/ als da ſind/ alle die jenigen/ die ſpontè am Vfer deß Meeres wachſen/ als das Kraut Kalis, davon die Alten ihre Sal Alkali bereitet/ dann wann es verbrand wird/ ein lauter ſcharff Saltz uͤberbleibt.
Es koͤnnen auch das ſcharffe Seeſaltz vertragen/ vnd ihre Nahrung darauß ziehen/ alle die jenigen Fruͤchte/ welche einen ſauren/ oder bittern Safft/ vnd Frucht/ oder Kern bringen/ als Oliven, Limonien, Uranien-oͤpffel/ der Lentiſcus vnd Palmenbaum liebet auch das gemeine Saltz/ der Weinſtock/ Korn/ vnd Obsbaͤume aber ſuͤſſe Saltz/ davon hernach ein mehrers folgen ſoll.
Ein alter Liebhaber deß Saltzes ſchreibt/ daß in der Jnſul Sardinia bey der Stad Cataris das Saltz haͤuffig gegraben/ daß man den Jnwohnern des Landes zum noͤtigen Gebrauch genug ohne Bezahlung folgen laſſe/ das uͤbrige werde den Außlaͤndiſchen verkaufft/ vnd weil die Bawern deß Saltzes gnug haben koͤnnen/ ſie ſolches dem Viehe auch reichlich geben/ davon ſie ſo viel Milch bekommen/ daß ſie viel vnd herrliche Kaͤſe machen/ die durch gantz Europam gefuͤhret werden/ ob es die herrliche vnd wolſchmeckende Parmeſan ſind/ kan ich eigentlich nicht wiſſen.
Er ſchreibt aber ſolche Abundantiam der Milch vnd der Kaͤſe allein dem Saltze zu/ welches dann auch die pur lautere Warheit iſt.
Derſelbe Scribent mit Nahmen Bernhardinus Comeſius erzehlet auch/ daß eine Stadt in Weſt-Jndia ſey/ da der Grund lauter vnfruchtbahrer Sand/ vnd gantz nichts tragen koͤnne/ dieweil ſie aber daſelbſt eine groſſe Menge Fiſche fangen/ ſo ſaltzen ſie die Koͤpffe von ſelbigen Fiſchen in groſſe Gruben ein/ auff eine zeitlang/ vnd wann ſie den Sandgrund beſehen wollen/ nehmen ſie die geſaltzene Fiſch-Koͤpffe auß der Erden/ vnd ſtecken in einen jedern Kopff nur ein einiges Korn/ ſtecken darauff den Kopff mit dem Korn in Sand/ ſo erwachſe das Korn vnd bringe 100. faͤltige Fruͤchte.
Welches dann glaͤublich/ dann der Fiſch-Kopff helt in der Erden das Saltz eine lange Zeit/ daß es der Regen nicht weg ſpuͤhlen kan/ vnd alſo dem Korn der Safft oder Nahrung entzogen wird.
Es ſind aber weitlaͤufftige dinge/ auff ſolche Weiſe Korn zuſaͤen Bey mir iſt gar eine andere Bereitung deß Saltzes/ die Sandlaͤnder in Copia ohne ſonderbahre Muͤhe vnd Koſten damit fruchtbar zu machen/ daß es auch vom Regen nicht kan weg geſpuͤhlet werden; Das Saltz muß Sulphuriſch gemachet werden/ alsdann nutriret es univerſaliter.
NB.
Es moͤchte mancher ſagen; wann das Sulphuriſche Saltz eine Vrſach der Fruchtbarkeit iſt/ warumb bringet das Sodomitiſche todte Meer keine Frucht/ als Fiſche/ vnd dergleichen/ welches ja Saltz vnd Sulphur gnug hat?
Deme gebe ich zur Antwort/ dieweil ſolches Meer bittere Vitrioliſche Mineralien fuͤhret/ welche dem Leben der Fiſche/ vnd auch allen Vegetabiliſchen Gewaͤchſen ein Gifft iſt/ auch kan kein Fiſch in ſolchen Waſſern leben/ die gar zu viel Saltz haben/ welches auch ſoll gemercket werden; dem guten kan man wohl zu viel thun/ daß das Saltz-Waſſer fruchtbahr mache/ ſiehet man an den Fiſchen darinnen/ welche viel tauſend Junge auff einmal werffen/ dergleichen bey Thieren vnd Voͤgeln nicht geſchicht.
Vmbſonſt hat GOtt der Allmaͤchtige dem Koͤnig Pharaoni nicht traͤumen laſſen/ daß die 7. fette/ vnd hernach die 7. magere Kuͤhe auß dem Meere geſtiegen/ damit zu erkennen geben wollen/ daß die Fruchtbarkeit allein aus dem Meer herkommen muͤſſe/ welches auch Joſeph alsbald verſtanden/ vnd den Traum außlegen koͤnnen/ weil er von GOtt im Liecht der Natur hoch erleuchtet geweſen; Joſeph hat Saltz bey ſich gehabt.
Saltz wird fons philoſophandi genent.
Heſiodus, Homerus, Plato, Pythagoras vnd andere Philoſophi haben geſchrieben/ daß das Saltz vnter allen andern Dingen GOtt am Nechſten verwand ſey.
Jch beweiſe/ daß durch das Saltz viel außerwehlte Kinder GOttes werden.
Wann kein Saltz in der Erden were/ ſo wuͤchſen keine Fruͤchte darauß zu deß Menſchen Nahrung/ muͤſte alſo das Menſchliche Geſchlecht abgehen/ dann ſelbiges nicht aus der Lufft leben/ vnd ſich multipliciren kan/ ſondern es muß ſeine Nahrung auß der Erden haben.
Das Saltz wird zu Milch/ Honig/ Zucker/ Wein/ Brod/ Fleiſch/ vnd alles was wir noͤtig haben.
Das Saltz iſt alles in allem/ der Anfang vnd das Ende aller von GOtt erſchaffener Dingen.
Moͤchte mancher ſagen; komt dann alles auß dem Saltze her?
iſt dann kein naͤher Weg etwas guts darauß zu machen? muß das Saltz eben durch den Saamẽ deß Krants zu Kraut/ durch den Saamen der Thiere zu Thiere/ vnd durch den Saamen der Metallen zu Metallen verwandelt werden?
Kan man ſolche Staffeln nicht uͤberſchreiten/ durch die Kunſt einen weitern Sprung fort zu thun/ vnd der Natur ihren langſamen Gang laſſen?
Antwort Ja gewiß/ iſts der Kunſt muͤglich/ durch einen viel naͤhern Weg das Saltz zur hoͤchſten perfection zu bringen/ welches der Natur vnmoͤglich.
Wie aber ſolches zugehe/ gehoͤret hieher nicht.
Das ſolſtu aber wiſſen/ wann du das Fewr oder Sonne mit dem Saltz vereinigeſt/ daß viel frembde Geburten darauß entſtehen/ welche ſonſten nicht geſehen werden.
Nimb ein Exempel nur davon: ſetze im Junio, Julio, vnd Auguſto ein gemein Waſſer in einem offenen hoͤltzern Geſchir an die heiſſe Sonne/ vnd laß die Aſtra Tag vnd Nachtdarin wircken/ das Waſſer/ ſo weg duͤnſt/ erfuͤlle wieder mit anderm Waſſer/ auff daß das Geſchir allezeit voll ſey/ ſo wird auß dem verborgenen Saltze/ ſo im Waſſer iſt/ allerley Gewuͤrme/ ohne Saamen herfuͤr wachſen/ NB. aber ſolchs/ welches ſonſt in faulen Waͤſſern zu ſeyn pfleget/ als Froͤſche/ Kroͤtten vnd Schlangen. NB.
Das Geſchir ſoll von Holtz/ vnd nicht von Metall ſeyn/ davon das Waſſer Vitrioliſch wuͤrde/ darin kein Thier leben koͤnte/ auch ſoll man zu ſehen/ daß kein Eiſen oder Kupffer ins Geſchir falle/ welches den Handel verderben wuͤrde.
Oder mache einen Sand/ darin ein wenig Saltz ſey/ feuchte ſolchen mit Waſſer an/ vnd ſtelle ihn an die heiſſe Sonne/ wann er will trucken werden/ befeuchte ihn wieder/ ſo werden vielerhand vnbekandte Kraͤuter herfuͤr wachſen/ da man doch keinen Saamen zugebracht hat/ davon ein mehrers an andern Orten meiner Schrifften.
Das ☉ iſt das allerbeſtaͤndigſte/ vnd gleichſam vnuͤberwindlichſte Metalliſche Corpus, welches von keinem Element zu uͤberweltigen/ ſo fix vnd Fewr beſtaͤndig/ daß es auch den geringſten Abgang nicht leidet/ wanns auch viel Jahre in groſſer Glut ſtehen ſolte/ dennoch daſſelbe/ wann man ihm durch das Saltz ſeine Animam extrahiret, nicht allein ihm ſeine ſchoͤne Farbe/ ſondern auch fixe Fewr Beſtaͤndigkeit entzogen wird/ daß es bleichſchwartz erſcheinet/ gleich dem Bley/ auch bruͤchig vnd fluͤchtig/ wie ein Antimonium, welches den Vnerfahrnen vnglaͤublich fuͤrkombt/ vnd doch die lautere Warheit iſt.
Darauß zu ſehen/ daß mehr Staͤrcke/ vnd Krafft im Saltz ſteckt/ als in allen Elementen, darumb es billich Centrum concentratum Elementorum genandt wird.
Das aller ſubtileſte vnd maͤchtigſte Element, Fewer/ deme nichts reſiſtiren kan/ hat keine Macht vber das ☉/ das Saltz aber kan ſolches vberwinden/ vnd das alleredelſte Theil ſeine Animarn von den groͤbern terreſtriſchen Theil ſepariren, welches fuͤrwar das allergroͤſte Wunderwerck/ ſo durch Kunſt geſchehen kan.
Dañ jederman kan leicht dencken/ was fuͤr ein edel Weſen die Anima auri ſeyn muͤſſe/ ohne Zweiffel die allerhoͤchfte Medicin; hieruͤber kan man beſehen Sendivogium, was er von ſeinem Chalybe ſchreibt/ damit er das ☉ deanimiret.
Jch muß aber bekennen/ daß/ obwohln mir ſolche Extraction zu vnterſchiedlichen mahlen geluͤcket/ da ich dem Golde ſeine Animam extrahiret, vnd das corpus bruͤchig/ fluͤchtig/ vnd ſchwartz zuruͤck blieben iſt/ ich doch ſolches nicht allezeit wieder treſfen kan/ wann ich will/ eben gleich als wanns GOtt nicht zulaſſen wolte/ daß es gemein werden ſolte/ bin auch ſehr wol damit zu frieden/ vnd kan mich mit etwas geringers behelffen/ habe dieſes nur darũb anzeigen wollen/ daß man deß Saltzes maͤchtige Krafft darauß erlernen ſolte.
Niemand bilde ihm aber ein/ als wann ein ſolche koͤnigliche Mediein alſobald durch das gemeine Kochſaltz auß dem ☉ zu extrahiren, dann ein beſonder Saltz dazu erfordert wird/ welches durch Kunſt vnd Fewr bereitet/ von welcher kuͤnſtlichen concentrirung deß Goldes in den vierdten Theil meines Vatterlandes Wolfahrt weitlaͤufftiger (geliebts GOtt) tractiret werden ſoll.
Jch koͤnte wohl ein mehrers vom Saltze ſagen/ dißmahl aber gnug davon/ damit einem andern Orte auch etwas hievon zu handeln/ uͤberbleibe.
Zur Letze ſage ich dieſes/ daß das Saltz zu allen dingen helffen kan/ vnd doch keines andern dinges zur Huͤlffe noͤtig hat/ dencke ihm nach/ ſo wirſtu viel gutes finden.
Wann nun jemand fragen wolte/ von was fuͤr einem Saltz ich rede/ dieweil vielerley Art deß Saltzes zu finden?
Deme antworte ich/ daß von dem allgemeinen bekanten Saltze/ wie es auß dem See-Waſſer oder geſaltzenen Brunnen/ Waſſer geſotten/ oder wie es auß dem Gebuͤrge außgegraben/ vnd zur Haußhaltung verbraucht wird; Ein ſolch bekand Saltz wird alher der allgemeine Schatz vnd Reichthumb von mir genennet/ vnd billich/ dieweil die gantze Welt ihren Vnterhalt davon bekomt/ vnd nitallein ihren Vnterhalt vnd Nahrung/ mit allem Vich auff der Erden/ mit allen Fiſchen im Waſſer/ vnd mit dem Gevoͤgel in der Lufft/ ſondern auch noch alle Metallen/ dem Menſchē zu Dienſte darauß wachſē/ vñ in die allerhoͤchſte Univerſal Medicin, fuͤr alle Kranckheiten deß Menſchen darauß zu bereiten iſt; Kan darumb mit guten Recht ein allgemeiner Schatz vnd Reichthumb der Welt genent werden/ dann nichts in der gantzen Welt zufinden/ welches nit võ Saltze ſeinen Vrſprung genommen.
Daß abeꝛ das eine Saltz nicht reiner oder beſſer/ als das ander ſeyn ſolte/ laugne ich nit/ nichts deſto weniger aber iſt ihr Anfang vnd erſtes Herkommen eins/ vnd ihr Vnterſcheid nur accidentaliſcher Weiſe worden; Dann ſo lang ein Saltz noch rein vnd vnvermiſcht/ gleichwie es von der Sonnen in das Waſſer gewircket/ ſo iſts eins/ oder einerleh Geſchmack/ Krafft vnd Tngend/ ſo bald es aber mit andern dingen vermiſchet iſt/ oder durchs Fewer veraͤndert/ ſo hats ſein angeborne Natur nit mehr/ ſondern iſt entweder verboͤſert/ oder verbeſſert worden/ wie zu ſehen bey einem Holtz oder Stein/ wann dieſelbe durchs Fewr zu Aſche oder Kohlen verbrand worden/ ſo gehet ein Theil deß Saltzes/ ſo im Holtz oder im Steine geweſen/ im Rauch weg/ das uͤbrige bleibt zurucke/ gantz andereꝛ Natur vnd Eigenſchaft/ als wie es vor dem verbrennen in Holtz oder Stein geweſen/ dann durchs Fewr erlangen alle Salien ein Fewrigkeit oder Sulphuritaͤt/ dahero ſie nothwendig einer andern Eigenſchafft ſeyn muͤſſen/ welches bekand gnug/ vnd keines weitern Diſputirens beduͤrftig.
Das allerbekandeſte vnd einfacheſte vnvermiſchte Saltz aber iſt dieſes/ welches entweder auß dem Meer oder Saltzbrunnen/ oder auß dem Gebuͤrge komt/ vnd zum kochen in der Kuͤche gebraͤuchlichen.
Vitriol vnd Alaun ſind auch Salien, aber mit irdiſcher Mineraliſcher qualitaͤt inſicirt oder imprægniret, vnd daher keine einfache Salien genent werden.
Der Salpeter iſt auch ein Saltz/ aber auch nicht einfach/ gleichwie es durch die Sonne gewircket/ ſondern wird entweder auß der Erden/ da viel Urin der Menſchen oder Viehe ingezogen/ vnd davon generiret, durch Waſſer darauß gezogen/ zu Salpeter geſotten/ vnd von andern Salien geleutert/ oder geſchieden/ oder auch auß alten Kalckmauren/ oder auß einigem Kalckſteinigem Gebirge vnd Felſen/ durch das Waſſer gezogen wird/ oder er waͤchſt in den Kalckbergen/ welche durch das Centraliſche Fewr gebrent werden/ oder er wird durch Kunſt auß gemeinem Saltz/ Holtz/ oder Kalckſteinen bereitet/ wann er brennet/ ſo iſt er Salpeter/ vnd hat einerley Natur/ wovon er gleich gemachet worden/ davon weitlaͤufftig in meinem Tractat Deutſchlandes Wolfahrt genant/ gehandelt worden.
Auch haben dieſe Saltzen/ ſo auß verbrantem Holtz oder Aſche gezogen/ wieder eine andere Natur/ vnd Eigenſchafft/ werden Alcalia genant.
Auch wird ein Saltz auß Urin, gemeinem Saltz/ Rueß/ Ochſenbluth/ vnd dergleichen bereitet/ welches Sal Armoniacum genant/ vnd an ſtatt deſſen gebrauchet wird/ welches vor dieſem auß einigem Gebirge gegraben/ nun aber nicht mehr zu vns gebracht wird.
Dieſes ſind die bekandeſte Salien, ſo zu vielen Dingen gebrauchet werden/ als das Seeſaltz/ Brunnenſaltz/ Bergſaltz/ Sal gemmæ genant/ ſo in der Kuͤche die Speiſen/ oder Fiſch vnd Fleiſch mit ſelbigen ein zu ſaltzen/ vnd eine zeitlang vor Verderben zu bewahren/ gebrauchet wird.
Der Vitriol wird mehren Theils zum ſchwartzfaͤrben der Seiden/ vnd leinen/ wie auch wuͤllenen Tuͤcher/ auch in den Apotheken gute Medicamenten davon zu bereiten gebrauchet/ wovon in I. Theil meiner Ofen gehandelt wird.
Der Alaun wird auch zum Ferben/ zur Medicin, vnd viel andern Kuͤnſtē gebraucht/ der Salpeter zur Teuffliſchen compoſition deß Buͤchſen Pulvers/ aber ſonſtē zu Bereitung vieler herꝛlichē Medicamenten/ wie auch Chymiſcher Verbeſſerung der Metallen/ vnd anderer vielen Mechaniſchen Kuͤnſten; Davon in II.
Theil Furnorum vnd in II. Theil Pharm. Spag. wie auch durchauß in meinem Miraculo Mundi.
Deſſen Explic. Defenſ.
vnd Continuat. wie auch im 1. 2. 3. vnd 4. Theil Deutſchlandes Wolfahr weitlaͤufftig tractiret wird.
Die fixe Salien, ſo auß der Holtzaſchen gezogen/ werden auch zur Medicin, vnd Alchymia, ſonſt aber mehrentheils zum Ferben vnd Seiffenſieden gebrauchet.
Das Sal Armoniacum wird auch zur Medicin, Alchimya, vnd andern Kuͤnſten gebrauchet/ welches bekand gnug/ derhalben vnnoͤtig ein mehrers davon zu melden.
Dieſe erzehlte Salien ſind die/ welche ein jeder kennet vnd brauchet/ auch deroſelben Tugenden vnd Kraͤfften ſich durch lange Zeit her mehrentheils bekand gemacht/ vnd iſt zu wiſſen/ daß vnter allen dieſen Salien, das gemeine Kochſaltz das alleredelſte/ notwendigſte/ vnd beſte iſt; Denn aus ihme alle oberzehlte Salien herkommen/ vnd durch Kunſt bereitet werden koͤnnen/ davon in meinen Schrifften hin vnd wieder zu ſchen- Dann ſolch Saltz ein Fundament vnd Baſis iſt aller andern bekandten/ vnd auch vnbekandten Salicn, welches die Warheit iſt/ vnd bleibet/ dann es kan gar leicht durch Fewr vnd Zuthun eines Metalliſchen Sulphurs, eine Alaun vnd Vitriol, durch Huͤlffe deß Fewers/ Lufft/ vnd Sulphurs ein brennender Salpeter/ (aber durch ein ſtarck beſonder Fewr) ein Alkali, &c. vnd durch ſonderbahre Hinwegnehmung ſeiner uͤbrigen Schaͤrffe eine Tuͤnge darauß gemachet werden/ welche man an Statt deß Viehmiſts/ magere Sandlaͤnder damit fruchtbahr zu machen/ hernach bereiten kan.
Weiter kan das gemeine Kuͤchenſaltz/ durch ſeinen eigen Spiritum gereiniget werden/ daß es am Geſchmack viel lieblicher/ an der Farbe viel weiſſer/ vnd klarer/ an Krafft vnd Tugenden viel herrlicher/ die Speiſen damit wolſchmeckend zu machen/ auch Fiſch/ Fleiſch/ vnd dergleichen damit einzu ſaltzen/ iſt ſo lieblich/ hell vnd klar als ein Cryſtall/ ſeine Koͤrner viereckicht angeſchoſſen/ wie Wuͤrffel/ ſo artig/ als wann ſie mit einem Circul abgezeichnet weren/ welches Saltz fuͤrwahr viel geſunder iſt/ als das grobe vngereinigte Saltz/ wie es ins gemein gebrauchet wird.
Es nimbt mich wunder/ wie vnachtſam wir Menſchen ſeyn/ vns vmb vnſere Geſundheit ſo gar wenig zu bekuͤmmern/ wir ſehen ja taͤglich/ daß niemand deß Saltzes entbehren kan/ vnd daß es Menſchen vnd Viehe zur Geſundheit dienet/ nur alſo grob/ wie es auß der Pfanne koͤmpt/ da es doch noch viel feces bey ſich hat/ ohn Zweiffel ſolches vns geſunder vnd auch ſchmackhafftiger/ wanns beſſer gereiniget vnd kuͤnſtlich zugerichtet ſeyn wuͤrde.
Auffs wenigſte ſolten ihnen groſſe Herꝛen/ die Land vnd Leut zu regieren haben/ an welcher Geſundheit viel gelegen/ ihnen ein ſolch gereinigt Saltz auff den Tiſch ſetzen/ vnd zu ihren Speiſen ſelbige damit zu richten/ bereiten laſſen/ es koſtet ja nicht zu viel Muͤhe/ vnd wird ſo lieblich/ daß mans auß der Hand mit Luſt eſſen kan/ erwecket keinen Durſt/ gleich das gemeine Saltz/ welches noch viel terreſtritaͤt bey ſich hat/ ſondern es loͤſchet den Durſt vnd Hunger/ ſtaͤrckt den Magen/ Hertz/ Gehirn vnd alle Glieder deß Leibes/ laͤſt keine Faͤulung im Leib entſtehen/ bewahret vor Kranckheiten/ vnd hat viel herrliche Qualitaͤten/ dagegen das gemeine grobe vnreine Saltz gar nicht zuvergleichen/ fuͤrwar ein groſſer Schatz vnd Gabe GOttes/ dadurch das gantze menſchliche Geſchlecht erhalten/ geſtaͤrcket/ genehret/ vnd vermehret wird/ dafuͤr wir billich GOtt ſchuldigen Danck erzeigen ſolten.
Vber dieſe oberzehlte Reinigung/ Vmbkehrung vnd Verwandlung deß gemeinen Saltzes in Alaun, Vitriol, Salpeter, Alcalia, vnd dergleichen/ davon in meinen Schrifften zu finden/ iſt noch ein andere Secretere Reinigung/ oder Verbeſſerung deß gemeinen Saltzes/ in ein edlers Weſen/ welche allen oberzehlten weit vorgehet/ davon ich bey niemanden etwas geſehen oder gehoͤret/ auſſer dem Paracelſo, welcher ein wenig davon gedencket zu Ende deß Capitels/ da er von deß gemeinen Saltzes Tugenden ſchreibt/ vnd dieſes Saltzes/ davon ich allhie handeln werde/ mit dieſen Worten gedencket:
Deß Saltzes Tugenden beſtehen in ſeiner Bereitung/ das Sal crudum thut ſo viel/ daß Fiſch vnd Fleiſch gut darin bleiben/ ſo es aber Sal enixum wird/ ſo behelt es alle dinge eine vnglaubliche lange Zeit/ auch das Holtz wird Stein darinnen/ Leimen wird Stein/ Blaͤtter von Baͤumen bleiben gruͤn/ vnd was durch Sal enixum aſpergirt wird/ das empfaͤngt keine Veraͤnderung.
Es iſt gleich dem Balſam ein conſervation, vnd mehr/ dann es mit der Zeit alle dinge coagulirt.
Dieſes ſind die Wort deß vnvergleichlichen Philoſophi vnd Medici.
Er nennet ſolches Sal enixum, was er durch diß vndeutſche Wort anzeigen wil/ iſt mir vnbewuſt/ ich nenne es Sal mirabile.
Erſchreibet ihme zu/ daß es alle dinge eine vnglaubliche Zeit vor Verderben erhalte/ welches auch die Warheit iſt/ daß man ein ſolch Saltz bereiten kan/ dadurch diß vnd noch viel mehr kan zu wegen gebracht werden.
Ein ſolch Saltz weiß ich zu zurichen/ hab es auch vielmal bereitet/ vnd vnglaubliche dinge befunden/ ob eben meine Bereitung deß Paracelſi Bereitung gleich oder einig ſey/ iſt mir nicht angelegen/ alles das jenige aber/ was Paracelſus dem ſeinigen Salienixo zuſchreibt/ daſſelbe attribuire ich auch/ vnd noch zehenmahl mehr meinem Sali Mirabili.
Jſt auch weder mir noch andern dran gelegen/ ob wir einerley Bereitung deſſelben haben/ oder nicht.
Wann das meine nur das jenige verrichtet/ was ich ihme zuſchreibe.
Darumb gebe ich dieſem meinen Sali mit Fleiß den Namen Enixum nicht/ auff daß die Spoͤtter vnd Haderkatzen nicht eine Vrſach bekommen/ auß Neid vnd Mißgunſt dawieder zu laͤſtern/ ſagende/ daß mein Saltz deß Paracelſi Sal enixum nicht were/ wie ſie es gemacht mit meinem Menſtruo Univerſali, welchem ich den Namen Alkaheſt gegeben.
Daruͤber die mißgoͤnſtige/ hoffaͤrtige/ naſeweiſe/ ſophiſtiſche/ nichtswiſſende Spoͤtter/ ſo viel Weſens vnd Geylens gemacht/ Glauberi Alkaheſt waͤre mit nichten deß Paracelſi oder Helmontii Alkaheſt, vnd was dergleichen dingen mehr ſeyn/ da doch mein Alkaheſt ein viel mehrers iſt/ als Paracelſi oder Helmontii.
Meiner iſt noch bey Handen/ vnd laͤſt ſich ſehen/ dardurch ich mein ☉ pot. bereite/ welches den ☿ warhafftig in ☉ tingirt, deß Paracelſi vnd Helmontii aber von niemand kan zu ſehen bekommen werden; Ein klein Voͤgelein/ das man in der Hand hat/ iſt beſſer/ als viel 1000. groſſe Voͤgel/ die noch in der Lufft herumb fliegen/ vnd weder zu ſehen noch zu fangen ſeyn.
Solchen ſpoͤttiſchen vnd neidiſchen Ignoranten nicht wieder eine newe Materiam zu ſpotten/ an die Hand zu geben/ hab ich meinem Saltz den Namen enixum nicht geben wollen/ wiewol ich weiß/ daß mein Sal mirabile in allen Tugenden deß Paracelſi ſali enixo das geringſte nicht nachgibet/ ſondern vielleicht ein mehrers außrichtet/ wie hernach kuͤrtzlich ſeine wunderbahre Kraͤffte vnd Tugenden erzehlet werden ſollen.
Paracelſus ſchreibt ſeinem Sali enixo zu/ es præſervire alles/ ſo darein gelegt wird/ eine vnglaubliche Zeit/ vnd verwandle endlich alles zu einem Stein/ welches mein Sal mirabile auch thut/ vnd noch zehenmahl ein mehrers.
Zuvor aber ehe ich die Tugenden meines Salis mirabilis erzehle/ finde ich gut/ auch erſt bekand zu machen/ daß ſolche Arten Saltz hin vnd her in der Welt von der Natur in der Erden bereitet/ vnd durch die Waſſerquaͤllen herauß gefuͤhrt werden/ dieſer Brunnen viel/ davon Georg.
Agricola ſchreibet/ anzeigende/ an welchem Ort ſelbige zu finden/ daß alles/ was man da hinein ſtecke/ zu einem Stein in kurtzer Zeit werde/ welches andere Scribenten auch bezeugen/ wie beym Cæſio zu ſehen in ſeinem Buch de Rebus Metallicis.
Vnd darff keines Zweiffels/ dann ſolcher Brunnen auch bey vns Deutſchen zu finden/ aber wenig in acht genommen wird.
Es ſoll einer in der Schweitz ſeyn/ welcher das Holtz durch auß zum harten Steine machet/ wanns eine gewiſſe Zeit darinnen liegt/ wie dann ſolches von den Bawren ſelbiges Orts viel mahl gethan wird/ vnd ſie das Holtz in ſolche Forme ſchneiden/ wie man die ſteinerne Wetzſteine formet oder ſchleiffet/ ſolche hoͤltzerne Wetzſteine legen ſie in gedachtes Waſſer/ vnd laſſens eine gewiſſe Zeit darin liegen/ ſo wird ſolch Holtz zu einem natuͤrlichen Stein/ damit die Graß-Maͤher ihre Senſen ſchaͤrffen/ derer Wetzſteine ich ſelbs mehr als einen geſehen/ man kan wohl ſehen/ daß ſie Holtz geweſen/ vnd auch gewiß gnug iſt/ dann viel dergleichen Brunnen gefunden werden.
Den Brunnen in der Schweitz hab ich nicht geſehen/ aber zu Baſel ein Kind bey H. D. Exio noch lebende/ von ſeinem H. Vettern ſeelig/ dem alten Exio in einem groſſem Glaſe auff einem Stuͤlgen ſitzend/ vnd mit einem beſondern Waſſer uͤberſchuͤttet/ biß auf dieſe Stunde vnverweeſt mir zeigen laſſen/ gleich wie man mich berichtet/ ſey es in einen Stein verwandelt worden/ welches ich aber eigentlich nicht bezeugen kan/ dieſes aber geſehen/ daß es da ſitzet voͤllig von Leibe/ als wann es erſt gebohren/ vnd iſt nun uͤber 20. Jahr/ daß ich ſelbiges Kind geſehen/ damals haͤtte es allbereit uͤber 10. oder 15. Jahr im Waſſer geſeſſen/ ſoll auch noch alſo ſitzen/ wie ich noch newlich berichtet worden/ weiß niemand/ mit was fuͤr einen Waſſer der alte D. Exius ſolch Kind begoſſen/ ob ers auß dieſem Brunnen/ der das Holtz zu Stein machet/ geſchoͤpffet/ oder ob ers durch Kunſt bereitet.
Von ſolcher Art Brunnen hab ich einen in Oeſterreich geſehen/ bey der Wieniſchen Newſtadt/ einer ſtarcken Feſtung 8. Meilen von Wien gegen Stewrmarck gelegen.
Dann als ich in meiner Jugend gereiſet/ vnd mich zu Wien eine Zeitlang auffgehalten/ hab ich ein hefftig Fieber/ oder Vngariſche Kranckheit bekommen/ welche ſelten einen Frembdling leer wieder weg gehen laͤſt.
Nachdem ſichs nun wieder in etwas mit mir gebeſſert/ hab ich weit er reiſen wollen/ da ich nun nach Newſtadt kommen/ hat mich ſolche Kranckheit wieder angefaſſet/ daß ich daſelbſt eine Zeitlang liegen bleiben muͤſſen.
Nach dem aber durch die Kranckheit mein Magen gantz alterirt, daß ich nicht eſſen koͤnnen/ hat man mir gerathen/ daß ich ohngefehr eine Stunde von der Stadt zu einem/ an einen Weinberg gelegenen Brunnen gienge/ Waſſer darauß zu trincken/ dañ wuͤrde mir hernach das Eſſen wohl wieder ſchmecken/ welches ich gethan/ vnd ein groß Stuͤcke trucken Brod bey dem Brunnen zu eſſen/ mit mir genommen/ abeꝛ nicht glauben koͤnnen/ daß ich ſolches wuͤrd auffeſſen koͤnnen/ wie man mir geſagt.
Da ich nun zum Brunnen kam/ zog ich mein Brod herauß/ tunckte die Broſamen in den Bruñ/ vnd fieng an zu eſſen/ welches mir alſo bald beſſer als zu Hauſe geſchmecket/ da ich das beſte Eſſen nicht gemocht/ ich brauchte die außgehoͤlte Rinde an ſtatt deß Bechers/ Waſſer auß dem Brunn damit zuſchoͤpffen/ weil ich dann darauff guten appetit zu eſſen fuͤhlete/ aß ich endlich den Brodbecher auch auff/ vnd gieng viel ſtaͤrcker nach Hauſe/ als ich davon kam/ erzehlete/ wie wohl mir ſolch Waſſer bekommen/ da ſagte man mir/ wann ich damit fortfahren wuͤrde/ wuͤrde ſich der verlohrne appetlt gantz voͤllig wieder finden/ welchs auch geſchah.
Da ich nun fragte/ was fuͤr Natur ſolch Waſſer haben moͤchte/ ſagten ſie/ es were ein Salpeter-Waſſer/ ob wol damahln ich ſolches nicht verſtund/ muſte ich doch glauben/ was man mir ſagte/ hab aber hernach erfahren/ daß es kein Salpeter-Waſſer geweſen/ welches dem Magen nimmer pfleget gut zu ſeyn/ ſondern vielmehr einen nauſeam vervrſachet.
Jch laß es ſeyn/ daß ſolch Waſſer ad cuticulam abgeduͤnſtet/ vnd zum Saltz ſchieſſen ſey gebracht worden/ daß ſolch Saltz alſo Stralen-Weiſe dem Salpeter gleich hat koͤnnen angeſchoſſen ſeyn/ doch iſts kein brennend Salpeter/ ſondern nur ein Form deß Salpeters geweſen/ der ohne Zweiffel gar nicht gebrant/ wann ſie ſolchs auff Kohlen auff Salpeteriſche Art/ probiret haͤtten.
Nun aber befinde ich/ daß ſolcher Brunn ein ſolch Saltz gefuͤhret/ welches Paracelſus enixum, vnd ich mirabile nenne/ ſelbiges ſchieſſet auch langſtralicht/ wie ein Salpeter/ vnd doch nicht brennend; Dann vorge dachter Brun mit Holtz eingefaſt/ darin zwiſchen dem Holtze viel Waſſermaͤuſe ihre Wohnung hatten/ ſo bald man Brod in den Brunn legte/ vnd einige Broſamlein zu Boden fielen/ alſo bald fiengen die Maͤuſe ſolche auff/ verzehreten ſie.
Als ich fragte/ warum man ſolchen guten Brunn nicht in Stein faſſete/ vnd das Holtz/ dahinder die Maͤuſe waren/ nicht weg thaͤte?
Antworteten ſie/ daß mans ohne Schaden deß Brunnens nicht wol thun koͤnte.
Dann ſo man das Holtz hinweg naͤhme/ welches albereit zu Stein worden/ ſo wuͤrde der Sand hernach fallen/ vnd der Brunn geſtopffet werden/ das Holtz aber/ ſo auſſer dem Waſſer/ war verfault/ welches ich damahl als ein Juͤngling von 21. Jahren wohl in Acht genommen.
Nach dieſem bin ich den folgenden Winter in ſelbiger Stadt geblieben/ vnd ſo viel erfahren/ daß der Moraſt herumb/ davon die Feſtung ſo ſtarck iſt/ nimmer in dem Winter gefreurt/ ſondern meiſt immer offen bleibt/ welches ein Zeichen/ daß ein beſonder Saltz in ſolchem Waſſer verborgen ſeyn muͤſſe/ wie ich dann geſehen/ auch gehoͤret/ daß viel/ oder der mehrer Theil Haͤuſer in ſelber Stadt auff Pfaͤhlen geſetzet/ welche Pfaͤhle mit langer Zeit durchauß zu einem Stein worden/ vnd ein gut Fundament den Gebeuden geben.
Auß allen dieſen Circumſtantien hab ich ſeithero gemuthmaſſet/ daß die Quellen vmb genandte Stadt mit einem ſolchen Sale, das Paracelſus enixum nennet/ imprægniret ſeyn muͤſſen/ dann durch den gantzen ſtarcken Winter habe ich in gemeldtem Moraſt allezeit gruͤn Graß geſehen/ darauß genugſam abzunehmen/ daß ein beſonder Saltz in ſelbigem Waſſer ſeyn muͤſſe.
Welches auch daher zu ſchlieſſen/ weiln ſo wohl im angeruͤhrten Brunnen/ als auch Moraſt/ bey der Stadt vngemeine Waſſerthier ſich auffhielten/ als erſt die Waſſermaͤuſe/ ſo ſonſt nicht in allen Waſſern leben koͤnnen/ wie auch die Schildkroͤten/ welche vnzehlich in ſelben Moraſt/ ja in allen Gaͤrten/ da das Waſſer durchgehet/ vmb die Stadt zu finden/ daß man ſolche auch gar nicht achter zu eſſen/ die ſonſt fuͤr ein recht lecker Herrn Eſſen gehalten werden/ ſondern ein jeder Bawer oder Buͤrger 1. 2. oder 3. in ſeinem Spuͤhlfaß/ darauß man den Schweinen gibt/ vnd alles/ ſo von den Schuͤſſeln abgewaſchen/ zuſammen gegoſſen wird/ auffhalten thut/ geben vor/ daß die Schweine fett davon werden/ wann ſolche Schildkroͤten in ihrem Tranck wohnen/ welches ich in ſeinem Werthe laſſe.
Es ſcheint aber hierauß/ daß ſo wohl die Maͤuſe/ als auch die Schuldkroͤten gern in ſuͤßgeſaltzenen Waſſern leben/ vnd ſonſt nirgends zu finden ſeyn.
Wann man gemeldte Schildkroͤten fangen will/ geht man gar fruͤh auff die Graßlaͤnder/ dadurch ſuͤßgeſaltzene Waſſer lauffen/ da findet man ſelbige auffm Graß herumb ſpatzieren/ ihre Nahrung zu ſuchen/ gegen Abend nach Vntergang der Sonnen kommen ſie wieder herfuͤr/ wann ſie jemand vermercken/ gehen ſie ins Waſſer/ wann man ihnen den Weg ablaufft/ vnd ſie ertapt/ ziehen ſie den Kopff vnd Schwantz ein/ welche dem Schlangen Kopff vnd Schwantze gleich ſeyn/ wie auch ihre 4. Fuͤſſe in die Schalen/ welche ſo hart/ daß man ſie kaum mit einem groſſen Hammer zerſchlagen kan/ wann man ſie kochen will/ ſticht man ſie mit einem Pfriemen/ dann ſtecken ſie Kopff vnd Schwantz auß den Schalen/ welche man mit einem Meſſer bald abhawet; Den Leib kochet man im Waſſer/ ſo thut die Schale ſich ſelber auff/ alßdann nimbt man die Schnecken herauß/ machet ſie reine/ vnd bereitet ſie mit Butter/ Wein/ vnd Gewuͤrtz/ wie ein Kalbfleiſch/ ſeyn nicht vngeſchmack/ vnd werden von den Leckermaͤulern/ die auß Vorwitz nicht wiſſen/ was ſie eſſen wollen/ mit groſſer delectation genoſſen.
Jch halte auch dafuͤr/ daß ſolche Gethiere einem nicht vngeſund ſeyn/ weiln ſie ſich in reinen Waſſern auffhalten.
Dieſes wenige iſt meine Erfahrenheit/ welche ich von ſolchen Waſſern habe/ darinnen das Holtz zu einem Stein wird/ vnd nicht allein das Holtz/ ſondern auch Leder vnd Knochen der Thiere/ wie ich dann ein halbes Brod geſehen/ das zum Stein geworden war.
Stecket alſo eine maͤchtige figirende Krafft in gemeldtem Saltze/ davon ich ein mehrers erzehlen werde.
Von dieſer Verwandlung deß Holtzes zu Stein/ nun werden alle Spoͤtter vnd Ignoranten zu ſchanden/ welche viel dawieder plaudern/ vnd nicht zugeben wollen/ daß durch Kunſt ein fluͤchtig vnd verbrennliches Weſen zu figiren ſey.
Dann ein jeder Holtz im Fewr brennt weg/ vnd laͤſt nichts uͤbrig/ als ein wenig geſaltzene Aſche/ wann aber das Holtz durch ein figir-Waſſer zu einem Stein worden/ ſo bleibts fix im Fewr/ iſt das nicht ein vnwiederleglich Zeugnuͤß wieder die Veraͤchter der Kunſt?
Wie ſolte man ſolche vnerfahrne Eſel beſſer uͤberzeugen koͤnnen als mit dieſem figir-Waſſer?
Diß ſag ich alhie zu dieſem Ende/ wann ich hernach ſchreiben werde/ daß ein ſubtiler Spiritus vini, durch dieſes figirende Waſſer zu einem Saltz zu figiren ſey/ ſie es deſto ehe glauben koͤnnen/ vnd es ihnen ſo frembde nicht vorkommen laſſen.
Kan nun ein fluͤchtiger Spiritus ardens Vini dadurch figirt werden/ warumb ſolte nicht ein Metall dadurch zu figiren moͤglich ſeyn?
Wie aber dieſe figirung deß Spiritus vini geſchehe/ welches ein vnmoͤglich ding zu ſeyn jederman fuͤrkommen moͤchte/ muß ich zur Nachricht anzeigen/ dann ſolches mir vngefehr begegnet/ vnd ich gar nicht mit Fleiß darnach geſtanden/ dann wann mir jemand ſolches geſaget haͤtte/ ich ſelbſt nicht glauben koͤnnen.
Es iſt zu wiſſen/ daß Paracelſi Sal enixum, oder mein Sal fixans, & omnia ſolvens die Natur hat/ daß es alle dinge im Fewr ſolviret, da ich nun einmahl ☉ darin ſolvirt hatte/ im trucknen Wege/ vnd verſuchen wolte/ ob ein Spiritus vini eine tinctur daraus ziehen koͤnte/ goß ich auff das ſolvirte ☉ einen Spiritum ardentem, es kam mir aber zu allem Gluͤck kein Spiritus vini, ſondern ein Spiritus juniperi in die Haͤnde/ welches ich nit gewahr ward/ biß daß es ſchon darauff goſſen war.
Weiln nun dieſer Fehler geſchehen/ ſetzte ich das Glaß mit dem ☉/ vnd Spiritu juniperi auff die Seite/ ohngefehr ein halb Jahr hernach/ ſahe ich/ daß der Spiritus blutrot wordē war/ goß ihn ab/ filtrirte, vnd thaͤt ihn in ein Koͤlblein/ den Spiritum von der tinctur zu abſtrahiren, da ward ich gewahr/ daß kein Spiritus, ſondern nur ein vngeſchmackes Phlegma, daruͤber ich mich ſehr verwundert/ vbergieng/ ward alſo gewahr/ daß durch lange Zeit mein Sal fixans den Spiritum figiret, vnd in ein rothes Saltz coaguliret hatte/ welches fuͤrwahr ein groß wũder iſt.
Noch ein wunderbahrlich Stuͤcklein iſt mir mit gedachtem Saltz widerfahren:
Es verehrete mir einmahl ein guter Freund ein Glaß mit diſtillirten Oleo Citri, welches er von verſchimleten Uranien vnd Limonien Oepffeln diſtilliret, dieweil aber ſolch Oehl ſtarck nach dem Schimmel roch/ nam ich ſolches fuͤr/ vber den Spiritum Salis zu rectificiren, vnd ihm den vblen Geruch dadurch zu benehmen/ ſchuͤttete ſolches in ein Koͤlblein/ vnd gedachte einen Spiritum Salis drauff zu gieſſen/ kã mir aber zu allem Gluͤck ein Glaß mit Waſſer/ darin mein Sal enixum ſolvirt war/ in die Haͤnde/ meinte nicht anders/ als daß es ein Spiritus Salis geweſen/ goß es auffs Oehl in den Kolben/ vnd fing an Fewer zu geben/ ſo ſtieg zwar ein lieblich klares Oehl uͤber/ aber ſehr wenig/ kaum die Helffte/ weil ich aber wuſte/ wie viel ich Oehl in den Kolben gethan/ ließ ich nicht nach/ das Werck laͤnger mit Fewr zu treiben/ dieweil aber nichts mehr uͤber wolte/ ließ ichs kalt werden/ nam mein Glaß auß dem Sand/ vnd ſahe nach meinem Oehl/ welches nicht vbergehen wollen/ da befand ich/ daß ſolches im Glaſe ſchwartz verbrand lag/ wie eine Kohlen/ welche Kohlen ich auff andere gluͤende Holtzkohlen legte/ zu ſehen/ obs mein Oehl war/ oder nicht/ da fieng es an zu gluͤen/ vnd verbrandte bey den andern Kohlen/ vnd ließ viel Aſche liegen/ welches ich hernach gewahr ward/ daß ſolche fixation allein mein Sal fixans verurſachet/ habe den Sachen hernach weiters nachgedacht/ vnd wunder dinge gefunden/ darumb ich billich ſolch mein Sal fixans, ſal mirabile nenne/ ein ander dencke den Sachen auch nach/ ſo wird er tieff in ein ſchoͤn Liecht hinein ſehen/ der nicht ſehen kan/ was hinter dieſem Saltze ſtecket/ der hat keine Adlers Augen/ damit er in die helle Sonne ſehen kan/ ſondern nur Eulen-Augen/ welche nur bey der Nacht ſehen/ vnd bey hellem Tage blind ſeyn.
Jſts nicht ein groß Wunder/ daß ſich das verbrennliche Oehl in ſo wenig Stunden alſo figiren laſſen/ daß es im Fewr gebrennt/ wie eine Holtzkohlen?
Laß dirs nun auch nicht wundern/ daß ein Holtz/ welches viel verbrennlich Ohl bey ſichhat/ durch lange Zeit vnd Huͤlff dieſes Saltzes zu einem Stein werden kan.
Dieſe dinge ſind mir ohngefehr in die Haͤndekommen/ vnd mir vnglaubliche Sachen wahr gemacht/ warumb ſolte ein erfahrner Artiſt, wann er der Sachen fleiſſig nachdencket/ nicht weiter damit kommen koͤnnen?
Einem Gelehrten iſt gut predigen/ ein mehrers auff dißmahl nicht.
Folget nun nach der Theoria die Praxis, wie ſolch Saltz bereitet/ vnd wozu es zu gebrauchen/ auch was fuͤr wunderbahre ja vnglaubliche dinge/ ſo wol in Alchymia, alß Medicina damit außzurichten.
I.
Von Bereitung deß wunderbahren Saltzes.
ES iſt zu wiſſen daß dieſes mein Sal mirabile auß allen gemeinen Salien durch Kunſt zu ſcheiden vnd zu bereiten/ aber auß dem einem leichter/ alß auß dem andern.
Dann nicht allein das gemeine Kochſaltz/ ſondern auch der Salpeter, Alaun, vnd Vitriol darzu zu bringen.
Dieweil aber der Alaun vnd Vitriol viel Sulphuriſche vnd Mineraliſche Qualitaͤten fuͤhren/ die muͤhſam davon zu ſcheiden/ der Salpeter aber albereit brennend/ vnd fluͤchtig worden/ alſo laſſen wir billich dieſe Salien ſeyn/ vnd bereiten vnſer Sal mirabile allein auß dem gemeinen Koch-oder Kuͤchen-Saltz/ ſcheiden die terreſtritaͤt durch Huͤlffe deß Fewrs vnd Waſſers davon/ vnd gebrauchen ſolches zu GOttes Ehre/ vnd Dienſt deß Nechſten/ ſo gut wir wiſſen oder koͤnnen/ vnd erſtlich:
Von der aͤuſſerlichen Geſtalt/ Farb/ Geſchmack/ vnd Geruch deß Salis Mirabilis.
DJeſes Saltz/ wanns wol bereitet/ iſt es anzuſehen/ wie ein gefroren Waſſer oder Eiß; langlicht wie ein Salpeter angeſchoſſen/ gantz hell vnd durch ſichtig; auff der Zungen leicht-ſchmeltzend/ wie ein Eiß; am Geſchmack nicht ſcharff/ oder ſonderlich geſaltzen/ doch etwas aſtringirent; auff gluͤende Kohlen geleget/ nicht ſpringend wie ein gemein Kochſaltz; noch brennend/ wie ein Salpeter/ ſondern keinen Geruch von ſich gebende/ ſich gluͤhen laͤſt/ welches ſonſt kein ander Saltz zu thun pfleget.
II.
Von dem euſſerlichen vnd innerlichen Gebrauch meines Salis Mirabilis.
ZVm erſten iſt zu wiſſen/ daß groſſe Kraͤfften darin verborgen/ dann weil es nicht zu ſcharff iſt/ wie andere Salien, ſo kan mans in-vnd aͤuſſerlich bequem zur Medicin gebrauchen; euſſerlich reinigt/ vnd heilet es alle friſche Wunden/ vnd offene Schaͤden/ ſchmertzet oder beiſſet nicht/ wie andere Salien, deßgleichen thuts auch innerlich das Seine mit Verwunderung/ ſonderlich wann man ihm andere Dinge/ ſeine Kraͤffte damit zu vermehren/ zuſetzet/ ſolches ihre Kraͤfften vnd Tugenden hinfuͤhret/ da man ſie hin haben will.
Dann das Saltz iſt ein Fuͤhrer Gutes vnd Boͤſes/ nachdem man ihm etwas auffleget/ fuͤhret es ſolches mit ſich.
Gleich wie das Nutrimentum der Vegetabilien vnd Mineralien allein im Saltz beſtehet: alſo beſtehet auch das Nutriment der Animalien in dēſelben/ dann wann das Krant/ Fleiſch/ Brodt oder anders/ was man iſſet/ von Natur kein Saltz bey ſich haͤtte/ ſo koͤnte es die Animaliſche Leiber nicht nutriren, erhalten oder vermehren/ ſondern muͤſten alſobald ſterben/ vnd vergehen.
Nach dem nun die Speiſen wohl vnd rechtmaͤſſig geſaltzen/ nachdem ſie auch nutriren, dann ein ding/ das keinen Geſchmack hat/ nutrirt nicht/ daher das Sprichwort: Quod ſapit, nutrit, & contrà.
Darin hat GOtt der Allmaͤchtige ſein behoͤrlich Saltz geleget/ dadurch erhalten ſich alle Geſchoͤpffe/ vnd koͤnnen andere vnterhalten/ alſo daß es gar nicht noͤtig were/ die Speiſen der Menſchen weiter zu ſaltzen/ dann ſie haben von Natur Saltz genug bey ſich/ wann durch die Suͤnde der Fluch nicht alles Fleiſch verderbt vnd geſchwaͤchet haͤtte; Darumb komt man der Natur zu Huͤlffe/ vnd was zu ſchwach geſaltzen/ verſtaͤrcket man mit dem allgemeinen Kochſaltz/ welches auch zu dem Ende von Gott darzu erſchaffen/ daß es die Nahrung kraͤfftiger mache/ wie zu ſehen/ daß man Brod/ Fleiſch/ vnd alles Gemuͤſe auch wohl ohne Saltz genieſſen kan/ daß ſolche aber ſo kraͤfftig ſeyn/ vnd ſo wohl nutriren ſolten/ als wann ſie geſaltzen/ iſt nicht/ ſondern allen Menſchen bekand gnug/ daß das geſaltzene Fleiſch/ Fiſch/ Brodt oder Kraut beſſer ſaͤttiget vnd nehret/ als vngeſaltzen/ dahero man denen/ welche ſtarck arbeiten/ wolgeſaltzen Brodt/ Fleiſch/ Kraut zu eſſen gibt/ daß es den Leib deſto mehr ſtaͤrcke/ vnd nehre.
Denen aber/ welche keine ſtarcke Arbeit thun/ gibt man keine ſolche geſaltzene Speiſen/ ſondern leicht verdaulichere.
Gleich wie nun das Saltz das einige Nutriment der Vegetabil.
vnd Mineral. alſo auch der Animalien iſt/ vnd alles/ was da iſt/ Univerſaliter nutriret, vnd vermehret.
Wann dann nun gehoͤret/ daß ohne Saltz nichts ſeyn/ noch leben kan/ vnd aller dinge leben allein in demſelben beſtehe/ welches die Erfahꝛung taͤglich bezeuget.
Waꝛumb halten dann die Narren das Saltz fuͤr ein ſo gering ding? darumb/ antworte ich/ dieweil wenig ſeyn/ die da wiſſen/ was Saltz iſt/ wie es ſeine Wirckung volbringe/ vnd was dahinder ſtecke.
Dann wie albereit geſagt/ mag ich das Saltz mit einem Fuhrman vergleichen/ welcher das/ was man ihm auffladet/ dahin bringet/ wo mans hin haben wil/ es ſey gut oder boͤſe/ iſt ihm eben viel/ vnd laͤſt den dafuͤr ſorgen/ ders ihm auffgeladen.
Alſo thut das Saltz auch/ miſcht mans mit guten Nutramentaliſchen dingen/ ſo hilffts nutriren, vnd iſt deſſen beygefuͤgten Nutriments Fuͤhrer/ Staͤrcker/ vnd Helffer.
Miſcht mans aber mit gifftigen oder ſchaͤdlichen dingen/ ſo verſtaͤrcket vnd vermehret es den Gifft/ vnd fuͤhrt ſolche zum Schaden oder Nachtheil ein/ dahin es ſonſt ohne Huͤlff deß Saltzes nicht hat kommen koͤnnen.
Jſt alſo das Saltz bey guten gut/ vnd vermehret entweder das gute oder boͤſe/ bey welchen es iſt/ daher iſts vnpartheiſch/ vnd laͤſt ſich bey guten vnd boͤſen gebrauchen/ nach dem mans haben will/ gleich wie man ſagt:
Sal & vinum acuunt ingenium.
Wann ſie nemblich mit guten dingen vnd maͤſſig genoſſen werden/ eben alſo mag man auch ſagen:
Sal & vinum depravant ingenium, wann ſie nemblich mit ſchaͤdlichen dingen gebrauchet werden/ welches ich mit viel Exempeln klar beweiſen koͤnte/ die ich vmb kuͤrtze willen vbergehe.
Ein oder zwey aber muß ich zum wenigſten/ meine Rede beſſer zu erklaͤren/ hieheꝛ ſetzen; gleich wie allbereit geſaget/ wann das Saltz guten Nutrimentiſchen ſubjectis, als Kraut/ Fleiſch/ Brod zugeſetzet iſt/ koͤnnen ſolche Nutrimenta ſubjecta noch nutrimentiſcher vnd beſſer durch das Saltz werden/ wie die Erfahrung taͤglich bezeuget/ vnd niemand es laugnẽ wird.
Warumb ſolte dann dieſes nicht auch wahr ſeyn/ daß es das boͤſe/ wanns ihme zugeſetzet wird/ noch boͤſer/ vnd ſchaͤdlicher machen koͤnne?
Ex. gr.
Der gemeine ☿ wird fuͤr ein Gifft gehalten/ wie er auch iſt/ aber nach was Gelegenheit man ſolchen bereitet/ er ein klein oder groſſer Gifft wird.
Dann wann man ſolchen/ wie er an ſich ſelbſt iſt/ einem Menſchen eines Loths ſchwer eingebe/ er zwar nichts thun wuͤrde/ ſondern ohn ſonderbahren Schaden wieder aus dem Leibe kommen; So man aber ſolchen durch Salien ſublimirte, vnd in ſeiner Vntugend exaltirte, ſo wuͤrde 2. 3. oder 4. grana einen Menſchen toͤdten koͤnnen.
Deßgleichen das Auripigmentum, wie es auß den Bergen gegraben wird/ richtet nichts guts auß/ wann deſſen viel ins Menſchen Leib kompt/ ſondern vervrſachet vnleidliche Vomitus vnd ſtarcke ſedes, wann man nur 1. 2. 3. oder 4. Granen gibt/ iſt keine Gefahr dabey zu gewarten/ vnd wird nur gelinde Vomitus vnd Sedes verurſachen.
So man aber ſolches mit gemeinem Saltze ſublimirte, ſolte ein groß Gifft darauß werden/ damit man Menſchen vnd Vieh ſchnell dahin richten koͤnte/ wie beym Arſenico albo zu ſehen/ welcher durch die Sublimation, vnd Exaltation ſeine Boßheit vom zugeſatzten Saltz bekomt/ welches hell vnd klar gnug iſt/ obs ſchon von wenigen begriffen wird.
An welchen beyden Exempeln die Warheit gnug erſcheinet.
Noch eins muß ich dem Vnerfahrnen bekand machen; die etwas im Fewr laborirt vnd erfahren/ dieſelben wiſſens zuvor/ vnd duͤrffen meiner Lehre nicht/ deren aber gar wenig vnd hergegen mehr Vnerfahrne zu finden.
Ein Arſenicum oder Kobolt ſind zwar groſſe Giffte/ gleichwol/ wann ſie nicht Corporaliſch in Leib genommen/ auch nicht ſchaden thun.
Wann ſie aber durch Salien noch volatiliſcher durch die diſtillation gemachet/ alßdann zu groͤſſeren Gifften werden/ ja ſo groß/ daß durch den bloſſen Geꝛuch ein Menſch hin zu richten were/ welches viel erfahren/ die den Arſenicum zur compoſition deß Vitriols vnd Salpeters genommen/ Gradir-Waſſer davon zu machen/ welche Waſſer ein ſolch hefftig Gifft fuͤhren/ daß einem das Hertz im Leibe bebet/ wann man nur den Geruch ein wenig in die Naſe davon bekomt/ auch das Gehirn auffs hoͤchſte geſchwaͤcht wird/ gleichwie man ſonſt ſaget:
Sal corroborat cor, & acuit ingenium, zuverſtehẽ/ wann ihm gute ſubjecta zugefuͤgt werden/ hat er aber gifftige ſubjecta bey ſich/ ſo erweiſet das Saltz ein contrarium, erſticket das Hertz/ vnd ſchwaͤcht das Gehirn/ welches beides ich an meinẽ Leibe erfahren.
Dann in meiner Jugend hab ich ſolche gifftige arſenicaliſche Gradir- Waſſer bereiten muͤſſen/ da mir die Saltzgeiſter oͤffters das Liecht bald außgeblaſen haͤtten/hernach hab ich aber auch erfahren/ wann hertzſtaͤrckende ſubjecta mit dem Saltz vermiſchet/ ſo ſchaͤrffet oder exaltirt das Saltz dieſelben in ihrer hertzſtaͤrckenden Krafft vnd Natur.
Darumb ſagt Paracelſus, daß das ☉ ins Menſchen Leibe nichts wircken koͤnne/ als durch die Saltzgeiſter/ welche die Kraͤffte deß Goldes einfuͤhren/ vnd vermehren.
Hierauff moͤchte mancher ſagen:
Wircken doch andere Metallen ins Menſchen Leib/ dazu doch kein Saltz kompt/ warumb ſolte dann das ☉ nicht auch wircken/ wann Krafft in ihm were?
Dem antworte ich/ vnd ſage/ daß diß die Vrſach ſey/ daß die vnvollkommene Metallen etwas wircken/ wann ſie nur gefeilet/ oder gemahlen eingegeben werden/ weiln dieſelbe von Natur noch ein Vitrioliſch Saltz fuͤhren/ welches ſie im Schmeltzen behalten/ vnd darumb wegen natuͤrlicher Saͤurigkeit leicht ins Menſchen Magen ſolviret werden/ vnd ihre operation verrichten; So man ihnen aber durch Saltz zu Huͤlff kaͤme/ wuͤrden ſie deſto ſtaͤrcker wircken/ aber nit zum guten/ dann die vnvollkommene Metallen ſtellen nichts guts an im Menſchlichen Leibe/ ſondern vervrſachen vnleidliche Vomitus, wie bey dem Zin vnd Kupffer zu ſehen/ wann nur ein Wein vber Nacht drinne ſteht/ vnd ſelbiger getruncken wird/ machet Vomitus, Krimmen/ vnd Hertzzittern gnug/ doch das Zin nicht ſo viel/ als das Kupffer/ vnd ſonderlich/ wanns fein Zin/ vnd nicht etwan ein gifftiger Wißmuth darunter iſt.
Das Bley trucknet/ vnd kuͤhlt ſo ſtarck/ wanns eingenommen wird.
Das Eyſenfeilich kan mit herrlichem Nutzen gebraucht werden/ den Kindern die Wuͤrme zu toͤdten vnd außzufuͤhren/ deſſen Crocus aber zu aſtringiren nicht boͤſe iſt.
Daß ☽ thut nichts im Leibe/ wanns wird gefeilet eingegebē/ weils kein Saltz bey ſich fuͤhret/ wie das Eiſen/ vnd Kupffer/ wann mans aber durch Saltz bereitet/ vnd ihme einen Ingreß gibt/ als dann purgirts alle boͤſe Humores, vnd ſtaͤrcket das Gehirn.
Es iſt aber ſehr vnlieblich zu nehmen/ vnd ſo bitter/ als eine Galle/ ja viel vbler/ als ein gemeiner Vitriol zu gebrauchen.
Das ☉ aber/ das allerreineſte vnd edelſte Metall hat gar kein Saltz von Natur bey ſich/ darumb es auch nichts außrichtet/ wanns gefeilt/ oder gemahlen/ eingegeben wird:
dann das acidum iſt ins Menſchen Magen nicht ſo ſtarck/ daß es das ☉ angreiffen/ vnd ſolviren koͤnne/ wie das ♀ oder ♂/ ſondern laͤſt ſolches mit den Excrementen fahren/ ſo gut als es eingenommen/ daher ihrer viel auß Vnerfahrenheit halten wollen/ als wann das ☉ keine Kraͤffte haͤtte/ vnd zur Medicin gantz vntuͤchtig were/ welches gar ein naͤrriſcher vnd nicht Philoſophiſcher Fehler/ der allein auß Vnerfahrenheit herkommen.
Die Erfahrenheit aber bezeuget viel ein anders/ wers nicht glaubt/ daß eine groſſe gute Krafft beym ☉ iſt/ der kans auff dieſe Weiſe leicht erfahren/ wann er nemblich daſſelbe mit einem wohl rectificirten Spiritu Salis ſolvirt, vnd von dieſer ſolution nuͤchtern ein wenig mit einer warmen Bruͤhe/ Wein/ oder Vier ein nimbt/ ſolches eine ſchnelle herꝛliche vnd gute Operation volbringen wird/ vnd nach deme es das boͤſe im Leibe findet/ darnach treibet es auch ſolches auß/ entweder per ſedes, Urinam, ſudorem, oder auch per Vomitum, aber gantz ſicher ohne einige Schwaͤchung deß Leibes/ ſtaͤrcket vnd beſſert augenſcheinlich/ davon Meldung geſchehen in meinem Tractat, Troſt der Seefahrenden genandt/ aber nicht außfuͤhrlich/ dann damahln die Gelegenheit ſolches nicht zulaſſen wollen.
Sage aber dieſes/ daß ſolche ſolutio Auriper Spiritum Salis viel in Medicina thun koͤnne/ weil ſie aber auch etwas vnlieblich zunehmen/ macht man auch keine groß Werck davon/ dann erſtlich ein ſolcher Spiritus Salis, der das ☉ ſolviren ſoll/ muß gar ſtarck ſeyn/ wann dann das ☉ in einem ſolchen ſtarcken corroſiviſchen Spiritu Salis ſolviret, ſo hat man erſtlich dieſes zuwider/ daß die ſolutio, wegen deß ſtarcken Spir. Salis (ohne welchem fich das ☉ nicht ſolviren laͤſt) nit angenehm zugebrauchen iſt/ dann ſolche nit allein die Lippen ſchwartz faͤrbet/ vnd die Zaͤhne ſtumpf macht/ ſondern auch viel liquoris erfordert/ das ☉ damit einzunehmen/ wodurch dem Patienten ſolche Saͤure all gemaͤchlich entgegẽ wird/ auch kan bißweiln der Krancke keine Saͤurigkeit vertragẽ.
Will mans mit einer warmen Fleiſchbruͤhe einnehmen/ ſo hindert ſolche den liquorem an ſeiner Wirckung/ vnd thut das jenige nit/ was ſie ſonſt thun ſoll/ wann ſie mit einem wenig Wein oder Bier eingenommen wird/ darumb iſt ſie auch ſo gaꝛ wol nicht zu gebrauchen/ wie gut ſonſt die Medicin an ſich ſelbſt iſt.
Weiln aber allbereit geſaget/ daß das ☉ ohne Salien nichts wiꝛcken koͤnne/ als beſtehet deſſelben ſolutio allein in einẽ ſolchen Menſtruo, das nit corroſiviſch/ oder vnannemlich zu gebrauchen/ vnd doch das ☉ auffſchlieſſe/ vnd zur Medicin bequem mache/ deſſen Art ich fuͤr meine Perſon keine gefunden/ als mein Sal Mirabile, welches nit allein kein Corroſiv, oder wiederwertig zu nehmen/ ſondern an ſich ſelbſt eine gute Medicin iſt/ vnd alles/ was es ſolvirt, lieblich einzunehmen machet/ dann ſo das ☉ darin ſolvirt iſt/ ſo ferbet es die Haͤnde vnd Lippen nicht/ wie ein andere gemeine ſolutio, die etwa per aq. Reg. oder per Spiritum Salis bereitet/ iſt auch nicht aſtringirend/ wie ſolche corroſiviſche ſolutiones, ſondern annemlich zu genieſſen/ erzeigt auch ſeine gute Wirckunge.
Daꝛumb habe ich mit meinẽ Sale Mirabili viel dinge veꝛſuchet/ auch endlich das ☉ graßgruͤn damit ſolviret, oder eigentlicher extrahiret, vnd eine herꝛliche Medicin darin gefunden.
Dann wann das ☉ in die gruͤne gehet/ ſo iſts weit gebracht/ davon die alten Philoſophi viel geſchrieben/ vnd ſolche gruͤne Beatam viriditatem genent haben.
Was aber weiter mit ſolcher Gruͤne in Medicina außzurichten/ gehoͤrt hieher nit/ weiln ich alhie eigentlich anders vorbringen oder beweiſen wollẽ/ alß daß das Saltz der Anfang/ vnd Ende aller dinge ſey/ vnd daß es aller dinge Kraͤffte/ ſie ſeyn gut oder boͤſe/ exaltire vnd vermehre.
Wann dieſes nun wahr/ vnd vnwiederleglich/ ſo muß man auch zugeben/ daß ein/ auffs hoͤchſte gereinigtes Saltz/ als mein Sal mirabile, beſſer ſey/ als ein grobes vngereinigtes/ vnd weil es alle Kraͤffte der Vegetab. Animal.
vnd Mineralien erhoͤhet/ oder einfuͤhrt/ vnd vnter der Sonnen kein edler Geſchoͤpff Gottes/ als das ☉ zu finden/ als iſt leicht hierauß abzunehmen/ wann das edelſte/ vnd reineſte Theil deß Saltzes/ mit dem edelſten vnd reineſten Theil deß Goldes uniret, auß beidẽ notwendig/ auch die alleredelſte Medicin folgen muͤſſe/ weil das Saltz vnd ☉ beide der Sonnen Kinder/ gleichſam vnſterblich/ oder vnverderblich/ darumb kans auch nicht fehlen/ es muß den andern ſterblichen/ oder verderblichen dingen auch zu Huͤlffe kommen/ vnd ſie vor Faͤulnuͤß oder accidentaliſcher corruption bewahren.
Niemand aber bilde ihm ein/ als wañ ich eine Vnſterblichkeit darauß beweiſẽ wolle/ Nein/ dann kein Kraut fuͤrm Todt gewachſen iſt.
Nur dieſes gebe ich zu erkennẽ/ daß die Vereingung eines gereinigten Saltzes vnd ☉ ein hohe Medicin notwendig geben muͤſſe.
Fuͤhret das Saltz die Kꝛaͤffte ander dinge/ warumb ſolte es dann nit die Kraͤffte deß ☉ fuͤhren koͤnnen?
Jſt doch kein vngeachtes Kraͤutlein/ Stein oder Beinlein/ das nicht mit ſeinen beſondern Kraͤfften von GOt begabet/ warumb ſolte dann nicht auch das ☉ als das edelſte Geſchoͤpff GOttes/ nechſt der Sonnen vnd Saltz/ von welchen es gebehren/ auch ſeine herrliche/ vnd andern gerin gern Geſchoͤpffen vorzuͤgliche Gabẽ vnd Kraͤften beſitzen?
Aus den zweyen allerherrlichſten ſubjectis, nemblich auß Saltz vnd Gold kan ja kein boͤſes werden/ welches ein ſchlechter Bawr verſtehen kan/ warumb dann wollens nicht die Spoͤtter vnd hoffaͤrtige Muͤſſiggaͤnger verſtehen?
Darumb nemblich/ damit ſie nicht vor vnwiſſende Eſel gehalten wuͤrden/ wann ſie zugeben/ daß es eine gute Medicin were/ vnd koͤnten ſie doch ſelbe nicht bereiten.
Es were aber beſſer/ wann ſolche Reider einem andern die Gaben GOttes goͤnneten/ vnd nicht ſo wohl heimlich alß oͤffentlich darauff ſtichelten/ ſondern das/ was ſie nicht verſtehen kuͤnten/ in ſeinem werth lieſſen.
Jch ſchreibe itzo von meinem gruͤnen Loͤwen/ vnd muß deſſelben wunderbahre Tugenden der Welt bekand machen/ weiß aber gewiß/ daß dieſer gruͤne Loͤwe nicht weniger Feinde finden werde/ als mein weiſſes/ oder rotes ☉ potab.
Dann der Satan kan nicht leiden/ daß man dem menſchlichen Geſchlecht zu Nutz etwas bekandt mache/ alle Liſt vnd Macht wendet er an/ ſolches zu verhindern/ leget ſich mit ſeinen Luͤgen dargegen/ dadurch die handgreiffliche Warheit zu vnterdruͤcken.
Was hat man doch fuͤr argliſtige Griffe gebrauchet/ mein ☉ pot. zu verachten/ weil ſie wol gedencken kuͤnten/ daß ich ſolchẽ Ignoranten, vnd Oſoribus Veritatis nichts davon wuͤrde zukommen laſſen/ wann ſie es ſchon begehrten.
So haben ſie es durch andere/ als nur nothleidende Krancken von mir auch gebracht? nicht daß ſie jemand damit guts erzeigeten/ ſondern Vrſach fuͤnden/ ſolch mein ☉ Pot. zu verachten/ vnd den Krancken wiedrig zu machen/ daß ſie ja nicht geſund wuͤrden/ haben ſie nicht gantze Verſamblungen druͤber gehalten/ vnd der eine dieſes/ der ander jenes darwieder einzubringen geſucht?
Welches ja ein vorſetzlicher Haß vnd Mißgunſt iſt/ ſey aber der Rache GOttes gaͤntzlich heimgeſtellet.
Wann ſchon noch ſo viel truͤbe waſſerige Wolcken die helle Sonne uͤberziehen/ vnd ihre lebendmachende warme Stralen verdunckeln wolten/ koͤnnen ſie doch nichts außrichten/ ſondern muͤſſen endlich den warmen Stralen Platz machen/ zu duͤnſten werden/ vnd als ein Nebel weichen/ vnd verſchwinden.
Das Liecht vnd die Warheit ſind auff keinerley Weiſe zu vertilgen/ man kan ſie wol vnterdruͤcken/ aber nicht gar auffheben vnd zu nichte machen.
Die Lufft iſt nimmer ſo voll ſchwartzer Wolcken/ die Sonne bricht endlich durch/ vnd laͤſt ſich wieder ſehen; Alſo wickelt ſich endlich die Warheit auß der Luͤgen herfuͤr.
Darumb mag ich wol die Warheit vnverzagt darſtellen/ wanns ſchon noch ſo viel verdrieſſen ſolte/ man muß GOtt mehr fuͤrchten/ als die Menſchen/ vnd vmb der Boͤſen willen nicht vnterlaſſen/ den Frommen gleichwol guts zu thun.
Fahre alſo im Nahmen GOttes fort/ die vnglaubliche Kraͤffte meines Salis Mirabilis zu erzehlen; Dieweil nun oben geſagt/ daß das Saltz ein Fuͤhrer ſey aller Dinge/ die ihm zugeeignet werden/ vnd bringe ſolches an Kraͤfften vermehret an ſeine behoͤrliche Orten/ dahero nicht rathſam iſt/ ihme boͤſe vnd gifftige dinge zuzuſetzen/ ſondern vielmehꝛ das beſte/ das man finden kan/ wann es etwas gutes wircken ſoll.
Nun iſt kein edler Geſchoͤpff vntor der Sonnen zu finden/ als das reine/ vnd vor allen Elementen vnzerſtoͤrliche ☉/ dieweil aber ſolches/ wie gedacht/ ohn warhafftige ſolution dem Menſchen keine Krafft geben kan/ vnd die corroſiviſche ſolution allezeit dazu vnbequem/ alß wird eine ſolche ſolution erfodert/ welche durch ein vncorroſiviſch Saltz geſchicht.
Wollen der ohalben eine ſolche fuͤr die Hand nehmen/ vnd ſehen/ was gutes damit außzurichten ſey.
Vom Gebrauch meines Salis Mirabilis, in ſolvirung der Metallen/ vnd Bereitung guter Medicin.
ERſtlich iſt zu wiſſen/ daß mein Sal Mirabile nicht allein alle Metallen/ ſondern auch alle Steine vnd Beine/ ja die Kolen/ welche ſonſt durch kein corroſiv zu ſolviren, radicaliter ſolviret, vnd meiſt allen dingen/ die es ſolvirt, ſo wol Metalliſchen/ als Vegetabiliſchen/ vnd Animaliſchen/ eine gruͤne ſolution gebe/ darunter etliche gruͤn bleiben/ etliche aber mit der Zeit ſich in eine Gelbe/ oder Roͤthe verwandeln/ von welcher wunderbaren ſolution ich ein groß Buch machen koͤnte/ welches allhie aber gar zu weitlaͤufftig fallen wolte/ darumb laſſe ichs an einen andern Ort verſchoben ſeyn/ dann ich bin alhier die ſolutionem auri allein zu beſchreiben entſchloſſen/ vnd ſolche darumb/ weil kein beſſere zu finden/ andere Metalliſche ſolutiones (wie gedacht) in Leib zu geben/ habe gar vnbequem befunden/ das Saltz vnd ☉ aber fuͤr die edelſte ſubjecten gehalten/ auß welchen beyden dann notwendig eine gute Artzney werden muß.
Dann das Saltz erhoͤhet/ vnd fuͤhrt ein/ aller dinge Kraͤfft vnd Wirckung.
Es gemahnet mich das Saltz gleich einem Volatiliſchen Spiritu Vegetabilium deß Weins/ Biers/ ꝛc. wann ſolcher ins Menſchen Leib komt/ wird der Animaliſche Geiſt dadurch geſtaͤrcket/ daß er ſich beſſer ruͤhrt vnd bewegt/ alß ohne Staͤrckung.
Es ſtaͤrckt zwar ſonſt auch eine jede gute Speiſe vnd Tranck/ wanns ſchon Waſſer vnd Brod were/ ſo kraͤfftig aber nicht/ als ein guter Wein/ deſſen Geiſt rein vnd ſubtil iſt: Alſo wann deſſen zu viel genommen/ er alles verborgene/ ſo im Menſchen iſt/ auffmuntert/ vnd bekand machet.
Gleicherweiß thut auch das Saltz/ ſtaͤrcket/ vnd vermehrt alle dinge/ damit es vereiniget/ vnd bringet deroſelben verborgene Kraͤffte ans Tagesliecht/ welche ſonſt ohne Huͤlffe deß Saltzes verborgen blieben weren.
Wer wolte vns geſagt haben/ was in ☿/ Arſenico, vnd andern Mineralien fuͤr ein groſſer Gifft verborgen/ wann die Salien vns ſolches nicht offenbahret haͤtten?
Wañ ein Melancholicus, welcher ſonſt von Natur gantz ſtill iſt/ gleichſam halb todt da ſitzet/ ſo erweckt ein guter ſpiritualiſcher Wein/ oder ſtarck Getraͤnck/ den ſchlaffenden melancholiſchen Geiſt/ vnd macht denſelben reden.
Eben alſo thut auch das Saltz/ ſtaͤrckt/ vnd vermehrt aller dinge Kraͤffte/ vnd ſonderlich der Metallen/ machet dieſelbe offenbahr vnd bekand/ gleich wie beym Arſenico, vnd ☿/ vermeldet.
Dann wer haͤtte gewuſt/ daß ſie gifftig/ wanns das Saltz nicht offenbahret haͤtte?
Thut nun das Saltz ſolches bey boͤſen ſubjectis, vnd vermehret ihre Boßheit/ warumb ſolt es nicht auch geſchehen/ bey guten ſubjectis, vnd ihre Qualitaͤten vermehren?
Dieweil dann vnter allen Vegetabiliſchen/ Animal-vnd mineraliſchen ſubjectis kein edlers zu finden/ als das Gold vnd Saltz/ beide von der Sonnen gewircket/ ſo wer es nicht recht dieſen vorbey zu gehen/ vnd geringere/ zu Bereitung einer guten medicin, zu ſuchen/ ſintemal in keinen andern ſubjectis ſolchetreffliche Kraͤffte zu finden/ als im ☉/ Saltz/ vnd Wein.
Wollen darumb bey dieſen verbleiben/ vnd eine gute mediein, darauß zu bereiten/ vornehmen.
Der Proceß.
℞.
3. oder 4. Theil meines Salis mirabilis, vnd 1. Theil zubereites Gold/ miſche beide vntereinander/ thue die mixtur in ein ſtarck beſchlagen glaͤſern Retort, lege ſolchen in ein ſrey Fewer/ laß per gradus das Fewer angehen/ vnd vermehre ſolches nach vnd nach/ biß daß der Retort durchauß wol gluͤhe/ dann laß es in ſtarcker Gluth eine gute Stunde ſtehen/ laß das Fewer abgehen/ vnd erkalten/ nimb den Retort auß dem Ofen/ ſchlage ihn zu Stuͤcken/ vnd mache es alſo/ daß das Lutum nicht vnter das Saltz vnd ☉ komme/ vnd ſolche verunreinige/ ſcheide die maſſam deß Saltzes/ vnd Goldes vom Retorten, thue dieſelbe in ein Glaß/ hat ſie etwas in dem Halß deß Retorten ſublimiret, ſo thue es auch zur maſſa, welche dunckel-gruͤn ſeyn wird/ ſchuͤtte ein gemein Regenwaſſer drauff/ laß in gelinder Waͤrme ſolviren, ſo gehet alles Saltz mit einem Theil deß zugeſetzten ☉ ins Waſſer/ vnd gibt eine Graßgruͤne ſolution, welche man filtriren, vnd ein Theil deß Waſſers wieder abſtrahiren ſoll/ dann bleibet ein graßgruͤner ſchoͤner liquor, auff der Zungen gar nicht ſcharff/ noch corroſivifch/ auch nicht zu viel Urinoſiſch/ ſondern gar wol mit allen Vehiculis zu nehmen/ das Gold/ ſo von dem Sale enixo nicht folviret iſt/ findeſtu nach der ſolution wieder/ vnd kanſt es zu dergleichen Arbeit wieder gebrauchen; Der gruͤne Liquor iſt alſobald zu gebrauchen/ vnd ſo wohl in medicina, als Alchimia viel gutes damit außzurichten.
Wil man aber alles Phlegma davon abſtrahiren, biß auff ein gruͤnes Saltz/ vnd hernach mit einem ſtaͤrckern Alcolicirten Spiritu Vini noch einmahl extrahiren, ſo wird die medicin noch kraͤfftiger/ vnd hilfft der Spiritus Vini dem Saltze die guͤldiſcher Kraͤffte deſto beſſer einfuͤhren/ vnd zur Wirckung bringen.
Es extrahirt aber der Spiritus Vini keine Gruͤne/ ſondern eine Roͤthe/ die ſehr lieblich zugebrauchen iſt.
NB.
Diß iſt auch zu mercken/ daß das Sal enixum nicht alles Gold ſolviret, ſondern nur das reinſte.
Wann dann der Spiritus Vini noch einmahl das reineſte auß dem reinern extrahirt, ſo muß nothwendig eine gute medicin drauß folgen/ welches niemand wiederlegen kan/ wie ſtarck er auch die Warheit ſonſt anfeinden wolte.
Diß iſt der kurtzt vnd doch richtige Proceß/ auß ☉ Saltz/ vnd Wein eine hohe medicin zu bereiten/ welche billicher Weiſe Aurum Potabile kan genandt werden.
Deſſen groſſe Tugenden vnd Kraͤfften dem duͤrfftigen Krancken bekandt zu machen/ ich alhier nicht vnterlaſſen kan.
Von Tugend/ Krafft vnd Wirckung meines gruͤnen Loͤwen/ Vitrioli Solis, oder Salis aurei mirifici, ꝛc.
ES iſt zu wiſſen/ daß dieſer gruͤne liquor aurificus ohne Schew/ vnd Gefahr bey jungen vnd alten/ krancken vnd geſunden/ ohn Vnterſcheid der Perſonen ſicheꝛ zu gebrauchen/ dann nichts boͤſes vnd ſchaͤdliches dabey iſt.
Ein gereinigt Saltz/ vnd Gold kan nirgend vbels thun/ ſondern muß notwendig allenthalben/ da es hinkompt/ gutes wircken/ ſo wol bey den Vegetab.
Animal als auch Mineralien, wie klaͤrlich ſoll erwieſen werden.
Erſtlich erfrewet dieſer gruͤne Liquor allein durchs Anſchawen deß Menſchen Hertz/ Hirn/ vnd alle leibliche Geiſter/ dann keine Farbe vnter allen der gruͤnen an Lieblichkeit vor gehet/ welches alle Menſchen bekennen muͤſſen/ die einen harten kalten Winteꝛ außgeſtanden/ vnd dann im Fruͤhling die halb abgeſtorbene Baͤume wieder gꝛuͤnend ſehen.
Alles Gebluͤth im Leibe erquickt ſich davon/ vnd wird gleichſam wieder lebendig.
Zum andern/ ſtaͤrcket dieſer guͤldiſche Liquor, in Leib genommen/ das gantze Humidum radicale, den Magen/ Hertz vnd Hirn/ ſampt allen innerlichen Gliedern deß Leibes/ vor allen andern Artzneyen/ die mir bekand ſeyn/ machet ein froͤlich Gemuͤthe/ vertreibt die Melancholey/ Schwermuͤtigkeit/ nimpt weg das Zittern vnd Hertzpochen/ oͤffnet die innerliche obſtructiones, heilt die verſehrte oder gequetſchte Glieder/ als Lunge/ Leber/ vnd andere innerliche Schaͤden deß Leibes/ treibt den Calculum in Nieren vnd Blaſen/ haͤlt einen natuͤrlichen offnen Leib/ vertreibt die Winde/ vnd Cholicam, erhelt das Gebluͤt fuͤr Corruption, heilt den Auſſatz/ vnd ander abſcheuliche Kraͤtze/ vertreibet alle Fieber/ conſumiret mit der Zeit die Podagriſche Fluͤſſe/ vnd komt zu Huͤlffe den Apoplecticis vnd Epileptieis, auch denen/ die mit boͤſen ſcorbutiſchen Gebluͤth eingenommẽ/ vnd erfuͤllet ſeyn/ præſervirt vor der Peſt/ vnd andern gifftigen anſteckenden Kranckheiten/ laͤſt keine innerliche Geſchwuͤr an der Lungen/ Leber oder andern Gliedern entſtehen/ heilt auch die alber eit entſtandene/ benimpt den Quell vnd Vrſprung aller offnen Schaͤden/ vnd heilt ſolche von Grund auß.
Er balſamirt den Menſchen inwendig/ daß ſo leichte keine Kranckheit einreiſſen kan/ vervrſachet ein geſund vnd langes Leben.
Euſſerlich heileter alle ſriſche Wunden/ auch offene Schaͤden/ ohn einige ander Pflaſter vnd Salben/ dann vnter allen Vegetabil. Animal.
vnd Mineraliſchen ſubjectis keines dem ☉ gleich iſt/ bey innerer vnd euſſerer Schaͤden Heilung/ daher die Herriæ von innen damit heraus zu heilen.
Das Gold hat die Natur/ daß es gewaltig reiniget/ vñ zugleich auch aſtringirt, welches alle in-vnd euſſerliche Schaͤden erfordern/ dazu das Saltz auch hilfft/ vnd bequem iſt.
Jnſonderheit heilt es ſolche Schaͤden/ die im Halß vnd Munde entſtanden/ dazu man keine andere ding gebrauchen darff/ es heilt den Schormund gar bald/ wann ſchon die Zunge/ Gaumen oder innere Lippen voll hitziger Blattern weren.
Jn Summa/ es iſt dieſem Liquori keine Medicin zu allen in-vnd euſſerlichen Schaͤden Heilung vorzuziehen/ welche vmb der Kuͤrtze willen hier nicht koͤnnen erzehlet werden.
Vber das ſo hat dieſer gruͤne Liquor auriſicus die Natur/ vnd Eigenſchafft/ daß er alles fruchtbahr machet/ vor allen andern Artzneyen/ welches vns ſeine ſignatur die gruͤne Farbe zeiget/ vnd ich auch vnterſchiedliche Proben gemachet/ vnd wahr befunden/ alſo/ daß alle Saamen der Vegetabilien, wann ſie darin eingeweichet/ vnd in einen bloſſen Sand geſaͤet werden/ guͤldiſche Gewaͤchſe her fuͤr bringen/ eines viel ſtaͤrckern vnd lieblichern Geruchs/ ſchoͤnern Farbe/ vnd groͤſſeres/ auch ſtaͤrckeres Gewaͤchſes/ als wann ſie auß fetter Erden gewachſen weren.
Jſt alſo dieſer gruͤne Safft die hoͤchſte Artzney aller Vegetabilien, ſelbige fruchtbar/ gruͤnend vnd wachſend zu machen.
Auch iſt dieſer guͤldiſche Liquor zur Fruchtbarkeit die hoͤchſte Medicin, ſo mir bekand/ dann er in allen Kꝛanckheiten der Menſchen groſſe Huͤlffe thut/ vnd die Fruchtbarkeit bey Mann vnd Frawen gewaltig treibt/ vnd vermehret/ mehr als man glauben ſolte/ reitzet ſehr ad Venerem, ſolte den alten ſchwachen Maͤnnern/ derer Weiber noch jung ſeyn/ nicht vbel bekommen/ deßgleichen den jungen vnd doch vnfruchtbaren Weibern/ welche keinen Erben haben/ vnd ſehr darnach verlangen.
Was ich hie ſchreibe/ geſchicht nicht auß einem Traum/ ſondern gehet auß guter experientz/ dann etliche krancke Mans-Perſonen ſolche Medicin gebrauchet/ vnd dadurch geſtaͤrcket worden/ daß ihnen nicht anders geweſen/ als wann ſie nimmer weren ſchwach geweſen/ dergleichen Prob hab ich auch bey Frawens-Perſonen geſehen/ denen aber man nicht zuviel geben muß/ dann ſie ohne das bißweilen mehr/ als ihnen zuſtehet/ ad Venerem geneiget ſind/ bey alten Maͤnnern aber nichts damit verderbet wird.
Es laß ihm aber keiner frembd fuͤrkommen/ was ich allhie ſchreibe/ dann alles ſeine gewiſſe Vrſachen hat/ warumb es geſchicht.
Man betrachte die Natur beyder Ingredientien, auß welchen dieſer Leo Viridis bereitet/ nemblich auß Saltz/ vnd Gold/ welche beyde zur generation aller dinge/ die beſten vnd nothwendigſten ſeyn.
Kan wol ein Kraͤutlein ohne Saltz vnd Saamen wachſen?
Mit nichten das allergeringſte/ dann wann kein Saltz in der Erden/ oder in dem Sande iſt/ ſo hat deß Krauts Saamen keine Nahrung/ vnd kan nicht wachſen.
Vnd wann gleich der Saame deß Krauts in das allerbeſte Erdreich geſaͤet/ vnd die warme Sonne ihre Huͤlffe nicht dazu thaͤte/ ſo koͤnte der Saamen nicht auß der Erden wachſen/ ſondern muͤſte darin erſticken vnd er frieren/ welches alle Bawren wiſſen/ vnd vmb ein warmen Sonnenſchein vnd fruchtbahren Regen ruffen/ wann ſie ihren Saamen in die Erde geſaͤet haben.
Gehoͤren alſo zur Vermehrung vnd Fortpflantzung der Vegetabilien ein fett geſaltzen Erdreich/ vnd ein warmer fruchtbarer Regen vnd Sonnenſchein/ wie auch dieſes von Fortpflantzung der Animalien zuverſtehen.
NB.
Beym ☉ pot. iſt das Saltz die Fettigkeit/ die Sonne das ☉/ der warme fruchtbare Regen der Spiritus Vini.
Deßgleichen werden keine Mineralien generiret, als durch die Sonne/ vnd Saltz/ welche in das Waſſer wircken/ vnd die Mineralien gebaͤhren/ davon man der Alten ihre Schrifften leſen kan.
Alhier moͤchten Vnverſtaͤndige einwerffen/ wie das ſeyn koͤnne/ daß die Sonne in die tieffe der Erden/ vnd Waſſer wircke aus dẽ Saltz daſelbſt Metall zu machen?
Derſelbe ſoll wiſſen/ daß die Sonne mit ihren warmen Stralen freylich in den Abgrund der Erden wircket/ davon das Centraliſche Fewr entſtehet/ welches den Bergleuten nicht vnbekand/ die bißweilen ſo tieff zur Hitze kommen/ daß ſie vor Hitze gantz nackend arbeiten/ oder gar zu graben nachlaſſen muͤſſen/ davon ich im 1. Theil meines Operis Mineral. weitlaͤufftig geſchrieben.
Wird alſo nicht ein einiger verſtaͤndiger Menſch ſeyn/ der ſich dawieder legen duͤrffe/ dann die Warheit iſt gar zu bekandt daß nemblich die Fortpflantzung vnd Vermehrung der Vegetabil. Animal.
vnd Mineral. allein vom Saltz/ vnd der Sonnen herruͤhre/ dabey auch das Waſſer ſeyn muß.
Weil dann dieſer mein Liquor aureus auß ſolchen ſubjectis bereitet/ ſo kan er auch nichts anders wircken/ als die Fruchtbarkeit/ dazu ihme die Natur/ mit einer ſchoͤnen Gruͤne gezeichnet/ anzuzeigen/ daß er die Fruchtbarkeit aller dinge befoͤrdere.
Gott zeichnet nichts vmbſonſt/ dann aller dinge Krafft vnd Tugend mehr auß ihrer ſignatur, als auß den Schrifften zu erlernen.
Die ſignatur fehlet nicht/ dann GOtt vnd die Natur habens gegeben/ die Schrifften aber fehlen offt/ weil ſie von Menſchen gemachet/ die da irren koͤnnen.
Warumb haben die alten Philoſophi vnd Poëten die Venerem fuͤr eine Goͤttin der Liebe/ vnd Fortpflantzung außgeruffen/ vnd ihr die ſchoͤneſte gruͤne Farbe zugeeignet/ vnd geſchrieben/ daß ſie ex ſpuma maris generiret ſey/ was iſt der Schaum/ ſo das vngeſtuͤmme Meer außwirfft/ anders/ als ein Saltz/ wanns von der Sonnen getrucknet zu einem natuͤrlichem Saltze wird.
Fuͤrwahr die Poëten, vnd ſonderlich Virgilius vnd Ovidius, gelehrte Maͤnner/ denen die gantze Natur bekand geweſen/ wuͤrden ſo viel Geſchwaͤtze nicht gemachet haben/ wann ſie nicht durch ihre vnachtſame Fabelſchrifften das groſſe Philoſophiſche Geheimnuͤß der Welt haͤtten bekand machen wollen/ das glaube man nur kuͤhnlich-Bleibe alſo hierbey/ vnd ſage nochmaln/ daß dieſer gruͤne Liquor die vornembſte Medicin ſey alle dinge zu vermehren/ welches ſeine ſchoͤne ſignatur vns zeiget/ vnd die vnfehlbare Experientz beweiſet.
Das groſſe Meer/ als eine Mutter der Fruchtbarkeit/ iſt auch gruͤnlich/ vnd ſonderlich/ wo es an meiſten Saltz hat/ vnd wann die Sonne am ſtaͤrckeſten darein wircket/ daher die Schiffleute an dem Waſſer ſehen koͤnnen/ wann es ſich veraͤndert/ vnd gruͤner wird/ daß ſie bey den hitzigen Laͤndern/ da die Sonne allzeit warm ſcheinet/ ſeyn/ wo die Sonne am allerſtaͤrckeſten ins Meer wircket/ da iſt das Meer ſo geſaltzen/ daß es bey Nacht ſchimmert odeꝛ leuchtet/ wie Fewr/ wann man auß dem Schiff darein urinirt, ſpritzen fewrige funcken auß dem Meer auff/ vnd ſollen 4. Theil Waſſer/ 1. Theil Saltz fuͤhren/ in dem mittellaͤndiſchen Meer iſts ſchon bey weitem nicht ſo geſaltzen/ zwiſchen Spanien/ vnd Franckreich/ die neben einander liegen/ iſt allbereit ein groſſer Vnterſcheid/ dann das Spaniſche Meer/ mehr geſaltzen iſt/ als das Frantzoͤſiſche/ vnd je naͤher gegen Norden/ je weniger das Meer geſaltzen/ vnd je weniger Krafft das Saltz hat/ welches auß dem Nordmeer bereitet wird.
Daher die Daͤnen/ Schweden/ vnd andere gegen Norden gelegene Voͤlcker/ ob ſie ſchon Saltzwaſſer gnug haben/ dennoch kein Saltz/ oder doch gar ſelten ſolches darauß machen/ ſondern aus Spanien oder Franckreich daſſelbe bringen laſſen darauß gnug bewieſen/ daß das Saltz durch die warme Sonne ins Waſſer gewircket/ vnd zur Univerſal-Fruchtbarkeit wird/ welches der Deutſche Name gleichſam mit ſich bringet/ als Meer/ ſo viel zu ſagen/ Vermehr.
Ja freylich kom̃t die Krafft mit dem Nahmen vberein/ dann ohne das Meer keine Vermehrung in der Welt iſt/ ſondern alles/ was da iſt/ davonlebet/ vnd ſich vermehret.
Auß welchem zu ſehen/ daß die gruͤne Farbe eine ſignatur der Fruchtbarkeit ſey/ welches weitleufftig durch viel Exempla zu demonſtriren were/ aber der weitlaͤufftigen demonſtration vnnoͤtig/ weil mans auch gleichſam mit Haͤnden zeigen kan.
Nun moͤchten etwa die Spoͤtter der Warheit vorwerffen/ vnd ſagen/ daß ſolcht Gruͤne nicht auß dem ☉/ ſondern nur vom ♀ herkaͤme/ alſo die einfeltigen Frommen ab zu fuͤhren/ ſolches in Medicina nicht zu gebrauchen/ wie es mit meinem ☉ pot. gangen/ derer Maͤuler nun zu ſtopffen/ vnd ihren vntuͤchtigen Einwuͤrffen zu begegnen/ ſage ich/ daß freilich das ♀ vnter den Metallen eine gruͤne Farbe gibt/ wanns in ſcharffen Waſſern ſolviret iſt/ das ☉ aber eine gelbe vnd gar nicht eine gruͤne mitbringet/ welches auch die Bawern wiſſen/ darumb man mich ſo dum̃ nicht anſehe/ daß ich mit ſolch einem handgreiflichen Betrug fuͤr der gantzen Welt erſcheinen wuͤrde/ vnd wer wolte ſolchen Betrug bedecken?
Dann/ ſo das ♀ in ſaltzigem Waſſer ſolviret iſt/ ſo kan mans alſobald on dem wiedrigen Vitrioliſchen Geſchmack vernchmen/ wuͤrde auch einiger Tropffe davon eingenommen/ ſtarcke Vomitus machen/ vnd keine Medicin, ſondern vielmehr ein Gifft ſeyn/ auch wuͤrde man ſolches alſobald gewahr werden koͤnnen/ wann man nur ein rein Meſſer hinein ſteckete/ ſolches ſtracks vberkupffert werden muͤſte/ in dieſem meinem gruͤnen Loͤwen aber ein rein Eiſen ſich von Stund ver guͤlden/ ſchoͤner vnd hoͤher am grad, als Ducaten/ vnd wann man einẽ reinen eiſern Trat oder Nagel darein ſteckte/ vnd ſeine gewiſſe Zeit darinnen bleiben lieſſe/ ſolch Eiſen durchauß zu gutem ☉ werden wuͤrde/ welches eine vnfehlbahre Proba iſt/ daß ſolcher Liquor vom ☉ vnd nicht vom ♀ herkompt.
Vnd wann jemand wieder ſagen wolte/ daß eine gemeine ſolutio Auriper A. Reg. gemachet/ das Eiſen auch verguͤldete/ vnd ſich daran niederſchluͤge/ welches kein groß Wunder/ ſondern jederman ſolches thun koͤnte?
Hierauff berichte ich/ daß ein jede ſolutio Auri, welche gelb/ vnd nicht gruͤn iſt ſich an dem Eiſen zwar præcipitirt vnd faͤllet/ ſolches aber/ daneben auch ſolviret zu einem Schlam macht/ vnd das Eiſen gar nicht penetriret vnd in ſeiner Form erhaͤlt/ gleich wie mein gruͤner Liquor thut/ darumb ſolcher fuͤr kein gemeine corroſiviſche ſolution des Goldes zu halten/ ſondern vielmehr eine Extraction, durch mein Sal enixum: Dann dieſes mein Sal Mirabile ſolche Natur hat/ daß es auß einem zarten Gold/ Kalck nur das reineſte ſolvirt, vnd extrahiret, den Reſt aber als ein ſchwartz Pulverliegen laͤſt/ welche ſolutio oder extractio auch nicht corroſiviſch/ wuͤrde ſonſten auch das Eiſen zerbeiſſen/ vnd nicht gradiren, vnd gantzlaſſen.
Eben alſo ſchlegt ſich auch eine gruͤne ſolutio Veneris (wann ſie durch corroſiviſche Waſſer bereitet) an dem Eiſen nieder/ zerbeiſt daſſelbe/ vnd laͤſt einen ♀ feylich dabey liegen/ ſo aber daß ♀ durch mein Sal Mirabile ſolvirt wird/ ſo zerbeiſt es das Eiſen nicht/ ſondern penetrirt es durch auß zu Kupffer/ doch mit langer Zeit/ vnd nicht in der eile.
Da ſihet man nun/ daß gar ein groſſer Vnterſcheid ſey zwiſchen einer ſolchen gemeinen corroſiviſchen ſolution deß Goldes/ Kupffers/ oder andern Metalles/ vnd zwiſchen meiner uncorroſiviſchen/ welche durch mein Sal Mirabile geſchicht/ vnd in viel einer andern Geſtalt oder Farbe die Metallen ſolvirt, als die Corroſiva thun/ wie dann ſolches offenbahr wird/ alhie an dem ☉/ welches nicht gelbe/ wie durch Corroſiva, ſondern ſich gruͤn damit ſolvirt, darumb fuͤr keine gemeine ſolutio zu halten/ daher es auch viel andere Kraͤffte beſitzet.
Dann eine gemeine ſolutio deß Goldes/ durch das ſtarcke corroſiv per A. Reg. gethan/ allen dingen ein groſſes Gifft iſt/ wann man nur ein wenig davon zu einem Vegetabiliſchen Saamen thun ſolte/ es alſo bald ſolchen toͤdten vnd alles Wachsthumb verderben wuͤrde/ ſolte man einem Menſchen nur etliche tropffen davon eingeben/ wuͤrden ſie wie ein Gifft operiren, vnd Halß vnd Magen durchbeiſſen.
Legte man ein Metall darein/ ſolte es ſolches balde zu einen Schlam zerbeiſſen/ vnd ſolches wegen der Corroſiv, damit es ſolviret worden.
Dieſe ſolutio aber/ welche per Spir.
Salis rectificati geſchehen/ kan man noch ſicherer eingeben/ wann viel Waſſer darunter gethan wird/ iſt aber dannoch vnlieblich zu gebrauchen/ weilen ſie auff der Zungen aſtringirt, die Haͤnde faͤrbet/ welches mein gruͤner Liquor nicht thut/ ſondern weder die Haͤnde faͤrbet/ noch auff der Zungen aſtringiret, noch der Vegetabilien Saamen zerbeiſt/ ſondern vielmehr ſelbigen zur Fruchtbarkeit treibt/ welches mein Sal Mirabile, darin es ſolviret iſt/ vervrſachet.
Darauß zu ſehen/ daß gedachtes Sal Mirabile kein Corroſiv, ſondern alſo per ſe eine gute Medicin der Vegetab. Animal.
vnd Mineralien ſey/ wie der Augenſchein beweiſet.
Kan alſo dieſer gruͤne Liquor nichts anders/ als alles gutes wircken/ dann er ohne corroſiv bereitet/ vnd zu einer wunderbahren ſignatur, nemblich ſchoͤner Gruͤne/ vns vor Augen geſtellet iſt.
Auß welcher ſignatur zu lernen/ was fuͤr groſſe vngemeine Kraͤfften darhinder verborgen ſeyn muͤſſen/ alles lebend vnd gruͤnend darmit zu machen.
Vermeine alſo hiemit den Spoͤttern/ wann ſie mit ihren vntuͤchtigen Einwuͤrffen kommen ſolten/ gnugſam vorgebawet zu haben/ dabey es auch verbleiben ſoll.
Was ich nun alhie meinem gruͤnen Loͤwen zu geſchrieben/ das beweiſet auch/ das mit Spir.
Vini extrahirtes rote Aur. Pot. ſo wol bey den Vegetabilien, Animalien, als auch Mineralien, dann der Spirit.
Vini kan bey keinem ſchaͤdlich ſeyn/ ſondern fuͤhret bey Vegetabil vnd Animalien deß Goldes Krafft deſto ſchneller ein/ vnd macht ſie wirckend.
Dieſes ſey auff dißmahl gnug von der ſolution deß Goldes/ vnd deſſen Krafft/ vnd Wirckung/ durch mein Sal mirabile.
Der andern Metallen ſolution betreffende/ iſt nicht noͤtigdavon Weitlaͤufftigkeit einzufuͤhren/ noch ein groſſes Buch zu ſchreiben/ dann man kan leicht erachten/ daß ſolche Metalliſche ſolutiones durch mein Sal Mirabile viel beſſer ſeyn muͤſten/ als wann ſie durch Corroſiva bereitet:
Das Vitriolum Veneris, & Martis dadurch bereitet/ gibt den Vegetabiliſchẽ Gewaͤchſen gar keinẽ Schadẽ/ wie gemeiner Vitriol, der alles wachſende tod beiſt/ dieſer aber befoͤrdert ihr Wachsthumb/ alſo daß man dadurch Lunariſche/ Veneriſche/ Martialiſche/ Jovialiſche/ Mercurialiſche/ vnd Saturniniſche Kraͤuter kan herfuͤr wachſend machen/ damit wunderdinge in Medicina auß zurichten/ ſonderlich/ wann man die Lunariſche Kraͤuter/ durch das Sal Lunæ, vnd die Veneriſche/ durch das Sal Veneris, die Martialiſche durch das Sal Martis, die Jovialiſcht durch das Sal Jovis, die Saturniſche durch das Sal Saturni, die Mercurialiſche durch das Sal Mercurii, wachſend macht/ ihre Kraͤffte dadurch zuvermehren/ vnd groſſe dinge beyin- vnd euſſerlicher Medicin zu verrichten.
Es iſt davon genug geſaget/ wer es nicht begreiffen kan/ der iſt ein Eſel/ vnd nicht werth/ daß ihme ſo herrliche Secreta vorgeleget werden.
Auff dieſen Grund koͤnte ihm ein fleiſſiger Medicus einen ſonderbahren modum medendi ſetzen/ vnd ſolche Medicamenta zeugen/ dadurch Ehre vnd Guth zu erlangen/ dann ich vor vielen Jahren obſerviret, was die Kraͤuter fuͤr Qualitaͤten an ſich nehmen/ wann ſie auff dunckel roter Martialiſchen Erde wachſen/ ſie auch ſolche Martialiſche Farben vnd Naturen an ſich nehmen/ wann ſie gleich nicht Martialiſch/ ſondern Solariſcher/ Lunariſcher/ Veneriſcher/ Jovialiſcher/ oder Saturniſcher Natur geweſen.
Wie vielmehr wuͤrden die Kraͤuter an ihrer angebohrnen Natur verſtaͤrcket/ wañ man ſolchen gar keine Nahrung eines Viehmiſtes gebe/ ſondern dieſelben bloß vnd allein auß reinem Sand/ welcher durch mein Sal Mirabile per Metalla imprægnatum, thaͤte wachſend machen.
Es wuͤrden ſolche Kraͤuter an wunderlichen Kraͤfften herfuͤr kommen/ viel anders an Farben/ Geruch vnd Geſtalt/ als wann ſie aus dem Viehmiſt/ oder ſonſt Sale ſimplici gewachſen weren.
Durch diß Mittel ſolte man aller Kraͤuter Saamen ein ſolch ſtarckes attractivum einverleiben/ daß dieſelbe mit Gewalt die Aſtraliſche Kraͤfften magnetiſcher Weiſe zu ſich zuͤgen/ vnd ſich alſo dadurch verſtaͤrckten/ daß man ſolche fuͤr alle Kranckheiten ohne weitere Præparation mit Verwunderung gebrauchen koͤnte. NB.
Man muͤſte aber auch der Kraͤuter Naturen verſtehen/ vnd die ſolariſche durch ein Sal Aurificum, die Lunariſche durch ein Sal Lunificũ, die Veneriſche durch ein Sal Venereũ, &c. wachſend machen/ vnd eins ins andere vngleiche nit vermiſchẽ/ welches dann ſo wol nit angehẽ wuͤrde.
Dieſem dencke nach/ dann ein groß ſecret, ja mehr/ als ich vor der boͤſen Welt ſagen darff/ dahinder ſtecket Sapienti ſatis.
Ein mehrers itzo nicht.
Jch zweiffele aber nicht/ vnd hoffe dieſe meine Entdeckung deß wunderbahrẽ Saltzes werde mit der Zeit von fleiſſigen Medicis angenommen/ vnd den Krancken zu Troſt viel gutes darmit außgerichtet werden.
Alle dinge fodern ihre Zeit/ alſo auch dieſes.
Daß ihm aber mancher einbilden wolte/ er wuͤrde die Præparation meines Salis Mirabilis ſtracks von mir außfiſchen/ das iſt gefehlet/ dann ich nicht geſinnet/ die edle Perlen vor die vndanckbahre Schweine zu werffen/ ſondern ſolche fuͤr die Freunde zu behalten.
Damit aber die Spoͤtter/ vnd mißguͤnſtige Ignoranten nicht etwa außruffen moͤchten/ als wann ich ein ſolch Saltz ſelbs nicht bereiten koͤnte/ ſo bin ich entſchloſſen/ vnterſchiedlichen verſtaͤndigen Maͤnnern/ nit allein ein Theil deß Saltzes/ ſondern auch etwas/ das allbereit mit ☉/☽/ oder andern Metallen imprægniret iſt/ zu kommen zu laſſen/ welche dann zu aller Zeit Zeugnuͤß der Warheit geben koͤnnen/ dazu werde ich/ geliebts GOtt/ ſelbſt Metalliſche Kraͤuter zeugen/ vnd den wahren Liebhabern zeigen koͤnnen.
Wolle derhalben mich niemand mit ſchreiben bemuͤhen/ ſolch Saltz/ oder Medicamenta von mir zu begehren/ dann ich niemand/ den ich nicht wol kenne/ oder gern mit ihm vmbgehe/ etwas davon uͤberlaſſen werde.
Man dancke GOtt dem Allmaͤchtigen/ daß er bey dieſen letzten Zeiten fo viel gutes der vnwuͤrdigen Welt heraus gibet.
Einander ſuche auch/ wie ich gethan/ ſo wird er mit kle ner Muͤhe/ weil ihme der Weg durch mich allbereit gebahnet/ zu groͤſſer Liecht der Natur gelangen.
Damit aber an meiner guten Vnterrichtung vnd Lehre nichts fehle/ welches zu deß Saltzes Ruhm vnd Ehre gereiche/ ſo muß ich den vnwiſſenden noch eine vnwiederlegliche Zeugnuß vor Augen ſtellen/ wie nemblich alle Fruchtbarkeit allein im Saltze beſtehe/ vnd das allerhoͤchſte Kleynod/ vnd Perle der gantzen Welt/ zur Geſundheit vnd Reichthumb/ darin verborgen ſey.
Die Fruchtbarkeit betreffende/ iſt ſolches in vorhergehenden Diſcurſen albereit erwieſen/ dieweiln ſich aber die Hiſtoria, ſo von dem Propheten Eliſa geleſen wird/ zum Zeugnuß meines Vorbringens nicht uͤbel ſchicket/ als hab ich ſolche hier beyfuͤgen wollen.
Jm II.
Buch der Koͤmge am 19. cap. ſtehet alſo geſchrieben:
Vnd die Maͤnner der Stadt ſprachen zu Eliſa: Sihe/ es iſt gut wohnen in dieſer Stadt/ wie mein Herrſiehet/ aber es iſt boͤſe Waſſer/ vnd das Land vnfruchtbahr:
Er ſprach/ bringet mir her eine Neue Schalen mit Saltz/ vnd ſie brachtens ihm.
Da gieng er hinauß zur Waſſerquaͤlle/ vnd warff Saltz darein/ vnd ſprach:
So ſpricht der Herre:
Jch habe diß Waſſer geſund gemacht/ es ſoll hinfuͤhro kein Todt noch Vnfruchtbarkeit daher kommen.
Alſo ward das Waſſer geſund/ biß auff dieſen Tag/ nach dem Wort Eliſæ, das er redet.
Auff daß man aber diß groͤſte Geheimnuͤß beſſer begreiffe/ ſo iſts noͤtig/ die vorhergehende Geſchichte auch ein wenig zu betrachten/ dann da wird man finden/ wodurch deß Eliſæ Saltz ſo ſtarck worden/ daß es den Tod vertreiben/ das boͤſe Waſſer gut/ vnd das vnfruchtbare Land fruchtbar machen koͤnnen.
Da Elias gen Himmel fahren wolte/ ſprach er zu Eliſa: Bitte/ was ich dir thun ſoll/ ehe ich von dir genommen werde.
Da begehrte Eliſa von Elia, daß er ihm ſeinen Geiſt zwiefaͤltig geben wolte/ darauff ſagte Elias: Du haſt ein hartes gebeten/ doch ſo du mich ſchen wirſt/ wann ich von dir genommen werde/ ſo wirds ja ſeyn/ wo nicht/ ſo wirds nicht ſeyn.
Vñ da ſie mit einander giengen/ vnd er redet/ ſihe/ da kam ein fewriger Wagen/ mit fewrigen Roſſen/ vnd ſcheidet dieſe beyde von einander/ vnd Elias fuhr alſo im Fewer dahin/ Eliſa aber ſahe es/ vnd ſchrey: Mein Vatter/ mein Vatter/ ꝛc. Hoͤre nun/ warumb ſagt Eliſa zu Eliſa:
Wann du mich ſehen wirſt/ wann ich von dir genommen werde/ alßdann du deiner Bitte wirſt gewehret ſeyn, ſonſt nicht.
Warumb aber dieſes?
Haͤtte Elias dem Eliſę nicht eben auch ſeine Bitte gewaͤhren koͤnnen/ wann er gewolt/ vnd er ihn ſchen nicht haͤtte wegnehmen ſehen?
Vielleicht gar wol/ aber Elias wolte ſolches nicht ohne Mittelthun/ ſondern Eliſa muſte von dem himmliſchen Fewr/ durch welches Elias von Eliſa geſcheiden/ zuvor doppelt geſaltzen werdẽ.
Dann das Fewer gebieret das Saltz/ das Goͤttliche Fewr ein Goͤttlich Saltz/ das Elementiſche Fewr/ ein Elementiſch Saltz.
Dieſes Fewr/ da durch Elias von Eliſa geſcheiden/ war ein Goͤttlich Fewr/ darumb es auch in Eliſa ein Goͤttlich Saltz gewircket/ ſo ſtarck/ daß er durch ſeinen Glauben den Tod vertrieben/ das boͤſe Waſſer gut/ vnd das vnfruchtbare Land hat fruchtbar machen koͤnnen/ ohne Zweiffel wuͤrde eine Schale voll Saltz das gantze Land nicht haben fruchtbar machen koͤnnen/ ſondern die Krafft GOttes/ oder das Goͤttliche Saltz/ welches ſo haͤuffig in ihm war/ hat ſolches gethan/ er aber bey ſolchem facto das gemeine Saltz/ als ein Medium, (wie Elias das Fewr) gebrauchen wollen.
Dieſer fromme Prophet Eliſa iſt wol rechtſchaffen von ſeinen Meiſter/ dem Propheten Eliâ durchs Goͤttliche Fewr geſaltzen worden/ ja biß in die innerſte harte Knochen hinein/ dann/ wann ſeine Gebeine nit waͤrẽ auch mit Goͤttlichem Saltz geſaltzen geweſen/ wie haͤtten ſie nach ſeinem Leben/ den Todten/ der ſolche nur angeruͤhret/ lebendig machen koͤnnen?
Dann ohne Saltz iſt kein Leben:
Das Saltz muß den Tod uͤberwinden/ wie oben gelehret.
Daher hat Chriſtus/ als ein lauter Goͤttlich Saltz vom Goͤttlichen Fewr gebohren/ bey ſeinem Leben ſo viel Todten erwecken/ vnd nach ſeinem Todte alle die/ welche hertzlich an ihn glauben/ ſein lebendigmachendes Goͤttliches Saltz ſuchen/ vnd zu ſchmecken begehren/ vor dem ewigen Tode bewahren will.
Jn dieſem Geſchichte wird vns das Goͤttliche ewige Liecht/ wie auch das natuͤrliche/ klar vor Augen geſtellet/ vnd doch von wenigen geſehen/ wegen der blinden vnd verſtockten Hertzen.
Solcher Geheimnuͤſſen aber iſt das Alte vnd Newe Teſtament gantz voll/ ſage derhalben nochmahl/ daß alle Schaͤtze der Seelen vnd deß Leibes in H. Goͤttlicher Schrifft vollkoͤmlich zu finden/ vnd man keine heydniſche Philoſophos leſen duͤrffte/ wann man nur ſelbſt wolte.
Doch dieſes fuͤrbehalten/ daß Gott allein dem Menſchen muͤſſe die Augen oͤffnen/ wann er Goͤttliche vnd natuͤrliche Geheinmuͤſſe ſehen ſoll/ dann ohne Gottes Erleuchtung iſt alles todt vnd finſter.
Dieſes laͤſt ſich hoͤren/ vnd ſehen/ gegen alle Einwuͤrffe der Spoͤtter/ wer will ſich nun dargegen legen/ vnd eine andere Fruchtbarkeit/ als vom Saltze komt/ beybringen?
Jch glaube/ niemand/ als der trewloſe Farner, mit ſeinem Anhang/ welche refutiren wollen/ daß das Saltz nicht tuͤnge/ vnd ſolches dem Miſt alleine zugeſchrieben/ da doch der Miſt nicht/ ſondern das darin verborgene Saltz ſolches verrichtet.
Wie beſtehen nun ſolche Geſellen/ weil die Warheit ſo handgreifflich gezeiget wird.
Hoffe/ daß ſolchen vnerfahrnen Eſeln die Maͤuler hiemit gnugſam ſollen geſtopffet ſeyn.
Bey welchem Beweiß ichs auch beruhen laſſe/ vermeinende gnugſam bewieſen zuhaben/ daß das Saltz neben der Sonnen das edelſte Geſchoͤpffe Gottes ſey/ vnd billich von mir der groͤſte Schatz vnd Reichthunb der Welt genennet wird/ weil nichts beſſer irdiſcher Weiſe/ als die fruchtbarkeit zu wuͤnſchen.
Dann wann das Erdreich vngeſaltzen/ oder vnfruchtbar iſt/ vnd vns keine Lebensmittel zuſtellet/ woher ſollen wir ſie nemen?
Komt alſo alle Fruchtbarkeit vnd Nahrung vom Saltze/ das Saltz von der Sonnen/ die Sonne von GOtt dem Schoͤpffer aller dingen/ deſſen Nahme hochgelobet in alle Ewigkeit Amen.
Ob wol nun dieſer mein Beweiß (daß das Saltz der groͤſte Schatz der Welt ſey) hell vnd klar gnug iſt/ zweiffele ich doch nicht/ es werden die Geitzigen noch nicht gnug hieran haben/ ſondern ſagen: Wo bleibt der Lapis Philoſophorum? den ich allhie herauß zu kommen/ erwartet haͤtte/ vnd fuͤr den hoͤchſten Schatz vnd Reichthumb der Welt halte/ dieſen moͤchte ich gerne haben/ praͤchtig Hauß davon zu halten.
Ey lieber/ warte noch ein wenig/ biß daß einer komt/ vnd die vnwuͤrdigen Geitzhaͤlſe eine ſolche hohe Gabe GOttes auff die Naſe hengt.
Meinſtu/ wann ich ſolchen haͤtt/ daß ich ſo klar davon ſchreiben wuͤrde? gleich wie ich von der Fruchtbarkeit der Erdẽ gethan.
Nein gewiß/ dazu haͤtte ich auch keine Macht/ dann der Menſch niemanden etwas geben kan/ das nicht ſein/ ſondern Gottes iſt.
Auff daß aber der Gottsfuͤrchtige Sucher der Warheit zu ſolchem hohen Werck eine gute Nachricht bekomme/ ſo kan ich nicht vnterlaſſen/ ihme das kleine Liechtlein/ das mir Gott davon gegeben/ anzuzuͤnden/ vnd leuchten zulaſſen/ wann er nur keine Nacht- Euͤlen Augen hat/ die das Liecht von Natur meiden/ vnd es nit anſchawen koͤnnen/ ſo iſts nit anders/ er muß ſehend vnd glaubend werden.
Erklaͤre alſo hiemit meine Meinung/ vñ halte gantz dafuͤr/ dz das alleredelſte Perlein/ die Univerſal Medicin, ſo wol auf die mẽſchliche/ als metalliſche krancke Coͤrper (Lapis Philoſophorum genand) auß dem gemeinen Saltz zubereiten muͤglich/ wie aber ſolche Bereitung hergehe/ iſt mir vnbewuſt/ die Muͤgligkeit vnd den Glauben/ daß ſolches geſchehen koͤnne/ hat mir die mannigfaltige vnfehlbare Experientz in die Haͤnde gegeben/ welchẽ ich habe/ vnd behalte/ vnd von niemanden mich werde davon laſſen abwendig machẽ/ welchẽ Glaubẽ ich den From̃en gern mittheilẽ wolte/ wañ ich koͤnte/ oder duͤrffte.
Dieweil aber ein guter Glaube allein von obẽ herab in vns gewircket wird/ alſo muß er von Gott erbeten/ vnd nit von Menſchen erwartet werdẽ.
Auffdaß ich aber meinem Verſprechen gnug thue/ vnd beweiſe/ daß auch der Lapis Philoſophorum in dem Saltz verborgẽ/ vnd durch die Kunſt herauß zuziehẽ/ ſo wolle der Liebhaber Goͤttlicher Wunderwercken erſtlich nachſchlagen in meinen juͤngſtaußgegebenen Schrifften/ was ich von dem Fiſchlein Echineis geſchrieben/ vnd wie daſſelbe Fiſchlein aus dem geſaltzenen Meer durch einbeſonder Wurffgarn zu fiſchen/ ſo wird er gute Anleitung daſelbſt finden/ alhier aber nicht noͤtig/ ein mehrers davon zu ſchreiben.
Dieſes iſt das jenige/ welches ich noch dem edlen Saltz zu Ehren anhaͤngen ſollen/ wer es nicht verſtehet/ oder glauben kan/ daß das edle Perlein der Univerſal- vnd Particular Medicin im Saltze verborgen ſey/ dem kan ich nicht helffen/ vnd ſtehet einem jedwedern frey/ einen andern Weg zu ſuchen.
Wanns nicht ſo lang wuͤrde/ wolte ich noch beweiſen/ daß auß den Meergewaͤchſen/ als Corallen/ Perlenmutter/ Muſchelln/ oder andern Schneckenhaͤuſeren/ wann ſolche in Waſſer ſolvirt, vnd hernach præcipitirt werden/ corporaliſch Gold zu ziehen/ welches ich mit eigenen Haͤnden gethan/ vnd daher kuͤhnlich davon zeugenkan.
Aber genug auff dißmahl/ will alſo dieſes Tractaͤtlein vom Saltz hiemit geendiget haben hoffend es werde noch mancher viel gutes darauß erlernen/ darzu ich allen Frommen den Segen vnd Gedeyen GOttes hertzlich wuͤnſche.
Amen.
ENDE.
TRACTATUS DE SIGNATURA SALIUM, METALLO- RUM ET PLANETARUM.
Oder Gruͤndlicher Vnterricht/ wie/ oder auffwas Weiſe man gar leichtlich/ nicht allein der Salien, Metallen, vnd Planeten, ſondern auch der Woͤrter/ vnd Nahmen/ ihre verborgene Kraͤfften/ Bedeutung/ Natur/ vnd Eigenſchafften/ nicht auß Buͤchern/ oder Schrifften/ ſondern bloß vnd allein auß deren ſignatur, durch einen Circulum, vnd Quadranten, erlernen/ vnd außrechnen kan.
Guͤnſtiger Leſer.
WAn pflegtins gemein zu ſagen:
Huͤte dich fuͤr denen/ die GOtt gezeichnet hat/ welches zwar an ſich ſelber wohl geſagt iſt/ wann man nur allein die die Mißgeburten/ oder vbelgezeichneten Menſchen/ dardurch verſtehet.
Das aber dieſes auch auff andere dinge ſolte gemeinet ſeyn/ iſt falſch.
Dann Gott der Allmaͤchtige alle ſeine Geſchoͤpffe/ groß vnd klein/ gezeichnet/ vnd dem Menſchen gleichſamb vorgemahlet/ was davon zu halten/ worzu ſie dienen/ oder nuͤtzlich ſeyn/ vnd nicht allein alle Vegetabiliſche Gewaͤchſe/ als Kraͤuter/ Hecken/ klein/ vnd groſſe Baͤume/ ſondern auch alle Animaliſche Geſchlechte/ als klein vnd groß Gethier/ auch die Menſchen ſelbſten auff der Erden/ die Fiſch in den Waſſern/ die Voͤgel in der Lufft/ ja alles bewegliche vnd vnbewegliche/ jedwedes mit beſonderer Form/ vnd Geſtalt gezeichnet hat/ durch welche Zeichen er vns zu erkennen geben wollen/ worzu ein jedes Kraut/ Thier/ Vogel/ oder Fiſch diene/ welche ſignatur ſeine Schrifft geweſen/ darauß wir aller dingen Natur/ vnd Eigenſchafft erlernen ſolten.
Hernacher aber/ da die Menſchen angefangen/ je laͤnger/ je mehr viehiſch zu werden/ vnd ſolche edle ſignatur nicht mehr in Acht genommen/ beſondern ihre menſchliche Einfalle/ dem Goͤttlichen Werck/ als der in der Natur eingepflantzter ſignatur, vorgezogen/ iſt durch laͤnge der Zeit/ die warhaffte ſignatur, oder goͤttliche Schrifft/ gantz vnd gar verlohr en/ vnd verdunckelt worden/ alſo daß man itzunder gar wenige findet/ die noch etwas davon wiſſen.
Die Menſchen aber richten ſich mehrentheils nach den Schrifften/ vnd bemuͤhen ſich die Kraͤfften/ oder Eigenſchafften aller dingen daraus zu erlernen/ welches zwar nicht uͤbel gethan wehre/ wann man noch auffrichtige/ warhaffte/ vnd vnverfaͤlſchte Schrifften der Alten erfahrnen/ zu leſen haben koͤnte.
Dieweiln aber die Schrifften der Alten/ von Jahren zu Jahren/ durch das viel nachſchreiben/ verbeſſeren/ oder außlegen/ alſo verderbt vnd verfaͤlſcht worden/ daß kaum eine rechte Warheit darin zu finden.
Als wehre es viel beſſer/ daß man ſolche verſtuͤmpelte Schrifften/ ſo groß nicht mehr achtete ſondern den von Gott ſelbſt gelegten alten Grund/ oder Herkommen aller Schrifften/ characteren vnd ſignaturen, herfuͤr ſuchte/ vnd aller dingen Natur/ vnd Eigenſchafft/ daraus erlernete/ ſo wuͤrde man ſo viel nicht irren/ vnd in kurtzer Zeit in Erkaͤntnuͤß der Natur weiters kommen/ als durch die verfaͤlſchte Schrifften in langer Zeit nicht geſchehen kan.
Nun moͤchte mancher fragen/ wo dann ſolcher alte/ von GOtt gelegte/ Grund anzutreffen/ oder zu ſuchen wehre?
Darauff gebe ich zur Antwort/ allenthalben fuͤr jedermans Augen/ vnd ſonderlich zu ſehen/ an dem Himmel an der Sonnen Mond/ vnd allen Sternen/ welche vns in einer runden Geſtalt von GOtt vorgeſtelt/ dar durch anzuzeigen/ daß auß einem runden Circul, alle Formen vnd Geſtalten/ ihren Vhrſprung vnd Herkommen haben/ vnd die Rundigkeit/ oder runde Circul das aller perfecteſte/ vnd Gott ſelbſten/ vnd dem Himmel zu gehoͤrig ſey.
Wie dann die Alten alles das jenige/ welches ihnen außzurechnen/ oder außzuſprechen/ vnbegreifflich oder vnmuͤglich war/ mit einem runden Circul, hergegen alles das jenige/ was ſie außrechnen/ ſehen oder begreiffen konten/ mit einem Quadranten gezeichnet/ oder vorgemahlet haben.
Durch den Circulum haben ſie das himmliſche vnbegreiffliche/ vnd durch den Quadranten, das begreiffliche/ ſichtliche/ irdiſche/ ſo vom Cireul herkompt/ andeuten wollen.
Vber dieſes/ vnd vnangeſehen daß die alte Philoſophi den runden Circul Gott allein zugeeignet/ vnd dafuͤr gehalten/ daß man GOtt nicht beſſer abmahlen koͤnte/ weilen an einem Circul, wie bey Gott ſelbſten/ weder Anfang noch Ende zu finden.
So haben ſie doch alles das jenige/ was ſie nechſt GOtt groß gehalten/ auch mit einem runden Circul gezeichnet.
Als nemblich/ die Sonne im Firmament, das Gold in der Erden/ dahero viele von den alten Philoſophis es dafuͤr gehalten/ daß die Sonne Gott ſelbſten ſeyn muͤſte.
Andere heidniſche Philoſophi haben Gott in Geſtalt einer Schlangen (weiln ſie ſich zu einem runden Circul machen kan) vorgemahlet/ vnd das Jrdiſche/ welches ſeinen Vhrſprung vom himmliſchen hat/ haben dieſelbe mit einem Quadranten, das jenige aber/ ſo beyderley Naturen theilhafftig/ nemblich himliſch/ vnd irdiſch/ durch den Circul, vnd Quadranten zugleich/ gezeichnet.
Nach deme ſie nun befunden/ daß an denen dingen/ die ſie zeichnen wollen/ viel himmliſch geweſen/ nachdeme ſie auch viel vom circul, vnd nachdeme viel irdiſch/ ſie viel vom Quadranten beygethan haben.
Vnd ſolches nicht allein bey den himliſchen Liechtern/ als Soñ/ Mond/ vnd Planeten/ ſondern auch an allen irdiſchen Geſchoͤpffen/ welche durch die Soñ/ Mond/ vnd Sternen/ in der Erden gewircket werden.
Als da iſt/ das Gold/ Silber/ Kupffer/ Zin/ Eiſen/ Bley/ vnd Queckſilber/ welche ſie mit ſolchen Characteren gezeichnet/ gleich wie ſie die himmliſche Liechter/ davon die Metallen gewircket/ auch gezeichnet haben.
Nemblich die Sonne/ vnd das irdiſche Gold/ als die gantz perfecteſte/ vnd edelſte Geſchoͤpffe GOttes/ mit einem runden Circul, vnd einem puncten in der Mitten.
Den Mon vnd Silber/ mit einem halben/ oder gantzẽ in einander gedruckten Circul, darmit anzuzeigen/ daß ſolcher Coͤrper nicht gantz perfect, ſondern noch etwas daran ermangle.
Die uͤbrige Planeten/ vnd ihre Metallen/ als ♄/ ♃/ ♂/ ♀/ vnd ☿ im Firmament, ſind Bley/ Zin/ Eiſen/ Kupffer/ vnd Queckſilber in der Erden/ weiln dieſelbe gegen die Sonn/ vnd das Gold/ oder gegen den Mond/ vnd das fein Silber/ viel geringer oder vnperfecter zu rechnen/ auch mit geringeren ſignis ſignirt haben/ nemblich halb vom circul, vnd halb vom Quadranten, anzuzeigen/ daß dieſelbe kaum halb ſo perfect, als die Luna, oder das Silber/ vnd kaum ¼ Theil ſo perfect, als die Sonne/ oder das Gold zu rechnen.
Solches klaͤrer zu geben/ ſo finde ich gut/ gedachte himmliſche Liechter/ als ☉/ ☽/ ☿/ ♀/ ♂/ ♃/ vnd ♄/ wie auch die irdiſche Metallen/ als Gold/ Silber/ Queckſilber/ Kupfer/ Eiſen/ Zin/ vnd Bley mit ihrer ſignatur, welche ihnen die alte Aſtronomi, vnd Philoſophi geben/ in gleicher Groͤſſe Haͤuſer zu ſetzen/ darauß dann zu ſehen/ wie in der perfection, das eine dem andern vorzuziehen.
Das Hauß nun ſoll ein Quadrant ſeyn/ mit Lit. A. gezeichnet/ ſetze ich dann die Sonn/ oder Gold/ als einen runden circul, mit Lit. B. gezeichnet/ darein/ ſo ruͤhret er an 4. Orten/ mit 1. 2. 3. 4. ſignirt, ſein Hauß den Quadranten an/ vnd fuͤllet denſelben gantz auß/ anzuzeigen/ daß die Sonn/ vnd Gold/ die vollkommenſte himlſiche/ vnd irdiſche Geſchoͤpffe GOttes ſeyn.
Setze ich die Lunam, oder das Silber/ mit Lit. C. gezeichnet/ hinein/ ſo ruͤhret es zwar den Quadranten an dreyen Orten an/ nemblich mit dem einen Horn oben bey 1. mitdem andern vnten bey 3. vnd mit dem runden Theil die eine Seitten 2. dieweiln aber ein Theil von der Runde einwarts gedruckt/ kan die vierte Seiten deß Quadranten, mit 4. gezeichnet/ nicht angeruͤhret werden.
Setze ich den Mercurium, mit Lit. D. gezeichnet/ hinein/ ſo ruͤhret er mit ſeinen zweyen Hoͤrnern die oberſte/ mit N. 1. vnd mit ſeinem vnterſten Theil/ oder Kreutz die vnterſte/ mit N. 3. gezeichnete Seiten/ deß Quadranten an/ aber die zwey andere/ mit N. 2. vnd 4. gezeichnete Seiten deß Quadranten, kan er nicht anruͤhren/ bleibet alſo die Helffte deß Quadranten von dem Mercurio vnangeruͤhrt/ oder vnaußgefuͤllt/ von der Luna aber nur eine Seiten vnangeruͤhrt/ vnd 3. dargegen angeruͤhrt.
Die Sonn/ vnd das ☉ aber hergegen alle 4. Seiten deß Quadranten beruͤhren/ vnd außfuͤllen.
Die Venus, oder das Kupffer/ mit Lit. E. gezeichnet/ fuͤllet auch nur zwey Theylen ſeines Hauſes deß Quadranten an/ nemblich das obere N. 1. vnd vntere N. 3. beyde neben Seiten/ als 2. vnd 4. werden nicht angeruͤhrt.
Eben ſo viel ruͤhret auch an/ oder fuͤllet auß der ♂/ oder das Eiſen mit Lit. F. gezeichnet/ nemblich das obere/ vnd vntere Theil/ ♄ oder Bley/ mit Lit. G. vnd ♃ oder Zin/ mit Lit. H. gezeichnet/ beruͤhren auch nur zwo Seiten ihrer Haͤuſer.
Jſt alſo auß beygeſetzter Figur außfuͤhrlich zu erſehen/ wie viel das eine Metall gegen das ander perfecterer ſey/ vnd fehlet nicht vmb ein Haar/ darnach ſich wol vnd ſicher zu richten.
Dann die Alten nicht vergeblich/ oder vngefehr ſigniret, ſondern alles ſo gemacht/ daß das ſignum mit der Natur/ vnd Eigenſchafft/ deß ſignati, uͤbereinkomme/ wie alhier zwiſchen den Planeten, himmliſchen Liechtern/ vnd irdiſchen Metallen klaͤrlich zu ſehen.
Es kan aber doch nicht ein jeder ſolches ſehen/ ſondern allein dieſe/ welchen der Metallen Natur bekant/ vnd einen Grund davon haben/ koͤnnen ſehen/ wie viel beſſer das eine/ gegen das ander/ in der perfection zu halten ſey.
Dann je mehr rundes bey dem ſignato, je mehr perfection oder Reinigkeit/ vnd je mehr vom Quadranten, je mehr vnperfectes, darnach ſich ein Chymicus vnfehlbahr richten/ vnd ſeine Arbeit in Verbeſſerung der Metallen anſtellen kan.
Das ☉ iſt gantz perfect, vnd ruͤhret den Quadranten an ſeinen 4. Seiten.
Die ☽ iſt bey nahe auch perfect.
Die andern Metallen aber zum Theil halb perfect, wie ☿/ ♂/ vnd ♀/ die uͤbrige nur ¼ Theil perfect, wie an ♄/ vnd ♃ zu ſehen.
Dieſes ſey alhier zur Nachricht genug/ von der ſignatur der himliſchen Liechter/ vnd irdiſchen Metalliſchen Coͤrper/ der jenige/ ſo Luſt hat/ etwas ſonderlichs zu erfahren/ derſelbige dencke dieſem Fundament nach/ ſo wird er wunderbahrliche dinge erfinden/ vnd außrechnen koͤnnen/ davon bey dem Ariſtoteli, oder itzigẽ Schulen/ gantz nichts zu finden.
Jch ſage dieſes mit der Warheit/ daß die Alten/ die groͤſſeſte Geheimnuͤſſen/ in den Ægyptiſchen Schulen/ vnter der ſignatur, verborgen haben/ vnd nicht allein in der ſignatur, welche ſie der Sonnen/ dem Mond/ vnd andern Sternen/ vnd Metalliſchen Coͤrpern gegeben/ ſondern ſie haben auch groſſe ſecreta vnter denen Namen/ welche ſie gegeben/ geoffenbaret/ vnd ſolches gar nicht vngefehr/ daß ſie dieſes oder jenes/ ſo oder alſo genant.
Seithero aber von den Nachkoͤmlingen/ vieler dingen Namen/ geaͤndert worden/ kan man auff ihre ſignatur nicht mehr ſicher gehen.
Der Alten gegebene Namen/ wie ſolches von Adam, Noa, vnd deren erſten Nachkoͤmlingen herkommen/ vnd auch bey den Egyptiern/ Chaldæern/ vnd Hebræern zum Theil noch im Gebrauch vnd Weſen iſt/ haben die Griechen ſich auch gebraucht/ vnd auß ſolchem Fundament, den dingen ihre rechte Namen gegeben/ vnd iſt biß auff die Lateiniſche noch etwas geerbet/ vnd vberblieben/ welches nicht gemercket/ oder in acht genommen wird/ vnd iſt doch der einige Grund vnd das rechte Fundament, alle Geheinmuͤſſen dadurch zu erforſchen.
Jch fuͤr mein Perſon/ bin der Egyptiſchen/ Chaldæiſchen/ vnd Hebræiſchen Sprach/ gantz vnerfahren/ kan dahero derer dingen Namen/ nach der ſignatur, nicht außlegen.
Ein ander aber/ der all ſolche Sprachen verſtehet/ vnd im Liecht der Natuꝛ etwas erfahren der kan dieſelbe nachſehen/ vnd nach vernuͤnfftiger Vberlegung wird er es alſo befinden/ wie ich alhier geſchrieben/ daß nemblichen aller dingen Natur vnd Eigenſchafft durch ihre Namen/ nach Außrechnung deren darin begrieffenen characteren, vns weißlich vorgeſchrieben iſt.
Zu beſſerer Nachricht aber muß ich den circul, vnd Quadrant, ein wenig außlegen.
Jn vorhergehendem Tractaͤtlein de Naturâ Salium, hab ich außfuͤhrlich gelehret/ vnd erwieſen/ daß alles von der Sonnen vnd dem Saltze herkomme/ vnd ſeinen Vrſprung habe/ welche Sonn vnd Saltz von den Alten/ durch den Circulum, vnd Quadrantem, vns vorgemahlet ſeyn/ vnd zwar darinnen den Circulum der Sonnen/ den Quadrantem aber dem Saltz/ zugeeignet.
Vnd gleichwie man erſtlich ein circul macht/ ehe man den Quadrantem darein ſetzet/ alſo auch ein circul mehr iſt/ als ein Quadrant, weiln er vor dem Quadrant iſt/ vnd der Quadrant von ihme dem circul herkombr.
Gleicher Geſtalt iſt auch die Sonne/ davon das Saltz ſeinen Vrſprung hat/ dem Saltz vorzuziehen/ weilen dieſelbe ehender geweſen/ als das Saltz/ welches allein ſein Herkommen von der Sonnen hat/ darumb auch etwas weniger als die Sonne zu rechnen.
Dieweiln aber die Sonne/ ohne das Saltz/ vnd das Saltz/ ohne der Sonnen/ nichts gebehren/ oder fortbringen koͤnnen/ vnd dieſe beede/ nemblich die Sonne/ als das Mannlichſte/ vnd das Saltz/ als das Weibliche Theil nothwendig/ in Fortpflantzung aller dingen/ beyſammen ſeyn muͤſſen/ wie dann das Weib die Eva, als ein Quadrant, von Adam, dem Circul, auch herkommen/ vnd auß beiden/ nemblich dem Circul, vnd Quadrantem, die Fruchtbarkeit oder Fortpflantzung Menſchlichen Geſchlechts entſtandn/ welche Fortpflantzung die Poeten der Veneri zugeeignet/ vnd ſolcher eine ſignatur geben/ ſo von dem Circul vnd Quadranten zugleich zuſammen geſetzet/ haben auch geſchrieben/ daß die Goͤttin Venus, auß dem Saltz oder Meerſchaum/ durch Außtruckung der Sonnen-Strahlen/ gewachſen ſey.
Man betrachte Veneris ſignatur wol, ſo wird man finden/ wie verſtaͤndig die Alren vns die Geheimnuͤſſen der Natur/ durch die ſignatur vorgemahlet.
Die Venus wird als ein runder Circul, daran ein Kreutzlein iſt/ gezeichnet/ der Circul bedeutet die Sonne/ vnd das Krentzlein das Saltz/ dann ſo 4. gleiche Linien/ mit ihren 4. Enden zuſammen geſetzet werden/ machen dieſelbe ein Kreutz/ ſo aber dieſelbe 4. Strichlein in die Vierung mit den Enden zuſammen geſetzt werden/ ſo geben ſie einen Quadranten.
Jſt alſo ein Kreutz ſo viel als ein Quadrant, vnd ein Quadrant ſo viel als ein Kreutz/ bey den ſignatis zu halten.
Auff daß man es aber noch beſſer begreiffe/ ſo will ich dieſer beiden groͤſſeſten Geſchoͤpffen Gottes/ nemblich der Sonnen/ vnd deß Saltzes/ davon alle ding ihr Herkommen haben/ nach den zweyen Latemiſchen Woͤrtlein/ Sol, vnd Sal, rechte ſignatur, welche ihnen von den Alten gegeben/ außlegen/ dabey man ſehen kan/ wie viel das eine beſſer/ oder edel er/ als das ander.
Dann je mehr Circuls in dem Wort/ je mehr Reinigkeit/ oder perfection es bedeutet/ vnd je mehr die Woͤrter vom Quadranten haben/ je mehr Jrdigkeit auch darbey gefunden wird.
Doch dieſes vorbehalten/ wann die Nahmen von den alten Philoſophis herkommen/ vnd gebeben ſeyn/ ſonſten es gar nicht eintrifft.
Dieweiln dann nicht zu zweiffeln/ daß dieſe beede Woͤrtlein Sol, vnd Sal, ihnen nicht ſolten von deu Alten/ nach der ſignatur, rechtmaͤſſig gegeben ſeyn.
Als wollen wir ſolche auch darnach expliciren, oder außlegen.
Erſtlich ſoll/ vnd muß man dieſes wiſſen/ daß alle Geſtalten der Vegetabilien, als Baͤumen/ Kraͤuter/ vnd Erdgewaͤchſen/ wie auch der Animalien, als Menſchen vnd Viehes/ vnd der Mineralien, allein von dem Circul vnd Quadranten herkommen/ darbey man das runde/ vnd auch das langlecht/ bey allen Gliedern vnd Leibern/ ſehen kan.
Dann des Menſchen Leib/ wie auch der Stam von einem Baum iſt rund/ vnd darbey langlecht/ vnd ein jedes Glied am Finger/ oder Zweiglein deß Krauts/ oder Baums alſo formiret iſt/ alſo daß ſo wol der Circul, als Quadrant, darbey zu finden.
Vnd zwar nicht allein alle Geſchoͤpff-GOttes/ ſeyn durch ſolche ſignatur gezeichnet/ ſondern auch alle Schrifften/ wann ſie von Adam, Noa, vnd ihren erſten Nachkoͤmlingen herkommen/ auß dem Circul, vnd Quadranten genommen ſeyn.
Zum Exempel, beſihe die Lateiniſche Buchſtaben/ von vorn an biß zum Ende/ ſo wirſtu befinden/ daß ſie allzumahl aus dem Circul, vnd Quadranten gemacht.
Das A. hat 2. vnd ein halb Lini vom Quadranten.
Das B. hat 2. halbe Circulen, vnd ein Lini aus dem Quadranten. C. iſt ein halber Circul. D. iſt ein halber Circul, vnd ein Lini auß dem Quadranten.
E. iſt von 3. gantzer/ vnd einer halben Lini zuſammen geſetzet.
F. iſt von 2. gantzer/ vnd einer halben Lini formiret.
G. iſt ein halber Circul, neben einer halben Lini vom Quadranten.
Vnd alſo fortan biß zu dem letzten Buchſtaben zu/ ſeynd ſolche allzumahl von dem Circul vnd Quadranten gemacht/ aus welchen Buchſtaben/ die Alte den Nachkoͤmlingen die vielerhand Sprachen vnd Geheimnuſſen vor gezeichnet/ vnd hinterlaſſen haben.
Dieweilen dann in dem vorhergehenden Tractaͤtlein de Natura Salium erwieſen/ das aller dingen Anfang vnd Ende die Sonn/ vnd das Saltz ſey.
Alſo hab ich gut zu ſeyn erachter/ die beyde Woͤrtlein/ SOL, vnd SAL, nach ihrer ſignatur außzulegen/ vnd zu beweiſen/ daß ſie der Anfang/ vnd das Ende/ aller dingen warhafftig ſeyn.
Zwiſchen den beiden Woͤrtlein SAL, vnd SOL, iſt kein ander Vnterſcheid/ als in dem einen nemblich SAL, der mittel Buchſtaben Alpha, vnd in dem Woͤrtlein SOL, der mittel Buchſtaben Omega, wie ſich Chriſtus ſelber dem Joanni geoffenbaret/ vnd alſo genennet hat.
Die beyde erſte/ vnd auch letztere Buchſtaben/ in beiden Woͤrteren/ ſeynd einander gleich/ vnd machen allein das Alpha vnd Omega, als die beide mitlere Buchſtaben den Vnterſcheid/ vnd billich.
Dann gleich wie SOL von Anfang das SAL generirt, vnd alles/ was da iſt/ davon ſeinen Anfang/ vnd Vrſprung hat.
Alſo wird es auch endlich wieder das Ende ſeyn/ wann nemblich am juͤngſten Tage alle/ vom Saltz gewordene dinge/ durch die Sonn/ oder Fewr/ wieder verzehret werden/ wie Petrus davon ſchreibet/ nemblich/ daß die Sonne/ Mond/ vnd alle Sternen/ vom Himmel fallen/ vnd die gantze Welt verbrennen ſollen.
Jſt alſo im SOL, vnd SAL, der Anfang vnd Ende aller dingen/ volkoͤmblich zu ſehen.
Vnd zwar dieſe beyde Woͤrtlein SOL, vnd SAL, machen vns nicht allein den Anfang/ vnd Ende dieſer irdiſchen vergaͤnglichen Welt/ vnd was darauff iſt: Sondern es wird vns auch das gantze Goͤttliche Geheimnuͤß/ die Heilige Drey- Einigkeit/ als GOtt Vatter/ Sohn/ vnd Heiliger Geiſt dadurch vorgeſtelt/ vnd wahr gemacht/ welches ich klar vnd hell vor Augen ſtellen koͤnte.
Dieweilen aber die gute/ in der Natur gegruͤndete Egyptiſche Schulen abgangen/ vnd hergegen Sophiſtiſche auffgekommen/ alſo daß durch viel eytel Geſchwaͤtz die Warheit gantz vnterdrucket/ vnd vertrieben worden:
So wuͤrde man ſich derowegen leichtlich Gegenſpraͤcher machen/ wann man von ſolchen dingen/ welche itzunder vnbekand/ ſchreiben ſolte/ darumb beſſer geſchwiegẽ/ als ſich in vnnoͤtig vnverſtaͤndig Gezaͤnck einzulaſſē.
Auff daß man aber ſehen moͤge/ daß auch andere geweſen/ welche gewuſt/ was hinter dem Wort SAL. ſtecke:
So habe ich gut gefunden/ eines gelaͤhrten Manns Schrifften/ zu Ende dieſes Tractaͤtleins anzuziehen/ welcher das Griechiſche Woͤrtlei ἅλς, in ſeinem vierdten Buch/ cap. 13. vom Saltz/ explicirt, vnd vns klar vor Augen geſtelt/ daß groſſe Geheimnuͤſſen GOttes darhinder verborgen/ auff daß man dardurch angereitzet werden moͤchte/ all ſolches Scribenten gantz herrliches Buch vom Saltz zu leſen/ es wuͤrde niemand gerewen/ dann viel ſchoͤne dinge vom Saltz darin zu finden.
Deß Scribenten Nahm iſt Bernardinus Gomeſius, zu Franckfurt 1605. gedruckt/ wol wuͤrdig von jederman geleſen zu werden/ will auch ſolches allen denen/ die etwas gutes zu lernen ſuchen/ wolmeinend recomman dirthaben.
Auff daß ich nun wieder zu meinem Vorhaben ſchreite/ vnd beweiſe/ daß der Metallen Eigen ſchafft vnd Natur/ nicht allein auß der ſignatur, welche ihnen von den alten Philoſophis geben iſt/ ſondern auch auß dieſer/ die ihnen das Fewer gibt/ gruͤndlich zu erlernen ſey/ welche ſignatur deß Fewers/ der Philoſophorum ſignatur, weit vor zu ziehen.
Nicht darumb/ weilen das Element Fewer mehr authoritaͤt hat/ als alle Philoſophi jemahlen gehabt/ vnd noch haben koͤnten; ſondern darumb/ dieweiln das Fewer allezeit vnveranderlich das ſeine wircket/ vnd volbringet/ vnd nicht irret/ noch irren kan/ wann der Laborant, davon es tractiret wird/ nur ſelber nichtirret/ oder fehlet vnd alſo allezeit/ das eine wie das andermahl/ ſolches der Metallen ihr ſignatur vns darzeiget.
Das Fewr hat zu allen Zeiten/ wann wir wollen/ ſolche Macht/ vns der Metallen verborgene Natur vnd Eigenſchafften/ in beſonderer ſignatur, vor zuſtellen.
Gleichwie ein Spiritus ardens Vegetabilium, oder Sal volatile Vini, wann ſolcher von den Menſchẽ genoſſen/ ihre verborgene Naturen/ vnd Eigenſchafften auffwecket/ ſichtlich machet/ vnd vns vor Augen ſtelt/ alſo daß man erfahren kan/ was hinter dem Menſchen geſteckt/ vnd ſonſt nicht zu ſehen geweſen/ ehe daß es durch den Weingeiſt herauß getrieben/ vnd offenbahr gemacht worden.
Alſo iſt auch in vorgehen dem Tractaͤtlein de Naturâ Salium klaͤrlich erwieſen/ daß das Saltz Macht habe/ der Metallen Kraͤfften zu erwecken/ vnd was ſiein Medicinâ verrichten koͤnnen/ an deß Tages Liecht zu bringen.
Das Fewer aber/ davon allhier tractiret, nur deren Vollkommenheit vns vor Augen ſtelt.
Dann gleich wie deß Menſchen Spiritus vitalis, durch einen reinen Wein-Geiſt/ alſobalden erquicket/ vnd auffgemuntert wird/ daß der Menſch ſich in einer ſolchen ſignatur, wie dieſelbe ihme in ſeinem Hertzen verborgen iſt/ ſehen laͤſt.
Nemblich/ der Sanguiniſche faͤngt an zu ſingen/ ſpringen/ ſpielen/ vnd buhlen.
Der Coleriſche zancket/ flucht/ hadert/ vnd ſchlaͤgt.
Der Phlegmatiſche ſitzt vnd ſchlaͤfft.
Der Melancholiſche dichtet/ ſpeculiret/ oder weinet/ welche ſignatur der Wein-Geiſt auß dem verborgenen herauß getrieben/ vnd offenbahr gemacht.
Eben alſo erwecket/ macht munter/ vnd bringt herfuͤr der Metallen ſignatur, das Fewer/ wann nemblich die Metallen in einem Tiegel geſchmoltzen/ ſo iſt erſtlich von dem Rauch zu vrtheilen/ weſſen Natur vnd Eigenſchafft dieſelbe ſeyn.
Dann das ☉/ wann es fein vnd ohne Zuſatz iſt/ keinen Rauch von ſich giebet.
So es aber mit Saltz geſchmoltzen/ einen purpurfarben Rauch von ſich gehen laͤſt.
Das ☽/ wie fein es auch ſey/ alle zeit etwas blawen Rauchs von ſich giebet/ welcher bitter vnd vnlieblich.
Das ♀ gibt einen gruͤnen/ vnd ſtinckenden Rauch.
Das ♂ einen rothen ſtinckenden/ doch nicht ſo viel/ als das Kupffer.
Das ♄ vnd ♃ einen weiſſen ſtinckenden/ vnd gifftigen Rauch.
Der ☿ fleugt in Gifftes Geſtalt gantz vnd gardavon.
Dieſes ſeyn die Zeichen/ ſo auß dem Rauch der geſchmoltzenen Metallen koͤnnen geurtheilet werden/ wann ſie vnvermiſchet ſeyn.
So aber nur ein wenig ♀/ oder ander vnvollkommen Metall/ bey dem Gold/ oder Silber ſeyn ſolte/ der Rauch alſobalden anders davon gehen/ vnd keine rechte Proba dadurch zunehmen ſeyn wuͤrde/ darumb auch nach ſolchen Proben nicht wol zu gehen.
Dieſes aber iſt die rechte Prob aller Metallen Perfection, durchs Fewer zu erlernen.
Wann man nemblich dieſelbe nur in einem Tiegel ſchmeltzet/ vnd wol treiben laͤſt/ treiben ſie dann rund vnd hoch/ ſo zeigen ſie an/ daß viel perfection in ihnen ſey/ treiben ſie aber breit vnd flach/ ſo iſt es ein Zeichen/ daß wenig perfection in ihnen/ welches gar leichtlich zu erfahren/ vnd wird man ſehen/ daß vnter allen Metallen/ das Gold am rundeſten treibet/ darnach das Silber/ dann das Kupffer/ Eyſen/ Bley/ vnd Zin/ welches man auch gewar wird/ wann man ein geſchmoltzen Metall außgieſt/ auff einen glatten breiten Reibſtein/ welcher in einem Keſſel/ darin ein weinig Waſſer ſey/ geleget ſeyn muß/ doch daß das Waſſer das obere Theil deß Steins nicht beruͤhre/ ſo ſpruͤtzet das geſchmoltzen Metall/ auff den glatten Stein gegoſſen/ in viel kleine vnd groſſe Koͤrner/ je reiner das Metall geweſen/ je runder/ je vnreiner aber/ je breiter/ oder vnrunder die Koͤrner fallen Vnter allen Metallen wird kein vnperfecters gefunden/ als das Zin/ weilen es in ſolchem außgieſſen/ auff einen glatten Stein/ ſelten Koͤr ner gibt/ ſondern wann man recht darmit vmbgehet/ ſo breit vnd duͤñ bißweilen faͤlt/ als ein Bogẽ/ oder halben Bogen ſchreib- Papier/ welches man auch zum ſchreiben bequem machen/ gleich ſchneiden/ mit einem ſtaͤhlern Grieffel darauff ſchreiben/ als ein Papier zuſammen legen/ mit anderm Zin pitſchieren/ ſchlieſſen/ vnd wie ein andern Brieff von Papier/ darauff mit Dinten geſchrieiſt/ verſchicken kan.
Einem ſolchen Brieff von Zin ſchadet kein Waſſer/ darumb man heimbliche Brieffe/ auff dieſe weiſe (wann es die Noth erforderte) fortſchicken koͤnte.
Daß ſich das Zin ſo duͤn gieſſen laͤſt/ vnd nicht in Koͤrner zerſpringt/ wie das Gold vnd Silber/ iſt ſeine imperfection die Vrſach/ wie dann all ſolche imperfection oben bey ſeiner ſignatur, ſo die Alte Philoſophi ihme gegeben/ auch zu ſehen/ dann ſein ſignatum gar wenig rundes hat/ vnd mehrentheils auß dem Quadranten genommen iſt.
Die perfection der Metallen/ kan auch an der Rundigkeit wahr genommen werden/ wann man dieſelbe mit Bley auff einer Cupellen abtreibet/ ſo treibet das ☉ vor allen andern Metallen rund/ vnd wann alles Bley davon weg gangen/ ſo bleibet ſolches alſo rund/ fein/ vnd pur auff der Cupellen hart ſtehen/ ſonderlich wann die Prob nicht zu ſchwehr iſt.
Das Silber treibt zwar auch rund/ aber nicht ſo rund/ als das Gold/ doch runder als das Kupffer/ bleibt auch bißweilen rund vnd fein auff der Cupellen, wann die Prob gar klein iſt.
Eyſen vnd Zin/ laſſen ſich gar nicht mit Bley auff einer cupellen abtreiben/ ſondern machen auch das Bley hart/ daß es nicht flieſſen kan/ vnd ſich zu einem Pulver verbrennet.
Der Mercurius raucht im Fewr gantz weg/ weiln er aber von ſich ſelber allezeit im Fluß ſtehet/ ſo kan ſeine ſignatur alſo kalt an ihme wahrgenommen werden/ nemblich/ daß er/ nechſt dem Gold vnd Silber/ fuͤr das perfecteſte/ vnter den unperfecten Metallen zu halten.
Dann wann er in kleine Koͤrner zertheilet ſo lauffen dieſelbe rund dahin/ gleich als wann ſie geſchmoltzen Gold wehren/ wie ſeine ſignatur auch anzeiget/ in deme die Alten ihme das ſignum Solis & Lunæ, ſambt dem Quadranten, geben haben.
Gewißlich iſt ſein innerſtes lauter ☉ vnd ☽/ wann er coaguliret wird/ welches ich vielmal durch Gradir-waſſer verſucht/ vnd warhafftig alſo befunden/ aber nur in kleinen Proben/ ins groſſe habe es noch niemalen thun koͤnnen/ ein ander/ der noch juͤnger iſt/ kan auch ſein Heyl an ihme verſuchen/ er muß aber ja keine corroſwiſche Waſſer gebrauchen/ dann er dadurch nur fluͤchtiger gemacht wird.
Den rechten Schwebel muß er ſuchen/ vnd kennen lernen/ iſt er roth/ ſo bindet er roth/ iſt er weiß/ ſo bindet er auch beſtaͤndig weiß/ ſonſten aber allezeit davon gehet.
Dieſes wenige dem Liebhaber Goͤttlicher/ vnd natuͤrlichen ſignatur, der Planeten vnd Metallen/ zu gefallen/ bekand zu machen/ habe nicht vmbgehen koͤnnen/ ein jeder kan ſich ſelber dar in uͤben/ wird Wunderdinge finden/ ſonderlich in den Woͤrtern/ darmit die Alten alle dinge genennet/ vnd dardurch die allerverborgenſte Goͤttliche vnd irdiſche ſecreta er funden/ vnd begriffen worden.
Jch haͤtte gern einige Woͤrter der Alten/ nach ihrer ſignatur, alhier außgelegt.
Die weilen aber ſolche dinge dardurch herauß kommen/ die jeder man nicht gut zu wiſſen ſeyn/ ſo iſt es beſſer/ daß man davon ſchweige.
Dañ wer ſich auff die ſignatur recht legen wolte/ der koͤnte Wunderdinge ergruͤnden.
Aber genug/ daß ich das Fundament allhier gelegt.
Ein ander ſuche auch/ trifft er den rechten Weg/ ſo findet er mehr/ als er geſucht/ oder begehrt.
Es zeiget vns auch die ſignatur der Bergen/ Waͤldern vnd Landſchafften/ nicht allein deren von GOtt dar ein gelegte Schaͤtze/ vnd Reichthumber/ ſondern auch deroſelben Auffkommen vnd Vntergang.
Nun iſt noch uͤbrig der Salien ſignatur ein wenig vorzunemen/ vnd zu beſehen/ ob GOtt dieſelbe auch gezeichnet/ daran ihre Eigenſchafften zu erkennen.
Ohne Zweiffel haben ſie auch ihre ſignatur; ſolte das Saltz keine ſignatur haben/ von welchem doch alle Dingeherkommen?
Es wird ja kein Kraͤutlein oder Wuͤrmlein ſo klein oder gering gefunden/ welches nicht von Gott gezeichnet/ ſeine Natur vnd Eigenſchafft vns dardurch vor Augen zulegen/ vnd bekand zu machen.
Oben hab ich angezeiget/ daß ein runder Zirckel/ der Sonnen/ vnd der darein geſetzte Quadrant, dem Saltz zu einer ſignatur gegeben ſey.
Vnd daß durch die Sonne vnd Saltz/ alle dinge in der Welt/ als Vegetabilien, Animalien, vnd Metallen/ ihren Anfang/ Fortpflantzung/ vnd Vermehrung/ vnd auch widerumb ihr Ende haben.
Alſo daß allen ſolchen/ von der Sonnen/ vnd Saltz herruͤhrenden dingen/ von Gott dem Allmaͤchtigen/ eine gewiſſe ſignatur, daran deren Natur/ vnd Eigenſchafften erkand werden koͤnnen/ gegeben/ oder angehaͤnget worden.
Vnd nicht allein dieſes/ ſondern auch alle Geheimnuͤſſen der Sprachen/ vnd Woͤrtern/ durch beyde ſigna, nemblich deß Quadranten in ſeinem Circul, außzurechnen/ vnd zu erfinden muͤglich/ welches die pur lautere Warh eit/ vnd niemand ſolches wiederlegen kan.
Dieſes nun fuͤr jederman wahr zu machen/ gehoͤret noch ein gruͤndlicher Beweiß hieher zu ſetzen/ auff daß es auch die einfaͤltige Kinder/ (wann die neidiſche Ignoranten auß Hochmuth nicht wollen) begreiffen koͤnnen.
Niemand kan dieſes laͤugnen/ daß ein runder circul, der Sonnen recht gegebenes ſignum ſey/ weilen dieſelbe nimmer anders/ als ein runde fewrige Kugel geſehen wird/ welches ſignum ihr von den alten Philoſophis gegeben/ vnd zugeeignet worden/ iſt auch biß auff dieſe Stunde geblieben.
Deß Saltzes ſignũ habẽ die Alten vns zwar auch in eines Quadranten Geſtalt vormahlet/ iſt aber durch lange Zeit/ vnd durch Vnachtſamkeit der Menſchen abgangen/ das Saltz alſo zu zeichnen/ vnd hat ihme ein jeder nach ſeinem eigenen Kopff/ vnd Gutduͤncken/ die ſpecies der Saltzen bezeichnet/ der eine auff ſolche/ vnd der ander auff ein andere Weiſe/ alſo daß man itzunder ſchier bey einem jedwedern Chymico, beſondere Characteres findet/ vnd keiner/ wie der ander ſolche gebrauchet.
Jns gemein aber haben ſie jetzunder im Gebrauch/ die Saltzen nachfolgender Geſtalt zu zeichnen/ nemblich/ das geme ne Kochſaltz bezeichnen ſie mit einem Circul, der uͤber zwergs mit einer gleichen Lini durchſchnitten.
Den Salpeter aber bezeichnen ſie mit einem runden Circul ovaliter, oder langwerffig/ mit einer auffgerichteten Lini durchſchnitten.
Wer nun der erſte geweſen/ der dieſe Saltze alſo gezeichnet/ iſt mir vnwiſſend/ iſt auch niemand daran gelegen/ ob er es wiſſe oder nicht/ ohne Zweiffel habens Leuthe gethan/ die niemahin auffs hoͤchſt gereinigte Saltzen geſehen.
Die Salia ins gemein/ ſo in allen Orten gefunden werden/ haben nicht ihre eigentliche Geſtalt/ wie ſie haben ſolten/ vnd haben doch ſelbigen/ wann ſie auffs hoͤchſte gereiniget ſeyn.
Dann das gemeine ſimpele Saltz/ wie es auß dem Meer Waſſer/ oder Saltzbrunnen gemacht wird/ ſeine rechte ſignatur nicht hat/ auch wegen vieler terreſtritaͤt nicht haben kan.
Wann aber ſolches Saltz auffs hoͤchſte gereinigt/ vnd alle feces davon geſcheiden.
Alßdann kombt es mit ſeinemrechten Zeichen/ nemblich in eines Quadranten Geſtalt herfuͤr/ laͤſt ſich ſehen/ vnd zeigt vns an/ was thme fuͤr ein ſignũ gebuͤhre/ vnd ehender gar nicht.
Daß ſolches wahr ſey/ hab ich allbereit in meinem Tractaͤtlein/ De Natura Salium, erwieſen vnd gelehret/ wie ein jedes gemein Kochſaltz alſo zu reinigen/ daß es nicht mehr ſchuͤppicht/ oder vngeſtalt/ dunckel vnd herb aſtringirend/ ſondern in klein/ vnd groͤſſern Stuͤcklein/ gantz hell vnd klar/ als ein Chryſtall/ lieblich am Geſchmack/ vnd an Geſtalt allzumahl recht wuͤrfflicht/ oder viereckicht/ auch wie mans legt/ oder wirfft/ allezeit 4. Ecken oben auffſtehen/ einen Quadranten ſo gleich/ als wann es mit einem Circul abgemeſſen/ vnd durch Fleiß vnd Kunſt alſo formiret worden: Gleichſam als wolt es ſagen:
Allhier ſehet ihr meine rechte natuͤrliche Geſtalt/ wie mir mein Vatter/ die Sonne/ ſelbige in meiner Mutter Leib/ dem Waſſer/ gegeben/ die Erden hat mir zwar ein rauhes Kleid angezogen/ nun aber iſt mir (Gott Lob) daſſelbe durch Kunſt wieder außgezogen vnd zu vieler Krancken/ vnd geſunden Menſchen Wohlfahrt/ mir meine rechte Geſtalt wieder gegeben/ erſcheine alſo itzunder/ gleichwie ich anfaͤnglich gemacht/ vnd werde nunmehr das meinige/ darzu mich Gott erſchaffen/ vnverhindert verrichten koͤnnen.
Wann die Sonn am Firmament, durch zufaͤllige dinge/ ſolte vervnreiget werden/ daß dieſelbe ihren Schein gaͤntzlich verluͤhre:
So waͤre es nicht muͤglich/ daß einen einigen Tag/ etwas Lebendiges in der Welt ſeyn/ vnd bleiben koͤnte/ welches man gewahr wird/ wann etwan eine Stunde lang der Mond/ zwiſchen vnſern Augen/ vnd der Sonnen in ſeinen Lauff kombt/ da doch die Sonne an ſich ſelber gar nicht leidet/ noch vervnreiniget/ ſondern an ſeinen zu vns werffenden lebendig machenden Strahlen/ nur ein wenig verhindert wird.
Macht dieſe geringe Hindernuͤß nun in der Welt ſo viel Kranckheiten/ vnd andere Vngelegenheiten den Menſchen; Warumb ſolten dann die feces, dardurch das reine Saltz verdunckelt/ auß ſeiner Natuͤrlichen Geſtalt gebracht/ vnd vervnaͤdelt wird/ demſelben an ſeinen guten Kraͤfften nicht auch ſchaͤdlich vnd hinderlich ſeyn?
Thut das grobe vngereinigte Saltz/ allen Menſchen vnd Viehe/ ſo viel gutes/ wie vielmehr ſolte dann ein gereinigt Saltz/ gutes verrichten koͤnnen/ ich jederman zu judiciren heimſtelle?
Weiln dann dem menſchlichen Geſchlecht ſo viel an einem gereinigten Saltz gelegen; So hab ich mir vorgenommen/ ein quantitaͤr deſſelben/ nach obbeſchriebener Weiſe/ in meinem Tractaͤtlein De natura Salium, angezogen zu reinigen/ vnd vielen darmit gntes zu thun.
Jch hoffe/ es werden den blinden Menſchen einmal die Augen auffgehen/ vnd ſehen/ wie lang ſie von den blinden ſeyn geleitet worden/ vnd ihre Geſundheit hinfuͤhro beſſer in Acht nehmen.
Es iſt doch immer eine ſchlechte Muͤhe vnd Koſten/ das gemeine Kochſaltz von ſeiner terreſtritaͤt zu ſaͤubern/ rein/ klar/ lieblich/ vnd wuͤrfflich anſchieſſend zu machen/ vnd ſolches ohne einigen Zuſatz frembder dingen/ ſondern allein durch ſolvirung, filtrirung, vnd wieder coagulirung ſeines eigenen Spiritus.
Wann dann das Saltz alſo weit gebracht worden/ alßdann man ſagen darff/ daß man ein ſolches reines Saltz habe/ wie es durch die reine Sonne/ in das reine Waſſer anfaͤnglich gewircket.
Wann die liebe Sonne am hohen Firmament gern allezeit das ihre verrichten will/ vnd aber truͤbe dicke Wolcken ſich darzwiſchen legen/ vnd die warme Sonnen-Strahlen auff halten/ daß ſie an ihrer guten Wirckung gehindert wird.
So kan man doch uͤber die Sonne nicht klagen/ weilen dieſelbe nicht/ ſondern die truͤbe Wolcken/ vns ihren Schein/ vnd Krafft hinterhalten.
Eben alſo iſt es mit einem Saltz zuverſtehen/ wann daſſelbe gern ſein beſtes thun wolte/ vnd die terreſtriſche feces ſolches verhinderten.
Darumb ſoll nicht dem Saltz/ ſoudern den zwiſchen gekommenen fecibus die Verhinderung/ der guten Wirckung/ zugerechnet werden.
Stuͤnde es ſo wol in vnſerer Macht/ die truͤbe Wolcken bißweilen von der Sonnen zu treiben als wie die irdiſche feces von dem Saltz zu ſcheiden/ ſo wuͤrden wir alle Jahr vns einen guten Sommer machen koͤnnen/ welches vns aber vnmuͤglich/ darumb Gott der alte Haußhalter/ ihme dieſes allein vorbehalten hat.
Die Signatur deß Salpeters betreffend/ ſo iſt dieſelbe auch gar vngleich/ vnd beſtehet ſolche Vngleichheit darin/ nachdeme erwol/ oder uͤbel gereinigt/ viel oder wenig feces, oder frembde Saltzen bey ſich hat.
Dann/ wie er ins gemein geleuͤtert/ vnd zu dẽ Schießpulver gebraucht wird/ ſo findet man ſolchen nimmer gantz rein/ ſondern allezeit noch mit andern Salien vermiſchet/ welche Salia durch ſolviren, vnd wieder coaguliren, nach der bekandten Weiß/ vnmuͤglich von dem reinen Salpeter zuſcheiden.
Dahero auch kein Salpeter, welcher ſeine rechte ſignatur hat/ die ihme GOtt vnd die Natur gegeben/ gefunden wird.
Dann/ wie wohl/ vnd fleiſſig man dieſen Salpeter, der auß den Vieheſtaͤllen gegraben/ durch ſolviren, vnd coaguliren, zu reinigen ſucht.
So iſt es doch vnmuͤglich/ vnd erlanget dadurch doch nicht ſeine rechte ſignatur; Sondern wann man ſelbige herfuͤr bringen will/ muß man auff dieſe Weiſe procediren.
Erſtlich muß man etliche Pfunden deß gemeinen Salpeters, durch ſolviren, vnd wieder coaguliren, ſo gut reinigen/ als man kan.
Dieſen gereinigten Salpeter ſoll man in zwey Theil theilen/ den einen Theil/ mit einer weiſſen Letten zu globulos machen/ an der Sonnen trucknen/ durch einen Glaͤſern beſchlagenen/ oder ſonſten guten Erden Retorten/ der die Spiritus haͤlt/ vnd nicht durchgehen laͤſt/ in einen groſſen Recipienten/ darin Waſſer vorgeſchlagen ſey/ diſtilliren/ ſo geht ein reiner Spiritus Nitri uͤber/ der ſich in das Waſſer ſetzet/ vnd ſich darin reſolviret.
Den andern Theil deß behaltenen Salpeters/ ſoll man in einem Tiegel/ durch Zuwerffung der Holtzkohlen/ Weinſtein/ oder Repuli Antimonii ſtellati figiren/ daß ein fewriges Saltz darauß werde/ welches mã durch gemein Regenwaſſer ſolviren/ vnd filtriren ſoll.
Von dieſem Liquore Nitri fixi ſoll man nach vnd nach tropffenweiſe/ ſo viel in den uͤbergeſtiegenen ſpiritum Nitri gieſſen/ biß daß im Zugieſſen das Brauſen aufgehoͤrt/ vnd beyde widerwertige Naturen/ nemlich der Spiritus acidus, vnd liquor fixus Nitri, einander getoͤdet/ der Spiritus corroſivus, ſeine corroſiv, vnd der fixe fewrige liquor, ſeine Fewrigkeit verlohren/ vnd alſo auß beyden wieder ein natuͤrlicher Salpeter geworden/ welcher zwar noch vngeſtalt/ darumb man ſolchen Liquorem, der von beyden geworden/ in den Sand ſetzen/ vnd das vntuͤchtige phlegma davon duͤnſten laſſen ſoll/ ſo lang vnd viel/ biß daß ein Haͤutlein oben auff wachſen will/ als dann ſoll man das Glaß von dem warmen Sand nehmen/ vnd an ein kalt Ort ſetzẽ/ ſo ſchieſſen in einer Nacht viel langſpitzige Strahlen/ davon man die Naſſigkeit abgieſt/ vnd weiters auff dem warmen Sand/ biß auff ein Haͤutlein exhaliren laͤſt/ welches in der Kaͤlte wieder zu Salpeter ſchieſt.
Den reſt kan man auff die truckne bringen/ vñ an ſtatt gemeinen Salpeters gebrauchen.
Die zwey erſte Anſchuͤſſe aber mit Regenwaſſer noch einmal ſolviren, filtriren, vnd ſchieſſen laſſen/ ſo erlangt man einen uͤberauß ſchoͤnẽ ſchneeweiſſen Salpeter, ſchmal oder duͤn/ doch langſchuͤſſig/ ohne Zackẽ/ oder hahrecht/ ſondern recht eben vnd gleich/ als wann er durch einen Hoͤbel ſechseckicht/ in die Laͤngte/ gehoͤbelt waͤre/ welcher des Salpeters natuͤrliche ſignatur præſentirt.
Will man ſelbigẽ noch reiner haben/ ſo kan man ſolchen gereinigten Salpeter wieder theilen/ vnd die Helffte zu einem Spiritu corroſivo diſtilliren/ die andere Helffte durch Kohlen figiren/ beyde contraria wieder zuſammen miſchen/ eins das ander zu toͤdten/ darnach filtriren, vnd in Salpeter, wie oben gelehret/ ſchieſſen laſſen/ ſo hat man einen ſolchen reinen Salpeter, darmit in Medicina, vnd Alchymia wunderdinge außzurichten/ davon an andern Orten meiner Schrifften zu ſehen.
Wann alles wol verrichtet/ ſo ſollen alle Strahlen/ keine außgenommen/ recht/ ſtrack/ oder gleich/ ohne hobeln/ ſechseckicht ſeyn/ welches die rechte ſignatur eines wahren gereinigten Salpeters iſt.
NB.
So man aber einen fixen Liquorem Nitri eine lange Zeit an der Lufft ſtehen laͤſt/ vnd hernach ad cuticulam abduͤnſtet/ ſo ſchieſſen kleine Sternlein/ auch ſechseckicht/ in die runde/ als wann jeder Zacke mit einem Zirckel/ gleicher Weite von dem andern/ abgetheilet waͤre/ ſo artig/ daß man ſich nicht genug daruͤber verwundern kan/ welche ſignatur der vorigen gantz vngleich/ dann dieſe eirculrund/ ſechseckicht/ jene aber langſpitzig/ vnd ſechseckicht iſt.
Gleich wie nun allhier von deß gemeinen Kochſaltzes/ vnd auch deß Salpoters rechten ſignatur gehandelt: Alſo ſoll es auch mit den andern Salien verſtanden werden/ wann neinblich ihre rechte ſignatur herfuͤr kommen ſoll/ ſollen vnd muͤſſen dieſelbe von aller accidentaliſcher Vnreinigkeit erſt geſchieden werden.
Der Vitriol vnd Alaun, welche ſonſten allezeit knoppicht/ oder vngleich/ ſchieſſen hernach/ wann ſie von ihrer terreſtritaͤt gereinigt/ ſchoͤn hell/ vnd Cryſtalliſch/ aber noch ſchoͤner/ nach deme ſie wol oder noch beſſer gereinigt ſeyn/ vnd wann ſie auffs allerreineſte gebracht werden/ ſo kommen ſie dem gemeinen Saltz gleich/ auch wuͤrfflicht herauuß/ aber nicht ſo ſchoͤn/ vnd zierlich/ als von dem Kochſaltz geſchicht.
Dabey zu ſehen/ daß die Natur gern helffen/ vnd zur perfection bringen will/ wann man ihr nur durch die Kunß zu Huͤlffe kombt.
Ehe daß ich aber dieſes Tractaͤtlein de Signatura Salium beſchlieſſe/ finde ich gut/ zuvorn anzuzeigen/ wie weit dieſe beyde Woͤrtlein/ SOL vnd SAL, in Wuͤrdigkeit von einander ſeyn.
Bey dem Woͤrtlein SOL, iſt der Circulus zweymahl/ vnd nur ein halber Quadrant, dann dann das O, iſt ein gantzer Circul, vnd das S. auch ein gantzer/ alſo zu verſtehen/ wann man die beyde halbe Circul im S. vmbkehrt/ wieder zuſammen ſetzet/ ſo machen diebeyde halben auch einen gantzen:
Dann wann man einen gantzen Circulum an einen Ort/ entweder oben oder vnten/ auffſchneidet/ vnd die eine Helffte vmbkehrt/ ſo gibt der Circulus ein rechtes S. iſt alſo das S. fuͤr 2. halbe Circulis, die einen gantzen machen/ zu rechnen/ vnd das L, ein halber Quadrant.
Bey dem Woͤrtlein SAL aber iſt der Circul auß dem S nur einmahl/ vnd der Quadrant auß dem A vnd L auch einmahl zu nemen/ darauß zuſehen/ daß das Saltz von guter temperatur, nemblich halb vnd halb auß elementiſchen vnd irrdiſchen zuſammen geſetzet ſey.
Die Sonne aber viel reiner/ vnd edler/ als das Saltz befunden wird/ jedoch nicht gantz rein/ wie ſolches das L, als ein halber Quadrant anzeigt.
Gantzrein aber kan die Sonn e nicht ſeyn/ wie ſie dann auch nicht iſt/ vnd kan ſolches durch ein groſſes Perſpectiv, daß nemblich einige ſchwartze Flecken daruͤber hin vnd her ſchieſſen/ genugſamb wahrgenommen werden.
Gantz perfect darff ſie auch nicht ſeyn/ dieweiln die voͤllige perfection GOtt allein/ vnd keinem Geſchoͤpffe/ gleich wie die Soñe iſt/ zugehoͤret.
Daß aber die Sonne/ vnter allen Geſchoͤpffen Gottes/ das aller reineſte iſt/ kan niemand wiederreden:
Dahero ihrer viel vnter den alten Heidniſchen Philoſophis die Sonne fuͤr GOtt ſelbſten gehalten/ haben aber weit geirret/ vnd nicht gewuſt/ daß neben der ewigen/ vnd vngeſchaffenen/ auch eine geſchaffene vergaͤngliche Sonne ſey.
Die ewige vngeſchaffene Sonne iſt GOtt der Allmaͤchtige ſelbſten/ ein Schoͤpffer der elementiſchen leuchten den Sonnen/ welche an der Welt Ende/ nach Chriſti Wort ſelbſten/ auch wieder vergehen ſoll.
Alſo iſt auch zweyerley Saltz/ nemblich ein ewiges/ Goͤttliches/ vnd himmliſches; vnd auch ein irdiſches vergaͤngliches.
Vnd gleich- wie auch dem ewigen Liecht/ vnd himmliſchen Goͤttlichen Saltze/ ein H. Geiſt/ die kalte verfinſterte Hertzen zu erwaͤrmen/ vnd zu erleuchten/ vnd der Menſchen Seelen fuͤr deß Satans Argeliſt/ Mord/ vnd Betrug zu bewahren/ außgangen:
Alſo gehet auch auß/ von der elementiſchen Sonne oder Fewer/ vnd terreſtriſchem Saltze/ ein edler Saltzgeiſt/ die Leiber der Menſchen darmit zu ſtaͤrcken/ fuͤr vielen zu faͤlligen ſchaͤdlichen Kranckheiten zu bewahren/ vnd bey guter Geſundheit zu erhalten.
Jſt alſo eine ewige Goͤttliche Sonne/ himmliſch Saltz/ vnd Heiliger Geiſt:
Vnd auch ein elementiſche vergaͤngliche Sonne/ Saltz/ vnd Geiſt.
Vnd ſeynd wir ſchuldig/ das ewige zu lieben/ loben/ ehren/ anzubeten/ vnd vnſer Seelen Seligkeit demſelben zu befehlen.
Das zeitliche vergaͤngliche aber/ ſollen wir mit Danckſagung genieſſen/ vnd zu vnſerer Notturfft gebrauchen.
Folget hierauff vorangezogene/ des Herrn Gomeſii, Explication, uͤber das Woͤrtlein ἅλς, oder SAL.
SEd antequàm ad divinos hujuſmodi locos enodandos accedamus, divino Numine, & gratia Spiritus, quem unicè invocamus, refundi nos oportet.
Ut quod nulla augurali ſub faba, & divinatione prænoſci poteſt; divino tandem afflatu, ac inſtinctu duce, non aberrantes, exponamus.
Cùm in tanta, adeoq; ineffabili divinorum tractatione, ſi fortè (quod abſit) erraverimus, nulla nobis venia; ſin autem rem piè, feliciterq́ue proſequuti fuerimus, ſoli Deo, atque ſummo Salis datori Chriſto gratia & univerſa laus ſit tribuenda.
De primo igitur oſtendendum, quia ſit cœleſtis Sal, quonamve pacto à terreſtri, de quo egit Chriſtus in Evangelio, diſtinguatur.
Ac quoniam Evangelica Chriſti verba magnam nobis ad dicendum de ipſo vim addunt: haud inconcinnum fore arbitramur, ſi Chriſtum, qui ut Apoſtolos majores noſtros perinſigni titulo decoraret, vocavit Salem terræ: nos ipſum, ſummum, atq; intemeratum Salem cœli appellemus.
Vix enim eſt ex tam multis inferioris naturæ comparatis, quod ad divinam adumbrandã, vim, ac efficientiam Salis hac in parte præcurrat.
Eſt namq́; Chriſtus, ipſiuſq́; beatiſſima humanitas, unicum cœleſti beatorum menſę appoſitum ſalillum.
In quo Saleſt plenitudo ipſius Divinitatis infinitæ, inexhauſtæ, atq́; interminatæ: quæ & cœlum, & terram cum omnibus, quæ in eis funt, tum infinitè redundans impler; tũ rurſum condiens ſeſe ad captum noſtrum, univerſis etiam ſuaviſſimè deguſtanda exhibetur.
Ab ea quippe, cuncta, quæ ubiq; ſunt, & quæ fuêre unquam, atque ullo poſt tempore erunt; & ſuum ipſa eſſe, & quod perfecta ſint, & ſine qua nulla eſſent, pro optimo, divinoque ſui condimento, atque ut conditori ſaperent, acceperunt.
Hanc itaque Divinitatem, unam & eandem tribus communicatam Perſonis, Sal ſuo, quo in una ſyllaba conſtat trium literarum nomine, tàm Græcè quàm Latinè, quodammodò exprimere, ſeu potiùs adumbrare conatur.
Nam licet Chaldaicis, Hæbraicisq́; in literis præcipuè (quòd iis loquutus ſit Deus) ſacra incluſa ſunt, atq́; divinitùs impreſſa Myſteria: non tamen his omnino vacant elementa linguarum, præſertira Græca, quæ ab illis & derivata fuêre, & conſtructæ ex his voces, rebus, nonpro arbitrio, ſed ab earum proprictate, ut Platoni Græcorum maximo placuit, impoſitæ.
Siquidem infinitatem, atq́; immenſitatem divinam, Græcis literis expreſſam, & explicatam fuiſſe, Apoc. 1. oſtenditur; ubi Joannes Chriſtum dominum de ſeipſo prædicantem vidit, audivitq́;.
Ego ſum α & ω Principium & finis. Nam quemadmo dum Sol dum levia & perſpicua luce ſua attingit; ab his protinus redditur ipſius imago & ſplendor; ita cœleſtis, atque infinita divinitas, cuncta bonitate ſua quaſi ſplendore perfundens, nonmodò rebusipſis, verùm etiam & literis, quibus res eluceſcunt, ac perſpicuæ fiunt, impreſſum ſui veſtigium relinquit: quale in Sale quidem Græcis deſignato notis ineſſe reperimus.
Nam quod Latinè Sal, idipſum Græcè, ἅλς dicitur: iisdem ipſis utrobiq́; literis, licèt commutato ordine, expreſſum: atque cum tres illæ ſint unatantum ſyllaba prolatum.
Sed Græca vox utrumq́; exprimit apertius.
Eſt enim prima ejus nota α quæ ab infinita rotunditatc, duobusveluti cornibus, in conſequentes literas produci videtur.
Quæ nota cum ſacroſancta, divinaque illa Triade collata, primam ejus perſonam, immenſiſcilicet Patris, deſignat.
Qui tũ, ἅλφα, utpote principium eſt ſeipſo infinitum; tum idem duobus ex ſe productionibus, aliis divinis Perſonis naturam ſuam effundit, atque infinitè communicat: quarum alterâ, videlicet generatione, Filium; altera verò, nempe ſpiratione, unà cum Filio, Spiritum Sanctum producit Quin & ut ipſummet α oſtendit, æternam illam, infinitam, atque interminatam ejuſdem ſummi Patris potentiam divina quædam ipſius operacio conſequuta eſt, qua idem extempore, ab omnipotenti infinitate ſua, ſeſe ad univerſa procreandum effudit.
Utpote dum etiam duobus cornibus, benedictionibus inquam, altera, creatione rerum; altera verò earundem conſervatione; & per omnipotentis Filii ſapientiam, & perſacri Pneumatis bonitatem, creaturis omnibus eſſe impertitur.
At, quæ media ſequitur λ. nota eſt ſuavitate plena: quæ dum ore rotundo.
& ad hilaritatem compoſito profertur; tum figura ipſa non admodum eſt vero circino disſimilis.
Nam à ſuperiore angulo duo deorſum tendẽtia latera trianguli figuram, abſq́; baſi tamen, ſine termino, videntur efficere, ut ipſamet litera exprimit.
Quæ rurſum nota ad illam eandem Triadem relata, ſecundam ejus perſonam, Filium ſcilicet, ſuaviſſimo Patris ore prolatum verbum repræſentat.
In quo duæ æternæ, ut vocant, relationes, quaſi duo infinita latera, reperiuntur: altera, qua ad Patrem, à quo æterna ſui generatione procedit; altera, qua in Spiritum Sanctum, quem una cum Patre ſpirat, æterna, & infinita habitudine, ſineque ulla intermiſſione refertur.
Sed neque eidem notæ λ æterno inquam, Dei Filio, mediatori Dei, & hominum Chriſto, ſua etiam beneſicentiſſima in tempore actio defuit:
Ut qui divinitatem & humanitatem complectens, lapis que angularis ipſe factus; utrumque parietem, Iſraëliticum videlicet populum cum Gentili, quaſi duo latera connexuit.
Unde tam munitum, adeoq́; tutum utrique in ſeipſo condidit aſylum, ut confugientes, mortiferam perpetuæ damnationis ſententiam evaderent.
Demum hoc ipſum monoſyllabum ς concludit.
Hæc quippe nota ſinuoſa quadam, atque circumflexa hinc inde ducta linea deſignatur, quæ à duabus extremitatibus in ſui medium progreſſa, duos diſtinctos, quaſiſemicir culos deſignat; è quibus duci ipſa, atque conſtitui oſtenditur.
Quod lineamentum, cùm illa ipſa triade comparatum tertiam divinam perſonam, nempe Spiritum Sanctum, adumbrat.
Is namq; Spiritus ab utriuſque, Patris ſcilicet, Filiiq́; ſinu, unica, eademque ſpiratione procedens, duas diſtinctas perſonas illas, quibus & coæqualis, & coæternus eſt, ſic infinito amoris ſui nexu connectit, ut ipſo diſtincta perſona manens, unà cum illis, in ſimpliciſſima, individua, atque immenſa natura conveniat.
Ve ùm enim verò ut aliis perſonis; ita & Sacroſancto Spiritui ſua ex tempore communicatio attribuenda eſt: quæ mirè exprimitur per ejusdem literæ ς ductum: ſi tamen inferam ejus extremitatem, quæ ab anterioribus monoſyllabi literis quaſi oriri videtur, conſideremus.
Nempe quonam illa pacto, quoad nos, primò in dexterâ porrigatur: deinde à dextera in lævam, ſinuoſo ductu paululum aſcendendo contorqueatur: atque inde tandem, ſimili ſequente obliquitate, rurſum in dextram deſinat.
Etenim ſacer idem ipſe Spiritus ab æternis illis, ac infinitis duabus perſonis, quaſi ab immenſo infinitatis fonte progreſſus, dum in tempore dona ſua mundo communicat, ea primùm in derteram, hoc eſt, in corda hominum, ad eos divino legis naturæ lumine illuſtrandos, & imbuendos effudit.
Deinde eodem ipſo remanente lumine, quaſi à dextra in lævam paululum aſcendendo deflectens, Moſaicam legem digito Dei, hoc eſt, ſe dictante, ſoriptam, Iſraëlitis protulit.
Poſtremò relicta Moſaicæ legis læva, in dexteram revolutus, Evangelicam legem à Chriſto Servatore latam ſuo ſapientiſſimo, amantiſſimoque gratiæ Sale condidit.
Ex quibus, quod ad rem pertinet, apparet tres illas Salis literas unam conſtituentes ſyllabam:
ac rurſum hanc ipſam eiſdem illis tribus explicatam, indicaſſe nobis, in Sale eſſe impreſſum veſtigium aliquod illius ſacroſanctæ, atque individuæ Triadis, quam in monade peræquè, ac monadem in Triade veneramur.
Quam quidem Triadem, ut infinitam, utque æternam, ac ineffabilem rem quãdam, ignotam ferè, & incomprehenſam habuiſſemus; & quaſi remotiſſimum Salem, nullo unquam humano, angelicove anteà deportatum ſalino, intactum reliquiſſemus; niſi tandem divina ejuſce Triadis Perſona Verbum, divinitatem tantam in aſſumpta à ſe humanitate tanquam in ſalino Salem, nobis deguſtandam obtuliſſet.
Namque hoc ipſum ſalinum, tum figura, & æterno ſplendore Patris cælatum; tum vermiculatis paſſionis ſuæ notis compunctum, & illuſtratum; atque ſanctiſſima etiam ſacris Spiritus unctione decoratum, cœleſti beatorum menſæ ſemper eſt appoſitum; ad ipſorum eſcam ſolemneſque epulas, æterno, àtque ineffabili modo condiendas.
Utpote cùm in eo prorſus reconditi ſint divini omnes, ſuaviſſimique æternæ ſapientiæ ſapores, & guſtatus excellentiſſimi.
Eſt enim ipſemet Chriſtus, cæleſtis, opulentiſſimique convivii non modo conditor ſapientiſſimus; ſed ipſummet etiam condimentum, atque condita res, & eſca, quæ apponitur.
Per ipſum enim cœleſtis ejus Pater Rex Regum, ac dominus dominantium magnificéntiſſimus, qui nos ex ſua bonitate, atque ut bona ſua amat, univerſo creaturarum populo ampliſſimum Salis congiariam, hoc eſt, ſuæ præ ſtantiſſimæ gratiæ auxilium ad ſe inquirendum, cœleſtiaq́; appetendum, dat liberaliſſimè.
Sanè, ut qui ad cœleſte epulum ſunt vocati, congiario illo ſe ad hoc veniendum, in eoq́ue feliciſſimè accumbendum præparent: ſi verò ut fatui venire renucrint, ſublato ab eis congiario, ſempiterna pœna mulctentur.
Qua in re non aliter ſe utrique habere videntur, quàm carnes cum oſſibus, quæ ſimul in ollam cum aqua & Sale ad ignem decoquenda immittuntur: atque illa poſt ad menſam apponuntur.
Ex quibus oſſa, cùm neque Sale condiri, neque aqua emolliri poſſint, infra menſam ſtatim canibus comminuenda projiciuntur: carnes autem, quia teneritatem ex calore, & aqua, condimentum verò à Sale acceperunt, puriore menſæ Sale denuò conſperſæ, ſumma cum voluptate eduntur.
Sunt enim ut oſſa carnibus, ſic etiam bonis permixti mali.
Quorum hi, cùm neque divinum gratiæ Salem reguſtare, neque luſtrali aqua dilui, ac emolliri, neque cœleſtis verbi calore accendi adres divinas voluerint; ſeveriſſimo magni præguſtatoris atque menſæ præfecti Chriſti judicio igni, vel cruciatibus reſervantur convellendi.
Quos ille, præduritie, obſtinatos, præque indignitate fatuos, inſulſiſſimos, cœleſtique menſa indigniſſimos invenient, de medio juſtorum divellit, atque in profundum barathrum, rapaciſſimis Inferni carnibus perpetuo conterendos, detrudit.
At verò boni, qui non ſolum priore, ſed poſteriore etiam Sale, divina inquam, antecedenti (ut no ſtri ajunt) & conſequenti gratia conditi fuêre; ac non modo virtutibus ornari, ſed ardentibus cruciamentorum hujus vitæ undis ſe extergi, exurique pro Chriſto paſſi ſunt: nos tanquam perdignas menſa carnes idem præguſtator offerens Deo Patri, novo gloriæ Sale perfundit: ac licet advenas & peregrinos, inter angelicos & cœleſtes cives ſimul diſcumbere; & peræqua cum his donari beatitudine & manſione jubet.
Quamvis tamen vario promerendi curſu ad unam illam & eandem felicitatem utrique perveniant.
Nam ex quo ſuperni illi cives angelici, ab ipſo rerum exordio, & cùm primum eis contigit plena optio, cœleſtes venturi Chriſti cœnas meridianis inſolentiſſimi Luciferi prandiis prætulerunt; oppiparas quidem illas, atque, utvocant, ſaliares, cum ſuaviſſimo gratiæ Sale conditas, tum ſplendidiſſimo gloriæ lumine colluſtratas, conſequi meruerunt.
At verò terrarum incolæ, ac cœlorum advenæ homines tam gravi mole corporis oppreſſi, denſiſſimisque toti ignorantiæ tenebris obvoluti; tam longum iter ad patriam longè tardiore greſſu confecerunt.
Non enim his ſub ipſo creationis termino conſecuto momento, univerſa totaque ſimul meriti occaſio ſeſe arripienda obtulit.
Sed ipſos hanc potius, continua, diutinaque vitæ periodo, uſq́; ad ejus exitum, ſtudioſiſſimè, laborioſiſſimeq́; captare oportet: præterquam quod tam arduum, adeoq́ue aſperum, atque mille præ cipitiis expoſitum iter ad patriam, tam magnas ubiq; peregrinis curas afferat, in tam graves ſæpe animi angores, ac ſolicitudines eos inducat; ut planè, non tam humani laboris, ſeu conatus, quam divini Numinis ſit, pertgrinos aut non deficere in via, aut non à vero quandoque ſcopo, ſeu viæ termino aberrare.
Quod paſſim utique omnibus contingeret; niſi conſtitutus à divino Senatu totius orbis parochus Chriſtus, qui ubivis peregrinis ſuis Salem, & ligna præbet, ipſos tũ reficeret, ac recrearet, tum in viam, quæ nos ad eandem cœleſtem patriam dirigit, reduceret.
Dieſes ſey alſo auff dißmahl genug/ von der Signaturâ Salis, Metallorum, & Planetarum, wann man den Sachen nur fleiſſig nachdencket/ wird man weit darmit kommen.
So GOtt will/ vermeyne ich ins kuͤnfftige auch ein Tractaͤtlein/ de Signaturâ Vegetabilium, Animalium, & Mineralium herauß zu geben/ darinnen auch viel guter Nachrichtung zu finden/ vnd allen Staͤnden nuͤtzlich vnd gut zu leſen ſeyn wird.
O du Ewiger/ Allmaͤchtiger/ Guͤtiger/ vnd Barmhertziger GOtt Vatter/ Fewer/ Liecht vnd Sonne der Gerechtigkeit/ erleuchte vnd erwaͤrme alle ſchlaffende/ finſtere/ vnd kalte menſchliche Hertzen/ damit ſie dich zu ſehen/ zu kennen/ zu lieben/ vnd zu foͤrchten/ vnd fuͤr alle empfangene Gutthaten/ dir hertzlichen Lob/ vnd ſchuldigen Danck zu ſagen/ einmal auffwachen/ munter/ vnd ſehend werden moͤgen.
O du ewiges Wort GOttes!
du liebliches/ heilſames/ wolſchmaͤckendes/ himmliſches Saltz Jeſu Chriſte, labe vnd erquicke vnſere krancke Seelen/ durch dein Goͤttliche erhaltende Krafft/ damit wir ſtarck werden/ vnd vns weder Todt/ noch Teuffels Gewalt ſchaden koͤnne.
O du Heyliger Geiſt! einiger Fuͤhrer/ vnd Leyter zur Warheit/ der du von dem Goͤttlichen/ ewigen Fewer/ vnd himmlichen Saltze/ auß gangen biſt/ troͤſte alle trawrige/ in dieſem gifftigen Moraſt/ vnd Jammerthal/ vnter lauter zerreiſſende Woͤlffe/ in der Jrr gehende/ vnd verlaſſene Schaͤfflein/ ſtaͤrcke dieſelbe/ damit ſie ihr Kreutz alhier geduͤltig tragen/ ſcheide ſie einmahl von den ſtinckenden Boͤcken/ vnd fuͤhre ſie endlich zu den außerwehlten/ auff eine himmliſche gruͤne Awen/ allwo das ewige Liecht vnablaͤſſig zu ſehen/ das Saltz der Himmelen zu koſten/ vnd die Voͤlle Goͤttlichen Fridens/ Gnade/ vnd Barmhertzigkeit/ ewiglich zu genieſſen/ Amen.
ENDE De Signaturâ Salium, Metallorum & Planetarum.
Troſt Der Seefahrenden:
Darinnen gele hret vnd angewieſen wird/ wie ſich die Seefahrende vor Hunger vnd Durſt/ wie auch ſolchen Kranckheiten ſo ihnen auff langwiriger Reiſe begegnen moͤchten/ verſorgen vnd bewahren koͤnnen.
Guͤnſtiger Leſer.
CHriſtus vnſer Seligmacher/ hat vns eine Lehr vorgeſchrieben/ nemblich daß wir vns gegen vnſern Nechſten alſo verhalten/ gleich wie wir gern hetten/ daß er ſich gegen vns verhielte/ vnd denſelben alſo lieben ſolten/ gleich wie vns ſelbſten/ vnd ſolches/ als den euſſerſten Willen GOttes/ daran das gantze Geſetz vnd Propheten hangen/ vns auffs hoͤchſte recommendiret.
Obwohlen nun dieſes von gar wenig Menſchen betrachtet/ ſondern ein jedweder nur das ſeinige ſuchet/ ſo finden ſich doch noch einige/ welche ſolches beobachten/ vnd ſo viel muͤglich/ ihrem Nechſten zu dienen Gelegenheit ſuchen/ vnd weiln ſchon deren einige moͤchten gefunden werden/ die ihren Nechſten alles Gute goͤnnen/ vnd gern mit Rath vnd That behuͤlfflich ſeyn wolten/ ſo iſt es ihnen nicht allen gegeben/ dann niemand mehr geben kan als er hat; Etliche aber/ die wohl geben vnd helffen koͤnten/ die ſeynd gemeiniglich geitzig vnd mißguͤnſtig/ vnd guͤnnen niemands nichts Gutes als ihnen ſelbſten/ dieſe Art der Menſchen werden am meiſten in der Welt itzunder gefunden/ darumb die liebe gegen den Nechſten auch gantz verloſchen.
Dieweilen dann GOtt der Allmaͤchtige mir auß ſonderbahren Gnaden ein kleines Pfuͤndlein/ die Secreta der Natur zu ergruͤnden/ (ohne Zweiffel zu dieſem Ende meinem Nechſten darmit zu dienen) verlichen: wie ich dann/ ohne Ruhm zu melden/ mein von GOtt verlihenes Talentum nicht begraben/ ſondern das ſelbige ſtuckweiß von Jahren zu Jahren meinen Nechſten zum beſten ſchrifftlich verfaſſet/ vnd wohl meynend heraußgegeben/ vnd auch ins kuͤnfftige/ ſo viel die Zeit zulaſſen wird/ noch ein vielmehrers vnd beſſers herauß zugeben entſchloſſen.
Nach deme mir nun einige beſchriebene Schiffartten nach Oſt-vnd Weſt-Jndien/ vnd andern weit abgelegenen Orten vnterhanden kommen/ darauß ich mit Verwunderung erſehen/ was auff dem Meer fuͤr groſſe Gefahr nicht allein wegen der Mege groſſer Feinde vnd Seerauber/ oder auch groſſem Vngeſtuͤmm/ die ihnen auff dem Meer begegnen moͤchte/ dardurch das Schiff mit allen lebendigen Creaturen/ vnd was darinnen iſt/ zu grund gehet/ vnd viel andern Gefaͤhrligkeiten mehr dieſelbe vnterworffen.
Vnd nach deme ich alle ſolche Gefaͤhrligkeiten betrachte vnd wol examinire, ſo iſt mir keine ſchwerer oder vnertraͤglicher vorkommen/ als Hunger vnd Durſt/ oder Mangel an Eſſen vnd Trincken/ welchen ſie bißweilen (wann das Schiff vervngluͤcket) leiden muͤſſen; dann wann der Feind ein Schiff vbermeiſtert/ ob ſchon des Gut verlohren geht/ ſo werden doch gemeiniglich die Menſchen beym Leben erhalten/ welche wieder ander Gut erwerben koͤnnen/ vnd wann dieſelbe vom Feind auch ſolten getoͤdet werden/ ſo hat ihr ſchmertzen doch bald ein Ende; wann aber durch vngluͤckliche Beyfaͤlle den Menſchen Brod vnd Waſſer mangelt/ vnd in ſolche Noht gerathen/ daß ſie einander bald ſelber ſchlachten vnd verzehren moͤchten/ alßdann iſt das Vngluͤck am groͤſten/ vnd ſolte man lieber todt ſeyn/ als ſolches Elend vnd Extremiteten außzuſtehen.
Obwohl nun dieſes ſo offt nicht geſchicht/ ſo geſchicht es doch deſto oͤffter/ daß ſie Mangel an Waſſer bekommen/ vnd groſſen Durſt leiden muͤſſen.
Nun ſolte man billich mit ſolchen nothleidenden/ auß Barmhertzigkeit ein Chriſtlich Mitleiden haben/ wer kan aber auff der weiten wilden See helffen? dieweil dann deren an der Seegraͤntzenden Laͤnder Wolfahrt/ darinnen gemeiniglich kein Wein/ Korn oder Miner alien fallen/ wie in Hochdeutſchland vnd andern Orten/ ſondern allein in der Schiffart beſtehet/ ſo iſt ja viel daran gelegen/ daß dieſelbige/ ſo viel muͤglich/ befoͤrdert werde.
Derohalben ich der Sach nachgedacht/ vnd ſo weit gefunden/ daß man ſolcher Noth/ nemlich/ Mangel an Eſſen vnd Trincken/ bey Zeiten vorkommen vnd ſich etlicher Maſſen darfuͤr verſorgen kan.
Nemblich wann man ſolche Dinge mit auff die Schiffe nimbt/ welche mehr Krafft den Hunger vnd Durſt zu ſtillen/ als das gemein Brod vnd Waſſer/ vnd nicht allein dieſes/ ſondern die gemeine Schiff-Kranckheit/ der Schorbock/ (welche die Schiffart bißweilen auch verhindert) kraͤfftig kan begegnet vnd vorkommen werden: wann man zur Vorſorge (neben dem gewoͤhnlichen Proviant) dieſer Materi auch ein Theil mit auff das Schiff naͤhme/ im Fall der Noth/ wann etwan das Schiff durch contrari- Wind verſchlagen/ oder ſonſten durch andere vngluͤckliche Zufaͤlle an der Reiſe verhindert/ vnd laͤnger/ als Rechnung gemacht/ vnter Wegs ſeyn muͤſte/ ſolches anzutaſten vnd ſich deſſen zu gebrauchen haͤtte.
Es waͤre wohl zu wuͤnſchen/ daß es nimmer ſo weit kaͤhme/ daß man dieſer Materialien noͤthig auff den Schiffen haben moͤchte/ weilen aber das alte Sprichwort lautet; gut Auffſehen oder Vorſorge kan nichts ſchaden; ſo iſt es dann allezeit beſſer/ man habe etwas vbrig/ das man nicht brauchet/ als daß man etwas mangelt/ das man noͤtig zu brauchen haͤtte:
was das nun fuͤr Materialien ſeyn davon allhier gemeldet/ vnd wie dieſelbe im Notfal gebraucht werdẽ/ habe ich gut gefunden/ ſolche meinem Nechſten zu Dienſte vnd Wolfahrt zu communiciren, nicht zweifflende/ dieſe Invention bey der Schiffarth viel gutes außrichten werde.
Die Vrſach aber welche mich dahin beweget dieſes Buͤchlein zu ſchreiben/ wird der Guͤnſtige Leſer auß dem vorher gehenden/ nemblich die Liebe gegen den Naͤchſten) albereit verſtanden habẽ.
Vnd daß ich aber ſolches nicht beſonder allein an einige wenige ſchrifftlich communicirt, ſondern in dem offenbahren Druck gehen laſſen/ habe ich gut zu ſeyn erachtet/ auff daß dem Menſchlichen Geſchlechte/ vnd ſonderlich den Seefahrenden/ wie auch Krancken ſolche herrliche vnd hochnuͤtzliche Inventiones, nicht nur einem/ ſondern vielen zu Huͤlff vnd Troſt gereichen moͤchten.
Zweiffele auch gantz nicht/ dieſe meine Wolmemung werde den Seefahrenden nothleidenden ein groſſer Troſt vnd Labſal oder ein ſolches Præſervativum ſeyn/ dardurch ſie mancher Gefahr vnd Noth enteuſſert/ oder deren hinfuͤhro verſichert ſeyn koͤnnen/ dann dieſe Mittel/ ſo ich allhier gegen Hunger/ Durſt vnd Schiffkranckheiten werde anweiſen/ alſo beſchaffen ſeyn/ daß ſie das jenige/ ſo ich ihnen zuſchreibe/ volkoͤmlich verrichten werden.
Alſo daß viel tauſend Menſchen Nutzen vnd Dienſt davon haben werden/ ſo lang die Welt ſtehen wird/ deſſen ſich billich alle Seefahrenden wie auch Krancken erfrewen/ vnd GOtt dem Allmaͤchtigen behoͤrlichen Danck zu ſagen ſchuldig ſeyn.
Vnd ſo einer oder der ander an dem Succes zweiffeln ſolte/ (welches doch ſo klar vnd vnwiederleglich dargezeigt wird) ſo ſtehet ihm frey/ Proben davon zu machen/ vnd ſich der Warheit zu verſichern/ ehe er ſeine Rechnung oder Zuverlaß dar auff machet/ welches ja leichtlich mit wenigen kan probiret oder verſuchet werden/ vnd ſolches nicht allein auff dem Waſſer vnd Schiffart/ ſondern auch auff dem Lande zu Hauß bey geſunden vnd krancken Menſchen.
Wolle derohalben niemand ſo vnbeſonnen darein plumpen vnd das jenige verachten das er nicht verſtehet oder begreiffen kan/ ſondern zuvorn das Werck auff die Proba ſetzen/ vnd ſehen was darhinden ſey/ ehe ers verachtet oder ein vnreiffes Vrtheil daruͤber faͤlle/ auff daß ihn ſein Vorwitz oder ſelbſt eingebilde Weißheit nicht betriege vnd zu ſchanden mache/ wann die Prob ein beſſers dargibt als er ihm haͤtte einbilden koͤnnen.
Daß ich aber an etlichen Orten etwas obſcur ſchreibe/ vnd nicht alles ſo klar geſetzet/ daß es ein jedweder begreiffen kan/ wolle ſich niemand daruͤber verwundern/ dann ich meine gewiſſe Vrſachen habe warumb ſolches geſchicht.
Es iſt doch niemand darbey verkuͤrtzet.
Weiln den einen Weg als den andern ſolche Puncten erklaͤrt/ vnd nach mir bleiben werden.
Wolle alſo der guͤnſtige Leſer das jenige ſo er hierin beſchrieben findet/ als ein groſſe Gabe Gottes in Frieden auff vnd annehmen/ ſpuͤhre ich daß dieſes angenehm vnd GOtt ſolches zulaͤſt/ ſoll ein mehrers folgen.
Jch erbiete mich auch gegen alle die jenigen/ die es noͤtig haben moͤchten/ obgedachte Medicamenten fuͤr Hunger/ Durſt/ vnd alle See-Kranckheiten in guter Quantitet zuzurichten vnd bereiten zu laſſen/ alſo daß derſelben Jederman genieſſen vnd Dienſte davon haben moͤchte.
Jſt nun dem einem oder dem andern daran gelegen/ ſo wird er ſich bey dem jenigen/ deme ich dieſe Medicamenta zu bereiten/ vnterhanden geben/ anzumelden/ vnd ſich derſelben zu bedienen wiſſen.
Jch ſuche hierinn mein eygenes gar nicht/ bin zu frieden/ daß ich meinem Nechſten auß Chriſtlicher Liebe nur dienen vnd helffen moͤge.
Jſt meine Wohlmeinung ſchon nicht bey allen vnverſtaͤndigen/ groben/ vndanckbaren Menſchen angenehm/ ſo iſt es doch GOtt angenehm/ welcher vns befohlen hat/ einander zu lieben vnd gutes zu erzeigen/ welcher auch zu ſeiner Zeit durch fromme vnd danckbare Gemuͤter meinen nach gelaſſenen Kindern ſolches wird genieſſen laſſen/ daran ich nicht zweiffele/ vnd darmit gar wohl zu frieden bin vnd bleibe.
Troſt der Seefahrenden.
AVff daß wir nun zum Werck greiffen/ vnd anzeigen/ was das fuͤr Stuͤcke ſeyn/ welche auff den Schiffahrten hochnuͤtzich zu gebrauchen/ vnd man ſich ſo wol deß Hungers als Durſtes/ wie auch Kranckheiten/ darmit befreyen oder erwehren koͤnne/ ſeynd anders nichts/ als ein concentrirtes oder in die engegezogenes Korn vnd Waſſer/ das concenrrirte Korn fuͤr den Hunger/ vnd das concentrirte Waſſer fuͤr den Durſt.
Wie nun das Korn oder Waſſer concentrirt vnd im Nothfall zu gebrauchen/ ſoll außfuͤhrlich beſchrieben vnd gelehret werden.
Vnd erſtlich
Von Concentrirung deß Korns.
DJe Concentrirung deß Korns betreffend/ ſo hab ich dieſelbe albereit außfuͤhrlich in dem Erſten Theil Deutſchlands Wohlfahrtbeſchrieben/ vnd nicht noͤtig allhier zu wiederholen/ doch denen zur Nachricht/ welche ſelbiges Tractaͤtlein nicht haben oder leſen moͤgen/ dient dieſe kurtze Wiederholung.
Man machet auß Rocken/ Haber/ Weitzen/ Gerſten/ oder welchen Korn man will/ ein Maltz/ wie ſolches in dem Bierbrawen gebraͤuchlich/ vnd kochet oder ziehet den beſten Safft darauß/ gleich als wann Bier darauß ſolte gemacht werden/ vnd kochet dieſen Extract in breiten vnd niedrigen Pfannen oder kuͤpffern Keſſeln/ fein langſam zu einer Honigdicke/ die Huͤlſen oder Treber/ davon dieſer Safft gezogen/ wird dem Viehe geben/ der Safft aber kan fuͤglich uͤber See verfuͤhret/ vnd wo man will/ mit Zuthun eines Hopffen-Waſſers/ zu Bier gemachtwerden/ vnd weiln gemeiniglich 8. Tonnen Korn/ ein Tonne Safft geben/ vnd ein Tonne Korn giebt ins gemein ein vnd ein halbe auch wol 2. Tonnen Bier/ ſo kan ein Tonne Safft auch auffs wenigſte 8/ 10/ 12. oder mehr Tonnen Bier geben/ nach dem man ſolches fett oder mager haben will/ wird alſo viel leichter eine Tonne Safft mit genommen/ als 10. oder 12. Tonnen Biers/ welches vnterwegs leichtlich ſawer werden vnd verderben kan:
Hergegen der Safft/ wann er fuͤr der Lufft bewahret wird/ gut bleibt.
Dieſes iſt ein Vortheil/ weiln man zu allen Zeiten auß dem Safft gut friſch Bier machen kan.
Der ander Nutzen oder Vortheil iſt/ daß man dieſen Safft zu Hauß im Vatterland zuvorn mit guten Rocken-Maͤhl an ſtatt Waſſers gebrauche/ vnd ein kraͤfftig Brod darauß backe/ welches Brod dann auf den Schiffen viel weiteꝛs in der Nahꝛung ſich ſtrecket/ als ein gemein Brod/ vnd iſt ſolches Brod ſo kraͤfftig/ daß es auch die Krancken laben vnd erquicken kan/ wie dann die Alten/ vnſere Voreitern/ nicht vergeblich ein fein geſibt Korn- Mahl mit verſchaumbtem Honig (an ſtatt Waſſers) angemengt/ vnd Brod darauß gebacken/ vnd ſolches Lebkuchen genennet haben/ damit ſo viel andeuten wollen/ daß ein ſolches Brod ſehr ſtaͤrcke/ vnd das Leben gebe/ jetziger Zeit/ da alles auffden Geitz gerichtet/ machen ſie die Lebkuchen nur mit gemeinem vngeſaͤuerten vnd vngekochten braunen Honig/ darumb ſolche Kuchen auch nicht viel geachtet werden/ oder Krafft geben koͤnnen/ weiln ſie nach dem rauhen Honig ſchmecken/ vnd zu mager gemacht werden: dieſes Brod aber iſt viel lieblicher/ edler vnd kraͤfftiger/ weil der Korn-Safft mehr Nutriment gibt/ als das Honig.
Vnd wann man noch beſſer damit procediret, ſo gibt ein ſolcher concentrirter Korn-Safft auch noch einen mehrern Nutzen/ nemblich/ wann man mit dem dicken Kornſafft ein fein geſibt Maͤhl/ von guten Maltz gemacht/ zumenget/ vnd Brod darauß backet/ ſolches nach dem backen von einander ſchneidet/ vnd noch einmal in den Ofen ſchiebet/ daß es gantz duͤrꝛ vnd trucken wird/ alsdann in Kiſten oder Faͤſſern/ vor Lufft bewahrt/ mitfuͤhret/ ſo kan man im Notfall ſolches Brod nur mit heiſſem Hopffen-Waſſer uͤbergieſſen/ vnd jehren laſſen/ ſo wird es zu Bier/ das jenige/ ſo nicht ins Waſſer gehet/ vnd zu Bier wird/ kan man in einem Keſſel warm machen/ ein ſtuͤck Butter hinein werffen/ gibt den Schiffgeſellen ein gut Warms in den Magen/ immer ſo gut oder beſſer/ als wann ſie Brod in ein Bier gethan haͤtten/ vnd ſo man das Bier nicht gern bitter hat/ ſo darff man keinẽ Hopffen mit dẽ Waſſer kochen/ ſondern nur das Brod/ mit ſuͤſſem Waſſer jehren laſſen/ iſt auch gut zu genieſſen.
Man koͤnte auch wol ſolches Biscoctum, oder duͤrrgebacken Maltzbrod/ klein mahlẽ/ vnd alßdann in Kaſten oder Faͤſſern feſt auff einander ſtampffen laſſen/ vnd mit ſich fuͤhren/ wann mans dañ noͤthig hat/ ſolches mit gekochtẽ Waſſer anmengen vnd in einem offenen Faß/ das auff einen Boden ſteht/ jehren laſſen/ ſo ſteigt das Mahl alles uͤber ſich/ das Waſſer aber ziehet den ſuͤſſen Safft zuſich/ vnd wird ein herrliches vnd geſundes Bier/ welches man vnten abzapffen kan/ ſo erlangt man ein ſo klar Bier/ als wann es etliche Monaten gelegen haͤtte/ dann das Maͤhl vnd truͤbe hat ſich von demklaren geſcheiden/ vnd ſo das klaꝛe abgelaſſen/ ſo kan man das Dicke auch auß dem Faß ſchoͤpffen/ mit Butter auffgekocht/ iſt lieblich vnd gut zu eſſen/ viel geſuͤnder vnd verdeulicher oder kraͤfftiger als Bonen/ Erbſen oder Haber-Gruͤtz.
Gehet alſo gar nichts verloren/ vnd gibt ein ſolches Brod oder Maͤhl ein gut Bier zu trincken/ vnd auch ein guten Brey zu eſſen/ vnd kan man zu allen Zeiten deß Jahrs auff den Schiffen ein kraͤftig vnd wolgeſchmack neu oder friſch Bier haben/ vnd ſo mans noͤtig/ auch ein ſauren Eſſig davon machen.
Dieſes ſey in kurtzem/ den Hunger vnd Durſt zu ſtillen/ auß dem concentrirten Korn zu thun/ gelehret.
Von Curirung aller Kranckheiten/ ſo auff den Schiffen vnd auch ſonſten die Menſchen ſchwaͤchen vnd toͤdten.
DEr Menſch iſt von Natur alſo beſchaffen/ daß er kein Ziel noch Maß haͤlt in eſſen vnd trincken/ er ſtopffet immer fort vnd fort in ſich ſo lang vnd viel/ daß er nicht mehr einbringen kan/ darzu dann der eine Menſch den andern auß Gewonheit vnd groſſem Mißbrauch (vnterm Schein vnd Meynung gutes zu erweiſen) gleichſam darzu noͤtiget vnd zwinget/ vnd dieſes zwar an dem einem mehr als bey dem andern gebraͤuchlich.
Wann dann dem Magen mehr geben wird als er verzehren oder kochen kan/ ſo muß die Leber das kaum halb gedeuhete zu ſich nehmen.
Davon ſie dann auch nichts anders als ein grob phlegmatiſch Blut außtheilenkan; werden alſo mit der Zeit die innerliche Viſcera deß Leibs mit zehen groben Schleim vnd Feuchtigkeiten erfuͤllet vnd verſtopffet/ alſo daß kein innerlich Glied ſein Officium (wie es ſeyn ſolte) verrichten kan.
Davon dañ viel vnd mancherley Kranckheiten entſtehen/ nach deme die Cruditates ſich an dieſem oder jenem Ort verſamblet oder dieſes oder jenes Glied vmbgeben/ ſeine Viſcera verſtopfet vnd ihme ſeine Nahrung benommen.
Wann es nun ſo weit kommen iſt/ vnd vberhand genommen hat/ ſo empfindet es der gantze Leib/ doch an dieſem Ort am mehrſten da der Mangel oder Verderb iſt alß an andern Orten/ vnd muß alſo das eine Theil deß andern entgelten vnd mit leiden/ alſo daß endlich alle Kraͤfften vergehen/ der gantze Leib ſchwach vnd krafftloß dahin faͤlt/ ihme ſelber nicht helffen kan.
Vnd ſo ihme durch deß Menſchen Kunſt vnd Geſchickligkeit nicht zuhuͤlffe kommen wird/ endlich der Todt darauff folget.
Darumb die Medicin erfunden/ ſolchen vom uͤbrigen Freſſen vnd Sanffen entſtandenen Kranckheiten zubegegnen/ den Feind oder das vnnuͤtze/ davon die Kranckheit entſtanden/ wieder auß dem Leib zu thun/ die mit Schleim vnd andern Vnflat vmbgebene erfuͤlte vnd beſchwerte Glieder zu befreyen vnd zu vorigem guten Stand zu bringen/ vnd ſolches auff mancherley weiſe vnd durch vielerley Mittel/ nach dem der Medicus die Kranckheit verſtehet oder erkent vnd auch Huͤlffe dargegen zu geben weiß vnd kan.
Welches Boͤſe wird alßdann durch Purgieren oberſich oder vnterſich/ etlichs durch ſchwitzen vnd Außfuͤhrung durch den Urin anders auff andere Weiſe herauß gezogẽ vnd vertrieben/ nach deme es die Kranckheit erfordert vnd haben will.
Es geſchehe nun ſolche Außfuͤhrung deß Boͤſen auß dem Leib gleich auff welcherley Weiſe es wolle/ wann die innerliche Theilen nur wieder vom Boͤſen erlediget vnd befreyet werden vnd die verlorne Geſundheit wieder erlanget wird/ ſo iſt es gut vnd hat der Medicus ſein Beſtes gethan/ vnd ſeinen Danck vnd billigen Lohn verdienet/ welcher nun der Kranckheiten Gelegenheit Vhrſprung vnd Herkommen wol verſtehet vnd auch gute Medicamenten hat vnd haben kan/ der kan bald darmit zu recht kommen.
Ein anderer aber deme die Kranckheit vnbekant vnd verborgen iſt/ vnd darzu keine tuͤchtige vnd kraͤfftige Medicamenten hat noch zu erlangen weiß/ derſelbe ſtuͤmpelt kuͤnſtelt vnd verſuchet ſo lange vnd viel/ biß es immer uͤbler vnd aͤrger wird/ vnd der Patient die Welt endlich verlaſſen muß/ welches bekant genug vnd taͤglichs allenthalben zu ſehen vnd keines Beweiſes bedarff/ dahero ihrer viel ihr Leben einem vnerfahrnen Medico nicht vertrawen doͤrffen vnd ihre vom vbrigen Schwelgereyen entſtandener Kranckheit durch Faſten vnd Caſteyen curiren oder vertreiben/ welches zwar langſam hergehet aber doch ſicher.
Etliche hergegen gebrauchen gemeine vnd vnkraͤfftige Medicamenten vnd werden gleichwohl geſund/ aber langſam/ vermeynen ſolches die Medicamenten gethan haͤtten/ da doch die lange/ Zeit in welcher ſie kranck gelegen/ nicht eſſen vnd trincken koͤnnen/ dadurch die vberfluͤſſige boͤſe Humores ſich nach vnd nach verzehret/ ſolches gethan hat/ wie zu ſehen bey denen krancken/ da bißweilen keine Medicamenten zu bekommen oder gebraucht werden/ dannoch die Natur mit langer Zeit ſich erholet/ das Boͤſe von ſich ſtoͤßt/ die Kranckheit alſo vergeht.
Vnd je mehr boͤſe Humores in dem Leib deß Krancken/ je laͤnger die Natur daran zuzehren vnd ſelbige zu vertreiben hat.
Vnd wann die Natur 4. oder 6. Wochen daran zu arbeiten hat/ ehe ſie das boͤſe loß machet vnd außfuͤhren kan/ ſo kan es der Medicus durch gute Medicamenten in 2. oder 3. Tage verrichten: ein ſolcher Vnterſcheid iſt zwiſchen dieſer Cura, welche durch lange Zeit võ der Natur geſchicht/ oder dieſer ſo in kurtzer Zeit durch die Kunſt geſchicht.
Weiln dann nun beyde Curen, ſo wol dieſe/ ſo durch Kunſt/ als jene/ ſo durch die Natur durch Außziehung vnd Vertreibung der ſchaͤdlichen Humorum geſchicht vnd geſchehen muß/ wann der Krancke wieder zu voriger Geſundheit gelangen ſoll/ ſo haben wir ja Anleitung genug/ vnd weißt vns die Natur vnd auch Kunſt/ wie man leichtlich allen Kranckheiten vorkommen/ vnd auch gluͤcklich dieſelbe vertreiben ſollen/ nemblich durch außziehung der boͤſen Feuchtigkeiten auß dem Leib/ davon die Kranckheiten entſtehen.
Moͤchte mancher ſagen/ alle Kranckheiten haͤtten juſt ihren Vrſprung nicht von uͤbrigen boͤſen Feuchtigkeiten/ ſondern kaͤmen von vielerley Vrſachen/ dieſe Kranckheit davon/ jene dortvon/ deme gibe ich zur Antwort/ daß alle die jenige Kranckheit/ welche in gantzer Haut entſtehen/ vnd nicht durch euſſerliche Zufaͤllen/ als Stechen Hawen/ Schlagen/ Werffen/ Fallen vnd dergleichen entſtanden/ etwan dieſes oder jenes innerliche Glied im Leib gequaͤtſchet oder verwundet werden/ davon Zufaͤlle kommen/ vnd endlich der Todt/ wann ſolchen nicht zu begegnen/ allzumal durch vnordentlich Eſſen vnd Trincken/ davon boͤſe Humores gewachſen/ das eine oder ander Glied oder etliche davon eingenommen vnd verderbet/ herkommen.
Dann immer das ein Glied das ander anſtecket/ ſo lang vnd viel/ biß der gantze Leib eingenommen/ vnd mit vielen boͤſen Humoribus erfuͤllet iſt/ wann der Magen durch zu viel Freſſen vnd Sauffen verſchleimet/ verkaltet oder verderbet worden/ wie kan er die Speiſe recht kochen/ vnd was gutes kan er der Leber zu ſchicken/ wann dann die Leber nichts gutes empfaͤngt/ was kan ſie dann gutes außmachen/ vnd durch den gantzen Leib außtheilen? muß alſo das eine Glied deß andern entgelten.
Wann ein Baum oder Kraut in einer wol temperirten Erden ſtehet/ die nicht zu naß noch zu trucken iſt/ ſo kan die Wurtzel auch etwas Gutes darauß ziehen vnd ſolches dem Stam/ der Stam dem Zweig/ die Zweige den Blettern/ Bluͤth vnd Fruͤchten mittheilen/ vnd kan ein ſolcher Baum lange Jahre gute geſunte Fruͤchte bringen/ ſo aber der Baum in einem vbel temperirten Grunde ſtehet/ ſo ziehet die Wurtzel ſo gut an ſich/ als ſie findet/ vnd gibet es auch nicht beſſer dem Stam vnd Aeſten: ſtehet die Wurtzel feuchter als ſie ſolte/ ſo bringt der Baum keine geſunde Fruͤchten/ fallen auch wegen der vbrigen Feuchtigkeit eher ab/ als ſie zeitig ſeyn/ wachſen Schwaͤmme vnd andere Faͤulnuͤſſen an dem Stamm/ vnd kan nicht alt werden.
Steht der Baum zu duͤrꝛ vnd trucken/ ſo kan die Wurtzel ſo viel Safft nicht außziehen/ daß der gantze Stam̃ ſampt den Aeſten oder Zweigen/ wil geſchweigen der Fruͤchte/ genugſame Nahrung haben kan/ muß alſo nach vnd nach verdorren vom oberſten Gipffel an biß endlich auff die Wurtzel herab.
Alſo auch mit einem Menſchen vnd ſeiner Kranckheit zu verſtehen/ nach dem man ſelben tractiret/ nach dem er Fruͤchte bringt.
Weiln dann nun bewieſen/ daß alle Kranckheiten von vberfluͤſſiger Feuchte oder Truͤckne herruͤhren/ ſo kan man ja leichtlich ſolchen vorkommen/ vnd wann es ja verſehen vnd verſaumt worden/ ſo koͤnnen gutt Medicamenten das Verderbte wieder gut machen vnd zu recht bringen/ wann dieſelbige alſo genaturt oder beſchaffen ſeyn/ daß ſie die vberfluͤſſige vnd ſchaͤdliche Humores auß allen Viſceribus vnd innerlichen principal-Gliedern deß gantzen Leibs zu ſich in den Magen ziehen/ dieſelbige noch einmal digeriren oder kochen/ das Gute von dem Boͤſen ſcheiden/ das Gute zu der Leber/ vnd das vntuͤchtige per alvum fuͤhren/ ſo wird dadurch der Leib nicht allein von den vberfluͤſſigen boͤſen Humoribus befreyet/ ſondern auch darneben geſtaͤrcket/ vnd von allen Kranckheiten præſerviret vnd curirt, welche Art der Medicamenten itziger Zeit leider gar wenigen bekand ſeyn/ dann die gemeine Kraͤuter ſolches gar nicht thun/ ſondern muß etwas beſſers ſeyn/ als den alten Weibern bekand iſt.
Sonſten ſteckt in etlichen Kraͤutern ein groſſe Krafft verborgen/ als ſonderlich in dem Helleboro oder Heleboraſtro, darmit die Alten ihr Leben verlaͤngert/ taͤglichs ein gewiſſes Gewicht davon genoſſen: auch thut der Tobac/ wann er zeitig worden/ wunderdinge/ wann er recht bereitet vnd gebraucht wird/ wie dann ſolches nur der rauhe vnd grobe Tobac/ welcher auß Pfeiffen geſauget/ vnd als ein Rauch in den Leib gebracht wird/ beweiſet/ vnd ſolcher Gebrauch nicht allein den gantzen Leib erfriſchet/ ermuntert oder ſtaͤrcket/ ſondern auch etlicher maſſen den Hunger vnd Durſt ſtillet/ wie die taͤgliche Erfahrung bezeuget.
Wo nun ſolche Krafft vnd Tugend herruͤhre/ wiſſen die Tobac-Trincker nicht/ bekuͤmmern ſich auch nicht darumb/ ſondern ſeynd zu frieden/ wann er ihnen nur wolbekommt.
Thut nun ein Tobac/ oder ander gemein Kraut/ alſo rauhe vnd vnber eitet/ ſolches gute/ was ſolte dann nicht thun koͤnnen ein wohlbereites Extractum, oder Eſſentia concentrata aller Vegetabilien?
Welche aber alſo ſoll genaturt ſeyn/ daß ſie nicht allein alle boͤſe vnd ſchaͤdliche vberfluͤſſige Feuchtigkeiten auß dem Leib treibe/ ſondern auch alle innerliche Theile deß Leibs ſtaͤrcke/ vnd fuͤr allen zufaͤlligen Kranckheiten præſervire vnd beſchuͤtze.
Ein ſolche Medicin iſt die jenige/ ſo ich allen denen/ ſo lang auff dem Meer fahren/ vnd neben dem Schorbock vielen andern Kranckheiten vnterworffen/ nicht allein ſich vor ſolchen Kranckheiten darmit kraͤfftig zu bewahren/ vnd ſo man allbereit kranck worden/ auch darmit zu curiren, ſondern auch bey Mangel an Eſſen vnd Trincken den Leib darmit zu ſtaͤrcken.
Wie nun ein ſolche Medicin, vnd auß was fuͤr Stuͤcken oder Ingredientien dieſelbe zugerichtet oder bereitet werde/ iſt eben nicht noͤthig/ fuͤr jederman gemein vnd bekand zu machen.
Es iſt eine groſſe Gabe Gottes/ welche man billich in Ehren halten/ vnd gar nicht fuͤr die Vnwuͤrdigen werffen ſoll.
Man laſſe ſich dißmals begnuͤgen/ daß man eine ſolche Medicin vmb ein kleines erlangen kan/ ich werde doch dieſelbige neben andern nicht mit mir in das Grab nehmen/ ſondern denen hinderlaſſen/ welche ſie auch bewahren vnd in Ehren halten werden/ bey welchen dann ſelbige zu allen Zeiten vmb ein billiches wird erlangen koͤnnen.
Obgedachte Medicin ſoll in forma Electuarii gegeben werden/ davon man præſervativè taͤglich/ oder uͤber den andern/ dritten oder vierdten Tag/ nach dem mans noͤtig hat/ einer halben Erbiß/ oder auch wol einer gantzen Erbiß groß/ nuͤchtern gebrauchet/ vnd ein paar Stunden darauff gefaſtet/ ſo es die Gelegenheit leiden will; ſo nicht/ ſo kan man gleich darauff eſſen/ thut ſeine Operation gleichwol/ doch beſſer/ wann man etliche Stunden darauff faſtet.
So man aber albereit eine Kranckheit an den Hals bekommen/ es waͤre gleich ein Fieber/ Schurbauch/ Hauptpein/ oder Fluͤſſe/ vnd was ſonſten auff den Schiffen herumb zu gehen pflegt/ ſo ſoll der Patient alſobalden einer Erbiß groß auf die Zunge nehmen vnd einſchlucken/ dann kein vnlieblicher Geſchmack darbey ſeyn wird/ vnd ſo muͤglich/ darauff ſchwitzen/ wann er kan/ ſo nicht/ auffs wenigſte einen halben Tag ſich meſſig in Eſſen vnd Trincken halten/ auch wann es im Sommer iſt/ die groſſe Hitze/ vnd im Winter die Kaͤlte meiden.
Deß andern Tags wieder ein oder 2. Erbiſſen groß nehmen/ vnd alſo mit dem Gewicht auff oder abſteigen/ nach dem es die Kranckheit erfordert vnd von noͤthen hat.
Wann dieſes wol obſervirt wird/ ſo muͤſſen alle Kranckheiten weichen/ vnd der Geſundheit Raum vnd Platz geben.
Wann ein Perſon dieſer Medicin nur 1. oder 2. Loth bey ſich hat/ ſo kan er ſich auff einer langwierigen Schiffarth (wanns auch uͤber das Jahr waͤren ſolte) nicht allein vor allen Kranckheiten præſerviren, ſondern auch gluͤcklich curiren.
Alſo kraͤfftig iſt dieſe Medicin, vnd uͤber alle andere Medicamenten hochnuͤtzlich auff den Schiffahrten zu gebrauchen/ darzu ſie von mir auffs hoͤchſte recommendirt wird/ vnd eben nicht allein auff den Schiffen ſelbige gut vnd nuͤtzlich iſt/ ſondern auch allenthalben auff dem Land/ bey Jungen vnd Alten/ in allen Kranckheiten/ gluͤcklich kan gebrauchet werden.
Jſt ein Medicin gegen allen Kranckheiten (auſſer der Univerſal-Medicin) zu finden/ ſo iſt es gewiß dieſe/ vnd thut alles das jenige/ oder auch mehrers/ ſo ich im zweyten Theil meiner Pharm.
Spag. beſchrieben/ Panacea zugeſchrieben habe.
Jene Panacea aber iſt ein Pulver/ dieſe aber ein Electuarium, von etlichen guten Ingredientien vnd Zucker bereitet.
Sage nochmalen/ daß keine Kranckheit/ ſo wol aͤuſſerlich als innerlich/ gefunden/ dagegen die Medicin nicht mit groſſer Verwunderung zu gebrauchen.
Dann ſie curirt nicht allein alle Fieber/ Schurbauch/ Morbum Gallicum, ja gar Lepram vnd Podagram, wann dieſelbe nicht gar zu weit eingewurtzelt ſeyn/ vnd waͤren ſie auch noch ſo weit eingewurtzelt/ vnd durch dieſe Medicin ja nicht gaͤntzlich zu vertreiben/ ſo lindert ſie auffs wenigſte dieſelbe/ vnd macht ſie ertraͤglicher/ vnd verhindert den Zuwachs/ daß es nicht aͤrger wird; Es muͤſte dann die gantze Natur ruinirt vnd verderbt ſeyn/ wann dieſe Medicin nit helffen ſolte.
Was ich allhier geſchrieben/ das iſt die Warheit/ vnd kan es mit der That bezeigen Es ſteht doch einem jedwedern frey ſolches zu glauben/ oder ſelbige zugebrauchen oder nicht.
Jch habe auß Chriſtlicher Liebe meinem Nechſten darmit zu dienen vorgenommen/ wird es nun in Acht genommen/ ſo iſt es gut/ wo nicht/ ſo habe ich das mein gethan/ vnd mein Gewiſſen erleichtert/ ich will dieſe Medicin weiters nit mehr loben/ es iſt genug geſchehen denen die es glauben oder begreiffen koͤnnen.
Jch kan mir wol einbilden/ daß ſich bald einige neidiſche Mißgoͤnner finden/ ſo dargegen ihren gifftigen Geiffel außſpeien werden/ gleich als wann kein ſolche edle Medicin in Natura waͤre/ ſolcheneidiſche Menſchen/ weiln ſie nichts wiſſen/ wolten gern daß niemands mehr haͤtte/ vnd ſie allem Han im Korb ſeyn koͤnten/ das Reden/ oder vielmehr Schnadern/ kan man ihnen nicht wehren/ thuns doch die Gaͤnſe auch/ wiſſen aber ſelber nicht/ was ſie ſchuadern.
Das Werck muß die Warheit bezeugen/ vnd ſeinen Meiſter loben/ vnd ſonſten nichts/ darbey es dißmahl bewenden ſoll.
Jſt alſo die jenige Medicin, dardurch alle See- oder Schiffkranckheiten ſicherlich zu curiren vnd Præſerviren ſeyn/ auch bey Hungers-Noͤten der Leib darmit geſtaͤrcket wird/ hiemit der gantzen Welt vor Augen geſteit.
Sie machen ſich nun deren theilhafftig oder nicht/ ich das meinige gethan habe.
Dieweil nun zu den Schifferanckheiten Rath gefunden/ ſo mangelt noch ein gewiſſes Remedium, den Durſt in Manglung deß Waſſers zu leſchen/ vnd den ſchwachen Leib zu erfriſchen oder zu laben.
Vnd geſchicht durch ein concentrirtes Waſſer/ welches ſolche Krafft hat/ den durſtigen Leib zu erfriſchen/ deßgleichen nichts in der gantzen Welt zu finden.
Dieweiln dann offtermals auff den lang/ wirigen Schiffarten das Waſſer abgehet/ oder auffs wenigſte faul oder ſtinckend wird/ ſo will ich allhier lehren vnd anweiſen/ wie man in Mangelung deſſelben den Durſt in Nothfall leſchen vnd ſich erquicken moͤge.
Auch wie das gemeine Waſſer nimmer ſtinckend oder faul werden koͤnne/ vnd man mit einer Tonnen den Durſt zu leſchen/ ſo weit kommen moͤge/ als ſonſten mit 2. oder drey Tonnen gemeinen Waſſers; welches die lautere Warheit iſt/ vnd ich ſolches alhier bezeugen oder beweiſen werde.
Vnd wie geſagt/ allein durch ein concentrirtes oder coagulirtes Waſſer.
Was nun ein concentrirtes Waſſer ſey/ will ich zuvor anzeigen vnd hernacher auch lehren/ wie ſolches muͤſſe bereitet vnd gebrauchet werden/ darzu GOtt ſein Gedeyen geben wolle/ Amen.
Was nun eigentlich ein concentrirtes Waſſer ſey/ waͤr eben nicht noͤtig allhier davon zu diſcuriren, dann die Schiffarenten ſich nicht vmb ſolche Dinge bekuͤmmern/ ſondern vielmehr den Philoſophis oder Naturkuͤndigern zu wiſſen gehoͤret/ dieweiln aber dieſes Buͤchlein nicht allein den Seefahrenden/ ſondern auch den Verſtaͤndigen vnd erfahrnen Leuten ohne Zweifel vnter Augen kommen wird/ alſo iſt es noͤtig/ ein wenig außfuͤhrlicher zu beſchreiben/ was ein concentrirtes Waſſer ſey.
Allein den jenigen/ ſo nur ein wenig in der Natur erfahren/ denen iſt bekant genug/ daß bey der Erſchaffung der Welt/ Gott der Allmaͤchtige auß dem vermiſchten Chaos die Elementen geſcheiden/ vnd ein jedweders von dem andern abgeſondert/ die Erden auff den Boden oder Fundament deß Centri geſetzet/ darauff das Waſſer/ vnd vber das Waſſer die Lufft/ vber die Lufft das Element Fewer/ alſo daß jedweders ſeine gewiſſe Stelle hat/ vnd darauß ohne den Willen GOttes nicht weichet.
Dannoch finden wir/ daß immer das eine Element deren andern theilhafftig/ vnd keines ohne das ander gefunden wird/ doch prædominirt das eine/ vnd iſt ſichtlich/ die andern aber ſind in dem ſichtlichen verborgen/ koͤnnen auch durch eines erfahrnen Geſchicklichkeit ſichtlich darauß gezogen werden.
Als auß der Erden kan ein Waſſer/ ein Luff/ vnd Fewer gebracht werden/ auß dem ſichtlichen Waſſer kan ein natuͤrliche Erden/ Lufft vnd Fewer gezogen werden/ deßgleichen auß der Lufft/ Erden/ Waſſer/ vnd Fewer zu ziehen/ vnd auß dem Fewer/ Lufft/ Waſſer vnd Erden/ vnd circuliren ſich die Elementa continuirlich von der einen Geſtalt in die andere/ welches wir zwar nicht mercken oder ſpuͤren/ dannoch kein Element deß andern entbehren oder entrahten kan/ ſondern ſeine Nahrung vnd Leben auß den andern haben vnd erlangen muß.
Fewer kan nicht brennen ohne Lufft/ das Fewer wircket in das Waſſer/ macht es zu Lufft/ das Waſſer ruhet auff der Erden/ vnd befeuchtet dieſelbe/ das Fewer ſchwaͤngert die Lufft/ die Lufft tregt den Samen in die Erden/ die Erden ernehret vnd ſeuget den Saamen zur Volkomenheit/ vnd gebieret hernacher was ſie empfangen/ vnd biß zur Volkomenheit getragen hat.
Dieſes in Parenteſi ich mit einbringen muͤſſen/ vnd nicht ohne Vrſachen.
Auff daß wir aber wieder auff das concentrirte Waſſer kommen/ vnd anzeigen was es ſey/ iſt dieſes zu wiſſen/ daß nemblich das Waſſer ein Anfang iſt aller andern Elementen/ welches genugſam zu beweiſen/ vnd ſolches noch taͤglich geſehen vnd geſpuͤret wird/ vnd ſonderlich in den Bergwercken/ da man tieff in die Erden graͤbt/ vnd findet das waſſer nicht allein da zu ſeyn/ ſondern auch/ daß ſolches in vielerhand mineraliſche Coͤrper/ gleichſam zuſehends verwandelt wird/ welches bekand vnd offenbahr genug iſt/ vnd nach dem das Waſſer hell oder klar/ nach dem auch helle vnd klare Steine/ oder reine Mineralien darauß werden/ davon ein mehrers zu ſehẽ in meinem Tractaͤtlein/ de generatione Mineraliũ, vnd gehoͤret hieher nicht/ daß auch die Kißling vnd Sand in der Erden/ in den Baͤchen/ oder groſſem Meer noch taͤglichs auß dem Waſſer zu nehmẽ vnd wachſen/ iſt auch bekand genug/ dann aller Sand erſtlich nur Waſſer geweſen/ vnd zu einem harten Sand oder Stein im Waſſer geworden iſt/ vnd auch wieder in dieſelbe kan verwandelt werden.
Ein ſolches coagulirte Waſſer aber wird alhie nicht gebrauchet/ den Durſt darmit zu leſchen/ dann es allbereit gar zu ſehr erhartet/ vnd ſchwerlich wieder in Primam Materiam zum Waſſer zu bringen/ es ſey dann mit zuthun eines andern Subjecti, welches ein Medium zwiſchen dem Sand/ Kißling/ Cryſtall/ vnd gemeinem Waſſer iſt/ nemlich das Saltz/ ſo beyder Naturen theilhafftig iſt/ ſo wol deß Waſſers als auch deß Steins/ vnd ſo wol in ein Waſſer als Stein leichtlich zu verwandeln iſt/ wie hernach ſol gehoͤrt werden.
Dieſes concentrirte Waſſer aber/ welches ich allhier den Durſt zu leſchen vnd den Leib zu erquicken lehren werde/ iſt kein Kißling/ Cryſtall/ oder ander harter Stein/ welche von vielen ſonſten in groſſem Durſt in den Mund genommen werden.
Aber weiln ſolches Waſſer gar zu hart coagulirt, vnd kein Krafft von ſich geben kan/ derohalben vergeblich gebrauchet werden.
Dieſes aber/ ſo ich alhier meyne/ iſt ein Saltz/ es werde gleich auß dem Bergwaſſer/ oder Meerwaſſern bereitet/ vnd in ſolches Saltz auß den Waſſern concentrirt, iſt gleich gut/ vnd kan auß ihme durch die Kunſt ein ſolches Waſſer bereitet welches vor allen andern dingen in der Welt den Durſt leſchen vnd den matten Leib erquicken kan.
Nun wird mancher Vnerfahrner ſagẽ/ wie kan das Saltz den Durſt leſchen/ da es doch ſolchen macht vnd vermehret/ wañ es genoſſen wird? dem gib ich zur Antwort/ daß das gemeine Saltz/ wie es auß den Saltz-Waſſern geſotten wird/ freilich den Durſt nicht leſchen/ ſondern vielmehr vermehren thut/ wann es nicht zuvorn von ſeiner Vnart gereiniget oder geſaͤubert wird/ dann ein jedweder Saltz kan kein Saltz ſeyn/ es habe dann noch etwas irdiſch bey ſich/ welches durch die Solution, Viltration vnd Coagulation ihme nimmer gaͤntzlich kan benommen werden/ dahero es bitter/ aſtringirend vnd hart iſt/ ſo ihme aber ſolche Bitter- vnd Erdigkeit benommen wird/ ſo iſt das Saltz nicht mehr hart/ ſondern wieder ein weich vnd fluͤſſig Waſſer/ doch nicht ſuͤß/ ſondern annemlich ſaner/ einem Wein-Apffel an dem Geſchmaͤck gleich/ vnd muß ein ſolche Reinigung allein durch den Gewalt deß Fewers geſchehen/ wann nemblich das Saltz mit ſtarcken Fewer durch erdene Geſchir uͤber diſtillirt wird/ ſo gehet allein das edelſte vnd reineſte Theil uͤber/ daß grobe irdiſche Theil bleibet zu ruck/ vnd iſt weiters nichts mehr nutze/ das uͤbergangene aber hat groſſe Krafft vnd Tugenten/ nicht allein den Durſt zu leſchen/ ſondern auch ſonſten zu viel andern notwendigen Haͤndeln gut zu gebrauchen/ wie hernach ſoll gelehret werden.
Daß ſonſten in dem gemeinen Saltz groſſe Kraͤfften verborgen ſeyn/ kan niemand leugnen/ dann jederman ſolches taͤglich ſihet vnd mercket/ darumb der beruͤhmte Philoſophus Plato geſchrieben/ daß in dem Saltz etwas Goͤttliches verborgen ſey/ vnd andere Philoſophi, daß in dem Fewer vnd Saltz ſich Gott am allerhelleſten ſehen vnd erkennen laſſe.
Vnd auch die alten Philoſophi groſſe Dinge damit außgerichtet/ ja gar ein Medicinam Univerſalem daraus haben zubereiten gewuſt/ dahero auch ihre Kunſt ſolches zu thun/ Halchimiam oder Saltz-Schmeltzung genennet haben/ welches ich in ſeinem Werth bleiben laß/ dann ich mich niemaln ſolche wichtige Secreten zu laboriren vnterſtanden habe.
Sondern mich allzeit mit einem kleinern begnuͤgen laſſen:
das weiß ich aber gar wol/ vnd habe es auch nicht nur einmal ſondern vielmal gethan/ auß dem gemeinen Saltz-Waſſer/ durch ein gewiſſen Niederſchlag corporaliſch ☉ gefellet/ aber nicht mit Nutzen/ ſondern nur die Muͤglichkeit zu ſehen.
Daß auch in dem gemeinen Saltz ein corporaliſch ☉ verborgen ſey/ ſo ohne gemelte Niederſchlaͤg Geiſtlich oder Spiritualiſch bleibet/ vnd erſt durch den Niederſchlag corporaliſch gemacht wird/ darab ſich fuͤrwahr jederman/ der nur ein wenig einem Menſchen gleich iſt/ hoͤchlich verwundern ſolte.
Jm Fewer vnd Saltz ſtecket fuͤrwar die allergroͤſſeſte Geheimnuͤß der gantzen Welt/ vnd nochſt Gott ihnen beyden nichts zu vergleichen iſt.
Dann das Fewer kan auß Finſternuß Liecht machen/ welches ſonſt niemand als Gott thun kan/ es kan die Todten lebendig machen/ ſo wol als die warme Sonne.
Wann nemblich/ die von Kaͤlte abgeſtorbene Wuͤrm/ Froͤſch/ Schlangen/ Fliegen vnd andere Gezieffer/ Winters-Zeit in ein warme Stuben gelegt werden/ ſelbige durch die Waͤrme deß Fewers wieder lebendig werden/ ſo bald ſie ſolche empfinden/ davon ich allberens ein mehrers geſchrieben in meinern Pharm Spag zweyten Theil wie auch in meinem Tractaͤtlein Miraculum Mundi intitulirt/ vnd deſſen Explication, alſo daß nit noͤtig ſolches alhier zu wiederholen.
Tauſend vnd noch tauſend Menſchen ſehen vnd gebrauchen das Fewer/ vnd wiſſen doch nicht was ſie haben oder gebrauchen.
Deßgleichen auch mit dem Saltz geſchicht.
Alle Menſchen gebrauchens bloß auß der Gewonheit/ vnd mercken nicht was ſie gebrauchen.
Sie ſagen zwar das Saltz ſey ein gut ding/ man koͤnne deſſen nicht entrahten/ weiln es Staͤrcke gibet/ vnd alles vor Feule bewahret/ ſo wol das Lebendige als Tode.
Dann ſo der Menſch kein Saltz genoͤſſe/ oder auffs wenigſte ſolche Gewaͤchſe oder Fꝛuͤchte/ darin das Saltz verborgen/ ſie wuͤrden lebendig faulen; das Viehe deßgleichen/ dann alles Graß hat ſein Saltz bey ſich/ welches dem Viehe genug iſt/ doch ſo es ein beſſers dabey haben kan/ bekombt es ihme ſehr wol/ vnd gedeyet wol/ wann man dem Hoꝛn-Viehe/ wie auch Schweinen bißweilen etwas geſaltzen im Eſſen oder Trincken beybringt/ ſo werden ſie ſehr friſch vnd fett davon/ thut nun dieſes das grobe vnd vnbereite Saltz/ darbey noch viel feces vnd Vnreinigkeit ſeyn/ vnd erhaͤlt die lebendige Creaturen/ wie auch todes Fleiſch der Thier vnd Fiſchen/ auch alles Kraut vnd Graß/ daß es nicht verfault vnd ſich lang halten laͤßt/ was ſolte dann auch nicht thun ein ſolches Saltz/ welches durch die Kunſt mehr gereiniget/ vnd ſubtiler gemacht worden/ als daß es von Natur gegeben.
Das Fewer kan das Saltz corrigiren, reinigen vmbkehren/ vnd in ein beſſere vnd reinere Subſtantz verwandeln.
Dann das gemeine Saltz/ wie wirs ins gemein gebrauchen/ macht zwar alle Speiſen ſchmackhafft vnd præſervirt vor Faͤulnuß; verurſacht aber auch darbey eine Truͤckne/ aſtrinairt vnd macht hartleibig/ vnd erwecket einen Durſt/ das vmbgekehrte vnd gere nigte Saltz aber macht die Speiſen auch ſchmackhafft/ annemblich/ præſervirt auch vor Faͤulnuß/ immer ſo wol vnd beſſer als das gemeine Saltz/ vnd macht nicht hartleibig wie das gemeine/ ſondern haͤlt den Leib offen/ vnd treibt den Urin, macht auch keinen Durſt/ ſondern vertreibt denſelben ſo wol bey geſunden als krancken Menſchen.
Ein ſolcher groſſer Vnterſcheid iſt zwiſchen einem gemeinen vnd gereinigten/ oder vmbgekehrten Saltz/ davon die Bawern aber nicht viel wiſſen.
Die Natur vnd Eigenſchafft des gemeinen Saltzes iſt bey jederman bekand genug/ ſo weit die Kuͤchen gehet/ das gereinigte aber bey wenigen bekand.
Es iſt zwar ein Spiritus Salis in den Apothecken im Gebrauch/ ſo bey den Materialiſten zu finden/ dieweil er aber gemeiniglich vbel bere tet/ thut er auch geringen effect, darumb auch wenig gebrauchet wird/ ſo er aber wolbeꝛeitet/ vnd darzu auch rectificirt wuͤrde/ (gleichwie es billich ſeyn ſolte/ aber leider ſelten geſchicht) ſo wuͤrde er nicht er nicht allein angenehmer zu gebrauchen ſeyn/ ſondern auch beſſern effectum erzeigen.
Viel dinge haben zwar den Namen/ ſind es aber in der That nicht/ darumb ſie auch nicht thun koͤnnen/ was von ihnen begehret wird.
Die Alten haben dem Spiritui Salis viel gutes zu geſchrieben in Medicina, wie es dann in der That alſo befunden wird/ wann derſelbe nach der Diſtillation noch einmal rectificirt vnd gelaͤutert wird/ ſo man aber denſelben nur alſo grob/ wie er das erſte mahl uͤbergehet/ gebrauchet/ ſo kan er leichtlich mehr ſchaden thun/ als gutes: dann es ſteigt noch viel terreſtritaͤt mit uͤber/ welche in der rectification, als ein vbelgeſchmacktes/ herbes oder aſtringirendes Saltz zu ruͤck bleibet/ welches etliche wol mercken/ ſparen aber die Muͤhe/ noch einmahl uͤberzutreiben/ vnd zu rectificiren; auch ſcheuhen ſie dieſes/ daß in der rectification der Spiritus ſehr abnimbt am Gewicht/ wann nemblich die vnnuͤtze Feces davon geſcheiden werden.
Jch habe vor viel Jahren einen Spiritum Salis in copia zu machen gelehret/ vnd in den 1. vnd 2. Theil Furnorum außfuͤhrlich beſchrieben ſeynd/ aber deren noch wenig geweſen/ welche ſo viel Muͤhe auffgewendet/ ſelbigen zu bereiten/ da doch viel gutes damit außzurichten/ vnd nicht allein in Medicina, ſondern auch in der Kuͤchen/ wie bey dem Erſten Theil Furnorum zu ſehen.
Er beweiſet auch ſeinen Nutzen in Metallicis, wie im Erſten Theil meines Operis Mineralis, da das Gold auß den Steinen darmit zu ziehen gelehret wird/ zu ſehen iſt.
Wird aber zu ſelber Arbeit auf eine andere Weiſe bereitet/ als wir denſelben allhier noͤhtig haben auf den Schiffen/ wie auch auf dem Lande in Kranckheiten/ vnd gegen den Durſt zu gebrauchen: Darumb ich gut finde/ erſtlich den Modum præparandi, vnd hernacher auch den Uſum zu beſchreiben.
Den Modum nun betreffend/ das Saltz durch Fewer vnd Kunſt vmbzukehren/ vnd in ein reinen vnd lieblichen Spiritum zu verwandeln/ iſt ſolches manigfaltig/ dann der eine dieſen/ der ander jenen gebrauchet/ wie ich dann ſelber deren vnterſchiedliche beſchrieben/ vnd gelehret in dem 1. vnd 2. Theil meiner Oefen.
Alhier aber will ich wieder einen beſondern Modum ſetzen/ welcher zu dieſem Gebrauch/ davon allhier in dieſem Buͤchlein ſoll gehandelt werden/ der beſte iſt/ vnd geſchicht alſo.
Laſſe dir von guter Erden (aber beſſer Glaß) ſtarcke Retorten bereiten/ beſchlage dieſelbige mit einem Luto, laß trucknen/ vnd fuͤlle hernach nachfolgende Mixtur von Saltz vnd Erden hinein/ vnd diſtillire nach der Kunſt einen lieblichen/ ſauren Spiritum daraus/ welcher hernacher auch noch einmal ſoll vbergezogen oder rectificirt werden/ ſo iſt er zum Gebrauch fertig.
Das Saltz ſoll alſo zugerichtet vnd zu der Diſtillation bereitet werden: Fuͤlle mit gemeinem Koch- oder See-Saltz einen irdenen Hafen voll an/ lege einen Deckel von Erden darauff/ vnd mache allgemach ein Kolen-Fewer vmb den Topff/ immer je naͤher oder groͤſſer/ ſo lang biß das Saltz in dem Topff durchauß gluͤhe/ wann ſolches geſchehen/ ſo nimb alßbald das Fewer von dem Topff/ oder den Topff von dem Fewer/ vnd laß ihn erkalten/ iſt etwan einige ſchmutzige Fettigkeit/ oder ander verbrennliche Vnreinigkeit bey dem Saltz geweſen/ ſo iſt dieſelbe in dem Außgluͤhen verbrand worden; das Saltz ſolvire mit gemeinem Waſſer/ filtrire oder ſeige es durch ein rein vnd ticht leinen Tuch/ ſo bleiben viel Feces zu ruͤck/ das durchgeſigene laß in einem irdenen verglaſurten Topff abduͤnſten/ ſo viel/ biß ein Haͤutlein darauf kommt/ alßdann iſt Waſſer genug abgeduͤnſtet/ vnd wird weiters alſo darmit procedirt, wie folget:
Man ſoll auß einer Letten/ da kein Sand innen iſt/ Kuͤgelein formiren/ ſo groß vngefehr als die Welſche Nuͤſſe/ oder kleine Tauben-Eyer/ vnd ſelbige trucken werden laſſen/ vnd in einem Topff außgluͤhen/ ſo verbrennt ſich der fette Spiritus Terræ darauß/ als dann ſolche gluͤhende Kuͤgelein in das ſtarcke Saltz-Waſſer getrencket/ vnd etliche Stunden darinn liegen laſſen/ ſo ziehen ſie ſo viel Saltz in ſich/ als ſie koͤnnen/ als dann außgenommen vnd getrucknet/ davon werden die Retortẽ gefuͤllet/ vnd per gradus Fewr geben/ vnd endlich mit dem allerſtaͤrckſten Flammen-Fewer ſo lang getrieben/ biß kein Rauch mehr uͤbergehet/ ſo iſt alsdann aller Spiritus uͤber/ welcher hat uͤbergehen koͤnnen: der Recipient ſoll von Glaß ſeyn/ vnd auch groß/ darin dem Spiritu etwas Waſſer vorgeſchlagen ſey/ ſich darein zu legen.
Vnd wann der Spiritus nach vollendter Diſtillation außgenommen/ ſoll er per ſe in einem kurtzen beſchlagenen Kolben auß dem Sand per alembicum rectificirt werden/ ſo gehet erſtlich das vorgeſchlagen Waſſer oder Phlegma, (welches man in einer andern Diſtillation dẽ Spiritui wieder vorſchlagẽ kan) hernach der reine vnd liebliche Spiritus klar vnd hell/ zu ruͤck bleibet ein vnliebliches Saltz/ welches weg gethan/ der Spiritus aber zum Gebrauch/ wie bald folgen ſoll/ behalten wird.
So man aber den Spiritum noch reiner vnd kraͤfftiger haben wil/ ſo kan man ſolchen noch einmal uͤber calcionirte vnd pulveriſirte Kißling rectificiren, ſo halten die Kißling wieder eine Grobheit zu ruͤck/ vnd wird der Spiritus reiner/ (dann Kißling zuvorn auch Waſſer vnd Saltz geweſen) darumb ein ſolche groſſe Gemeinſchafft zuſammen haben/ welches bey den Glaßmachern zu ſehen/ daß der Sand oder Kißling mit Saltz zum Fluß vnd Klaͤrigkeit gebracht wird/ wann ein ſchoͤn Glas darauß werden ſol/ dann das Saltz ſolvirt im Fewer/ oder ſchmeltzt den Sand/ Kißling oder Cryſtall/ vnd wird mit zu Glas.
Auch kan man einen jedwedern Sand/ Kißling/ Cryſtall/ oder andern Quartz/ durch Huͤlffe eines Alcali-Saltz/ zu einem durchſichtigen Glas ſchmeltzen/ welches Glas ſich mit gemeinem Waſſer auffſolviren laͤſſt/ wie ein Saltz/ davon in dem 2. Theil meiner Oefen zu ſehen.
Wann man dann uͤber klein-pulveriſirte Kißling obgedachten rectificirten Spiritum Salis noch einmal rectificirt, ſo fuͤhret er auß angeborner Liebe/ die er zu den Kißling hat/ ein Theil davon mit ſich uͤber/ vnd wird in allen Kranckheiten zu gebrauchen viel kraͤfftiger/ vnd ſonderlich in der Waſſerſucht/ Podagra vnd Calculo, ein uͤberaußherꝛliche Medicin; die zu ruͤck gebliebene Kißling geben mit Waſſer ſolvirt ſchoͤne Cryſtallen/ welche auch ſauber/ wie ein Spiritus Salis, welche auch nichts anders ſeyn/ dann ein Theil deß Spiritus Salis, ſo ſich bey dem Kißling coagulirt hat/ koͤnnen zu allem gebraucht werden/ wie der uͤbergeſtiegene Spiritus auch. NB.
Es wolle ſich niemand verwũdern/ daß ich dieſem Spiritui Salis, ſo uͤber die zarte Kißling rectificirt iſt/ mehr zuſchreibe/ als einem andern oder gemeinen Spiritui Salis.
Wenig wiſſen/ was fuͤr Kraͤffte in den Kißling oder Sand ſtecket.
Wiſſens doch die Gaͤnſe/ vnd die Menſchen wollens nicht wiſſen/ wann mans ihnen ſchon ſagt/ vnd mit Fingern darauff weiſet:
Wann die Gaͤnſe nicht wiſten/ daß der Sand ihre Speiß in dem Magen beſſer kochte vnd verteuete/ ſie wuͤrden ihn wol liegen laſſen:
Vnd wann die Gaͤnß-Weiber/ welche die Gaͤnſe fuͤttern vnd maͤſten/ nicht wuͤſten/ daß der Sand ihnen gut waͤre/ wuͤrden ihnen ſolchen nicht in dem Waſſer vorſetzen.
Es eſſen ihn auch alle Voͤgel/ vnd viel vnter den vierfuͤſſigen Thieren.
Viel Menſchen gebrauchen die pulveriſirte Kißling oder Cryſtallen/ allein den ſchwachen Magen darmit zu ſtaͤrcken; die Huͤner eſſen den Sand vnd kleine Kißling-Steine/ Schalen uͤber ihre Eyer damit zu machen; dann ſie Eyer legen ohne Schalen/ wann ſie nicht zu Sand kommen koͤnnen.
Darum ſage ich/ iſt dieſer Spiritus Salis, der uͤber die Kißling abſtrahirt, in vielen Kranckheiten vielmal beſſer/ als ein gemeiner Spiritus, vnd ſonderlich die Cryſtallen/ oder Spiritus Salis Coagulatus, davon oben gemeldet worden.
Dieſes ſey nun genug geſaͤgt von der Bereitung deß Spiritus Salis.
Nun wollen wir auch lehren wie er auf den Schiffen oder zu Land/ in Leſchung deß Durſtes/ vnd Curirung der Kranckheiten zu gebrauchen.
Wozu ſonſten ein Spiritus Salis weiters als zur Medicin zu gebrauchen/ iſt allbereit von mir beſchrieben/ vnd alhier mein intent allein anzuzeigen/ wie derſelbe den Schiffahrenden groſſen Huͤlff vnd Nutzen bringẽn kan; derentwegen dieſes Tractaͤtlein zu beſchreiben vorgenommen worden.
Von dem Gebrauch deß Spiritus Salis auff den Schiffen/ gegen den Durſt vnd Schourbauch.
ERſtlich iſt dieſer Spiritus gut zu gebrauchen/ wann man deſſelben ein wenig zu dem Waſſer thut in die Faͤſſer/ davon die Schiffknecht vnd Soldaten trincken/ dem Waſſer ein angenehme Weinſaͤure zu geben/ daß es auff den Schiffen den Durſt deſto beſſer leſche/ vnd das Waſſer corrigire, daß es zuviel getruncken/ keinen Schourb auch machen koͤnne/ vnd auch das Waſſer ſelbſten dadurch bewahret werde/ daß es auff lange Reiſe nicht ſtincke/ ſchwartz/ truͤb/ faul vnd wuͤrmicht werde/ wie ſonſten zu geſchehẽ pflegt.
Dañ ſolches Waſſer/ darin ein Spiritus ſalis iſt/ nicht faulen kan/ vnd auch andere dinge fuͤr Faulnuͤs bewahret/ ſo wol tode als lebendige.
Vnd weil das Waſſer/ ſo mit Spiritu ſalis ſaur gemacht/ den Durſt leſchet/ viel mehr als ein ander Waſſer/ ſo dient es/ daß man von Haus nicht ſo viel Waſſer mit auf die Reiſe nehmen darff/ als ſonſten gebraͤuchlich/ vnd wann man ja ſo viel mit nehmen wolte/ ſo waͤre man verſichert/ daß man deſto weniger/ oder nimmer vnterweges/ Mangel an Waſſer zu befuͤrchten.
Vnd weil der Spiritus ſalis aller Faͤulnuͤß widerſtehet/ ſo laͤſſt er auch keinen Schourbauch oder Schourmond einreiſſen/ erfriſchet vnd macht munter/ ſtaͤrcket den Magen/ vnd alle Glieder deß Leibs; treibt den Urin vnd Calculum, haͤlt den Leib offen/ verzehret in dem Magen/ Nieren vnd Blaſen den Schleim/ vnd fuͤhret ſolchen auß/ macht einen Apetit zum eſſen/ befoͤrdert die concoction oder Tewung/ laͤſſt keine Kranckheit einwurtzeln die von Faͤulnuͤß deß Gebluͤts entſtehen/ wie ſonſten die Seefahrenden auf den Schiffẽ vnterworffen ſeynd.
Auch iſt er gut zu gebrauchen ein wenig vnter den Wein vnd Bier zu thun/ welches man auff Schiffen mitfuͤhret/ macht/ daß ſich der Wein vnd Bier deſto laͤnger gut vnd vnverdorbẽ haͤlt/ vnd auch den Durſt deſto beſſer leſchet/ vnd deſto weiter ſtrecket.
Auch kan man Ochſen-/ Schaf- vnd Kalbfleiſch lange Zeit gut darmit behalten/ wann man nemblich etwas Saltz in dem Spiritu ſalis auffloͤſet/ vnd in ſteinern Toͤpffen Fleiſch darmit einleget. NB.
Es ſoll aber Fleiſch ſeyn/ ohne viel Beiner/ als an den Schenckeln das Fleiſch außgeſchnitten.
Auch kan man ein wenig davõ vnter das Waſſer thun/ wann man Fiſch kocht/ macht dieſelbe fein hart vnd wolgeſchmack/ beſſer als mit Eſſig gethan/ auch kan man Roſinẽ in einem Waſſer darin ein wenig Spiritus ſalis gethan iſt/ einweichẽ/ ſchwellẽ auff/ vnd werden friſch vnd lieblich/ als wann ſie erſt von dem Stock kommen waͤren/ gibt den Seefahrenden auch ein gute Erfriſchung.
Jn Summa/ es kan dieſer Spiritus nicht allein bey dem Waſſer/ Wein vnd Bier/ ſondern auch bey allen Speiſen auff den Schiffen fuͤglich gebraucht werden/ gibt Speis vnd Tranck einen guten Geſchmack/ vnd corrigirt dieſelbige/ daß ſie geſuͤnder ſeyn als ſonſten ohne den Spiritus ſalis.
Auch iſt der Spiritus ſalis gut zu gebrauchen ohne Speis oder Tranck/ wann man nemblich bey hitzigen Zeitẽ einen Tropffen/ oder deß coagulirten eines Hanffkorns groß auff die Zunge nimbt/ mit wenig Zucker vermiſcht/ erfriſchet den Mund/ vnd leſchet den Duꝛſt/ daß man ſo offt vnd vielmal das boͤſe Waſſer vnd Bier/ dadurch der Leib mehr geſchwecht als geſtaͤrcket wird/ einſchuͤtten darff: vnd iſt dieſes die geringſte Tugend nit/ wann etwan das Waſſer auff lange Reiſe abgieng/ vnd Mangel daran waͤre/ daß man alsdann etwas mehrers ſpiritus ſalis darein thaͤte/ daß es fein ſauer davon wuͤrde/ ſo koͤnte es deſto weiter ſtrecken/ vnd in kleiner Maß den Durſt beſſer leſchẽ/ als ſonſten in groſſer Maß/ vnd wañ auch das Schiff gar vntergehẽ/ vnd durch Vngluͤck verſincken ſolte/ vnd man ſich auf die Schuiten oder Boten retten muͤſte/ wie zum oͤfftern geſchehen/ vnd in einem kleinen Glaͤßlein ein Loth oder halbes deß ſpiritus ſalis, oder coagulati in einẽ Brieflein bey ſich haͤtte/ man in Mangel deß Waſſers ſich noch lang darauff erhalten koͤnte/ biß Gott etwan auffs Land huͤlffe/ vnd man nicht ſtracks ſeinen eigenen Urin, oder das ſchaͤdliche Seewaſſer zum Verderben trincken doͤrffte.
Dieſe vnd dergleichẽ Tugenden erweiſet der ſpiritus ſalis auff den Schiffen/ welche vmb der Kuͤrtze willen nit alle erzehlet werden.
Jch bin ſonſten auch darauf bedacht geweſen/ wie man das Seewaſſer ſelbſten durch einen Niderſchlag ſuͤß vnd trincklich machen moͤchte/ auff daß man deß Waſſers nimmer Mangel haͤtte/ vnd zwaꝛ ſo weit gebracht/ daß ich ein gut Theil deß Saltzes auß dem Waſſer gezogen/ vnd das Waſſer vmb ein vieles ſuͤſſer worden iſt/ aber doch ſo weit nit bringen koͤnnen/ daß ich alles Saltz daraus gezogen haͤtte/ iſt allzeit noch etwas ſaltzig geblieben; doch im Nohtfall koͤnte ein ſolches Waſſer noch gebrauchet werden/ die Erbſen vnd Bonen auff dem Schiff damit zu kochen/ oder aber ſolches uͤber das concentrirte Korn gieſſen vnd jehrẽ laſſen/ ſo wuͤrde es durch die Fermentation noch mehr Saltzigkeit verliehren/ vnd im Notfal ohne Schaden koͤnnen gebrauchet werdẽ/ dañ der Kornſafft iſt ſuͤß/ vnd haͤlt den Leib offen/ wuͤrde immer ſo viel gut thun/ als das Seewaſſer/ das etlicher maſſen durch die Niederfellũg des Saltzes geſuͤſſet/ ſchadẽ thun koͤnte:
Jch bin aber Gott Lob/ auf einer guten Spur/ vnd verhoffs mit der Zeit/ wann Gott wil/ noch zuerlangen: finde ichs/ ſo gib ichs auch zum beſten/ ſo gut ichs aber jetzund habe/ wil ichs zur Nachricht meinem Naͤchſten zu gut eroͤffnen/ vnd einẽ guten Anfang weiſen/ (ob Gott vielleicht das reſtirend darzu beſcheren) aufdaß das Waſſer gantz trincklich gemacht wuͤrd/ welches wol zu wuͤnſchẽ ware.
Folget nun mein Modus, ſo gut ich jetzt denſelben habe/ das geſaltzẽ Waſſer ſuͤß zu machẽ:
Es wird eine Bergart gefundẽ welche Glacies Mariæ, oder Fraweneiß genennet wird/ NB.
Es iſt kein Moſcoviſch Glas/ wie vielleicht etliche meynẽ moͤchten/ ſondern ein andere Art/ wann man ſolches im Fewer außgluͤhet/ vnd alſo gluͤhend in das Seewaſſer wirfft/ ſo faͤllt es alsbald zu einem gantz zarten ſchneeweiſſen Pulver/ ſo bald ſolches zerfallen/ ſoll man das Geſchirꝛ mit dem Seewaſſer/ darinn das Frawen-Eiß außgeleſchet/ alſo bald wol vntereinander ſchuͤtteln vnd bewegen/ ſo ziehet das Pulver ein Theil Saltz auß dem Waſſer/ vnd ſetzet ſich auff den Boden deß Geſchirs/ das Waſſer bleibt klar darauff ſtehen/ welches man abgieſſen ſol.
Wil man nun dieſe Arbeit zum andern oder dritten mal wiederholen/ ſo wird das Waſſer zwar allemal etwas ſuͤſſer/ kan aber doch nicht gantz trincklich durch dieſen Niderſchlag gemacht werden.
Es præcipitirt ſonſten auch ein Sal, oder Solutio Saturni, viel Saltz auß dem Meerwaſſer/ kan aber auch nicht ſo weit damit gebracht werden/ daß es trincklich wuͤrde; der beſte Modus, welcher mir jetzunder bekand iſt/ Saltzwaſſer ſuͤß zu machen/ iſt dieſer/ faͤllt aber etwas koͤſtlich/ doch in der Noth ein ſuͤſſer Trunck Waſſer angenehmer oder huͤlfflicher/ iſt als ein Obligation von 1000.
Ducaten/ darumb dieſe Kunſt wol in Ehren zu halten/ wann ſie gleich etwas koſtbar iſt.
Dann/ im Nothfall/ ehe man von Durſt ſterben ſolte/ wann mans nur haben koͤnte/ man gern alles/ was man beſitzet/ fuͤr einen Trunck Waſſer gaͤbe/ ſein Lebẽ dadurch zu erhalten: Darumb man auffs wenigſt etwas fuͤr eine Vorſorge von dieſem Niederſchlag auff die Schiffe nehmen koͤnte/ in hoͤchſter Noth zu gebrauchẽn; erfordert es dann die Noth nicht/ ſo bringt man den Niederſchlag wieder mit ſich nach Haus/ vnd bewahret denſelben biß auff ein andere Schiffahrt/ dann er verdirbt nicht/ vnd iſt uͤber 100. Jahr ſo gut/ als den erſten Tag/ da er bereitet worden.
Was dieſes nun fuͤr ein Niederſchlag ſey/ iſt nicht noͤthig gemein zu machen/ der es begehret/ wird mich darumb erſuchen muͤſſen/ zur Nachricht aber wird ſo viel geſagt/ daß ſolches Niederſchlagen deß Saltzes auß dem Waſſer allein durch einen ſonderlichen Sand geſchehen muͤſſe/ vnd ſchlaͤgt ſolcher Sand nicht allein das Saltz/ ſondern auch allen Schleim/ Geſtanck vnd Vnreinigkeit nieder:
Vnd wann das Waſſer ſo truͤb vnd ſtinckend waͤre/ als ein Miſtlachen/ ſo wuͤrde doch dasſelbige in wenig Stunden durch dieſen Niederſchlag ſo klar vnd hell gemacht/ als das ſchoͤnſte Brunnen-Waſſer ſeyn kan/ dann auch zugleich der Geſtanck vnd boͤſe Geſchmack vnd Geruch ſich mit niederſchlegt auß allen Waſſern/ wie ſumpffig vnd moraſtig dieſelbige ſeyn moͤchten; vnd nicht allein alle Waſſer/ ſondern auch ein jedweder Getranck/ als Wein vnd Bier/ darmit ſchnell klar kan gemacht werden; wann auch der Wein gantz roth waͤre/ er gleichwol hell vnd klar dadurch wuͤrde/ weil der Niederſchlag allen Schlamm/ Farb vnd Geſtanck an ſich ziehet/ vnd mit zu Bodem faͤllet/ alſo/ daß mã nicht allein dieſe Getraͤncke/ ſo etwan durch Verwahrloſung oder mit Fleiß roht gemacht/ dadurch klar werden/ ſondern es werden auch dieſe/ welche von Natur roth gewachſen/ Cryſtallen-klar darmit gemacht/ welches bey den Weinhaͤndlern viel gutes thun kan.
Dann ſonſten von Natur das Meer-Waſſer ſuͤß wird/ wann es durch den gemeinen Sand weit paſſiren muß/ der Sand das Saltz auß dem Waſſer an ſich ziehet/ vnd alſo das Waſſer ſuͤß wird: dann Saltz vnd Sand haben groſſe Gemeinſchafft zuſammen/ weil ſie beyde auß dem Waſſer geboren/ vnd auch im Fewer ſich gern zuſammen in ein durchſichtig Glas oder trucken Waſſer ſchmeltzen laſſen.
Hieraus kan ein jedweder Verſtaͤndiger ſehẽ/ daß dieſe Suͤßmachung deß Saltzwaſſers durch den zubereiteten Sãd auß einem guten Fundament/ vnd mit der Natur uͤbereinkom̃e.
Wie nun die Suͤßmachung deß Seewaſſers ein herrliche vnd nuͤtzliche Kunſt iſt/ im Nohtfal ſo viel Waſſers ſuͤß zu machen/ daß man ſein Leben noch darbey retten koͤnte/ ſo iſt doch dieſes beſſer/ daß man es ſo weit nicht damit kommen laſſe/ ſondern ſich bey Zeit mit einem ſpiritu ſalis verſehe/ ſo kan man mit wenig Waſſer weit reichen/ vnd mehr außrichten/ als ſonſten mit vielem gemeinem Waſſer.
Dieſes hab ich auff dißmal/ dem gemeinen Nutzen zum beſten/ freywillig herauß geben wollen/ wird es angenommen vnd werckſtellig gemacht/ ſo werde ich auch mein beſtes darzu thun/ vnd eine qualificirte Perſon daꝛzu informiren, daß er ſo wol obgedachte Medicin gegen die Schiffkranckheiten/ vnd ſpiritum ſalis gegen den Durſt/ als concentrationem frumenti gegen den Hunger/ den Leib damit zu ſtaͤrcken vnd vnterhalten/ wie auch obgedachten Sand zum Niderſchlag deß Saltz-Waſſers/ auff die jenigẽ/ ſo deren nothduͤrfftig/ gegen ein billiches bey ihme zu allen Zeiten finden moͤchten/ wird vollkoͤmlich bereiten koͤnnen.
Es koͤnnen auch obgedachte Medicamenten, als mein Electuarium Minerale, wie auch der ſpiritus vnd Cryſtallen-ſalis, nit allein auf den Schiffen gegen dieſe Kranckheiten/ als Fieber/ Schourbauch/ oder dergleichen/ ſondern es kan dieſelbige auch mit gutem ſucceſs auff dem Land/ an allen Orten der Welt/ wol vnd fuͤglich gebrauchet werden.
Obwol ich albereit vor dieſem etzliche dergleichen gute Medicamenten beſchrieben/ vnd noch kuͤrtzlich in dem 2. Theil meiner Pharmacop.
Spag. eine Mineraliſche Medicin, vnter dem Namen Panacea beſchrieben/ vnd ſelbe gegen alle Kranckheiten recommendiret/ auch allenthalben herꝛliche Curen/ mit Verwunderung vieler/ taͤglichs dadurch verrichtet werden; ſo ziehe ich doch dieſes mein Electuarium Minerale jener vor/ wegen deß bequemern Gebrauchs/ weiln man dieſes Electuarium nur mit einem Meſſer/ ſo viel als noͤtig/ aus dem Buͤchslein nimbt/ vnd hinteꝛ ſich ſchlicket/ vnd keines Vehiculi, als Wein/ Bier/ oder anders vonnoͤten hat/ ſolches darmit einzunehmen/ wie obgedachte Panacea.
Vnd darff man auch keines Abwegens/ ſondern nimbt nur nach dem Augenmaß/ ſo viel er noͤtig zu haben vermeynt/ nachdem die Perſon alt oder jũg/ ſchwach oder ſtarck iſt/ nach dem die doſis auch ſol obſervirt werden.
Nemblich ins gemein ſoll von dem Electuario von einer gewachſenen Perſon einer Erbiß groß auff einmal nuͤchtern eingenomen/ vnd etliche Stunden darauff gefaſtet werden; Wann es die Zeit vnd Gelegenheit leiden kan:
Auch ſol man die kalte Lufft vnd hitzige Sonnenſchein meiden/ wann mans brauchet/ vnd ſolches alle Wochen 2. oder mehrmal/ nachdem es der Patient vonnoͤhten hat; auch mit dem doſi auff-vnd adzuſteigen wiſſen.
Wañ einer Erbis groß nichts wircket/ ſo ſoll man zweyer Erbis groß nehmen/ auch biß auf 3. oder 4. mal auffſteigen/ wann es noͤthig iſt.
Wann mans in ſolchem kleinen doſi gebrauchet/ ſo operirt ſie vnmercklich/ ſo man aber etwas mehr gebraucht/ ſo macht ſie auch ſedes, bißweilen auch wol einen Vomitum, wann ſie ſolche Dinge findet/ welche per vomitum gern herauß wolten.
Deßgleichen wann dieſe Medicin findet/ das per alvum gern fort wolte/ ſo macht ſie viel Sedes, vnd raumt wol aus/ findet ſie boͤſe geſaltzene humores, welche durch den Schweiß wollen außgetrieben werden/ ſo treibt ſie die Medicin auch aus: durch den Speichel vnd Urin treibet ſie viel boͤſes aus dem Leib.
Jn Summa/ ſie reinigt das Gebluͤt auffs hoͤchſte/ trotz allen blutreinigten Medicamenten, vnd oͤffnet alle Verſtopffungen der innerlichen principal- Glieder/ als Leber/ Miltz vnd Lungen/ vnd laͤſt gar keine Apoſtemata oder einige Geſchwaͤr in- oder auſſer dem Leibe wachſen/ conſumirt alle Fluͤß vnd Catharren, welche auff die Angen/ Zaͤhn vnd Ohren fallen; Curirt von Grund aus Morbum Gallicum, ohne ſchwitzen oder ſchimeren/ allein innerlich gebrauchet/ in kurtzer Zeit; ſie vertreibt Lepram, Podagrã, Waſſerſucht/ Epilepſiam, bey jungen vnd alten/ Calculum in der Blaſen vnd Nieren treibt es aus/ auch alle Fieber/ wie ſie auch Namen haben moͤchten/ muͤſſen ihr weichen vnfehlbar; ſie heilet alle innerliche vnd aͤuſſerliche Schaͤden vnd Wunden von Grund aus/ bloß innerlich gebrauchet/ nur eine gute Diẽt darbey gehalten.
Jn Summa/ dieſe Medicin iſt ſicher vnd gut zu genieſſen gegen alle Kranckheiten/ wo es muͤglich/ vnd nicht ſo weit kommen iſt/ da keine Huͤlffe mehr ſeyn kan/ ſo thut dieſe Medicin das ihꝛige:
Seynd es ſchwere Kranckheiten/ welche ſo weit eingewurtzelt/ daß ſie allbereit einen veſten Sitz gemacht/ vnd dieſe Medicin ſolche nicht voͤllig vertreiben kan/ als ein langwieriges Podagra/ Stein in Nieren vnd Blaſen/ ꝛc. ſo lindert es doch die Schmertzen/ vñ machet/ daß ſolche langſamer kommen/ vnd auch leidlicher oder vertraͤglicher ſeyn/ vnd verhuͤtet/ daß ſolche nicht aͤrger werden/ ſondern nach vnd nach allgemach abnehmen vnd kleiner werden.
Alle Kraͤtzen Vnreinigkeiten der Haut/ welche von vnreiner Leber vnd Gebluͤt entſtanden/ am gantzen Leib darmit leichtlich curirt wird/ nuꝛ innerlich gebrauchet/ ohne einige aͤuſſerliches ſalben oder ſchmieren.
Was ſoll ich mehr ſagen/ die Medicin iſt nit genug zu loben/ dann ſie operirt Univerſaliter auff alle Kranckheiten deß Menſchen/ vnd auch deß Viehs/ davon dißmal genug/ dann ich nicht gern das Buͤchlein zu groß machen wolte.
Wann man alles beſchreiben ſolte/ was gutes darmit außzurichten/ wuͤrde ein groſſes Buch davon werden: ſie operirt mehrentheils vnfichtbaꝛ/ vnd vertreibet auch die verborgene Kranckheiten.
Jn den Seeſtaͤtten vnd ſuͤmpffichten feuchten Laͤndern/ kan kein beſſer Medicin erſunden werden gegen den Schourmund/ Schourbauch/ vnd ihres gleichen:
dann alle boͤſe Feuchtigkeit/ davon ſolche Kranckheiten entſtehen/ leichtlich damit außgefuͤhrt werden; reinigt dẽ Leib vor allẽ boͤſen Zufaͤllen vnd bewahret auch denſelbẽ vor der Peſt/ vñ andern anſteckendẽ gifftigen Kranckheitẽ/ vnd curirt die inficirte gluͤcklich nebẽ der Huͤlff Gottes: ſie ſtaͤrcket auch das Gedaͤchtnuͤß/ Heꝛtz vñ Hirn kraͤfftig; macht dz kein Paraliſis odeꝛ ſeines gleichẽ leichtlich einfallẽ kan; curitet auch die jenigẽ/ ſo allbeꝛeit damit getroffẽ ſeyn; bringt auch mit der Zeit die jenigen wieder zu recht/ welche in uͤbler curirung der Bocken/ durch eine Schmierung deß Queckſilbers etlicher maſſen verlahmt/ oder ſonſten die Sehnen eingeſchrumpfft vnd vnbeweglich ſeyn.
Welcher dieſe Medicin præſervativè alle Wochen/ oder auch wol 3. oder 4. Wochen/ nur einmal gebrauchet/ dem wird kein Zahn wehe thumkein Ohr ſauſſen oder klingen/ keine ſcharffe Fluͤſſe in die Augen fallen/ vnd dieſelbige verderben; auch werden damit curirt alte langwierige corroſiviſche Leibs-Fluͤſſe/ Oelſchenckel/ Fiſtulen/ Krebs/ vnd andere gleichſam vnheilbare Schaͤden/ vnd was der Menſchen Geſundheit entgegen iſt/ das beſechtet odeꝛ beſtreitet dieſe Medicin, alſo daß arme vñ reiche/ vnd ſonderlich dieſe/ welche auff weite Reiſe ſich begeben zu Waſſer/ vnd keine Medicos bey ſich haben/ billich dieſe Medicin lieben/ vnd ſolche in den Vorrath zeugen/ im Nothfall ſich derer zu gebrauchen/ damit verſorgen ſolten.
Wann eine Perſon nur eines Loths/ oder halben Vntz ſchweꝛ/ bey ſich fuͤhret/ kan er ſich mehr als ein gantzes Jahr damit vor vielen Kranckheiten præſerviren vnd auch curiren.
Wann ein Schiff nach Oſt-oder Weſt-Jndien fahrend nur ½ ℔ zu ſich naͤhme/ wuͤrden viel Menſchen dadurch bey dem Leben erhalten koͤnnen werden:
Solte dann ein einiger Menſch nicht ſo viel/ oder 10. mahl mehr weꝛth ſeyn/ als ein ſolche Medicin koſtet/ dadurch vielen 100. koͤnte geholffen vnd bey dem Leben erhalten werden?
Jch habe das meinige gethan/ wird es angenommen/ ſo iſt es mir lieb/ ſo nicht/ ſo hab ich gleichwol mein Gewiſſen befreyet/ vnd mein Pfund wolmeynend herauß gegeben Dabey es auch verbleibet.
Nun iſt weiter noͤhtig/ auch die Tugenden deß Spiritus ſalis zu beſchreiben/ welche er auſſer der Schiffahrt erweiſet:
dann was denen Krancken auff den Schiffẽ gut iſt/ das iſt auch nit boͤß denen auf dem Land/ vnd kan derſelbige ſpiritus gleichfals in allen Haußhaltungen (ſonderlich in dieſen fenchten Laͤndern/ da der Schourbauch ins gemein regirt/ vñ ſchier kein Hauß gefunden wird/ darinnen auffs wenigſte nit eine Perſon ſeyn wuͤrde/ der nit mit dieſer Plag behafftet waͤre) vnter dem gewoͤhnlichen Getranck/ es ſey gleich Bier oder Wein/ gebraucht werden:
dann das Bier fein rinſig davon wird/ vnd ſetzt den Urin wol ab/ wehret/ daß nit leichtlich der Nieren- oder Blaſenſtein anwachſen kan; deßgleichen macht er auch die Weine ſehr lieblich/ vnd wolgeſchmack/ benimbt ihnen ihren uͤbrigen Tartarum, ſchlegt denſelben auß den Wein zu boden/ alſo daß die Spaniſche vnd Frantzoͤſiſche Wein fein rinſig vnd klar werden/ wie die Rheiniſche Weine/ vnd verwehret/ daß dieſelbe nit ſo gar mager außjaͤhren/ vnd ſo hart vnd ſcharff werdẽ, laͤſt auch im Sommer die einmal gejohrne Weine nit wieder aufſteigen/ truͤb werden/ vnd auffs new arbeiten/ ſondern bewahrt dieſelbe vor vielen Zufaͤllen.
Es haben doch die Frantzoͤſiſche Weine/ wie ſie itzunder ins gemein an vielen Orten verkaufft werden/ weder Geruch noch Geſchmack/ nicht viel anders als ein Zucker-Waſſer.
Ein guter Wein ſoll auff der Zunge einen Weingeſchmack vnd guten Geruch dabey haben; ſo er dieſen mangelt/ kan er fuͤr einen guten Wein nicht beſtehen.
Welchen Rheiniſchen Geſchmack der Spiritus Salis dem Frantzoͤſiſchen Wein geben kan/ ſolchen lieblichen ſtarcken Wein-Geruch vnd ſchoͤne Farb gibt ihm ein Eſſentia Vini, welcher Colorem, Odorem & Saporem hat; Als dann er Vinum C. O. S. mag genant werden.
Vnd kan ein ſolcher verbeſſerter Frantzoͤſiſcher Wein viel Jahr gut bleiben/ wie ein Rheiniſcher Wein/ da er doch ſonſten kaum 2. Jahr ſich halten thut.
Es kan auch durch den Spiritum Salis dem Honig ſein vnlieblicher Geſchmack benommẽ/ vnd ſeine verborgene Vnreinigkeit darmit niedergeſchlagen werden/ alſo daß ein herꝛlicher Tranck dar auß wird/ deme an Geſundheit keiner vorgehet:
ein ſehr nuͤtzlich Stuͤck an dieſen Orten zu gebrauchen/ da kein Wein waͤchſet/ ſelbige darmit zu erſetzen: dann wann der Honig wol gereinigt vnd ihme ſein vnlieblicher Geſchmack benommen/ ſo iſt er dem Menſchen gleichſam ein ſtaͤrckender Balſam/ wie jener alte Kriegsmann dem Alexandro Magno, da er von ihm gefragt wurde/ was er gebrauchet/ daß er ſo alt worden/ zur Antwort gabe: Jnwendig Honig/ außwendig Oel.
Wie es dann bekand genug iſt/ daß ein groſſe Kraſſt in dem Honig verborgen/ aber wegen ſeines vnlieblichen Geſchmacks geſcheuhet wird/ welcher durch den ſpiritum ſalis zu benehmen/ alſo daß der jenige Tranck/ welcher von einem ſolchen gereinigten Honig bereitet/ immer ſo geſund zu trincken iſt/ als der beſte Wein/ vnd hat man noch dieſen Vortheil darbey/ daß zu allen Zeiten deß Jahrs ein jeder Haußvatter fuͤr ſich vnd die ſeinigen einen guten Trunck auff ſeinem Tiſch/ ſich darbey froͤlich zu machen/ bereiten kan: vnd haͤlt ſich ein ſolcher Honig-Tranck viel Jahre/ wie derbeſte Rheiniſche Wein/ vnd koſtet ihn gar wenig zu zeugen; iſt fuͤr dieſe ein herrliches Stuͤck/ welche den Wein wegen Theure nicht bezahlen koͤnnen.
Auch kan ihm ein jedweder ſeinen Tranck ſo gut/ ſo ſtarck oder lieblich machen/ als er ſelber will; die groͤſte Kunſt beſtehet in Benehmung deß uͤbeln Geſchmacks im Honig/ wann dieſer durch den ſpiritum ſalis benommen/ ſo wird hernach der Tranck auch lauter vnd klar/ vnd kan man demſelben einen Geſchmack machen wie man ſelber wil/ nemblich einen Frantzoͤſiſchen oder Rheiniſchen/ oder auch ein gut Bier darauß machen/ welches ſich 10. oder 20. Jahr haͤlt/ vnd klar als ein Wein wird/ wann man nemblich an ſtatt gemeinen Waſſer ein gut Hopffen-Waſſer nimbt/ den gereinigten Honig darmit zu ſolviren, vnd kan man auch allerhand Bier von Geſchmack machen/ nach dem man Kraͤuter darein thut/ wie ſonſten bey Wein vnd Bier zu geſchehen pſtegt.
Dieſes aber muß in acht genommen werden/ daß man ja keinen gemeinen vnrectificirten ſpiritum ſalis zu ſolcher Arbeit nehme/ er wird alles vnlieblich darmit machen/ vnd den Tranck verderben/ welches ich zu guter Nachricht nicht habe verhalten ſollen.
Es ſol aber ein ſolcher ſpiritus ſalis auff dieſe Weiſe/ welche ich allhier vorgeſchrieben/ oder auch ſonſten auff eine andere gute Manier/ deren ich vnterſchiedliche beſchrieben/ in meinen ander Schrifften bereitet/ vnd auch wol rectificirt werden/ alßdann wird man etwas gutes darmit machen ſonſten gar nicht.
Dann wie ins gemein jetziger Zeit der ſpiritus ſalis bereitet/ vnd bey den Materialiſten verkaufft wird/ taugt er gantz nicht in die Weine zu gebrauchen/ danner ſehr vnlieblich iſt; wuͤrde die Weine viel ehender truͤb/ roth vnd vnlieblich als lieblich/ hell vnd klar machen/ welches ich zur Nachricht nicht habe verhalten ſollen. NB.
Man darff auch eben ſolchen ſpiritum nicht in das Faß zu dem Wein oder Bier thun/ ſondern man kan den Spiritum in einem Glaͤßlein auffhalten vnd bewahren/ vnd wann er wil/ davon etliche Tropffen in ein Kanne Wein oder Bier fallen laſſen/ vnd ſelbige alſo trincken.
Vnd kan man ſeinen Tranck alſo darmit zurichten/ wie man ſelber wil/ viel oder wenig darein thun/ nach dem man ſolchen gerne trinckt: vnd dienet dieſer Spiritus nicht allein in die Weine vnd Bier/ ſelbige darmit angenehm/ einſich vnd Vrin-treibend zu machen/ ſondern man kan denſelben auch gar wol vnter Brunnen-Waſſer gebrauchen in den hitzigen Hundstagen/ den Wein darmit zu temperiren:
Dann ſo nur etliche Tropffen deß Spiritus Salis in ein Kanne Waſſers gethan wird/ er daſſelbe fein annehmlich ſauer macht/ bald wie ein natuͤrlicher Sauerbrunn; wird in hitzigen Zeiten die Leber vnd erhitzte Gebluͤt fein erfriſchen/ vnd den Durſt ſtillen/ daß man viel Wein oder Bier/ den Leib darmit zu beſchweren/ nicht einſchwelgen darff.
Es ſeynd auch alle dieſe Getraͤncke/ als Wein/ Bier oder Waſſer/ darin ein guter wolrectificirter Spiritus Salis gethan wird/ viel geſuͤnder neben der Annehmlichkeit/ als andere Weine/ Bier/ oder Waſſer:
dann der Spiritus Salis iſt warmer temperirter Natur/ verzehret die Cruditates im Magen/ ſo vom uͤbrigen trincken kommen/ vnd laͤſſt keine anwachſen; er treibt den Urin fein ſanft/ ſpuͤhlet die Nieren/ Blaſen vnd ureteres von allem Schleim vnd anfangenden Tartaro, vnd wann albereit ſich derſelbe angeſetzt/ ſo reſolvirt er denſelben mit der Zeit/ vnd fuͤhret ſolchen auß dem Leib/ auch fuͤhret er das Waſſer durch den Stuhl vnd Urin auß den waſſerſuͤchtigen Leibern/ oͤffnet auch die Verſtopfung der Leber/ Miltz vnd Lungen/ ſtaͤrcket den Magen/ vnd macht ein gut friſch Gebluͤt.
Wann man in dem ſpiritu ſalis etwas reinen Stahl auffloͤſet/ vnd alßdann vnter friſch Waſſer menget/ ſelbiges darmit ſauer zu machen/ ſo erlangt es faſt ein ſolchen Geſchmack wie der Sauer-Brunnen zu Spahe bey Luͤttig/ vnd wann man deſſen viel trincket/ ſo laxirt oder purgiret er den Leib/ vnd gehen die Excrementa S. V. kohlſchwartz ab/ vnd wird man ſehr friſch vnd luſtig davon/ gleich als wann man bey dem Sauer-Brunnen getruncken haͤtte/ vnd koͤnnen ſich deſſen alle Reiſenden in dem hitzigen Sommer gebrauchen; wann ſie ein Glaͤßlein ſpiritus ſalis mit ſich fuͤhren wo ſie hinkommen/ da koͤnnen ſie das Bier oder Wein in der Herberg darmit corrigiren, anmuhtig vnd gut machen.
Dieweil aber ein ſpiritus ſalis mit ſich zu fuͤhren ſehr gefaͤhrlich iſt/ wann etwan auß Vnachtſamkeit das Glaͤßlein in dem Feleiſſen brechen ſolte/ ſo wuͤrde der ſpiritus ſalis (welcher zimlich ſcharff iſt/ ehe Wein/ Bier oder Waſſer darzu koͤmt) alle Kleyder/ oder was ſonſten in dem Feleiſen oder Kuffer waͤre/ verderben/ vnd Flecken darein machen; darumb ich gut befunden/ den ſpiritum ad formam ſalis zu coaguliren, daß man denſelben in einem Papier/ Schaͤchtelein/ oder dergleichen/ alzeit trucken bey ſich tragen oder fuͤhren kan/ vnd gar keines brechens deß Glaſes darbey zu befuͤrchten/ vnd kombt ein ſolcher coagulirter ſpiritus nicht allein den Reichen vnd Vermoͤglichen/ welche auff Wagen vnd Pferden reiſen/ ſondern es koͤnnen denſelben auch die Fußgaͤnger in den groſſen Feldzuͤgen/ wann ſie Sommers-Zeiten marſchiren/ vnd alle faule Pfuͤtzen vnd Lacken/ da todte Pferde vnd alle Vnreinigkeit in ligt/ trincken muͤſſen/ davon ſie hernacher kranck werden/ den rohten Lauff oder andere Kranckheiten bekommen/ vnd mit groſſer Zahl dahin fallen wie Muͤcken.
Es gehet bißweilen ein Bott/ Tagloͤhner/ oder ander gut Geſell im warmen Sommer uͤber Land/ wann er ſich erhitzet im gehen/ ſo trinckt er von jedem Brunnen/ den er antrifft/ vnd erſchreckt die Leber/ vnd bleibt doch den einen Weg als den andern noch duͤrſtig; wann er dieſes Saltzes nur einer Erbiß groß in ein Becher mit Waſſer thaͤte/ vnd truͤncke/ ſo wuͤrde ihm dieſer Becher Waſſer mehr Durſt leſchen/ als wann er ſonſten fuͤr vnd fuͤr das Waſſer in ſich goͤſſe.
Ob wol nun dieſer Spiricus oder ſaltz allen Menſchen/ hohen vnd niedern Standes Perſonen/ Armen vnd Reichen dienen vnd nutzen kan/ ſo find ich doch nirgends denſelben nohtduͤrfftiger/ als eben bey den Schiffahrenden auff dem weiten Meer/ vnd auch marſchirenden Soldaten bey groſſen Feldzuͤgen.
Es ſteꝛben bißweilen in den Feldzuͤgen mehꝛ Soldaten wegen Manglung deß guten Waſſers/ als durch das Schwerd fallen.
Auch kom̃en den Schiffahrenden Botsknechten vnd Soldaten ihre Kranckheiten mehrentheils vom boͤfen Getraͤnck auf den Schiffen/ welchen man gar leichtlich vorkommen kuͤnte.
Was iſt dem Commendanten oder Kauffmann auf dem Schiff mit krancken Soldaten oder Botsknechten gedienet?
Koſten ſie nit viel zu vnterhalten/ wann ſie dann kranck ſeynd/ was nutzen ſie ihme? waͤre es nit beſſer/ dz ſie ihnen angelegen ſeyn lieſſen/ dieſelbe geſund zu behalten/ vnd wann ſie kranck worden/ wieder geſund zu machen? welches mit einer geringen Muͤhe vnd Koſten geſchehen kuͤnte.
Fuͤhret nit bißweiln ein General ein Arinee zu Feld/ von 10/ 20/ 30000.
Menſchen/ wann dieſelbe in dem Feldzug vnordendlich in Eſſen vnd Trincken leben/ vnd nicht dagegen wieder Medicamenta zu gebrauchen haben/ vnd die Peſt/ Fieber oder rothe Lauff darunter kombt/ vnd nach einander dahin fallen/ wie die Friegen gegen den Winter/ da man doch ſolchen Kranckheiten durch obbeſchrieben Electuarium, vnd Sal ex Sale, oder mit Zucker inſpicirten Spiritu Salis gar leichtlich haͤtte vorkommen koͤnnen.
Aber der mehrertheil der Menſchen ſeynd alſo mit dem tenffliſchen Geitz beſeſſen/ daß ſie viel lieber ſterben ſolten/ als in Kranckheiten etwas ſichers zu gebrauchen; an dem ſtinckenden Hoffart aber muß es nimmer ermanglen/ es gehe gleich ſonſten wie es wolle.
Alſo blind/ boͤß vnd eigennutzig die verkehrte Welt iſt/ welche niemand anders machen wird als der Todt/ dann ſie gar zu weit vom Satan eingenommen vnd beſeſſen iſt.
Es wird auch ſonſten der ſpiritus ſalis von den alten vnd jungen Medicis ſehr hoch gehalten/ vnd ihme groſſe Kraͤffte zugeſchrieben/ die er/ inn- vnd aͤuſſerlich gebraucht/ verrichten ſolle/ welches ich in ſeinem Weꝛth verbleiben laſſe/ dann ich nicht mehꝛ ſchreibe/ als was ich ſelber probiret vnd gut gefunden habe:
Das iſt aber gewiß/ daß mehr gutes in ihme ſtecket/ als man glauben moͤchte.
Jſt das gemeine Saltz ſo ein herrlich Ding/ daß es Menſchen vnd Viehe wohl bekombt/ tod vnd lebendiges vor Faͤulnuͤß bewahret/ was ſolte dann deſſen ſpiritus nit thun koͤnnen/ welcher ein gereinigt vnd durch das Fewr vmbgekehrt vnd verbeſſert Saltz iſt/ der alles beſſer/ ſo wol lebend als todte/ vor Faͤulnuͤß bewahret/ als das gemeine Saltz/ vnd doch keinen Durſt verurſacht/ wie das grobe Saltz/ ſondern vielmehr denſelben vertreibet.
Darumb billich von einem wolbereiteten rectificirtẽ ſpiritu ſalis viel zu halten/ dann er viel gutes/ ſo wol inn-als aͤuſſerlich gebraucht/ außrichtet/ vnd ſonſten auch zu vielen andern Kuͤnſten fuͤglich zu gebrauchen/ davon ich in dem 1. vnd 2. Theil meiner Oefen vmbſtaͤndig geſchrieben habe/ vnd nit noͤhtig/ ſelbige alhter zu wiederholen.
Aufdaß aber gleichwol der guͤnſtige Leſer ſehen moͤge/ daß ich nit allein ſeine groſſe Tugenden pꝛeiſe/ ſo habe ich zũ Vbeꝛfluß eines einigen erfahrnẽ vñ auch weitbeꝛuͤmten Medici, Conradus Khunrath genant/ experientz hiebey ſetzen wollen/ welcheꝛ von dem ritu Salis in ſeiner Medulla Diſtillatoria, wie ſie Anno 1638. zu Hamburg gedruckt worden/ im Erſten Theil pag. 59. alſo ſchreibet:
Fuͤrnemſte kraͤfftigſte Wuͤrckungen/ ſo dem Spiritui Salis, welcher in gemein Oleum Salis genant wird/ zugeeignet werden.
DEr Spiritus oder Oleum Salis iſt an ſeinem Geſchmack nicht ſo ſcharff als das Saltz ins gemein iſt/ auch nicht ſo gar ſawer wie etwan ein Spiritus Vitrioli, ſondern ſein Geſchmack vergleichet ſich faſt dem Safft der wilden Holtzaͤpffel/ doch etlicher Maſſen ein wenigzur Suͤſſigkeit geneigt.
Seine Krafft iſt/ daß es zertheilet/ duͤnn macht/ verzehret vnd außtrucknet/ jedoch nicht hitziget/ ſondern faſt wie ein temperatum iſt/ vnd lindert/ ſtercket auch zugleich mit die natuͤrliche Waͤrme/ vnd vermehret dieſelbige/ zerſtrewet auch was wieder die Natur iſt/ erhaͤlt die Geſunden Feuchten in ihrer Art vnverletzt/ vnd inſonderheit den Phlegmaticis iſt es hochnuͤtzbar/ dann es ihren zaͤhen/ feuchten Schleim verzehret/ hindert vnd benimbt die vom Haͤupt herabfallende Fluͤſſe/ vnd præſervirt fuͤr allen Kranckheiten/ ſo auß boͤſer Phlegma, Schleim vnd Fluͤſſen entſtehẽ: vnd wer ſich ſeiner gebuͤhrlicher maſſezu gebrauchen befleiſſiget/ denſelbigen Menſchen ernewert es an ſeinen Kraͤfften gantz vnd gar.
Es hat die Erfahrũg bezeuget/ daß mans dẽ Epilepticis in einẽ guten Aqua Vitę eingegeben/ dz ſie von ſolcher fallenden Sucht/ nechſt Goͤttlicher Huͤlffe/ liberirt woꝛden ſeyn.
Wider den Schlag oder Paralyſin, auch verlohrne Sprache wieder zubringen/ deßgleichen gegen tremorem cordis oder Hertzklopffen/ auch ſonſten allerley Ohnmachten/ ſo wol in Peſtilentzzeiten/ wann die Lufft ſehr inficirt, iſts erſprießlich gebraucht worden/ Succi Violarum vnd Electuarii de Juniperis, eines jeglichen zwo Vntzen ſchwer darzu vermiſchet/ deß Spiritus oder Olei ſalis eine halbe Vntze/ vnd das wol vnter einander in einem ſteinern Buͤchslein agitirt, vnd deß Morgens nuͤchtern hiervon allwege auff einmal vngefehr einer Haſelnuß groß eingenommen.
Schwangern Frawen hat jetzt gedachtes componirte Artzneymittel in ihren Kindsgebaͤrungen die Geburt geleichtert.
Jm gleichen iſt es den Kindesbetteriſchen Frawen fuͤr allerley Anfaͤlle eingegeben worden/ vnd iſt ihnen ohne allen Schaden vnd Gefahr gar wol bekommen.
Wann ſich ein Menſch bey guter geſunder Farbe erhalten will/ der gebrauche ſich offtmals jetzt angeregten componirten Artzneymittels.
Welcher von uͤbriger Feuchtigkeit beſchweret iſt/ vnd gerne derſelben etzlicher maſſen benommen ſeyn wolte/ der gebrauch ſich dieſes Spiritus oder Olei Salis taͤglich in Wein/ oder andern bequemen Mitteln.
Der erkalteten Bruſt/ ſo mit ſteten Fluͤſſen beſchweret wird/ bekoͤmpt es wol/ vertreibet den alten langwierigen Huſten/ vnd das ſchwerliche athemen/ Aſthma genant/ ſo von ſolchen Fluͤſſen vervrſacht worden.
Jm Magen loͤſets ab die ſchnoͤden boͤſen Feuchtigkeiten/ ſo ſich dariñen geſamlet/ angeſetzt vnd erhaͤrtet habẽ/ vertreibet vnd zertheilet die: vnd ob es gleich fuͤr ſich ſelbſt nit viel Nahrung gibt/ ſo erweckets doch dem Magen gut Appetit vnd Luſt zur Speiſe/ bereitet auch die alsbald durch den Leib zu gehen.
Wieder die langwirige vnd ſehr alte der Leber vnd deß Miltzes tartariſche Verſtopfungen/ ja auch wol Verhartungen/ dienets/ dann es dieſelbigen oͤffnet vnd lindert/ auch die dahero entſtehende oder albereit entſtandene Gelbſucht/ Waſſerſucht/ Melancholiam Hypochondriacam, Wehetage vnd Schmertzen vnter den Ribben/ vnd was auch von grober zaͤher Feuchtigkeit/ vnd von Blaͤſten vnd Winden herkomt/ vnd andere auß geſagten Vrſachen cauſirte Maͤngel/ vertreibt vnd nimbt es hinweg/ vnd ſonderlich Anaſarcam verzehrets/ vnd das Waſſer/ ſo ſich zwiſchen Fell vnd Fleiſch geſetzt: deßgleichen die waͤſſerige/ blaͤſtige Geſchwulſt an dem Gemaͤchte vnd Beinen/ ſo ſich gemeiniglich bey den Waſſer- vnd Lungenſuͤchtigen/ vnd die eine boͤſe Leber haben/ begibt/ vertreibt es.
Es vertreibt vnd benimbt auch denſelbigen Patienten den groſſen Durſt/ den ſie ſonſten in dieſen Kranckheiten ſehr zu haben pflegen/ alſo/ daß ſie ſich gar nicht nach trincken ſehnen/ vnd wol etliche Tage ohne trincken ſich erhalten koͤnnen:
Hierzu mag man es taͤglich in gutem Wein/ oder nur in Wermutwaſſer/ einnehmen/ vnd wem es gefaͤllig/ der kan allwege ein wenig Wermut-Saltzes darzu vermiſchen.
Euſſerlich mag man ſich mit dieſem Spiritu oder oleo auch wolreiben laſſen/ nechſt Gott/ ſo wird man alsdann in kurtzer Zeit von ſolchen Gebrechen gluͤcklich geneſen.
Wie dann gleicher Geſtalt die faulen Febres auch hinweg genommen vnd vertrieben werden.
Jm Bauchgrimmen/ Colica paſſione vnd Darmgicht/ ſo die grobe zaͤhe Feuchtigkeit oder Blaͤſte vnd Winde/ auch Kaͤlte verurſachen/ zertheilet es den zaͤhen dicken Schleim in den Gedaͤrmen:
Auch dienets/ die groben Blaͤſte oder Winde/ die das Grimmen haͤuffen vnd erbittern/ zu reſolviren, auffzuloͤſen vnd zu verzehren/ vnd alſo die Verſtopffung deß Eingeweides zu eroͤffnen/ vnd den Bauch wiederumb zu erweichen/ damit ſich das Grimmen vnd Schmertzen legen vnd ſtillen kan/ erzeiget der Spiritus oder Oleum Salis auch ſeine Huͤlffe/ beydes eingenommen vnd in Clyſtiren ſich appliciren laſſen.
Jn den Bauchfluͤſſen/ Durchlauff vnd rothen Ruhr oder Blutgang gebraucht man ſich deſſen in Clyſtir: Den Gebrechen der Nieren koͤmmts zu Huͤlffe/ vnd der ſcharffe Blaſenſtein wird dardurch zertrieben/ vnd von Menſchen außgefuͤhret.
Einem Menſchen der gebrochen iſt/ oder den Carnuͤffel hat/ deme ſol man taͤglich deß Spiritus oder Olei Salis etzliche Tropffen in gutem Wein eingeben/ auch mit dieſem Spir. oder Oleo Salis den Bruch oder Carnuͤffel offt ſehmieren/ vnd ihn im Bruchbande behalten/ ſo heilet er in wenig Tagen.
Allerley Wuͤrme/ die im Leibe wachſen/ treibts auß/ vnd verhindert ihr ferners wachſen.
Fuͤr die gifftige Contagion der Peſtilentz iſt es ein kraͤfftige præſervativ, vnd denen/ ſo mit ſolcher Seuche behafftet ſind/ dienets ſehr wol/ deßgleichen die Gifft einbekommen haben/ Item, die gifftige Schwaͤmme/ Opium, das iſt/ Monſafft geſſen haben/ auch die von Schlangen/ Nattern/ Spinnen/ vnd andern ſolchen gifftigen Vngeziefer beſchediget vnd vergifftet waͤren/ erſcheinet es gut vnd heilſam/ mit inner- vnd euſſerlichen Gebrauch angewendet/ dann es die gifftige Feuchte verzehret.
Zu den Verletzungen oder Stichen der Hornuͤſſen oder Weſpen gebraucht mans aͤuſſerlich.
Den feiſten Weibern/ vnd denen die Mutter von uͤbriger Feuchte vnd Schleimigkeit vervnreiniget iſt/ denen iſt der Spiritus oder Oleum Salis gut vnd nuͤtzlich zu gebrauchen:
dann dadurch wird alle Vberfluͤſſigkeit vnd Vnrath derſelbigen gereiniget/ verzehret vnd außgetrucknet/ daß der Saame deſto leichter in der Baͤhrmutter hafften kan/ vnd alſo die Fruchtbarkeit ſehr befoͤrdert wird.
Wann ſich in den Augen von uͤbrigem Fleiſch vnſaubere Gewaͤchßlein erzeigen/ auch die Felle der Augen zu benehmen/ vnd wider den Staar der Augen/ imgleichen die weiſſe Flecken vnd Narben/ auch dunckele Bloͤdigkeit der Augen zuvertreiben/ gebraucht mans in Augenwaſſern/ vnd andern bequemen Mitteln gar nutzlich.
Vnd wer vom ſchlagen/ ſtoſſen oder fallen braun vnd blaw vmb die Augen iſt/ oder gerunnen Blut vnterm Angeſicht hat/ der netze ein Schwaͤmlein oder leinen Tuͤchlein in dem Spiritu oder Oleo Salis, vnd lege es auff dieſelben oͤrter/ oder ein wenig rothe Mirrha in dem Spiritu oder Oleo Salis zertrieben/ hernach mit Honig vermiſchet/ vnd auf itztgedachte Maͤler vnd Staͤtte geſtrichen.
Die Haut im Angeſicht wird auch ſchoͤn rein vnd glatt von der Vberſtreichung dieſes Spiritus oder Olei Salis.
Vmb mehrer Bequemigkeit willen aber kan es in Wein oder andere hierzu dienliche Waſſer vermiſchet/ vnd alſo/ wie geſagt/ gebraucht werden.
Das Sauſen vnd Brauſen in den Ohren/ deßgleichen der Ohren Wehe vnd Schmertzen zu lindern vnd zu vertreiben/ im gleichen/ wann die Ohren ſchwaͤren vnd eytern/ ſie zu heylen/ in deme wird der Spiritus oder Oleum Salis auch mit Nutz angewendet.
Jn etlichen dieſen Faͤllen wird er mit gutem Wein-Eſſig vermenget/ vnd in die Ohren getropffet/ auch die ſchadhafften Ohren damit genetzet.
Wider die Mund-Geſchwer der jungen ſaͤugenden Kinder/ welches Aphtha genennet wird: Deßgleichen die zerſchwollene Mandeln vnd Halsknollen zu zertheilen/ vnd die vnreine Zunge zu ſaͤubern.
Jtem/ das faule offene Zahnfleiſch/ den Schorbock im Munde zu reinigen vnd zu heilen/ das Zahnwehe zu benehmen/ ſo wol an den Zaͤhnen vnd Zahnfleiſch die vbrige Feuchtigkeit vnd Vnflat/ ſo ſich daran erhaͤlt/ zu verzehren/ vnd ferner die Zaͤhne vnd Zahnfleiſch vor Faͤule vnd Anbruͤchigkeit zu præſerviren, ſo miſche man den Spiritum oder Oleum ſalis in rein Honig/ vnd alsdann es in den Mund geſtrichen/ vnd die Zaͤhne vnd Zahnfleiſch damit gerieben.
Wann die Frawen breſthaffte außgeſchlagene Bruͤſte haben/ ſo lege man Tuͤchlein/ ſo mit dem Spiritu oder Oleo Salis befeuchtet ſeynd/ daruͤber/ ſo werden ſie bald heyl- Feuchte Kraͤtze/ ſchuppichte vnd andere auſſaͤtzige Raͤude/ Grind/ Flechten vnd Zitrach. ten zu vertreiben/ ſolches kan durch den inwendigen vnd außwendigen Gebrauch deß ſpiritus oder Olei ſalis gar wol geſchehen.
Wie dann auch Frantzoͤſiſche vnd andere Geſchwere vnd Beulen zu zeitigen/ reiff vnd eyterig zu machen/ mag man den ſpiritum oder oleum ſalis fuͤr ſich allein/ oder mit andern Bequemigkeiten außwendig aufflegen.
Zu Heilung deß gifftigen boͤſen Geſchwers deß Haarwurms/ der vnterſich biß auffs Gebein friſt/ denſelben zu vertreiben/ vnd dergleichen boͤſe gifftige apoſtemata, vnd die Geſchwere ſo Cacoëthes heiſſen/ auch zu den freſſenden Schaͤden an den Geburtsgliedern/ auch die Schliere vnd andere offene Schaͤden zu heilen/ ſo vermiſchet man den ſpiritum oder oleum ſalis in weiſſen Wein/ vnd damit befeuchtet man Gerſten- Mehl zum Teige an/ ſolches alsdann uͤbergeſchlagen.
Jn den vmb ſich freſſenden Krebsſchaͤden erſprieſſet nutzbar/ dieſen ſpiritum oder oleum ſalis in Rautenſafft gemiſchet/ vnd bequemlich darein genetzet vnd darauff gelegt.
Jn Summa/ mit inwendigen vnd außwendigen Gebrauch wehret der Spiritus oder Oleum Salis allen flieſſenden vmb ſich freſſenden Schaͤden/ vnd macht ihnen zur Heilung einen guten Grund.
Die zerriſſene/ verruckte/ verkuͤrtzte auch lahme Glieder oder Gliedmaſſen wiederumb einzurichten vnd zu recht zu bringen/ ſo ſol man dieſelbigen mit dieſem ſpiritu oder Oleo ſalis ſchmieren oder beſtreichen/ entweder fuͤr ſich allein/ oder zu andern hierzu dienlichen Bequemungen gemenget/ es durchdringet ſolche gewaltig/ vnd iſt gar huͤlffbar.
Wartzen zu vertreiben wird uͤbergelegt der Spiritus oder oleum ſalis in Ringelblumen-Safft gemiſchet.
Deßgleichen die Leichdorn oder Huͤner-Augen/ wann die nach dem Bade wol beſchnitten ſeyn/ vnd alsdann mit dem ſpiritu oder Oleo ſalis beſtrichen/ werden ſie dadurch vertrieben.
Jn dem Rothlauff/ Roſa/ oder heiligen Ding wird der ſpiritus oder Oleum ſalis in Hollunder-Eſſig vermiſchet vnd uͤber geſchlaͤgen/ iſt ſehr huͤlfflich befunden worden.
Die erfornen auch auffgebrochenen Haͤnde vnd Fuͤſſe werden dadurch wieder zurecht gebracht vnd geheilet.
Auß den Beinen vnd Fuͤſſen die Muͤdigkeit zu ziehen/ dieſelben auch zu kraͤfftigen vnd ſtaͤrcken/ vnd die Glieder/ die ermuͤdet ſeyn/ zu ſteiffen/ dazu iſt der ſpiritus oder Oleum ſalis ein Huͤlffmittel/ wann man damit ſie fuͤr der Waͤrme wol beſtreichet vnd reibet.
Die Fluͤſſe vnd kalten Geſuͤchte/ ſo in die Glieder/ auch in die Gelenck oder Gewerben gefallen ſeynd/ vnd daſelbſt allerley Gliedſuchten/ Ruͤckenſchmertzen/ Huͤfftwehe/ Chiragra, Conagra, Podagra, Zipperlein/ Reiſſen vnd Wehetage/ auch Contracturen vnd Laͤhmung verurſachen vnd anrichten/ werden durch den ſpiritum oder Oleum ſalis verzehret vnd benommen/ nemlich/ daß man denſelbigen in bequemen Mitteln innerlich gebrauchet/ vnd aͤuſſerlich ihn vber ſolche Oerter ſtreichet/ ſo werden die Schmertzen vnd Pein kraͤfftiglich geſtillet/ vnd ſo ſich darinn Tophi oder Steinlein angeſetzet/ ſo werden die diſcutirt, vnd ſonderlich wann man den ſpiritum oder oleum Salis mit dem Oleo Victrioli dulcis miſcirt, uͤber die Nodos applicirt, ſolvirt es dieſelbigen gar fuͤrtrefflich wol.
Es iſt auch fuͤr die Podagriſchen Schmertzen ſehr gut/ vnd dieſelbigen gar wol damit zu ſtillen/ neben innerlichen Gebrauch deß ſpiritus oder Olei Salis auch aͤuſſeriich anzuwenden/ Spiritus oder Oleum Salis mit Oleo Therebinthini, Oleo Ceræ, Oleo Camomillæ, oder auch Wullkraut-oͤel vermiſchet/ vnd die ſchmertzhafften Oerther fuͤr der Waͤrme damit ungirt, vnd wann die Glieder von Fluͤſſen vnd Catharren zur Contractur ſich begeben haͤtten/ ſo ſoll man hierzu gebuͤhrliche Behungen gebrauchen/ vnd nach denſelbigen uͤberzuſchmieren anwenden des ſpiritus oder olei ſalis, olei Victrioli dulcis, Spiritus oder olei Therebinthini optimi diſtillati, wol zuſammen miſciret, vnd fuͤr der Waͤrme jetzt angezeigter Geſtalt aͤuſſerlich uͤbergeſtrichen; Hierdurch werden auch dieſelbigen Glieder vnd Gewerbe uͤber die maſſen ſehr wol vnd alſo geſtaͤrcket/ daß ſie ſolche Fluͤſſe nicht mehr ſo leichtlich annehmen moͤgen.
Wider den Krampff vnd erkaltete Nerven dienet auch gar wol obgemeldter ſpiritus oder oleum ſalis, innerlich vnd aͤuſſerlich obangeregter Geſtalt angewendet.
Jn auſſerlichen Wunden vnd Schaͤden begeben ſich offtmals Faͤulungen/ waͤchſet auch bißweilen darinnen geil Fleiſch/ vnd richtet groſſen Schmertzen an; ſolche Maͤngel beſtreiche man mit dem ſpiritu oder oleo ſalis, es loͤſet vnd verzehrets gar bald/ vnd behuͤtet fuͤr fernerer Faͤulung.
Summariter, der ſpiritus oder oleum ſalis iſt ein gar vortreffliche Medicin vnd gewaltiger Vberwinder gar vieler Kranckheiten.
Ferner ſoltu wiſſen/ daß uͤber jetzt oberzehlte artzneyiſche Anwendung der ſpiritus oder oleum ſalis, wann er vnterrichteter geſtalt nach recht fleiſſig diſtillando verfertiget iſt/ zu Bereitungen vieler ſchoͤner/ herrlicher/ koͤſtlicher dinge in der Kunſt Chymia gebrauchet wird.
Dann der ſpiritus oder oleum ſalis loͤſet auff Gold/ etliche Edel- vnd andere Geſteine/ Perlen/ Corallen/ ꝛc. daß ſie ferner in ihrer Potabilitet vnd Liquorem zu hoher allernuͤtzlichſter menſchlicher Artzney gebraucht werden; welche Proceſſe/ wie ſolchen mit aller Arbeit recht gruͤndlich nachgegangen werden ſol/ allhie anzuzeigen ich vnterlaſſe.
Wer aber auß meiner Vnterrichtung/ ſo ich in dieſer meiner Medulla Diſtillatoria & Medica, &c. gar getrewlich gethan/ durch ſeinen Fleiß/ Muͤhe vnd Arbeit einen guten Anfang zum laboriren geſchoͤpffet hat/ der dencke den Dingen mit Ernſt fleiſſiger nach/ vnd greiffe zur Arbeit/ werde daruͤber nicht leichtlich verdroſſen/ gebrauche auch ehrlicher/ auffrichtiger/ guthertziger vnd rechtſchaffener wolerfahrner Artiſten getrewen Raths/ ſo wird er gewiß viel Geheimnuͤſſe der Natur/ auch mancherley gar fuͤrtreffliche arcana (fuͤr andern Schwaͤtzern vnd Nachlaͤſſigen) eigentlich erfahren vnd innen werden/ vnd ſeine experientz/ Muͤhe vnd Fleiß nicht uͤbel noch vergebens angewendet haben; Hernachmals gebrauche er ſich auch derſelbigen ſeiner Erfahrenheit/ zu Gottes Lob/ vnd ſeines nothduͤrfftigen Nechſten Huͤlffe vnd Boſten.
Virtutes oder kraͤfftige Wircklichkeiten deß Spiritus oder Olei Salis, darinnen das Gold recht ſecundum artem auffgeſchloſſen/ oder ein Aurum Potabile damit gemacht iſt.
WOlgeuͤbte/ erfahrne vnd gelaͤhrte Philoſophi, Medici vnd Aertzte attribuiren vnd ſchreiben dem Spiritui oder Oleo Salis, darinnen das Gold recht auffgeloͤſet/ oder ein Aurum Potabile damit gemacht iſt/ groſſe/ kraͤfftige/ im menſchlichen Coͤrper artzneyiſche Wirckungen zu/ daß es in allen Schwach- vnd Kranckheiten/ wie dieheiſſen/ ein gewaltiges Huͤlffinittel/ vnd den Patienten in allen Ohnmachten/ ja ob ſich es gleich mit ihnen zum Tode zu nahen beginnete/ eine fuͤrtreffliche Erquickung (damit ſie Krafft bekommen/ vnd noch etlicher maſſen auff zuhalten) zu/ wann man es ihnen zween/ drey oder vier Tropffen/ nach Gelegenheit/ auff einmal in einem guten Aqua vitæ oder Krafftwaſſer eingibt.
Deßgleichen/ wann man es woͤchentlich einmal einnimbt/ allewege auff einmal drey Tropfen in gutem ſtarcken Wein oder Aqua vitæ, oder ſonſt in andern nach Gelegenheit bequemen Mitteln/ vernewert es den Menſchen/ macht ihn jung-geſchaffen/ vnd grawe Haare zu newen gelben Haaren/ Haut vnd Naͤgel new wachſen/ præſervirt den Menſchen fuͤr allerley zufallenden Kranckheiten/ daß er in ſeiner Geſundheit/ die Tage ſeines Lebens/ biß auff die von Gott ihme beſtimpte Sterbens-Zeit bleibet.
Dieſes ſeynd die Wort deß hocherfahrnen Philoſophi, Medici, Chymici, Conradi Khunraths, wie ſolche von Wort zu Wort in ſeiner Medulla diſtillatoria zu finden.
Nun kan ein jedweder leichtlich erachten/ daß dieſer Mann/ ob wol er viel erfahren gehabt/ dannoch nicht alles wird gewuſt haben; was er gewuſt/ das hat er geſchrieben/ vnd das ander bleiben laſſen:
Daß darumb noch viel ander gutes nicht darmit ſolte koͤnnen verrichtet werden/ iſt leicht auß dieſen zu ſehen/ was dieſer einige Medicus allein darinn gut befunden gehabt:
Vnd was er zum Ende vermeldet von dem Oleo, ſive Liquore Auri, ſo durch den Spiritum Salis bereitet worden/ iſt die lautere Warheit/ vnd kan noch ein viel mehrers mit ſelbiger ſolution außgerichtet werden.
Er hat geſchrieben ſo weit er erfahren geweſt/ vnd das uͤbrige andern zu thun hinterlaſſen.
Dieweil ich dann/ ohne: Ruhm zu melden/ auch die Haͤnde in die Kohlen geſteckt/ vnd vnter andern dieſen Liquorem Solis, oder Aurum Potabile, per Oleum ſalis gemacht/ in groſſen Kraͤfften befunden/ ſo will ich den duͤrfftigen Krancken den Uſum, wie auch deſſen groſſe Krafft vnd Wirckung/ weil mich die Experientz verſichert hat/ etwas außfuͤhrlicher beſchreiben/ auff daß ein ſolche edle Medicin nicht begraben/ ſondern dem beduͤrfftigen menſchlichen Geſchlecht zu gut bereitet vnd gebraucht werde.
Ein ſolcher Liquor auri, davon alhier Meldung gethan/ wird auß dem beſten vnd feinſten ☉ vnd auffs hoͤchſte rectificirten vnd wieder concentrirten Spiritu Salis bereitet/ in dem das ☉ zuvor durch das Antimonium gegoſſen vnd fein gemacht/ vnd hernach in aqua Regis auffgeloͤſt/ mit ☿ præcipitirt, vnd durch abſuͤſſen in einen ſubtilen Calcem gebracht/ welcher/ ſo er wol außgegluͤhet/ hernach ein ſtarckes vnd wolbereitet Oleum Salis ihn auffloͤſet: wann der Calx Solis ſolviret iſt/ wann in einem glaͤſern Koͤlblein Theil ſpiritus ſalis wieder davon abſtrahirt, ſo bleib in fundo ein hoch-gelber Liquor auri, welcher alſo nicht einzugeben iſt; dann das Oleum Salis gar zu ſtarck vnd ſcharff iſt/ ſoll derohalben ein Tropff von ſolchem Oleo mit einem guten Leffel voll Wein/ Bier oder warmer Bruͤhe vermiſcht werden/ ehe mans in den Leib nimbt/ auff daß der corroſiviſche ſpiritus ſalis dadurch gebrochen werde/ vnd wegen ſeiner groſſen Saͤure nicht etwan dem Patienten widrig zu nehmen fallen moͤchte.
Vnd wann man vmb der Lieblichkeit willen deſto beſſer einzunchmen/ etwan denſelben gern ſuͤß haͤtte/ ſo kan man daſſelbige Oleum an Statt Wein/ Bier/ Waſſer vnd Fleiſchbruͤhe/ etwan mit einem Zucker-Waſſer oder Roſen-Syrup einnehmen/ thut eben viel/ womit es gleich eingenommen wird; vnd ſoll ein alter Menſch auff einmal vber 2. oder 3. Tropffen nicht einnehmen/ wann er dann ſpuͤret/ daß dieſe 2. oder 3. Tropffen zu wenig ſind/ vnd keine genugſame operation thaͤten/ ſo koͤnte man alßdann mit dem Doſi auffſteigen/ vnd 3. oder 4. Troffen geben/ ſo lang vnd viel/ biß dieſe Kennzeichen geſehen werden/ alsdann nicht hoͤher auffſteigen/ ſondern lieber einen Tropffen weniger geben.
Die Kennzeichen ſind dieſe/ wann das Oleum Auri ſeine rechte operation thut; das erſtemal ſpuͤret man eine Nauſeam oder Widerwillen in dem Magen/ wann das Oleum Auri etwan boͤſen Schleim darin findet/ vnd ſolchen gern weg haben wolte/ vnd loͤſet denſelben ab/ vnd fuͤhret ihn durch den Stul auß.
Zum andern ſollen die Exerementen gantz kohlſchwartz ſeyn/ vnd in waͤhrendem Gebrauch der Patient taͤglichs auffs wenigſte zweymahl/ bißweilen auch 3. oder 4. mal/ ohne einige Hindernuß oder Empfindung in dem Leib/ wie ſonſten bey Gebrauch anderer Medicamenten geſchicht/ auff den Stulgehen/ vnd der Urin truͤb ſeyn:
dann die Medicin auß den Nieren vnd Blaſen den Schleim vnd tartarum auffloͤſet/ vnd nach vnd nach außfuͤhret. NB.
An den ſchwartzen Excrementen ſiehet man klaͤrlich/ daß das Gold in deß Menſchen Magen radicaliter auffgeloͤſt vnd vmbgekehrt werden kan/ welches viel ſtatuiren vnmuͤglich zu ſeyn.
Deß Menſchen Magen kan mehr in Zerſtoͤrung der Dingen außrichten/ als das ſtaͤrckeſte Fewer/ wie allhier bey dem ☉ zu ſehen/ vnd alles das jenige/ was man iſſet vnd trincket/ in 24. Stunden lang alſo vmbkehren/ vnd zu Excrementen verwandlen kan.
Jſt es einem Menſchen-Magen muͤglich/ ſo iſt es der Kunſt auch muͤglich/ vnd wird auch darmit bewieſen/ daß ſich die Farben in dem ☉ erſt mercken laſſen/ wann daſſelbe radicaliter außgeloͤſt vnd vmbgekehrt worden:
dann ſchwartz ein Haupt-Farbe iſt/ darinnen alle Farben verborgen vnd concentrirt ſind.
NB.
Dieſe ſchwartze Excrementen ſolte man nicht wegwerffen/ ſondern das radicaliter auffgeſchloſſen Gold wieder ſuchen/ davon zu ſcheiden; es ſolte vielleicht etwas wunderbarliches damit koͤnnen zu wegen gebracht werden.
Jch habe einmal einem Kind dieſes Oleum auri 8. oder 10. Tagen nach einander eingeben/ weil ihme vnweißlich von andern ein ☿ fuͤr die Wuͤrme beygebracht worden/ ſelbigen damit wieder auß dem Leib zu zichen/ vnd die Excrementen zu verſamblen befohlen/ etwas darmit zu verſuchen/ nach dem aber dieſelbe geſtanden/ Wuͤrme darinn gewachſen/ hab ich nichts darmit verſuchen koͤnnen/ ſondern befohlen/ ſolche zu einer Wurtzel eines jungen Weinſtocks zu legen/ welches geſchehen/ vnd der Weinſtock/ welcher nur 2. Jahr alt geweſen/ vnd ſelbige Jahr noch keine Trauben haͤtte bringen koͤnnen/ hat einen kleinen Trauben gebracht/ mit groſſen Beeren/ darauff guͤldene Flecklein/ wie kleine guͤldene Sternlein/ geſtanden/ mit Verwunderung anzuſehen/ welches wol nachdenckens werth iſt.
Jch halte auch darfuͤr/ daß der Urin bey denen/ welche obgedachten Liquorem auri ſtetig gebrauchen/ auch guͤldiſch ſeyn muͤſſe/ kan aber auß der Farb nichts ſonderlichs gemerckt werden.
Es kan nicht fehlen/ weiln deß Menſchen Leib in dem Gebrauch obgedachter Medicin nur allein eine verborgene Krafft deß Goldes zu ſich nimbt/ vnd das Corpus wiederfahren laͤſt/ daß daſſelbige ☉ beſſer ſeyn moͤchte durch die Kunſt in die multiplication zu bringen/ als ein ander gemein ☉.
Gott der Almaͤchtige hat alle dingewol beſtelt vnd angeordnet.
Wann in deß Menſchen oder Vihe Magen die Speiſe vmbgekehrt vnd verfaulet wird/ ſo ziehet die Natur nur ein wenig dararauß/ ſich darmit zu ernehren/ das uͤbrige gehet ſeinen weg/ vnd iſt darumb nicht ohne Kraͤfften:
dann ſo man ſolche Excrementen mit einer Erden vermiſchet/ vnd mit Regenwaſſer anfeuchtet/ vnd an die Lufft ſetzet/ ſo wachſen auß eigener Krafft/ ohne zuthun einigen Saamen/ vielerhand Kraͤutlein; ſo man aber einen Saamen eines Krauts darein thut/ deſſen Art Kraͤuter alsdann herfuͤr kommen/ vnd nachdeme man wil/ daß die Excrementen zu einem Kraut werden ſollen/ ein ſolchen Saamen man darein legen muß/ dahero die Multiplication der Kraͤuter/ vnd vielleicht auch der Metallen.
Muß alſo die Faͤulnuͤß vorher gehen/ wann ein Multiplication folgen ſoll; welches Chriſtus vnſer Seligmacher ſelber ſeinen Juͤngern vorgeprediget/ ſagende:
Es ſey dann/ daß das Weitzen-Koͤrnlein in der Erden faule/ ſo kan es keine Fruͤchte bringen/ oder kan ſich nicht vermehren:
Dieweil dann an dem metalliſchen Baum das ☉ der gelbe/ runde Saamen/ die ☽ die weiſſe Lili-Bluͤt/ ♀ die gruͤne Blaͤtter/ ♂ der braune/ harte Stamm/ ♃ die grawe Rinde vmb den Stamm/ ☿ der klare weiſſe Safft/ ſo zwiſchen der Rinden vnd Stamm auffſteigt/ vnd die Nahrung gibt/ ♄ die ſchwartze Wurtzel deß Baums/ vnd weder Wurtzel/ Stamm/ Blaͤtter noch Blumendeß Baums/ wann ſie gleich verfaulen/ oder in die Erden geſaͤet werden/ ſich multipliciren koͤnnen/ ſondern allein der Saame ſolches thun muß; ſo waͤre es ſo frembd nicht/ wann man das verfaulte ☉ von den Excrementen zu ſcheiden wuͤſte/ daß daſſelbige durch die Kunſt in die Multiplication hernacher zu bringen.
Jch fuͤr meine Perſon aber habe ſolches nicht gethan/ wer Luſt zu hat/ kans verſuchen/ was darauß werden moͤchte.
Die Philoſophi ruffen ſonſten/ daß man Materiam lapidis in ſterquilinio ſuchen muͤſſe/ vnd daß ihre Materia ſtinckend/ vnd von den Menſchen verachtet auff den Miſt geworffen wird/ ꝛc. Kan aber auff den Salpeter gedeutet werden.
Dieſe kurtze Erinnerung habe ich wolmeinend hieher ſetzen wollen/ ob vielleicht ein oder der ander weiters nach dencken wolte.
Einmal iſt es gewiß/ daß das ☉/ wann es zuvor durch den Spiritum Salis auffgeſchloſſen/ vnd mit andern Feuchtigkeiten/ als Waſſer/ Wein/ Bier/ oder dergleichen/ in die Weite zertheilt/ vnd genoſſen/ in deß Menſchen Magen radicaliter auffgeſchloſſen vnd vmbgekehrt wird:
Dann auß ſolchen Excrementis ich niemaln corporaliſch ☉ wieder machen koͤnnen; welches nachdenckens werth iſt.
Wer weiß was Gutes darhinder ſtecket/ vnd waͤre der Muͤhe wol werth/ ſolches zu examiniren oder probiren, wieweit darmit zu kommen.
Die Philoſophi ſagen/ wo die Natur auffhoͤret/ vnd das Werck liegen laͤßt/ da ſol der Kuͤnſtler anfangen:wie man aber weiters damit procediren ſoll/ das ſagen ſie nicht.
Erſtlich hat die Natur das Ens Minerale, oder primam Materiam Metallorum, ſo hoch gebracht als es muͤglich geweſen/ nemblich zur hoͤchſten perfection, vnd duff koͤniglichen Thron geſetzt: die Kunſt hat das perfecteſte Corpus Solis durch Corroſiva auffgeſchloſſen durch deß Menſchen Magen wieder zuruͤck gebracht/ vnd auffs newe auffgeſchloſſen; ſo man nun weiters wuͤſte fort zu fahren/ ſo koͤnte leichtlich das entſchloſſene Gold ſich verbeſſern/ vnd tauſentfaͤltig multiplicirt werden.
Jch will aber dieſes fuͤr kein Evangelium/ ſondern nur fuͤr bloſſe Gedancken gehalten haben:
ein jedweder kan doch darauß nehmen/ ſo viel ihm gut duͤncket.
Vnd ſoll man mit dem taͤglichen Gebrauch der Medicin ſo lang vnd viel anhalten/ biß alles boͤſe dadurch auß dem Leib getrieben iſt; auch ſoll man bey Gebrauch dieſeꝛ Medicin ſonſten kein andere Medicamenten darneben gebrauchen/ dieſer Edlen Medicin ihre Wirckung darmit zu verhindern/ ſondern wan man wil/ zuvor/ ehe man ſie gebraucht/ etwan 1. oder 2 mal mein Panaceam, davon im 2. Theil meiner Spagyriſchen Apothecken gehandelt wird/ einnemen/ ſo wird man Wunder ſehen/ was dieſe edle Medicin vermag.
Dann erſtlich thut ſie dieſes alles ſo dem Spiritui ſalis zugeſchrieben wird:
dann das oleũ ſalis, damit das ☉ ſolvirt worden/ gleicher Tugent vnd Krafft iſt mit dẽ ſpiritu ſalis/ nur daß das oleum zweymal ſtaͤrcker iſt als der ſpiritus; dann der ſpiritus kein ☉ auff ſolvirt, ſondern allein das wolbereitete oleum.
Kan alſo dieſes oleum Auri, oder Aurum potabile, viel beſſer in allen dieſen Kranckheiten gebraucht werden/ darzu ſonſten ein ſpiritus ſalis gut iſt/ vnd wircket dieſes oleum auri viel beſſer/ als ein ſpiritus ſalis, wegen deß Goldes/ ſo darinnen auff ſolviret iſt: vnd weil das ☉ auch warmer vnd truckner Natur iſt/ ſo ſchicket ſich daſſelbe gar wol zu dẽ oleo ſalis, welches warmer vnd feuchter Natur iſt.
Dahero widerſtehet dieſes oleum auri aller corruption, die in deß Menſchen Leib entſtehen moͤchten/ daß kein Fieber/ kein Peſtilentz/ kein Auſſatz/ keine Verſtopfung der Leber/ Miltz vnd Lungen koͤnnen einwurtzeln/ das Gebluͤt wiꝛd durch den gantzen Leib gereinigt/ von aller uͤberfluͤſſigen boͤſer geſaltzen Feuchtigkeit/ kein Geſchwaͤr an Lungẽ/ Leber oder andeꝛn innerlich vnd aͤuſſerlichen Orten deß Leibs kan ſich verſamlen/ es ſolvirt vnd treibt auch den Calculum in der Blaſen vnd Nieren/ wie auch alle tartariſche/ podagriſche Fluͤſſe/ vnd ſtaͤrckt den Magen/ Hirn/ Hertz vnd Seenen:
Es erwaͤrmt vnd durchgehet den gantzen Leib mit einer ſonderlichen Art vnd Eigenſchafft/ trucknet die boͤſe Feuchtigkeit auß/ vnd curiret die Waſſerſucht/ ziehet alle gifftige humores in dem Magen auß dem Leib/ vnd fuͤhret ſolche durch den Stul/ vnd ſonderlich die Mercurialiſche Duͤnſte/ ſo etwas von boͤſer Cura in Morbo Gallico, durch ſchmiren in den Leib kommen/ vnd einige Glitder lahm davon worden ſind/ oder werden wollen/ bringt ſelbige wieder zu recht/ vnd auch ſonſten ſolche Glieder/ welche durch andere Kranckheiten verſchwaͤcht vnd kraffloß worden/ wieder zur vorigen Geſundheit bringet/ allein durch innerlichen Gebrauch/ aͤuſſerlich iſt es zu koſtbar/ vnd kan ein Spiritus Salis darzu gebraucht werden/ die Seenen damit zu ſchmieren/ vnd die ſchmertzen zu ſtillen; innerlich aber macht dieſes aurum Potabile alle Glieder im gantzen Leib fein hart/ ſtarck vnd kernhafft/ daß ſo leichtlich keine Feuchtigkeit Schaden thun kan/ oder Peſt/ Fieber/ Geſchwaͤhr an Lungen oder Leber/ faul Gebluͤt/ Schorbauch/ Waſſerſucht/ Kraͤtzen vnd dergleichen einwurtzeln moͤgen.
Es heilet auch alle euſſerliche Schaͤden am gantzen Leib/ als Fiſteln/ vnd andere langwierige offene Schaͤden/ allein innerlich gebraucht: aͤuſſerlich iſt dieſer Spiritus Salis gut genug/ darinn nur ein Stahl auff ſolvirt iſt/ alle Schaͤden in dem Mund/ auff der Zungen vnd Gaumen oder Hals/ ſo etwan von Morbo Gallico oder Schourmund entſtanden/ vnd nach keiner Medicin lauſtern wollen: der Liquor auri iſt aber beſſer/ vnd da men auch nicht ein jede Medicin gebrauchen darff/ koͤnnen darmit curirt werden; macht ſolchen Schaͤden einen reinen Grund/ vnd heilet ſchleunig wegen ſeiner aſtringirenden Natur vnd Krafft.
Man miſche es mit ein wenig Zucker/ vnd reibe das vom Schurmund verfaulte Zahnfleiſch darmit/ wird ſchnell heilen/ vnd die Zaͤhn wieder ſtarck machen.
Es heilet auch dieſes Oleum auri alle innerliche vnd aͤuſſerliche Quetſchungen/ als Blaſen- vnd Nabel-Bruͤche/ ohne Schnitt oder andere Artzneyen/ nur innerlich gebraucht vnd aͤuſſerlich auffgeſtrichen: dann es ziehet die Wunden zuſammen/ vnd heilet gar ſchnell vnd bald alles innerlich im Leib/ ſo etwan moͤchte verſehrt oder zerbrochen ſeyn/ vor allen andern Medicamenten: dann in rerum natura nichts zu finden/ das aſtringirender vnd heilſamer iſt/ als eben ein auffgeſchloſſen Gold.
Weiln dann alle Wunden/ ſo wol innerlich als aͤuſſerlich/ aſtringentia begehren/ vnd kein Kraut noch Mineral zu finden/ welches dieſem gleich/ ſo bleibt ihm billich der Preiß vor allen andern inn- vnd aͤuſſerlichen Medicamenten.
Nach dem Gold iſt die Solutio Martis auch gut/ aſtringirt zimlich wol/ bey weitem aber nicht wie das Gold/ vnd iſt nicht ſo lieblich zu nehmen/ ſchmeckt ſehr Vitrioliſch/ vnd macht bißweilen Vomitus.
Andere Metallen aſtringiren zwar auch/ aber nicht rathſam/ innerlich zugebrauchen/ weil dieſelbe neben guter Tugend/ auch boͤſe zu gleich haben.
Die Luna ſelbſten iſt ſehr Vitrioliſch/ vnd gantz bitter am Geſchmack/ ziehet ſonſten viel boͤſes auß dem Leib/ aber ſeine Solutio gar widerig zu nehmen/ uͤbler als ein gemeiner Vitriol:
Die Solutio Auri aber/ ob ſelbe ſchon aſtringirt, ſo ſeynd doch keine boͤſe Qualiteten darbey/ ſondern alles heilſam vnd geſund/ inn-vnd aͤuſſerlich zu gebrauchen/ bey Jungen vnd Alten/ in Epilepſia, wie auch den Kindsbettern/ die zerbrochene Banden der Mutter wieder zu heilen/ vnd alles ſchnell an ſeine Stelle zu bringen/ welches verrucket waͤhr.
Jn Summa: Es kan dieſe Medicin in allen Kranckheiten ſicherlich gebraucht werden/ ſie ſeyen gleich warm oder kalt; dann alle Glieder dardurch geſtaͤrcket vnd gleichſam ernewert werden/ dafuͤr billich alle Krancken dem lieben Gott ſchuldigen Danck erzeigen ſolten.
Auſſer dieſen Tugenden ſo der Spiritus Salis, vnd inſonderheit den Oleum auri per Spiritum Salis bereitet/ in- vnd aͤuſſerlich erweiſet/ iſt er auch ſehr ſehr gut/ der Trunckenheit vorzukommen/ vnd ſich darfuͤr zu bewahren/ als vor dem groͤſten vnd ſchaͤdlichſten Laſter/ Gifft vnd Wurtzel alles Vngluͤcks vnd Schadens/ vnd Thuͤr zu allen Suͤnden.
Dieweiln nun genug bekand/ daß die Trunckenheit allen Menſchen ein ſchaͤdliche Gifft iſt/ vnd vnzehlich viel Vngluͤck darauß entſtehet/ als ſolten billich alle Menſchen dieſelbige ſchewen vnd meyden/ ja wie vor Gifft vnd Peſtilentz ſich huͤten vnd vorſehen:
Weil aber ein ſolches Laſter allenthalben im Schwang gehet/ vnd ſonderlich in denen Laͤndern da der Wein haͤuffig waͤchſet/ ſo wird ſie nicht fuͤr eine Suͤnde oder Schande/ ſondern nur fuͤr eine Gewonheit geachtet/ ſonderlich weil Groß vnd Klein ſich darmit delectiren oder beluſtigen.
Es ginge wol hin/ daß man truͤncke biß daß man froͤlich wuͤrde/ man bleibt aber nicht darbey/ ſondern der Mißbrauch iſt ſo groß/ daß man kein Ziel noch Maß zu gebrauchen weiß/ immer der eine den andern zum trincken anreitzet/ vnd werden die jenige/ die fein groſſe Becher voll beſcheid thun koͤnnen/ mehr geachtet als ein erfahrener Philoſophus.
Es wird nicht allein die edle Gabe GOttes/ der liebe Wein/ ſo ſchaͤndlich dardurch verderbt vnd vnnuͤtzlich verthan/ ſondern die Menſchen thun ihnen an ihrer eigenen Geſundheit groſſen Schaden.
Wann ſich ein Menſch ſelber zu todt ſaͤufft/ ich glaube nicht/ daß er in einen andern Himmel kommen werde als zu denen/ welche ſich vmb Geitzes oder andern Vrſachen halben erhaͤngt/ oder ertraͤnckt haben.
Ein verzweiffelter/ der ſich ſelber vmbs Leben bringt/ thut ſolche Suͤnde nur einmal/ vielleicht wann er wieder koͤnte lebendig werden/ er es ein andermal nicht wieder thun wuͤrde:
Ein Vollſaͤuffer aber begehet ſolche Suͤnde taͤglich/ wird nuͤchtern/ vnd thut es wieder/ vnd hat gar kein Mißfallen daran/ bildet ihme auch nicht ein/ daß er ein Suͤnde darin begehe/ macht ihme den Weg zum Himmel fein weit/ gedenckt/ wohin ſo viel kommen/ da wolle er anch hin/ auffdaß er gute Zechbruͤder finden moͤge; wie jener ſterbende Trinck- Bruder fragte/ (daman ihm von den Himmel ſagte/ daß er hinein kommen wuͤrde/ wann er hertzliche Rewe vnd Leid uͤber ſein Gottlos Leben haben/ vnd ſich der Verdienſten Chriſti theilhafftig machen wuͤrde) ob man dann auch darinn luſtig zechte?
da ihme geantwortet/ nein/ man haͤtte daſelbſten weder Hunger noch Durſt/ da ſagte er/ ſo begehre ich auch nicht hinein: damit fuhr er dahin/ in den Schwein vnd Sauff-Himmel.
Das weiß ihm der Teuffel fein zu Nutz zu machen/ vnd viel Kinder dardurch zu ſich zu locken/ (wie bey den Hexen vnd Zaubern zu ſehen) welche bekennen/ daß ihne der Teuffel zugeſagt/ nach dieſem Leben an einen ſolchen Ort zu bringen/ danichts anders getrieben werde/ als eſſen/ trincken/ buhlen/ vnd alle Wolluſt deß Fleiſches.
Dieſe Predigt klingt der Leichtfertigkeit beſſer in die Ohren/ als wann man von Rew vnd Leyd uͤber die Suͤnde/ nuͤchterem vnd maͤſſigem Leben/ vnd dergleichen ſaget; das gehet nicht zu Hertzen/ das Boͤſe aber gehet wie geſchmiert ein/ daher bekommt der Teuffel ſo viel Kinder.
Moͤchte mancher ſagen:
Was gehet Glaubern an/ daß er eine Medicin gegen die Trunckenheit beſchreibet/ die doch keine Kranckheit iſt/ ſondern vielmehr ein luſtiges Exercitium?
Deme antworte ich alſo:
Wann ich nicht wuͤſte/ daß die Trunckenheit die allergroͤſte vnd ſchaͤdlichſte Kranckheit Leibs vnd der Seelen waͤre/ wolte ich dieſes Blat Pappier gern vnbeſchrieben gelaſſen haben.
Man leſe die alten vnd newen Hiſtorien/ ſo wird man finden/ daß das meiſte Boͤſe/ ſo jemaln geſchehen/ in der Trunckenheit geſchehen ſey.
Darumb ich nur etliche wenige wil anzeigen/ zu beweiſen/ daß es wahr ſey:
Haͤtte Noah ſich nicht voll Wein getruncken/ haͤtte er ſich nicht vor ſeinen Kindern entbloͤſt/ vnd ihnen Aergernuß geben.
Haͤtte Loth ſich nicht den Trunck vbermañen laſſen/ haͤtte er keine Blutſchande mit ſeinen beyden Toͤchtern begangen; vielleicht hette David keinen Ehebruch mit Bathſeba begangen/ vnd der vnſchuldige Todt deß getrewen Dieners Vriæ vermitten blieben:
Waͤre Johannes der Taͤuffer in der Wuͤſte geblieben/ wild Honig vnd Hewſchrecken geſſen/ vnd Waſſer darzu getruncken/ vnd fich die leckere Hoffbißlein nicht verfuͤhren laſſen/ haͤtte er ſeinen Kopff behalten.
Haͤtte Samſon vnd Holofernes nicht ſich truncken getruncken/ waͤren ſie durch die Weiber nicht vmbs Leben kommen:
Dieſer Exemplen koͤnte man viel tauſend auß den Hiſtorien anziehen/ vnd darmit beweiſen/ daß alles vbel von der Trunckenheit herkomt/ welches aber vnnoͤhtig iſt/ dann die Sach gar zu klar vor Augen ligt/ vnd taͤglich geſehen wird.
Ein jedweder gehe in ſich ſelber/ vnd bedencke ſein Leben/ Thun vnd Laſſen/ ſo wird er finden/ daß ihme ſein Boͤſes oder Suͤnde/ das er ſein Lebtag veruͤbet/ mehrertheils auß der Trunckenheit entſprungen ſey.
Es nimmt ihm mancher vor/ bey Mahlzeiten nicht mehr zu trincken/ als was er wol vertragen kan; ſo er aber bey Geſellſchafft immer das eine gute Bißlein nach dem andern zu ſich nimbt/ ſo ſchmeckt auch auff ein Bißlein ein gut Truͤncklein/ vnd ſchleicht eines nach dem andern hinein/ ehe mans gewahr wird/ vnd wann es darinnen iſt/ ſo operirt es/ vnd ſtellt bey etlichen loſe Haͤndel an.
Wann die gleich ſam ſtillſitzende Geiſter durch den Wein-Geiſt ermundert vnd geſtaͤrcket worden/ ſo laſſen ſie ſich mercken vnd ſehen/ was fuͤr Geiſter es ſeynd.
Die Trinckgeiſter nehmen groſſe Becher/ vnd bringen Geſundheiten herumb/ vnd machen auß vernuͤnfftigen Menſchen vnvernuͤnfftige Schweine.
Der Hadergeiſt der kan nicht laͤnger Ruhe haben/ vnd ſuchet alles herfuͤr/ das zu einen Hader vnd Gezaͤncke/ ja gar zum ſchlagen Vrſach gibet.
Der vnkeuſche Hurengeiſt fehret ſeinem Bewahrer/ dem Leib/ in die Augen/ Haͤnde vnd Fuͤſſe/ vnd fuͤhret dieſelbe ſo lang/ biß ſie ihren Willen gehabt.
Mit den Augen wincken ſie ihres gleichen/ mit den Fuͤſſen tretten ſie vnter dem Tiſch/ mit den Haͤnden greiffen ſie/ da ſie nicht ſolten; welches mancher/ oder manche/ vielleicht nit thaͤt/ wann der Trunck ſolches nicht verurſachet:
Davon entſtehet Hurerey/ Ehebruch/ Todtſchlag/ Verzweiflung.
Wie viel Kinder werden von den leichtfertigen Huren heimlich vmbs Leben gebracht/ wann ſie nicht wiſſen womit hin?
Nach der Hurerey folget auch ein Diebſtall:
Jſt die Fꝛaw huͤriſch/ ſo traͤgt ſie dem Mann ab/ vnd ſtecket es den ſtinckenden/ ſchweiniſchen Gugucken zu; entziehet ſolches den andern Kindern- Jſt der Mann huͤriſch/ ſo hengt er das jenige den loſen Huren an/ welches ſeine Haußfraw vnd liebe Kinder offt ſelber von noͤthen haͤtten:
Seynd Knecht vnd Maͤgd huͤriſch/ ſo muͤſſens die Herren vnd Frawen entgelten: ſeynd die Kinder alſo/ ſo tragen ſie Vatter Mutter ab/ was ſie koͤnnen; wann nichts mehr zu Haus abzutragen iſt/ ſo ſuchen ſie es in andern Haͤuſern/ vnd werden zu Dieben.
Dieſes alles kommt vnd hat ſeinen Vrſprung auß der Trunckenheit/ wann nemblich Sinn vnd Witze verblendet wird:
Vnd wann in der Trunckenheit einmal geſuͤndiget/ vnd ſolches vngeſtrafft hingehet/ ſo wagt mans wieder/ ſo offt vnd viel/ biß ein taͤglichs Handwerck darauß wird/ vnd endlich ein boͤſes Ende nimbt.
Niemand ſpuͤret/ daß die Trunckenheit ein ſolch ſchaͤndlich Weſen ſey/ als dieſer/ der hr Feind iſt: dieſe aber/ die Luſt daran haben/ koͤnnens nicht ſehen.
Gleich wie ein Tiſch voll Gaͤſte/ wann ſie meiſt alle truncken/ voll vnd toll vnter einander ſchwermen vnd ſchnaderen/ daß keiner ſein eigen Wort hoͤren kan/ ſie ſingen/ ſpringen/ dantzen/ ruffen/ trincken/ ſpeiens wieder/ trinckens wieder/ kuͤſſen vnd lecken einander hinden vnd forn/ vnd in ihrem Sinn alles wol ſtehet/ vnd gar nicht ſehen/ wie naͤrriſch ſie ſich ſtellen/ wie ſchaͤndlich ſie thun/ vnd wie uͤbel es ihnen anſtehet/ vnd das allein/ weil ſie truncken ſeynd/ vnd ihren natuͤrlichen Verſtand verloren haben: ein Nuͤchterer aber/ der ſolchen Handel anſiehet/ kan ſehen/ was Eitelkeiten ſie treiben.
Alſo haben auch dieſe Menſchen/ welche nicht ſehen koͤnnen/ daß Trunckenheit eine Wurtzel ſey alles Boͤſen/ ſolche trunckene Angen wie die volgeſoffene/ in welchen kein Sinn/ Witz/ noch Verſtand iſt.
Es thut mancher etwas in der Trunckenheit/ das ihn ſein Lebetag gereuhet/ vnd vielleicht nimmer nuͤchtern gethan haͤtte.
Ein jedweder gehe nur in ſich ſelber/ vnd examinire ſein Leben/ Thun vnd Laſſen/ ſo wird er befinden/ daß es alſo ſey.
Warumb ſolte man dann die Trunckenheit nicht haſſen/ vnd ſich darfuͤr huͤten/ ſo viel als nur muͤglich iſt?
Jch weiß/ wann mancher dieſes recht vnd wol betrachtete/ er wuͤrde das viehiſche Sauffen laſſen; wie wol wuͤrde es dann ſtehen bey der Chriſtenheit.
Die Tuͤrcken waͤren nimmermehr ſo groß vnd maͤchtig worden/ wann ihnen der Wein zugelaſſen/ vnd in ihrem Geſaͤtz zu trincken nicht verboten waͤre.
Man ſehe nur eine Haußhaltung/ da der Mann oder die Fraw nur dem Trunck ergeben/ ſo wird er den Vntergang bald ſpuͤren/ ſonderlich deſto ehender/ wann beyde eines Sinns ſeynd/ vnd eines zu dem andern viel/ geſegue dirs GOtt/ ſagt.
Wann ein Juͤngling ſich leichtlich truncken trincket/ ſo wird nichts guts auß ihme:
Es folgen dem Trunck bald nach andere Suͤnden/ als Spielen/ Luͤgen/ Huren/ Stehlen.
Trinckt ein Jungfraw ſich gern truncken/ ſo wird ſie gewiß ein Hure: ein alt Weib eine Kuplerin: ein truncken Kriegs mann der zancket vnd ſchleget:
ein truncken Muͤnch der ſinget: ein Geck der lachet.
Jn Summa/ der Wein bringt auß dem innerſten deß Hertzen herauß was darin verborgen.
Darumb nicht uͤbel der weiſe Mann ſagt:
Laß dich nicht verfuͤhren/ daß der Wein ſo ſchoͤn im Glaß ſtehe: vnd weiters:
Ein Trunckner vnd ein Narꝛ haben ihr Hertz in dem Mund:
Ein Nuͤchterner vnd Weiſer aber hat ſeinen Mund im Hertzen.
Chriſtus hat vns nicht vergeblich geboten/ daß wir nuͤchtern vnd wacker ſeyn ſollen vmb deß Feindes willen/ der in der Trunckenheit Gelegenheit findet/ Schaden zu thun.
Jch fuͤr meine Perſon halte die Trunckenheit fuͤr die groͤſte Kranckheit/ die zu finden/ dann Leib vnd Seel ins Verderben dadurch geſtuͤrtzet wird.
Jn Summa: die Trunckenheit iſt ſo ein abſchewlich ding vor GOtt/ vnd huͤbſchen Menſchen/ deme nichts zu vergleichen/ warumb ſolte man dann nicht ein Remedium dargegen gebrauchen.
Jch habe all hier dieſelbe nur ein wenig angeruͤhrt:man koͤnte all das Vbel/ ſo durch die Trunckenheit koͤmmt/ nicht auff eine groſſe Ochſenhaut ſchreiben.
Darumb billich jederman ſolche ſcheuhen ſolte; wird mich auch kein frommer Menſch verdencken/ daß ich eine Medicin dargegen zu gebrauchen verſchreibe.
Es werdens doch wenige zu Hertzen nehmen/ die es aber thun/ werden ſich wol darbey finden/ vnd gar keine Rewe tragen/ daß ſie von einem ſolchen ſchaͤndlichen Laſter abgeſtanden.
Auff daß ich nun den guͤnſtigen Leſer nicht lang anffhalte mit der Medicin gegen die Trunckenheit/ ſo ſage ich/ daß der Spiritus Salis dafuͤr beſtehen kan: dann wann ſtarcke Weine oder auch alt Bier getruncken werden:
ſo iſt nichts in den Magen/ welcher den ſubtilen Spiritum binden moͤge/ derohalben die Waͤrme denſelben alſo bald vberſich in den Kopff diſtillirt, da benimbt er den Verſtand/ Geſicht vnd Gehoͤr/ beraubet den Menſchen von allen ſeinen fuͤnff Sinnen/ vnd macht auß einen geſunden Menſchen einen Krancken; ſo man aber mit oder vnter den Wein etwas Spiritus Salis gebraucht/ ſo ſchlieſſt er den Magenmund/ vnd laͤſſt die Geiſter ſo ſtarck nicht auffſteigen; auch haͤlt vnd bindet er die Spiritus, vnd benimbt ihnen etlicher maſſen ihre Staͤrcke/ daß ſie alſo nicht uͤberſich kommen; auch leſcht er auch den Durſt/ vnd macht den Wein zu gegen/ wann der Durſt dardurch geleſchet wird:
Dann wañ jemand Durſt hat/ ſo trinckt er oͤffter vnd mehrers/ als wann er keinen Durſt hat:
Je oͤffter vnd mehrers er dann trincket/ je balder er truncken wird.
Auch ſchadet der Wein ſo leichtlich nicht der Leber/ wann er alſo mit Spiritu Salis gemiſchet worden dann ſo viel der Spiritus deß Weins die Leber erhitzet/ ſo viel kan der Spiritus Salis wiederumb gut machen: Darzu laͤſſt der Spiritus Salis den Wein nicht lang in dem Magen/ fuͤhret denſelben ſchnell durch den Urin hinweg/ vnd je ehender der zu viel getrunckene Wein wieder auß dem Leib kommt/ je beſſer es iſt/ vnd je weniger Schaden er thun kan.
Er ſoll aber auff obbeſchriebene Weiſe bereitet/ vnd auch rectificirt ſeyn/ dann ein ſolcher das nicht thun kan/ welcher nicht ſauber vnd rein bereiret iſt.
Wann der Wein dem Mund ſchmecket/ ſo kan man ſchwerlich nachlaſſen/ ſo lang man Durſt darnach hat:
Wann aber der Durſt benommen/ ſo wird auch der Wein nit mehr begehret/ vnd bleibet man bey gutem Verſtand/ vnd kan ſeine Sachen verrichten/ vnd ſeiner Profeſſion abwarten.
Wenig nehmens in acht/ wie das trincken einen Mann zu ruͤck werffen kan.
Es iſt nicht vmb den Wein allein zu thun/ welchen man vnnuͤtzlich verſchwendet/ davon man doch viel Tage maͤſſig darmit haͤtte haußhaltẽ koͤnnen/ ſondern es wird die edle Zeit uͤbel angelegt vnd verſchliſſen; auch verſpielt durch Karten vnd Wuͤrffel/ mancher ſo viel bey dem Trunck auff einmal/ darmit er lang haͤtte haußhalten koͤnnen; macht ſeinen eigenen Leib kranck/ daß er den folgenden Tag auch nichts verrichten kan.
Er fuͤhret ſein Seele in Gefahr/ vnd aͤrgert die Jugend/ gehet ihnen mit boͤſen Exempeln vor/ welches er hart zu verantworten hat; macht ſich ſelber bey andern zum Spott.
Jn Summa:
Es kommt nimmer nichts gutes von der Trunckenheit/ darumb ich gut gefunden/ dieſe Medicin dargegen zu recommendiren/ vnd nicht allein denen die Wein trincken/ ſondern auch denen/ die ſtarck Bier trincken.
Dieſe Medicin laͤſſt weder Wein noch Bier lang in den Magen/ ſondern treibt ſie bald durch den Urin wieder darauß/ alſo daß ſich in den Nieren vnd Blaſen leichtlich kein Tartarus anſetzen kan:
Die Bier werden ſo anmuthig vnd lieblich davon/ daß man ſie ſo gern trincket als gute Weine; werden auch den Leib nicht beſchweren/ wie ſie ſonſten ohne den Spiritu Salis thun/ ſondern ſie werden die Winde verhuͤten vnd vertreiben/ die ſonſten von dem Bier kommen/ vnd werden auch alle cruditates, die vom Bier- Trincken kommen/ wegnehmen/ vnd den Leib darfuͤr bewahren.
Durch den Gebrauch deß Olei Auri wird ein Loͤwen-Hertz vnd Gemuͤt/ wie auch ein ſtarck vnd geſund Fleiſch generirt, dann alles an dem Menſchen hart vnd geſund wird/ alſo daß man keiner Kuͤſſen/ darauff zu ſitzen/ achtet/ vnd ſo leichtlich keinen Stoß oder Fall empfinden wird; hergegen die uͤbrige Feuchtigkeit weich vnd empfindlich machet.
Wann man einen Phlegmaticum hart angreifft/ ſo thut es ihm wehe/ geſchicht wegen der Feuchtigkeit/ ſo in dem Fleiſch prædominiret, ſo die Feuchtigkeit aber außgefuͤhrt wird/ durchauß alle Glieder ſtarck vnd tauerhafft werden; wie augenſcheinlich geſpuͤret/ wann durch uͤberfluͤſſiges geſaltzen Phlegma ein Scorbutus in dem Mund entſtehet/ die Zaͤhn wacklend/ das Zahnfleiſch blutend/ vnd die Jnner-Lippen vnd Zungen voller Blaͤtterlein oder Loͤchlein machet/ vnd man nur ein oder zwey Tropffen dieſes Liquoris Auri mit einem Finger daran ſtreichet/ ſo wird es alſo balden das Zahnfleiſch hart machen/ die Blaͤtterlein auff der Zungen vnd Lippen zuheilen.
Welches allein auß groſſer aſtringirenter vnd rein-machenter Krafft deß Goldes vnd Spiritus Salis herkombt.
Offt genoſſen macht es/ durch Außfuͤhrung der uͤbrigen Feuchtigkeit/ auß einem Phlegmatico einen Sanguineum; Reiniget das waͤſſerige/ grobe Hirn/ daß ein guter geſunder Verſtand darauff folget:
Dann ſo das Hirn mit zu vieler zaͤher kalten Feuchtigkeit uͤberladen iſt/ kan es keinen guten Verſtand geben/ wie bey allen Phlegmaticis zu ſehen/ welche auß Vngeſchicklichkeit allenthalben ihre dicke Koͤpffe an die Waͤnde ſtoſſen/ auch keine geſunde ingenia nimmer haben/ ſondern ihnen nichts liebers gefaͤllt als faulentzen vnd ſchlaffen.
Weil dann ein Schlaffender fuͤr halb todt gehalten/ vnd ein Phlegmaticus fuͤr halb ſchlaffend/ alſo kan er auch kaum fuͤr halb lebendig gehalten werden:
Dann wann man ihn nur hart anruͤhrt/ ſo kan ers nicht leiden:
Ein geſunder Sanguineus aber hergegen hat harte Loͤwen-Glieder/ darumb billich dieſe Medicin zu preiſen/ welche auß einem halb todten Phlegmatico einen lebendigen Sanguineum machet.
Deßgleichen ermuntert dieſes Oleum Auri die traurige Melancholicos, wann nemblich die verſtopffte Viſcera deß Leibs dardurch eroͤffnet vnd das Gebluͤt gereinige wird; auch moderirt es die gar zu hitzige Colericos, wann das verbrandte/ ſchwartze Gebluͤt durch ſteten Gebrauch dieſes Olei theils außgefuͤhret/ vnd theils temperiret wird/ vnd macht ſolche fein ſanfftmuͤtig/ daß ſie ſo leichtlich nicht zancken vnd Schlaͤgereyen anfangen.
Dann gewiß iſt/ daß das Hertz vnd Hirn vor allen andern Artzneyen gewaltig dadurch gereinigt vnd geſtaͤrcket wird.
Wann dann das Hirn rein iſt/ ſo gibt es gute Gedancken/ ſonſten iſt alles gleichſam dumm vnd todt; vnd thut mancher auß Dummigkeit deß Hirns etwas/ daß er wol bleiben lieſſe/ wann er Verſtand haͤtte.
Darumb viel daran gelegen/ daß das Hertz vnd Hirn geſtaͤrcket/ vnd ein guter Verſtand gemacht werde.
Weil dann durch den Verſtand alles muß regieret werden/ vnd an einer guten Regierung ſo viel gelegen/ ſo ſolten ſich alle die jenigen/ denen GOtt etwas zu regleren vntergeben hat/ befleiſſen/ daß ſie wol regieꝛten/ vnd niemand auß groben vngeſchickten Verſtand zu viel oder zu wenig thaͤten.
Wie kan ein Richter ein gut Vrtheil uͤber etwas faͤllen/ wañ ſein Verſtand durch zu viel freſſen vnd ſauffen allzeit voll vnd toll iſt; er kan ſeine Gedancken wegen ſeines verſtopfften vnd verſchleimten Hirns nimmer recht zu ſammen bringen.
Es ſollen billich alle Regenten ein geſundes Hertz vnd Hirn zu haben ſich befleiſſen.
Wie viel vnd offtmals wird von einem vertruncknen catarroſiſchen Kopff ein boͤſes vnd ſchaͤdliches Vhrtheil gefellt? welches ein geſundes Hertz vnd Hirn nit thun wuͤrde.
Wann dem Menſchen der Kopff gar zu voll Vnflats ſtecket/ wie kan er guten Verſtand haben?
Er iſt zu allen Zeiten wie ein Trunckener/ wann er gleich keinen Wein oder Bier getruncken hat; vnd ſolches daher/ weil das Haupt ſtetig mit vieler boͤſen Feuchtigkeit uͤberladen iſt.
Bey einem ſanguineo, wann er gleich viel Wein getruncken hat/ ſo beſchweret ihm allein der Spiritus Vini ſein Haupt/ wann er auß dem Magen hinauff in den Kopff geſtiegen/ vnd das Hirn eingenommen; vnd wann er einen guten Schlaff darauff thut/ ſo gehen die ſubtile Spiritus des Weins wieder auß dem Haubt/ vnd iſt alsdann das Hirn wieder frey vnd gut: Bey den Phlegmaticis aber iſt das Hirn immer voll/ vnd nicht von einem reinen Spiritu Vini, welcher von ſich ſelber wieder weggehet/ ſondern von dicken zaͤhen Catarren/ welche allzeit bleiben/ vnd das Haupt beſchweren.
Darumb dieſes Oleum auri wol werth/ daß man ſeine gute Kraͤffte/ vnd Tugenden beſchreibe/ auf daß vielẽ moͤchte darmit geholffen werden.
Welches dann wol ſo gut/ oder beſſer iſt/ wann ein grober Phlegmatiſcher Kopff gereinigt/ als wann der ☿ zu ☉ gemacht wuͤrde; wann einem Melancholico ſein truͤbes/ ſchwartzes/ vnreines Gebluͤt gereinigt/ beſſer iſt/ als wann der ſchwartze Saturnus zu ☉ transmutiret; deßgleichen wann dem Colerico ſein verbrand Gebluͤt erfriſchet/ nicht geringer zu halten/ als wann man ein grobes Eiſen in ☉ verwandelte.
Das iſt fuͤrwahr ein ſehr gute transmutation, welche alle Complexionen verbeſſert vnd reiner macht.
Es weiß bißweilen der Menſch ſelber nicht/ daß er kranck iſt/ dieweil er wol eſſen vnd trincken mag/ vnd einen rohten Kopff vnd fetten Wanſt hat/ wanns aber bey dem Liecht beſehen wird/ ſo iſt ſeine Schoͤnheit nur ein Koth/ vnd er ein Diener ſeines Bauchs/ denſelben zu fuͤttern/ vnd wird ſein Seel vnd Geiſt vom Leib zum Sclaven gemacht/ da doch der Leib dem Geiſt/ vnd nicht der Geiſt dem Leib dienen ſolte.
Welches alles von dem uͤbrigen eſſen vnd trincken herkombt/ daß der Leib/ Hirn vnd Verſtand ſo ſchwer vnd grob iſt:darumb recht vnd wol ein Phlegmaticus ein vnwiſſender Trunckner moͤchte genennet werden.
Weiln dann das ſchaͤdliche Phlegma, davon die Koͤpffe ſo ſchlaͤfferig/ faul vnd traͤg werden/ mehrentheils von dem uͤbrigen Eſſen vnd Trincken herkombt/ ſo ſolte man billich ſich darfuͤr huͤten/ vnd maͤſſig lebẽwnd wann ja allbereit der Leib mit ſolchen boͤſen humoribus angefuͤllet/ dannoch nicht verloren geben/ ſondern obbeſchriebene Medicin dargegen gebrauchen/ auff daß vor allen dingen der Kopff bey Verſtand erhalten/ vnd zur Geſundheit gebracht werde.
Was ſolche vertrunckene Koͤpffe/ vnd ſonderlich bey groſſen Herren/ welche uͤber andere zu gebieten/ fuͤr Boͤſes bißweilen anrichten/ iſt bekand genug/ vnd bedarff keines Beweiſes/ davon viel Hiſtorien zur Zeugnuß koͤnten beygebracht werden; vnter welchen ich nur ein oder die andere hieher ſetzen wil.
Man lieſet/ daß ein Koͤnig/ wegen deß viel trinckens/ ſich der Regierung wenig annahme/ ſondern allzeit/ wann ſeine Raͤthe ein Vrtheil gefellet/ ihme ſolches zu vnterſchreiben zubrachten/ er auch ſolches nicht einmal uͤberlaſe/ ſondern ſolches vnbeſehen vnterſchriebe/ welches/ weilen dardurch viel Boͤſes kame/ ſeine Gemahlin merckte/ darumb den Koͤnig fein beſcheiden deß groben Jrthumbs kuͤndig machte/ nemblich alſo: Sie ſtellt es bey den Raͤthen an/ ſie ſolten dem Koͤnig ein Vrtheil zu vnterſchreiben bringen/ daß eine Ehebrecherin muͤſte getoͤdet werden; welches alſo geſchahe/ vnd der Koͤnig vnteꝛſchriebe ſolches/ war aber ihme ſo viel nicht angelegen/ daß er zuvoren darnach geſehen haͤtte/ was fuͤr eine Fraw es ſeyn moͤchte.
Wie nun das Vrtheil vnterſchrieben war/ ſo bringens die Raͤthe der Koͤnigin/ welche ſolches bewahrte biß auff kuͤnfftigen Tag/ wann der Koͤnig wieder nuͤchtern war/ da zeigte ſie ihme ſein vbelgethanes vnterſchriebenes Vrtheil/ daruͤber er ſehr er ſchrack/ weil er ſeine eigene fromme Gemahlin vnſchuldig zum Todt trunckener Weiſe vervrtheilet hatte/ vnd gienge hernacher behutſamer.
Deßgleichen lieſet man eine Hiſtori/ daß ein verſtaͤndig Weib von einem trunckenen Koͤnig vnſchuldig zum Tod vervrtheilet ward/ welche aber darmit nicht zu frieden/ ſondern ſich auff ein appellation beruffte/ da ihr aber geſagt/ daß keine appellation gelten koͤnte/ weil der Koͤnig das Vrtheil ſelber gefaͤllt/ ſo ſagte ſie:
Jch appellire von einem trunckenen zu einem nuͤchtern Koͤnig; da wurde das Vrtheil biß folgenden Tag verſchoben/ die Fraw vnſchuldig befunden/ vnd loß geſprochen.
Auß dieſen beyden Hiſtorien/ dergleichen viel hundert koͤnten beygebracht werden/ ſiehet man klaͤrlich/ was fuͤr Boͤſes von den trunckenen Koͤpffen kombt:
Dieſe beyde/ da ſie von verſtaͤndigen Weibern ihres Laſters uͤberwieſen wurden/ ſich gerne bekehrten; etliche aber ſich gar nicht bekehren laſſen/ ſondern nur halßſtarriger dardurch werden/ wie folgendes Exempel beweiſet:
Ein Koͤnig/ welcher ſich im Trunck zu viel delectirte/ wurde einmal von einem ſeiner aͤlteſten Raͤthe davon abzuſtehen ermahnet/ daruͤber der Koͤnig alſo erzuͤrnt/ daß er befohlen/ deß Raths Soͤhnlein bringen zu laſſen/ an ihme zu demonſtriren, daß die Trunckenheit ihme/ den Koͤnig/ nicht hinderte; befahl/ ſolches Knaͤblein an einen Baũ zu binden/ vnd lieſſe ihm einen Bogẽ vnd Pfeil bringẽ/ gegen den Rath alſo ſprechend:
Triff ich deines Kindes Hertz/ ſo kanſtu mich keiner Trunckenheit beſtraffẽ/ fehle ich aber deſſen/ ſo haſt du recht gethã/ daß du mich davon abgemahnet haſt; ſchoß mit dẽ Pfeil nach dẽ Kinde/ vnd traff ihm ſein Hertz.
Welches fuͤrwar eine groſſe Halßſtarrigkeit eines Koͤnigs war.
Bey dieſem Koͤnig halff kein gute Lehr vnd Ermahnung/ wurde nur aͤrger dardurch/ vnd betrachtete dieſen Spruch gar nicht: Jrren iſt menſchlich/ im Jrthumb aber verharren/ iſt teuffeliſch.
Die Suͤnde wird bey Gott nicht geſtrafft/ wann man davon abſtehet vnd ſich beſſert/ aber itziger Zeit/ leider/ beſſern ſich die Menſchen wie die jungen Woͤlffe vnd werden alle Tag aͤrger.
Es wuͤrde zu lang werden/ wann man alles beſchreiben ſolte/ was der Spiritus Salis, oder Spiritus Salis coagulatus, bey dem Getraͤnck fuͤr gutes außrichten kan; Jch habe auff dißmal genug gethan/ die Zeit vnd Gelegenheit leidet jetzunder nichts mehrers.
Jn meinem Opere Vegetabili wird der guͤnſtige Leſer von dergleichen Materi ein mehrers finden/ darbey ſoll es dißmal bewenden.
Wil hoffen/ es werde mir niemand vor uͤbel auffnehmen/ daß ich die Trunckenheit fuͤr eine groſſe Kranckheit halte/ vnd eine Medicin dargegen verordne:
Was ich gethan habe/ das iſt auß guter Meynung geſchehen.
Es gehe nur ein jedweder ſelber in ſich/ vnd betrachte ſein Thun vnd Laſſen/ ſo wird er finden/ daß ich durch dieſe meine geringe Lehr vnd Erinnerung ein gut Werck gethan.
Man verſuche es nur ein viertel Jahr damit/ ſo wird man ſehen/ wie der Spiritus Salis die Truncken-Bolde/ welche (wie Paulus ſagt) nicht in das Reich GOttes kommen werden/ veraͤndern wird.
Es ſolten auch die Maͤnner/ wann ſie verſoffene Weiber/ vnd fromme Weiber den verſoffenen Maͤnnern dieſen Spiritum vnter ihren Trunck geben/ daß ſie die truckene Leber darmit erfriſchen/ vnd das trincken nachlieſſen: wuͤrden gar keine Suͤnde daran thun/ ſondern vielem uͤbel dardurch vorkommen.
Dann fuͤrwahr die Trunckenheit ein ſehr groſſe vnd boͤſe Kranckheit iſt/ vnd wird doch fuͤr keine Kranckheitigehalten.
O was Blindheit iſt doch das/ daß man mit offenen Augen nicht ſehen kan.
Es ſehens zwar ihrer viel/ wolten auch gern/ daß ſie nimmer truncken wuͤrden/ ſie koͤnnen aber das trincken nicht laſſen/ dann das eine Glaͤßlein dem andern einen Weg machet/ vnd zum trincken anreitzet/ weil der Wein wol ſchmecket:
ſo man aber den Spiritum Salis bey gebrauchte/ ſo wuͤrde er die hitzige Leber erfriſchen/ daß ſie ſo viel trincken hinfuͤro nicht begehren wuͤrde: vnd wann gleich der Menſch den einen Weg als den andern ja das trincken nicht laſſen koͤnte/ ſo wuͤrde ihme doch der ſtarcke Wein nicht ſo viel ſchaden koͤnnen/ wann er durch den Spiritum Salis temperirt vnd wieder ſchnell dadurch auß dem Leib getrieben wuͤrde.
Jch verhoffe der gantzen Welt/ vnd ſonderlich den Weinlaͤndern/ da der Wein uͤberfluͤſſig iſt/ vnd auch uͤberfluͤſſig mißbrauchet wird/ einen groſſen Dienſt dardurch erwieſen zu haben/ vnd wird nicht gar leer abgehen/ es werden hie vnd dort einige dadurch curirt vnd zu voriger Geſundheit gebracht werden.
Beſchlieſſe hiemit dieſes Tractaͤtlein/ vnd lebe der Hoffnung/ es werdens ihnen die frommen Gemuͤter gefallen laſſen/ vnd meine Muͤhe vnd Fleiß nicht verachten:
Dann was ich gethan/ iſt auß Liebe gegen den Naͤchſten geſchehen.
Wird es angenommen/ ſo iſt es mir lieb/ wo nicht/ ſo hab ich gleichwol das meinige gethan.
Jch zweiffele aber gantz nicht/ es werdens ihnen viel zu Nutz machen/ vnd GOtt darfuͤr dancken.
Auch Auch wird es nicht fehlen/ es werdens die Spoͤtter ſolches auß Vnwiſſenheit vnd Neid verachten: aber weil das alte Sprichwort nicht fehlet/ ſondern gar zu gewiß iſt:
Ars non habet oſorem, niſi ignorantem; ſo ſchlagen ſich folche Spoͤtter ſelber/ vnd machen ſich zu ſchanden.
Es iſt aber kein Wunder/ die itzige boͤſe Welt thut nicht anders.
Man leſe nur die Hiſtori/ wie daß Chriſtophorus Columbus, da er von einer newen Welt geſprochen/ an ſo vielen Koͤnigs-Hoͤfen von den ſpoͤttiſchen Ignoranten iſt verlachet worden.
Bey dẽ einen Hoff wurd er fuͤr einen Betrieger/ bey dem andern fuͤr einen Luͤgner vnd Auffſchneider/ bey dem dritten fuͤr einen vnwiſſenden Narren gehalten/ hat es niemand glauben oder annemen wollen/ biß er endlich in Hiſpania Gehoͤr bekommen/ vnd ſein Anbringen bewieſen hat.
Wer kan die Narren weiß machen/ man muß der boͤſen Welt ihren Lauff laſſen/ wann mans nicht aͤndern kan.
Was ich hierin geſchrieben/ ſo wol von der Medicin gegen alle Schiffkranckheiten/ als concentrirtem Korn vnd Waſſer fuͤr Hunger vñ Durſt/ wie auch weiterem nuͤtzlichem Gebrauch/ deß Spiritus Salis gegẽ die Trunckenheit/ vnd Verbeſſerung deß Weins/ Biers/ Waſſers/ vnd anderen Getraͤncken/ iſt die lautere Warheit/ vnd wird ſich auch in der Prob alſo befinden/ darbey ichs auff dißmal wil bewenden laſſen.
Das meinige habe ich gethan/ ſteht nun jederman frey/ ihme ſolches zu Nutz zu machen: ſpuͤre ich/ daß dieſes angenehm/ ſo werde ich zu Dienſte vnd Nutzen der Seefahrenden (geliebt es Gott) auch noch ein mehrers heraus geben/ wolle derohalben auff dißmal der guͤnſtige Leſer mit dieſem voꝛ lieb nehmen/ vnd zu Gottes Ehren vnd dienſte deß Naͤchften wol anlegen vnd gebrauchen: vnd daß vielen tauſenden darmit moͤchte gedienet werden/ ich von Hertzen wuͤnſche.
Amen.
Guͤnſtiger Leſer/ hierbey iſt zu mercken/ daß ich in dieſem Tractaͤtlein einiger Niderſchlaͤge auf das geſaltzen Waſſer/ ſolches trincklich zu machen erwehnet/ vnd aber meinen beſſeren Modum Secret behalten vnd nicht gemein machen wollen/ auch darbey vermeldet/ daß der ſecretere weg etwas koſtbar fallen wuͤrde/ ſelbige Kunſt alßdann nicht ſo angenehm/ als wann es wolfeil zu thun ſeyn wuͤrde (welches ich auch ſelber bekeñe) mancher dafuͤr halten wird.
Dann ob wol in hoͤchſter Noth nichts ſo lieb oder ſo thewer/ welches man nicht/ ſein Leben darmit zu erhalten/ dargeben ſolte/ ſo iſt es doch beſſer/ wann das Waſſer im Nothfall auch nicht zu koſtbar faͤllt.
Derentwegen ich noch dieſe Erinnerung habe thun vnd bekand machen muͤſſen/ wie hoch ein Pfund Waſſer vngefehr/ fuͤß zu machen/ zu ſtehen kommen moͤchte.
Berichte darauff/ daß das Pfund geſaltzen Waſſer ſuͤß vnd trincklich zu machen/ vngefehr einen Pfenning/ mehr oder weniger/ nach deme der Niderſchlag leichter oder ſchwerer zu erlangen koſten/ moͤchte.
Kan nun ein jedweder ſeine Rechnung darauß machen/ ob ihm eine ſolche Suͤßmachung diene oder nicht diene: dient ſie ihme/ ſo wird er ſolche bey mir zu allen Zeiten erlangen koͤnnen.
Dann/ ob ſchon ein jedweder Deckel ſich nicht auff einen jedwedern Topff ſchicket/ ſo wird er doch nicht weggeworffen/ ſondern findet allzeit ſeinen Nutzen.
Vnd wann auch dieſe meine herrliche Invention, das Saltz-Waſſer ſuͤß zu machen/ (gegen alles Vermuten) bey niemanden angenehm ſeyn ſolte/ ſo hab ich doch das meinige gethan/ vnd Anleitung geben/ auff dem Land an vielen Orten/ durch dieſe herrliche Kunſt groſſen Nutzen zu ſchaffen.
Erſtlich koͤnte dieſe Invention denen nuͤtzlich ſeyn/ welche an dem Meer wohnen/ in Mangelung deß Saltzes/ in Belaͤgerung der Veſtungen/ oder ſonſten zum Nothfall viel leichter darzu zu gelangen/ als mit dem Einkochen in kuͤpffern Keſſeln/ davon das Saltz bitter vnd vngeſchmack/ vnd auch die Butter/ Fleiſch/ oder Fiſch ſo darmit eingeſaltzen auch dadurch verderbt/ vngeſchmack/ bitter vnd vngeſund wird.
Zum andern kan dieſe Kunſt groſſen Vortheil vnd Nutzen ſchaffen bey denen/ welche von dem Meer weit abgelegen/ dahin das ſpaniſche ſeeſaltz/ oder beyriſche/ tyroliſche/ ſaltzburgiſche/ bechtesgadiſche/ bohemiſche/ vnd polniſche Berg-oder Stein-Saltz/ ſchwerlich vber Land ſo weit zu bringen/ vnd die Jnwohner ſich deſſen Saltzes allein bedienen muͤſſen/ welches ſie auß den Saltz-Brunnen kochen/ vnd bißweilen ſo arm ſeynd/ daß das Holtz zum kochen (welches doch gemeiniglich an ſolchen Orten reichlich zu bekommen) kaum dadurch kan bezahlt werden.
Darzu verbreñen die eiſerne Pfannen gar bald/ wann das ſchwache Saltz-Waſſer lang darinn kochen muß/ dahero dann groſſer Koſten/ ſelbige offt zu flicken/ vnd neu zu machen/ entſtehet.
Durch dieſe meine Invention aber koͤnte der groͤſſere Theil ſuͤß Waſſer davon geſcheiden/ vnd das Saltz hernach mit wenig Saltz-Waſſer in Keſſeln coagulirt vnd hart gemacht werden.
Wuͤrde allein viel Koſten erſparet/ das Holtz beyzufuͤhren/ wann man ſchon daſſelbe vmbſonſt haben ſolte.
Darzu wuͤrde man ſo viel Perſonen nicht in Arbeit halten doͤrffen/ ſo viel Holtz zu hauen/ ſo viel Pferd vnd Ochſen zu vnterhalten/ das Holtz zn dem Keſſel zu bringen:
Auch wuͤrde man an den eiſern Keſſeln/ weil nicht ſo viel darinn geſotten/ vnd ſelbige ſo leichtlich nicht brechen koͤnten/ ein groſſes erſparen koͤnnen.
Jſt nun jemand daran gelegen/ ſo wird er wiſſen was ihm hierin zuthun ſtehet.
Jch hab mein Liecht angezuͤndet/ fuͤr jederman zu ſcheinen vnd zu leuchten/ wollen nun die Blinden die Augen nicht auffthun/ vnd vmbſich ſehen/ ſo moͤgen ſie blind bleiben.
Ein gut Remedium habe ich allhier dargegen angewieſen/ wird es nicht angenommen/ ſo iſt die Schuld mein nicht/ ſondern deren/ welche die helle Sonn in ihren duncklen Augen nicht leiden oder vertragen koͤnnen.
Das Liecht iſt ein herrliches Ding; es verzehret ſich aber ſelber/ nimbt ab/ vnd leſchet endlich gantz auß/ wann man ſolches nicht vnterhaͤlt.
So lang es braͤnt/ vnd leuchtet/ ſo ſicht es zwar jederman gern/ niemand aber will Oehl zugieſſen/ daß es laͤnger brennen vnd leuchten kan; wann es dann außgangen/ alßdann ſitzt man/ vnd ſperrt die Augen vergeblich auff/ wann kein Liecht mehr iſt/ vnd man nicht mehr ſehen kan.
Haͤtte man derowegẽ viel leichter durch Zugieſſung wenigen Oehls das alte Liecht laͤnger brennend erhalten/ als daß man hernach ein neues ſuchen vnd anzuͤnden muß.
Das Liecht klagt nicht vmbſonſt:
Aliis inſerviendo conſumor.
Den Gelehrten iſt gut predigen.
Ein mehrers auff dißmal nicht.
ENDE deß Erſten Theils.
