Von Gottes Gnaden Rudolff Auguſts/ Hertzog zu Braunſchweig und Luͤneburg/ ꝛc.
WJr moͤgen hiemit in Gnaden ohnverhalten/ was geſtalt Wir mit nicht geringen Misfallen vernommen/ wie daß/ ohngeachtet in Unſern/ der beſorgenden Contagion halber/ ohnlaͤngſt publicirten Fuͤrſtl. Edicten ausdruͤcklich enthalten/ das kein verdaͤchtiges loſes Geſindlein ein-noch durch gelaſſen werden ſolte/ und in specie der Zigeuner halber ſchon vor einigen Jahren ernſtliche Verordnung ergangen/ dieſelbe in Unſern Landen keines weges zu dulden/ Dennoch in neulicher Zeit hin und wieder auf den Graͤntzen ſich einige derſelben finden laſſen/ und zum theile wegen vorgezeigeter Paͤſſe ein und andere Tage toleriret worden.
Wann aber diß eine gefaͤhrliche Sache/ und durch dieſes Geſindlein leicht eine infection ins Land gebracht werden koͤnte/ ſolchen Ziegeunern auch wenn ſie ſchon Paͤſſe und Fehde-Briefe bey ſich haben/ dennoch nicht zu trauen ſtehet/ indem ſie der gleichen Paͤſſe leicht an ſich kauffen/ verfaͤlſchen/ und die ſonſt darin geſchriebene Nahmen mit guter Behendigkeit leicht auskratzen/ und ihre Nahmen dafuͤr hinein ſetzen koͤnnen/ und dannenhero genaue acht darauf zugeben.
So befehlen Wir hiemit gnaͤdigſt und ernſtlich/ daß in der anvertraueten Bohtmesſigkeit ſolches maͤnniglich kundt/ und ſo wol fuͤr als durch die beſtellete respectivè Thor- Grentz- und Paß-Schreibere achtung und aufſicht haben laſſe/ das keine Ziegeuner weder jetzo des Contagii halber/ noch auch ſonſten kuͤnftig geduldet/ ſondern/ wen ſie von Uns oder Unſer Fuͤrſtl. Cantzley keine Paͤße haben/ ſo gleich fortgeſchaffet/ auch da es noͤhtig/ mit bewehrter Handt/ und da ſie ſonſt nicht weichen wolten/ mit guten truckenen ſchlaͤgen zuruͤck getrieben/ da ſie aber ſolche Paͤſſe produciren ſolten/ angehalten/ und/ wo und auf was Weiſe ſie ſolche Paͤſſe bekommen/ wol examiniret werden/ maſſen auch alsdan dergleichen Paß ihnen wegzunehmen/ und nebſt einem ausfuͤhrlichen Berichte Uns oder Unſer Fuͤrſtl. Geheimten Raht Stube zu ferner Verordnung einzuſenden iſt; Und wollen Wir den jenigen/ der ſich hierunter fahrlaͤsſig oder ſaͤumig bezeiget/ oder auch connivendo hiewider etwas geſchehen laͤſſet/ mit ernſter/ auch/ nach befindung mit Leib- und Lebens-Straffe anſehen.
Wornach nebſt die jenigen denen dieſes kundt zuthun ha/ ſich achten/ und ſich fuͤr Ungelegenheit zu huͤten wiſſen werden.
Und Wir ſeind zu Gnaden geneiget.
Geben in Unſer Stadt Braunſweig den 23. Septembris/1680.
