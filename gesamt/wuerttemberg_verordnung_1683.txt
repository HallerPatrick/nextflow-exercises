Von Gottes Gnaden/ Friderich Carl/ Hertzog zu Wuͤrtemberg/ ꝛc. Adminiſtrator und Ober-Vormunder.
Unſern Gruß zuvor/ Liebe Getrewe.
Euch wird annoch erinnerlich ſeyn/ was ſo wohl/ wegen Außſchaffung deß rauberiſchen Ziegeiner-Geſindes/ vor eine Anſtalt und Verordnung in Unſer publicirten Lands-Ordnung pag. 67 tit. 28. enthalten: als auch wegen derſelben/ und anderer frembder außlaͤndiſcher Bettler/ Landtroͤcken und Stoͤrtzer/ falſcher Brand-Baw-und Steuerſaͤmbler/ auch uͤbriger dem Faullentzen und Muͤſſiggang ergebener-hin und wider vagirender alt und junger Leuthe von Manns-und Weibs-Perſohnen in außgelaſſenen Recriptis, unterm 18. Januarij.
20. Septembris.
13. Decembris.
Anno 1679. und 21. May. 1680. in das gantze Landt publiciret worden:
Jn dem ſich aber euſert/ und Wir gantz mißfaͤllig wahrnehmen/ daß gedachte wohl-gemeinte Verordnungen und Anſtalten eine zeithero an den meiſten Orthen gar ſchlecht beobachtet worden; dahero/ weil dergleichen verderb-und ſchaͤdliches Ziegeiner-Beutelſchneider-frembd Bettler-und Herꝛenloſes auch ander Diebsgeſinde ſich aller Orthen Unſers Vormundtſchafftlichen Hertzogthumbs und Landen/ zu der armen Underthanen nicht geringen Schaden/ Truckung und Beſchwerde/ widerumb haͤuffig einſchleichet/ ſolchem verderblichem Ohnweſen weiter alſo zuzuſehen/ beſonders da neben andern verurſachenden Beſchwerligkeiten/ gar leicht hier durch eine Contagion ins Land gebracht werden moͤchte/ Wir keines wegs gemeint ſeyn; Als iſt Unſer widerholt-ernſtlicher Befehl hiemit/ Jhr wollet der Eingangs erwehnten Lands-Ordnung/ und General-Reſcripten gemaͤß/ in Stadt und Ambt denen Ziegeunern und andern oberwehnten/ ohn richtige Feden Uhrkunden oder Paͤſſe/ umb-vagirenden frembden Bettlern und Leuthen/ keinen Unterſchlauff/ Einkehr/ oder Umbgang geſtatten:
ſondern dieſelbe bey ihrer Ankunfft quovis modo ſo gleich in Guͤte fortweiſen/ oder mit Gewalt ab-und zum Land hinauß fuͤhren und bringen laſſen; widrigen fals gedencken Wir gegen die Saumſeelige/ und welche diſe Unſere Verordnung nicht beobachten/ ſondern hindanſetzen werden/ ernſtliche ſcharpffe Andung vorzunehmen.
An dem beſchicht Unſer zuverlaͤßiger Will und Meinung.
Datum Stuttgardt den 5. Martij/ 1683.
Exſpeciali Reſolutione Sereniſſimi Domini Ducis Adminiſtratoris.
