VOn GOttes Gnaden/ Wir Augustus/ Herzog zu Bruns Wig/ und Lunaͤ Burg/ Geben allen und Jeden unſeren Praͤlaten/ Grafen/ Freihern/ denen von der Ritterſchaft/ Grosvoͤgten/ Gerichts-Herrn/ Ober- und Amtleuten/ Befaͤlichhabern/ Voͤgten/ Gogrefen/ Schuldheisſen/ auch Richtern/ Buͤrgermeistern und Raͤthen in Staͤten/ und in gemein allen und jeden Unſern Untertanen und Verwanten naͤchst Entbitung Unſerer Gnade himit zu wisſen.
Ob wol nicht allein in des Heil. Roͤm. Reichs Abſcheiden/ ſondern auch in unterſchidlichen von Weiland Unsren Vorfahren an Unſer Landes-Fuͤrstl. Regirung Hochloͤblichen Christmilden Gedaͤchtnis/ publicirten conſtitutionen aus wichtigen hochbewegenden Urſachen/ deutlich enthalten daß das unnuͤtze boͤſe Geſindlein/ welche man Zigeuner oder ins gemein Tartern nennet/ ſo wol in dem ganzen Heil. Roͤm. Reich Teutscher Nation als auch in diſen Unſeren Fuͤrstentumen/ Graf-Herrſchaften/ und Landen nicht geduldet noch gelitten/ ſondern weggewiſen/ abgeſchaffet/ und jnen kein Durchzug noch unterſ leif verſtattet werden ſolle.
So erfahren Wir dennoch mit ſonderbarer Befremdung/ und ungnaͤdigen Misfaͤllen das unter andern Ungelegenheiten/ ſo der leidige Krig nach ſich gezogen/ auch dieſes boͤſes/ und verraͤterisches Geſindlein/ unter dem vorwandt einiger Kriges Dinste auch in Unſeren Fuͤrstentum/ Graf- Herſchaften/ und Landen ſich wider finden laͤsſen wollen/ wodurch Unſeren Untertanen vilerlei Beſwerungen/ uͤberlast/ allerhand dibische Entwendunge und mannigerlei Betrug zu gefuͤget/ dy Zigeuner aber unter ſich ſelbst in allerhand Suͤnden und Schanden/ wider das goͤttliche/ und natuͤrliche Recht/ oͤffendlich leben/ einer den andern ungeſcheuet ermorden/ Zauberei/ Unzucht/ Blutſchande/ Ehebruch/ und Todtſlag/ fuͤr keine Suͤnde halten/ ſondern jnen ein eigenes unnatuͤrliches Recht einbilden/ und dabey unter keiner Obrigkeit zwang und Jurisdiction ſeyn/ ſondern inen einen eigenen ſtatum zueigenen wollen/ durch welches alles den GOtt im Himmel hochbeleidiget/ und das Land durch Blutſchulde und andere zu GOtt in dem Himmel ſchreyende Laster verunreiniget wird: Dero verraͤterischen boͤſen Hendel fuͤr dismahl nicht zugedenkken/ welche dy Roͤm: Kaͤyſerl: Majest: auch Chur-Fuͤrsten und Staͤnde des Reichs/ zu verbann- und Austilgung diſes gottloſen Geſindleins bewogen.
Wenn Wir aber ſolchem Unweſen in Unsren Fuͤrstentum und Landen/ zu zuſehen/ ganz nicht/ ſondern vilmehr ſo vil an Uns/ uͤber obberuͤrte des Heil. Roͤm. Reichs geſezze und Ordnung/ wie auch uͤber Unſerer in Gottruhenden Vorfaren conſtitutiones zu halten/ gemeint/ dero Behuf auch gemelte Zigeuner unlaͤngst durch ein oͤffenes an alle Unſere Beamten und Geriches-Herrn ausgelasſenes Befehl aus Unſeren Landen ausgeboten.
Als befaͤlen/ ordnen/ und conſtituiren Wir himit ernstlich/ das hinfuͤro in Unſeren Fuͤrstentumen/ Graff-Herſchafften/ und Landen/ vorgemelte Zigeuner oder Tartarn nicht ſollen geduldet/ inen kein Durchzug oder Nacht Lager verſtattet/ noch ſy auf einige Weiſe darin gelitten oder ſonst ihnen Unterſ leif gegoͤnnet werden/ ſondern es ſollen dy Unsrige ſambt und ſonders/ niemand ausbeſcheiden/ bei Vermeidung Unſerer ſwaͤren Strafe und hoͤchsten ungnade/ befaͤliget ſeyn/ dafern dergleichen Zigeuner oder Tartern ſich in Unsren Landen betreten lasſen ſolten/ das alsdeñ ein jeder ſeines Ortes ſich derſelben bemaͤchtigen/ und wen ein Gerichte etwan dazu nicht Sterkke oder Mittel gnug hette/ als deñ das andere um Huͤlf/ und Beiſtand durch den Glokkenſlag oder andere Mittel anruffen/ (welches ihm auch darauf bei Vermeidung ſwaͤrer Strafe beizuſtehen/ ſchuldig ſeyn ſoll) ſolches Geſindlein zu wolverwarlicher Haft naͤmen/ und ſolches Uns zu ernstlicher Beſtrafung desſelbigen/ ohne Verzug zu wisſen tun ſoll.
Wir wollen auch hidurch dy maͤrgemelte in des Heil.
Reichs Policei Ordnung wider dy Zigeuner gemachte Verordnung/ worinn ſy fuͤr Vogel-frei/ wie man es ins gemein nennet/ geaͤchtet werden/ nicht aufgehoben haben/ ſondern erklaͤren Uns dahin/ daß wenn jemands/ gegen gemelte Zigeuner in Unsren Landen mit der That handlen oder fuͤrnaͤmen wuͤrde/ derſelbe daran nicht gefrevelt noch Unrecht gethan haben ſolle/ Solten auch etwa dy hirzu/ ſo wol von Uns/ und Unſeren Beamten und andern Gerichten beſtalte Dinere oder auch Unſere Beamte/ und dy Gerichts-Herrn ſelbst ſich hirin ſeumig/ und verdaͤchtig bezeigen oder mit ſolchem Geſindlein durch die Finger ſehen/ auf ſolchen Fall wollen Wir dy von Unſeren Vorfahren verordnete Strafe himit widerholet haben/ das nemlich/ ein jeder Ober-Herr dy ſeumige Diner mit Geld/ oder Gefaͤngnuͤs/ nach geſtalten Sachen belaͤgen/ dy Beamten/ und Gerichts- Herrn aber/ ſo ſich desfals ſelbst ſtrafbar machen/ zu Anordnung gebuͤrlicher Beſtrafung/ bei Uns angemeldet werden ſollen.
Daran geſchicht Unſer ernstlicher Wille und Meinung/ und Wir ſind den Gehorſam gegen jedwedern mit Gnaden zu erkennen/ den Ungehorſam aber mit Ernst zu beſtrafen/ gemeint.
Uhrkuͤndlich haben Wir diſes eigenhaͤndlich unterſcriben/ und mit Unſerem Fuͤrstl. Kanzlei Secret unterdrukken lasſen.
So geſchehen in unſer Vestung und Reſidenz Wulfenbuͤttel/ den 20. Julij/ des 1650.
Jares.
