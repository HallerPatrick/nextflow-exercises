Das Vierdte Buch vom wahren Chriſtenthumb/ Liber Naturæ.
Wie das groſſe Weltbuch der Natur/ nach Chriſtlicher Außlegung/ von Gott zeuget/ vnd zu Gott fuͤhret/ wie auch alle Menſchen Gott zu lieben/ durch die Creaturen gereitzet/ vnd durch jhr eigen Hertz vberzeuget werden.
Durch Johannem Arndt / Pfarꝛern der Kirchen S. Andreæ in Eißleben.
Matth. 6. Schawet die Lilien auff dem Felde wie ſie wachſen.
Pſalm.
94. Der das Ohr gepflantzet hat/ ſolt der nit hoͤrẽ?
Der das Auge gemacht hat ſolt der nit ſehẽ?
Pſalm.
19. Die Himmel erzehlen die Ehre GOttes.
Mit Churf.
Saͤchſiſcher Freyheit/ etc.
Gedruckt zu Magdeburg / Durch Joachim Boel/ Jn verlegung Johan Francken / Jm Jahr 1610 .
Vorrede vber das vierdte Buch.
Die Creaturen ſind Hende vnd Botten Gottes/ die vns zu GOtt fuͤhren ſollen.
Col. 1. Durch Ihn iſt alles erſchaffen/ was im Himmel vnd Erden iſt/ das ſichtbare vnd vnſichtbare/ beyde die Thronen vnd Fuͤrſtenthuͤme/ vnd Herrſchafft/ vnd Obrigkeiten.
Es iſt alles durch Ihn vnd in Ihm Geſchaffen/ vnd Er iſt fuͤr allen/ vnnd es beſtehet alles in Ihm.
DER groſſe Prophet Moſes helt vns im Buch der Schoͤpfung fuͤr zwey Gewaltige Zeugen Gottes.
Erſtlich die groſſe Welt/ vnd dann die kleine Welt/ dz iſt den Menſchen.
Von dieſen beyden nimpt die H. Schrifft herrliche Zeugnuß an vielen Orten/ beyde auß der groſſen Welt vnnd auß des Menſchen Hertzen/ durch welche vns der Schoͤpffer vnd Erhalter aller dinge geoffenbahret/ vnnd in vnſer Hertz gebildet wird.
Zween Zeugen Gottes.
Wollen demnach in dieſem Buch ſodane beyde Zeugniß/ Erſtlich der groſſen Welt/ darnach auch der kleinen Welt einfuͤhren vnd lernen/ wie die Creaturen gleichſam als Haͤnde oder Handleiter vnd Botten Gottes ſein/ ſo vns Chriſtlicher erklaͤrung nach zu GOtt vnd Chriſto fuͤhren.
Creaturen fuͤhrẽ zu GOtt.
Achte derwegen vnnoͤtig zubeweiſen/ das auch diß Buch zum wahren Chriſtenthumb gehoͤre/ wie jhnen etliche moͤchten ein wiedriges Traͤumen laſſen.
Wollen ſie aber je beweiß haben/ ſo nehmen ſie denſelben auß obgeſatztem Spruch Col. 1. Vnnd auß dem Exordio deß Evangelij Johannis/ vnd andern ſehr vielen orten Altes vnd Newes Teſtaments.
Bedencken auch was der Koͤnigliche Prophet David im 19. 104. 139. Pſalm ſinget.
Item/ was S.
Paulus zun Rom. 8. Von der Angſt der Creaturen ſchreibt/ vnd 1. Cor. 15.
Von der Aufferſiehung der Todten.
So werden ſie mir guͤtlicher vnnd gnediger ſein/ Werdens auch vnſerm Erloͤſer JEſu Chriſto zu gut halten/ das Er auß dem groſſen Welibuch der Natur durch ſo viel troͤſtliche Gleichnuß das wahre Chriſtenthumb/ vnnd das Himmeireich erklaͤret/ vnnd ſeinen Kindern fuͤr Augen ſtellet.
Sie muͤgen auch die H. Sacramenta auffheben mit jhren Subſtantialien, ſo zu zeugen vnnd Siegeln der Gnaden Gottes verordnet/ vnnd auß dem groſſen Welt Buch der Natur genommen vnnd Geheiliget ſein.
So werden jhnen auch Antworten die Heilige Vaͤter/ Ambroſius, Baſilius, Theodoretus, vnd andere/ die von den ſechs Tagewercken der Schoͤpffung herrliche Buͤcher geſtellet.
Betrachtung der Weißhert Gottes in den Creaturen gehoͤrt auch zum Chriſtenthum.
Gleichniß Chriſti aus der Natur genommen.
Laſſen demnach denſelben hiemit auffs kuͤrtzeſt/ aber mit ſattem grunde geantwortet ſein/ vnd ſagen alſo/ das ein wahrer Chriſt der Creaturen Gottes gebrauchen ſoll zur erkentnuß/ Lob vnnd Preiß Gottes/ auff das in allen dingen GOtt gepreiſet werde durch Chriſtum JEſum vnſerm HErren.
Creaturen ſollen leiten zum Lob Gottes.
Wie vns aber die Creaturen zu GOtt fuͤhren/ mercke alſo: GOtt thut gleich als ein Liebreicher Vater/ der ein Kindt zu ſich rufft vnd gewehnet mit ſuͤſſen Worten/ wils dann nicht bald kommen/ ſo wirfft er jhm ein Apffel oder Birne zu/ oder einen ſchoͤnen bundten Rock/ wie Iſrael ſeinem Sohn Joſeph/ nicht aber darumb/ daß das Kindt den Apffel oder ſchoͤn Kleidt ſoll ſo lieb haben/ das es an der Gabe hangen vnd kleben bleibe/ ſondern es ſoll an der Liebe deß Vaters hangen/ vnd deß Gebers: Alſo leſſets vnſer lieber Vater im Himmel dabey nicht bleiben/ das Er vns mit ſo Holdſeligen vnd Freundtlichen Worten durch die Propheten vnnd Apoſtel zu ſich ruffet/ ſondern gibt vnnd wirfft vns auch noch viel guter Gaben zu/ viel Frucht bare zeiten vom Himmel/ vnnd erfuͤllet vnſer Hertz mit Speiſe vnd Frewde welches eitele Hende vnd Botten Gottes ſein/ die vns ſollen zu GOtt fuͤhren/ vnd vns ſeine Liebe bezeugen/ vnnd einbilden/ auff das wir den Geber ſelbſt in den Creaturen vnd Gaben empfangen ſollen.
Wie die Creaturen zu Gott fuͤhren.
Gen. 37.
Act. 14.
Aber ſiehe nun/ wie vbel du thuſt du elender Menſch/ das du an der Gabe kleben bleibeſt/ an einer Handt voll Goldt vnnd Silber/ Haͤuſer vnnd Ecker/ Weltlicher Ehre vnnd Luſt/ welche doch fuͤr Gottes Augen nit anders ſein denn ein Apffel oder Birne dadurch dich Gott wil zu jm ziehen vnd locken/ vnd wans auch ein Koͤnigreich were.
Ja eben darumb hat Gott den Menſchen ſo mangelhafft/ ſo duͤrfftig/ ſo elend Geſchaffen/ Nacket vnd Bloß/ Hungerig vnnd Durſtig auff dieſe Welt laſſen Geboren werden/ auff dz jhn Gott mit ſo vielen Wolthaten/ Gaben vnd Geſchencke zu ſich ziehe/ auff dz der Menſch Gottes Liebe in allen dingen ſchmecken muͤge/ auff das er in den ſterblichen Creaturen den vnſterblichen GOtt finden muͤge/ auff das der Menſch lernen ſolle/ das der Ewige vnſterbliche GOtt baß erfrewen/ troͤſten/ ſtercken/ erhalten koͤnne dann die vergengliche vnd ſterbliche Creaturen.
Weltliebende Her tzen klebẽ an den Ga ben vnd vergeſſen deß Gebers.
Gott kan mehr ſtercken vnnd troͤſten als die Cre aturen.
Der groͤſſeſte Botte vnd Legat Gottes aber/ vnnd das groͤſſeſte Geſchencke/ vnnd die ſterckeſte Handt Gottes/ die vns zu GOtt fuͤhren ſoll/ iſt Jeſus Chriſtus Gottes Sohn/ In dem iſt alles/ vnnd alle fuͤlle/ Der ſtrecket ſeine Handt auß in alle Creaturen.
Dann alle ding ſind durch Ihn gemacht.
Es beſtehet alles in jhm/ Er helt vnd tregt alles.
Joh. 1. Coloſſ.
1. Hebr. 1.
Darauff fahen wir nun an den erſten Theil dieſes Buchs/ nemlich die ſechs Tagewerck der Schoͤpffung Gottes in genere zu beſchreiben/ zum Erkentnuß/ Lob vnd Preiß deß Schoͤpffers.
Vom Menſchen aber Inſonderheit/ ſol im andern Theil hernach folgen.
Vnnd damit Niemandt zu geſchwinde Vrtheile/ wil ich jhn gewieſen haben auff den Beſchluß ſo zu Ende deß Vierdten Buchs iſt angehefftet:
Denn ich dieſe meine Schrifften nach dem Libris Symbolicis, der Kirchen der Augſpurgiſchen Confeßion vnd nicht anders wil verſtanden haben.
Regiſter der Capittel des Vierten Buchs.
1.
VOm erſten Tagewerck Gottes von dem Liecht.
2.
Vom andern TageWerck Gottes/ von dem Himmel.
3.
Vom dritten Tagewerck Gottes/ von der Scheidung der Waſſer von der Erden.
4.
Vom vierdten Tagewerck Gottes/ von Sonne/ Mond vnd Sternen.
5.
Vom fuͤnfften Tagewercke Gottes/ vom Meer vnd Waſſern vnd von den Fruͤchten deß Meeres vnd der Waſſer.
6.
Vom ſechſten Tagewerck Gottes/ von den Thieren vnd vom Menſchen.
Regiſter deß Andern Theils/ deß Vierdten Buchs/ vom Menſchen inſonderheit.
1.
Auß der Schoͤpffung aller ding wird geſchloſſen/ das GOtt ein Ewiges Weſen ſey ohne anfang vnd ende/ das er vnendtlich ſey/ eines vnendtlichen Verſtandes vnnd Weißheit.
2.
Auß der Schoͤpffung aller dinge wird geſchloſſen das GOtt das hoͤchſte Gut ſey.
3.
Der Menſch iſt die Edleſte Creatur/ weil alle Creaturen dem Menſchen zu dienen geſchaffen ſeyn/ der Menſch aber Geſchaffen iſt/ GOtt zu dienen.
4.
Das GOtt den Menſchen dakumb zu ſeinem Bilde Geſchaffen/ das er ſeine Luſt vnd Wolgefallen an jhm hab.
5.
Das ſich GOtt durch ſeine Liebe vns ſelbſt gebe.
6.
Wie der Menſch dem Ewigen GOtt/ ſeinem Liebhaber verpflichtet ſey.
7.
Welche dinge der Seelen dienen welche die Seele entweder er frewen oder lehren.
8.
Wie groß die Obligation ſey/ damit der Menſch GOtt verpflichtet.
9.
Das der Menſch GOtt mehr ſchuͤldig iſt fuͤr das jenige/ was er in jhm ſelbſt hat/ denn fuͤr alles das in der Welt iſt/ vnnd wird hie bewieſen die vnſterbligkeit der Seelen.
10.
Wie Weißlich vnnd Kuͤnſtlich GOtt den Menſchen erſchaffen.
11.
Wie hoch der Menſch GOtt verpflichtet ſey wegen ſeiner Liebe/ vnd wegen der empfangenen Gaben.
12.
Womit der Menſch ſeiner Obligation vnd Verpflichtung gegen GOtt gnug thun koͤnne.
13.
Gottes Liebe iſt in allen ſeinen Wercken/ auch in dem wenn Er dem Menſchen ſtrafft.
14.
Wie vnnd auff was weiſe/ der Menſch Verpflichtet iſt GOtt zu Lieben.
15.
Das alle Creaturen den Menſchen/ vnauffhoͤrlich ermahnen GOtt zu lieben.
16.
Eine Gemeine Regel vnd Lehre/ wie vnd welcher geſtalt/ der Menſch GOtt geben ſol was er jhm ſchuͤldig iſt.
17.
Das ein Chriſten Menſch keine entſchuͤldigung habe/ das er GOtt nicht geliebet habe/ entweder aus vnuermuͤgen/ oder das es zu ſchwere Arbeit ſey.
18.
Das alle Pflicht vnnd Dienſt/ ſo der Menſch GOtt ſchuͤldig iſt/ dem Menſchen allein zu nutz vnd frommen gereichen.
19.
Vergleichung der zweyerley Dienſte/ der Creaturen/ gegen dem Menſchen/ vnd des Menſchen gegen GOtt.
20.
Durch der Creaturen Dienſt/ kan der Menſch Augenſcheinlich ſehen/ das GOtt nothwendig alle ding in ſeiner Hand vnd Gewalt habe/ vnd erhalte.
21.
Das durch die zweyerley Dienſte/ der Creaturen vnnd deß Menſchen die gantze Welt Wunderbarlich mit GOtt vnnd Menſchen vereiniget ſey.
22.
Das auß der Erſten Liebe die Wir Gott ſchuͤldig ſein/ noch eine andere Liebe gegen dem Menſchen entſpringe.
23.
Auß der Ordnung der Creaturen lernen wir/ das der Menſch Gottes Ebenbilde ſey.
24.
Das ein Jeglicher Menſch ſchuͤldig iſt einen Jeglichen andern Menſchen zu Lieben als ſich ſelbſt/ vnd das auch dieſelbe Liebe dem Menſchen zu ſeinem eignen beſten gereiche.
25.
Dieweil alle Creaturen allen Menſchen ohn vnterlaß dienen/ lehren ſie vns daß alle Menſchen ſich vntereinander fuͤr einen Menſchen halten ſollen.
26.
Das aus der Einigkeit/ welche aus Pflicht der Natur vnter den Menſchen ſein ſoll/ entſtehet die hoͤchſte vnuͤberwindlichſte ſtercke.
27.
Von der Natur/ Eigenſchafft vnd Frucht der Liebe.
28.
Das die erſte Eigenſchafft der Liebe iſt:
Das ſie den Liebhaber mit dem geliebten Vereiniget/ vnd den Liebenden in das Geliebte verwandele.
29.
Es iſt kein ding in der Welt das da Wirdig ſey vnſer Liebe/ ohne das vns wieder Lieben koͤnne/ vnd vnſere Liebe koͤnne Edler vnd beſſer machen.
30.
Die erſte Liebe des Menſchen/ ſoll billig vor allen andern dingen/ GOtt dem HErren als dem Erſten vnd Letztem dem Anfang aller dinge gegeben werden.
31.
Das der Menſch der ſich ſelbſt zu erſt Liebet/ ſich ſelbſt zu GOtt macht/ vnnd zeucht ſich ſelbſt GOtte fuͤr.
32.
Gleich wie die Liebe Gottes/ wenn dieſelbige die Erſte iſt/ vnnd den Vorzug hat/ die Erſte Wurtzel/ Vrſprung vnd Brunnen iſt alles guts: Alſo iſt die eigene Liebe/ wenn dieſelbige den Vorzug hat/ ein Vrſprung vnd Wurtzel alles boͤſen.
33.
Gottes Liebe vnd Eigene Liebe/ ſind zwo Thuͤren/ vnd zwey Liechter/ der Erkentniß des Menſchen.
34.
Das alleine Gottes Liebe/ wenn ſie die erſte iſt im Menſchen/ eine Vrſache iſt der einigkeit vnter den Menſchen:
Vnd alleine die eigene Liebe/ iſt eine Vrſach deß Zancks vnd vneinigkeit.
35.
Das ein jeglicher aus ſeiner eigenen Liebe erkennen kan/ was er GOtt zu thun ſchuͤldig ſey.
36.
Von der Frucht der Liebe Gottes/ nemlich der Frewde in GOtt.
37.
Von der Frucht der eigenen Liebe/ das aus derſelben keine wahre Frewde wachſen kan/ ſondern eine falſche Frewde/ ſo ewige Trawrigkeit gebieret.
38.
Von der endtlichen vnd letzten Frucht/ ſo da waͤchſet aus der eigenen Liebe vnnd falſchen Frewde/ welche iſt die ewige Traurigkeit vnd ewige Todt.
39.
Wie wir GOtt vnſerm Schoͤpffer alles geben/ vnd Ihn allein Ehren ſollen.
40.
Von eigener Ehre/ welche der Ehre Gottes zuwieder iſt/ vnnd jhr abgeſagter Feindt.
Das I. Capittel.
Vom erſten Tagewerck Gottes/ dem Liecht.
Gen. 1. Gott ſprach:
Es werde liecht.
Vnd es ward liecht.
Pſalm.
104. Liecht iſt dein Kleid/ daß du anhaſt.
1. Joh. 1. Gott iſt ein Liecht/ vnd iſt keine Finſterniß in Jhm.
In dieſem Capittel werden er zehlet vber zwantzicherley Ei genſchafften des Liechtes.
OBwol der Heilige Job ſpricht:
Welches iſt der Weg/ da das Liecht wohnet/ vnd durch welchen Weg theilet ſich das Liecht?
Haſtu geſehen die Thor der Finſternis?
Job 38.
Des Liech tes Vrſprung vn begreifflich.
Mit welchen Worten der Heilige Mann andeutet das nicht wol zu erkennen/ noch zu beſchreiben/ was das Liecht ſey vnd das der Vrſprung des Liechts aller vernunfft vnbegreifflich ſey.
Dann ob wir gleich durch den Augenſchein etwas dauon wiſſen:
So iſt es doch ein geringes Woͤrtlein/ das wir dauon vernommen haben/ dennoch ſollen wir das geringe Woͤrtlein zu Gottes Ehre gebrauchen.
Job 26.
Was das Liecht ſey.
Sagen demnach alſo:
Das Liecht iſt der edelſte/ ſubtileſte/ reineſte/ weiſeſte Candor, Schein oder klarheit ſo in der Schoͤpffung von der Finſternis der groſſen Welt geſchieden/ in dem der Schoͤpffer das Liecht hat heiſſen herfuͤr leuchten aus der Finſternis/ Dardurch die Welt erleuchtet/ erfrewet/ vnterſchiedlich erkant/ vnd gantz weißlich vnnd wunderlich offenbaret worden/ Ja dadurch das Liecht des Lebens/ nach etlicher meinung/ der groſſen Welt influirt, vnd allen Creaturẽ einverleibet.
Auß welchem candore die hoͤchſte claritet vñ diaphanitet in die Globul der Sonnen/ als in das rechte Tageliecht zuſammen gefaſſet/ den Tag zuerleuchten vñ zu regieren.
Darumb auch der Allmechtige Schoͤpffer das Liecht den Tag genennet hat.
2. Cor. 4.
Jer. 31. Gen. 4.
Weil nun einem Chriſten gebuͤhret die Creaturen Gottes mit Geiſtlichen Augen alſo anzuſchawen/ das er Gott ſeinen Schoͤpffer darin ſehe/ vnd aus den Wercken den Werckmeiſter preiſe:
So wollen wir vns damit beluſtigen/ wie das Liecht oder die Sonne ein zeuge Gottes vnd Chriſti ſey.
Schlieſſen demnach alſo: Hat GOtt ſo ein ſchoͤnes anmutiges/ erfrewendes/ lebendigmachendes/ klares/ hellſcheinendes/ glentzendes Liecht geſchaffen/ wie viel ein ſchoͤner/ herrlicher/ erfrewendes/ vñ lebendigmachendes Liecht muß Er ſelbſt ſeyn?
Darumb fraget der Interpres S. Dionyſii, warumb Gott das Liecht zu erſt geſchaffen? vnd antwortet: Quia ab ipſa Diuina luce pluſquam intelligibili ſtatim emanat lux omnium ſimillima Deo.
Darumb nennet er Lucem imaginem bonitatis.
Dei. vnd ſagt.
Lux ſuperintelligibilis ſey in Gott.
Lux intelligibilis in Engeln vnd Menſchen/ Lux viſibilis in der Sonnen.
Wie das Liecht võ Gott zeuge.
Durchs Liecht werden die Creaturen erkennet.
Vnd weil Gott das Liecht zu dem Ende geſchaffen/ das dardurch alle Creaturen in jhrer eigenen euſſerlichen Form/ Geſtalt/ Zierligkeit vnnd Liebligkeit erkant/ vnd vnterſchieden werden:
So iſt daraus zuſchlieſſen/ daß ein ander verborgenes Liecht ſeyn muͤſſe/ dardurch alle innerliche Form vnnd Geſtalt aller Creaturen erkant werden.
Fuͤr welchem Liecht ſich nichts verbergen kan/ es ſey ſo heimlich als es wolle.
Vnnd daſſelbige iſt die ewige Weißheit Gottes/ welche nach rechter Art des natuͤrlichen erſchaffenen Liechts genant wird Candor æternæ lucis.
Sap. 7.
Dauon ſagt S. Dionyſius:
Gleich wie das geſchaffene Liecht ďſichtbaren Welt/ verwaltet/ ordnet/ regieret/ vnd erfuͤllet:
Alſo das vberverſtendtliche Liecht Lux ſuperintelligibilis erfuͤllet vnnd erleuchtet alle Vberhimliſche Geiſter mit dem Geiſtlichẽ Liecht/ reiniget auch alle Seelen/ vnnd gibt jhnen die gemeinſchafft des Liechtes/ vertreibet die Finſterniß/ theilet mit erſtlich den anfang/ eines geringen Liechts/ darnach wann ſie das Liecht ſchmecken vnd erkennen/ vnd mit groſſer begierde entzuͤndet werden/ ergeuſſet ſichs mehr in ſie/ nach deme ſie viel vnd groſſe Luſt vnd Liebe darzu gewinnen vnd wie viel ſie faſſen koͤnnen.
Derhalben Lux ſuperintelligibilis vbertrifft alles Liecht/ als der erſte Straal vnd vberflieſſendes Liecht vnd erleuchtet alle Geiſter von der fuͤlle ſeines Liechtes/ vnd begreifft in ſich/ als der Vrſprung alles Liechtes/ alles Geiſtliche/ Engliſche/ Vernuͤnfftige vnd Natuͤrliche Liecht/ vnnd machet vnſterblich.
Dann gleich wie die vnwiſſenheit/ die ſo verfuͤhret ſeyn/ ſcheidet von dem liecht/ alſo die Gegenwart Lucis ſuperintelligibilis des vberverſtendtlichen liechtes ſamlet/ vereiniget/ macht vollkommen vnd erledigt von vnwiſſenheit vnd Irꝛthumb alle ſo erleuchtet werden/ vnnd wendet ſie zu dem das warhafftig iſt vnd bringet die mancherley Phantaſeyen in eine einige lautere wiſſenſchafft vnnd erfuͤllet ſie mit einem einigen vnnd vereinigendem liechte.
Hæc Dionyſius, &c.
Dz Liecht der Sonnẽ zeuget võ Gottes Liebe.
So leuchtet auch aus der Sonnenliecht eitel reine/ innigliche/ heiſſe/ vnnd bruͤnſtige liebe GOttes.
Dann weme hat GOTT die Sonne geſchaffen?
Nicht jhm ſelbſt.
Er darff keiner Sonnen vnnd keines erſchaffenen liechts.
Er iſt ſelbſt dz ewige vnendliche liecht.
Darumb hat er vns die Sonne geſchaffen.
Sie leuchtet vns/ Darumb leuchtet Gottes liebe aus der Sonnen.
Vnd weil die ewige Weißheit Gottes eine ſolche Sonne vnnd liecht iſt/ die vns in allen dingen GOttes liebe vnd guͤte zeiget/ ſo wird dieſelbe nach Art vnd Eigenſchafft der natuͤrlichen Sonnen vnd liechts genant/ Imago bonitatis diuinæ.
Sap. 7.
Das liecht gibt allen dingen ordnung/ Zeit/ Ziel/ Maß vnnd Vnterſcheid/ denn ohn das liecht were eitel vnordnung vnnd Confuſion in allen dingen/ darumb iſt das liecht ein Bilde der Weißheit Gottes.
Das liecht wendet alle ding zu ſich durch ſeinen glantz vnd ſchoͤnheit/ alſo Gottes guͤte zeuget alles nach ſich vnd zu ſich als in den erſten vrſprung da alle ding jre Ruhe finden vñ jre erhaltung.
Sehet wie rein iſt das liecht der Sonnen/ vnd kan nicht beflecket werden.
Vnendlich reiner vnd ſyncerior vnbefleckter iſt Gottes liebe gegen vns.
Darumb/ weil die Weißheit Gottes ein ſolch vnbefleckt liecht iſt:
So wird ſie nach der art der Sonnen genant/ Speculum ſine macula, ein vnbeflefleckter Spiegel der Goͤttlichen Krafft.
Liecht iſt rein vnnd vnbeflckt.
Sap. 7.
Liecht fleuſtvber fluͤſſig auß der Sonnen.
Sehet wie das Liecht ſo reichlich/ mildiglich/ vberfluͤſſig außfleuſſet auß der Sonnen: Alſo gehet Gottes Liebe vberfluͤſſiger ja vnendtlicher weiſe vber vns.
Die Sonne iſt vnparteiſch/ ſie vergoͤnnet keinem Menſchen jr Liecht:
Alſo gehet Gottes Liebe vber alle Welt.
Sehet/ wie inniglich das Liecht der Sonnen iſt/ vnd gehet aus dem inwendigſten Weſen der Sonnen: Alſo inniglich vnd hertzgruͤndtlich iſt Gottes Liebe.
Ferner iſt zubetrachten/ weil der Allmechtige GOtt der groſſen Welt vnnd den Leiblichen dingen ein euſſerlich Liecht geſchaffen/ ob Er dann nit auch ein Geiſtlich innerlich Liecht der Seelen verordnet habe.
Dann das iſt je Natuͤrlich zuſchlieſſen:
Hat Gott den Leiblichen dingen/ oder dem Leibe deß Menſchen ein ſo ſchoͤn Liecht verordnet/ ſo hat Er vielmehr ein innerlich Liecht der Seelen verordnet.
Diß Liecht der Seelen iſt Gott ſelbſt/ vnſer Herr Jeſus Chriſtus/ vnd der H. Geiſt/ von welchem vnſer Verſtandt durch Gottes erkentnuß im Glauben erleuchtet wird.
Mache dich auff/ werde Liecht/ dann dein Liecht kompt/ vnd die Herrligkeit des Herrn gehet auff vber dir.
Das euſſerliche Liecht zeu get von dem inner lichen Liecht.
Was der Seelen Liecht ſey?
Eſ. 40. 60
Gleich wie nun die Sonne die Welt erleuchtet: Alſo erleuchtet Chriſtus vnſere Seele.
Diß iſt das warhafftige Liecht/ welches alle Menſchen erleuchtet/ ſo in dieſe Welt kommen.
Darumb wird er von dem Propheten Malachia die Sonne der Gerechtigkeit genant/ vnd GOtt wird von S. Jacobo am 1. genant/ ein Vater des Liechts/ vnnd der H. Geiſt iſt in einer Fewrflammen im Munde der Apoſtel erſchienen/ in Geſtalt Fewriger Zungen.
Auß dieſem ewigen Liecht kompt nun das Liecht der Gnaden/ das Liecht der Weißheit vnd Erkentniß Gottes/ das Liecht der Warheit vnnd des Lebens/ das Liecht der Frewde/ dz Liecht deß Troſtes/ das Liecht der Herrligkeit Gottes/ daß Liecht des Glaubens/ vnd aller Chriſtlichen Tugende.
Joh. 1.
Mala. 4.
Das Liecht iſt die hoͤchſte Zierde/ Schmuck/ vnd Herrligkeit der Creaturen/ darumb ſtehet geſchrieben:
Liecht iſt dein Kleidt/ das du anhaſt.
Vnd der H. Engel Zierde vnd Schmuck iſt die Klarheit des Herrn.
Im ewigen Leben wird der Auſſerwehlten hoͤchſter ſchmuck ſein die Klarheit/ vnd Liecht.
Die Gerechten werden leuchten wie die Sonne in jhres Vaters Reich/ welches in der Offenbahrung Johannis vorgebildet durch dz Weib mit der Sonnen bekleidet.
Ja gleich wie das Liecht die ſchoͤnſte Zierde vnd ſchmuck iſt dieſer vergenglichen Welt: Alſo wird das ewige Liecht die hoͤchſte Zierde vnd Herrligkeit ſein der zukuͤnfftigẽ Welt/ deß Himliſchen Jeruſalems.
Dz Liecht iſt die hoͤchſte Zierde der Creaturẽ.
Pſal. 104. Luc. 2. Matth. 13
Apoc. 12.
Apoc. 21.
Je mehr Liechtes/ je edler Geſchoͤpff als wir ſehen an Engeln/ an Sonne/ Mond vnd Sternẽ/ an Edelgeſteinen/ an Metallen: Alſo iſt auch die Tugend ein ſchoͤnes Liecht.
Vnnd alle Gaben der Außerwehlten werden auß jhnen leuchten im ewigen Leben.
Darumb dieſelbe einander vbertreffen werden/ wie die Sonne vnnd Sterne einander vbertreffen in jhrer Klarheit.
Je mehr Liechts je Edler geſchoͤpff.
1. Cor. 15.
Das Liecht erfrewet vnd bringet Frewde mit ſich/ was wird aber das ewige Liecht fuͤr Frewde mit ſich bringen/ wann der Tag deß ewigen Liechts wird anbrechen?
Solte vns das ewige Liecht nicht mehr erfrewen koͤnnen dañ das vergengliche Liecht/ welches viel Truͤbſal auff Erden beſcheinen muß?
Das Licht erfrewet.
Das Liecht erwecket die ſchlaffenden: Alſo Chriſtus vnſer Liecht wecket vns auff vom Schlaff der Suͤnden.
Wache auff/ der du Schleffeſt/ ſo wird dich Chriſtus erleuchten.
Das Licht erwecket.
Eph. 5.
Das Liecht zeiget vns den Weg: Alſo ſpricht Chriſtus vnſer Herr:
Ich bin dz Liecht der Welt/ wer mir nachfolget/ wird nicht im Finſtern Wandeln/ ſondern das Liecht des Lebens haben.
Das Licht zeiget den Weg.
Joh. 8. 12.
Das Licht fuͤhret mit ſich Lebens krafft.
Das Liecht fuͤhret mit ſich eine verborgene Lebenskrafft: Alſo iſt Chriſtus vnſer Herr ein ſolch Liecht/ in welchem war das Leben/ vnnd das Leben iſt das Liecht der Menſchen.
Der Herr iſt mein Liecht vnd mein Heil/ vnd meines Lebens krafft.
Joh. 1. Pſal. 27.
Das Licht ſiehet mã nicht ohn Liecht.
Das Liecht kan man ohn das Liecht nicht ſehen.
Alſo kan man GOtt ohn GOtt/ ohn Chriſtum ohn den H. Geiſt nicht erkennen.
In deinem Liecht ſehen wir das Liecht.
Pſal. 36.
Das Liecht vertreibet die Finſterniß/ vnd die Geiſter der Finſterniß.
Alſo vertreibet Gottes Liecht in vns dz iſt Chriſtus den Vnglauben/ vnd alle Wercke der Finſterniß/ vnnd des Sathans/ GOtt muß auch in vns ſprechen Es werde Liecht/ wie im Werck der Schoͤpffung:
Darumb ſagt der 18. Pſalm: Du erleuchteſt meine Leuchte: Der HERR mein GOtt machet meine Finſternis liecht.
Auff das er erſcheine denen/ die da ſitzen im Finſternis vnd ſchatten des Todes.
Ich ſahe einen Engel von Himmel herab ſteigen/ von welches Klarheit die Erde erleuchtet ward.
Das Licht vertreꝛbet Finſternuͤß.
Pſal. 18.
Luc. 1.
Apoc. 18.
Wañ des Tages Liecht hinweg weichet/ ſo gehet die nacht vnd Finſternis an/ vnd gehet das finſtere Liecht der Mond auff/ als das Nachtliecht: Alſo iſt auſſer Chriſto eitele Finſternis/ vnd das rechte Nachtliecht der vernunfft verfinſtert den verſtandt.
Auſſer dẽ Liecht iſt eitel Finſterniß.
Gleich wie nun die jennigen nerriſch thun/ die mehr von dem Mond erleuchtet werden wollen als von der Sonnen: Alſo thun die viel nerriſcher/ ſo meher wollen erleuchtet werden von der Welt weißheit/ als von Chriſto der Goͤttlichen ewigen weißheit.
So nerriſch es iſt/ wann einer des Tages bey einem Liecht beſſer ſehen wolte als bey der Sonnen: Alſo nerriſch iſts/ wann einer durch die Welt weißheit beſſer ſehen/ vñ kluͤger ſein wolte als durch die weißheit GOttes/ welche iſt Chriſtus.
O Thorheit/ wann einer meinet mehr erleuchtet zuwerden durch die Creatur als durch den Schoͤpffer.
Wer mich hie recht verſtehet/ der hat den anfang zu der Goͤttlichen ewigen Himliſchen weißheit/ Welches der 119. Pſalm ſo embſig ſuchet/ vnnd das Buch der Weißheit Salomonis.
Der Sonnen Liecht allen andern vorzuziehen.
Pſal. 119.
Die Sonne des Himmels zierde.
Die Sonne iſt eine Zierde des Himmels.
Alſo Chriſtus der Herr iſt eine Zierde ſeiner Kirchen/ vnd des newen Himmels vnd Erden in der zukuͤnfftigẽ Herrligkeit/ da offenbar wird werden fuͤr aller Außerwehlten Augen wie er iſt der Glantz der Herrligkeit ſeines Vaters/ vnd das Ebenbilde ſeines Goͤttlichen weſens.
Col. 1. Hebr. 1.
Dz Liecht machet eine liebliche Wohnung.
1. Tim. 6. Apoc. 21.
Das Liecht gibt vnd machet eine liebliche Wohnung: Alſo wohnet Gott in einem Liecht.
Alſo hat er auch das Himliſche Jeruſalem zu einer lieblichen Wohnung gemacht.
Die Stadt bedarff keiner Sonnen vnd Mondes/ ſondern die Herrligkeit des Herrn iſt jhr Liecht/ vnnd das Lemblein Gottes erleuchtet ſie.
Das Liecht offenbaret alles:
Alſo kan ſich nichts fuͤr dem vnendlichen Liecht Gottes verbergen/ was im Himmel vnd Erden iſt auch was in allen Geiſtern/ in allen Seelen des Menſchen verborgen iſt/ alſo/ das ſich auch der geringſte gedancken des Menſchlichen Hertzens fuͤr Gott nicht verbergen kan.
Vnſere vnerkante Suͤnde ſtelleſtu fuͤr dich ins Liecht fuͤr deinem Angeſicht.
Du verſteheſt meine gedancken von ferne.
Die Weißheit Gottes gehet durch alle Geiſter/ wie ſcharff ſie ſein.
Dz Liecht offenbaret alles.
Hebr. 4.
Pſal. 90.
Pſal. 139. Sap. 7.
Das Liecht theilet ſich allen Creaturen mit/ vñ ergeuſt ſich vber die gantze Welt: Alſo theilet ſich Gott allen Creaturen mit/ ſonderlich aber dem Menſchen/ vnd iſt ſeine Frewde vnnd luſt den Menſchen gutes thun.
Dz Liecht theilet ſich mit allen Creaturẽ.
Das Licht zeuget võ der verklaͤrung vnſerer Leiber.
Das Liecht vnd die Sonne iſt auch endlich ein Zeuge der verklerung vnſers Leibes vnd Seele der Aufferſtehung.
Es geſchicht zwar die verklerung vnſer Seelen zum theil in dieſem Leben durch den H: Geiſt.
Nun aber ſpiegelt ſich in vns allen des Herrn klarheit mit auffgedecktem Angeſicht.
Vnd wir werden verkleret in daſſelbe Bilde von einer Klarheit in die ander als vom Geiſt des Herren.
Aber es iſt nur ein geringer anfang/ vnd iſt Gantz vnvolkommen:
Dort aber wird Leib vnd Seele verklaͤret werden mit ewiger vnauffhoͤrlicher klarheit vnnd Herrligkeit/ wie S.
Paulus ſagt: Ein andere klarheit hat die Sonne/ eine andere der Mond/ eine andere die Sterne: Alſo wirds auch ſein in der Aufferſtehung der Gerechten.
Die Lehrer werden leuchten wie deß Himmels Glantz/ vnd wie die Sternen immer vnnd ewiglich.
Die Gerechten werden leuchten wie die Sonne in jhres Vaters Reich.
2. Cor. 3.
1. Cor. 15.
Dan. 12.
Matth. 13
Deſſen Bild iſt die verklaͤrung Chriſti/ da ſein Andtlitz leuchtet wie die Sonne/ vnd ſein Kleidt weiß wird wie der Schnee.
Das war der Himliſche vbernatuͤrliche Candor oder weiſſes Liecht der ewigen Sonnen.
Alſo glaͤntzet vnd leuchtet das Angeſicht Moſe/ viel heller denn die Sonne/ alſo das es die Kinder Iſrael nicht anſehen konten/ vmb der Klarheit willen/ vnd daſſelbe daher/ weil GOtt mit jhm geredt hatte/ vnd war doch Moſe nur wenig Tage bey dem Herrn geweſen.
Was wird denn fuͤr eine klarheit auß vns leuchten/ wenn wir GOtt ewig werden beywohnen/ vnd bey jhm ſein allezeit.
Moſes Angeſicht leuchtet ſchrecklich/ Chriſti Angeſicht aber lieblich in ſeiner verklaͤrung.
Verklaͤrung Chri ſti ein bild vnſerer verklaͤrung.
Matth. 17 Exod. 34.
2. Cor. 3.
Item/ Apoc. 1. Leuchtet das Angeſicht deſſen/ der die ſieben Sternen in ſeiner Handt hatte/ wie die Sonne:
Vnd alſo wird vns das Ewige Liecht/ welches iſt Chriſtus an jenem Tage verklaͤren/ das der gantze Leib wird erleuchtet werden wie der Blitz.
Apoc. 1.
Matth. 6. Luc. 11.
Zum Beſchluß iſt auch zu wiſſen/ das der guͤtige Schoͤpffer ein reines ſchoͤnes vnd anmuͤtiges Liecht/ allen dingen eingeſchloſſen hab/ wie die wiſſen ſo die Natuͤrliche ſeparation verſtehen/ vnd die puritet vnnd reinigkeit aller ding/ recht Philoſophiſch ſcheiden koͤnnen/ von der Impuritet vnnd Finſterniß/ vnd alſo koͤnnen alle ding Natuͤrlich perficirt werden in jhre Klarheit/ denn das iſt jhre Natuͤrliche verklaͤrung:
Vnd ein herrlich Augenſcheinlich Zeugniß der verklaͤrung vnſer Leiber am Juͤngſten Tage/ wenn alle vnſauberkeit von Leib vnd Seele hindan wird geſcheiden ſein.
Das II. Capittel.
Vom andern Tagewerck Gottes/ dem Himmel.
Wie der Himmel ein Zeuge Gottes iſt/ vnd der ſchoͤnen Wohnung der Seligen.
Gen. 1. Vnd GOtt ſprach:
Es werde eine Feſte zwiſchen dem Waſſer/ vnd GOtt nennet die Feſten Himmel Pſal.
104. Du Welbeſt oben mit Waſſer/ Du fehreſt aus den Wolcken als auff einem Wagen/ vnnd geheſt auff den Fittichen deß Windes.
Pſal. 19.
Die Himmel erzehlen die Ehre Gottes/ vnnd die Feſte verkuͤndigt ſeiner Haͤnde Werck.
Worauß der Hunmel gemacht.
OB wol viel diſputiren iſt vnter den Theologis vnd Philoſophis von der materia vnnd Subſtantz deß Himmels:
So wollen wir vns doch daran benuͤgen laſſen/ das GOtt der Herr ſpricht:
Sit expanſio inter aquas.
Es ſey eine Feſte zwiſchen dem Waſſer/ Welches im Buch Job erklaͤret wird:
Expandes fortia æthera ſicut ſpeculum fuſum.
Wirſtu den Himmel mit jhm außbreiten/ der Feſte iſt wie ein gegoſſen Spiegell.
Gen. 1.
Job. 37.
Himmel auß Waſſer gemacht.
Darauß nicht vnfuͤglich konte geſchloſſen werden/ das die Feſte zwiſchen dem Waſſer/ das iſt/ der Himmel aus Waſſer gemacht ſey/ welches das Wort Schanaim andeutet.
Doch wollen wir hie mit Niemandt zancken vnd ſagen:
Das vns die Ordnung der Elemente zuerkennen gibt/ das der Himmel ſey das allerbeſtendigſte/ reineſte/ ſubtileſte/ klareſte/ lauterſte Weſen der groſſen Welt/ oder der Waſſer vnd Lufft/ geſcheiden von aller Elementiſchen grobheit/ ein durchſcheinendes/ klares/ vnuergengliches Corpus, welches von wegen der reinigkeit keiner corruption vnterworffen.
Denn es iſt von derſelben abgeſchieden/ darumb kan keine corruption darein fallen/ vnnd kan ſich mit der vnreinigkeit nimmermehr vermengen.
Dann es ſein zwey contrariæ Naturæ.
Er iſt voller wunderlicher Kraͤffte alle vntere dinge zuregieren/ vnd durch die Handt deß Allmechtigen geſtellet in die aller Zierlichſte vberauß raumeſte forma, der vnbegreifflichen rotunditet, auff das nit allein in dieſer Circkel runde die weite expanſion der Lufft auch die Waſſer vnd Erd Kugel beſchloſſen vnd gehalten werde/ alſo das kein Element von ſeiner ſtatt weichen mag/ vmb welcher vrſach willen der Himmel das Firmament/ oder die Feſte genant wird/ ſondern/ das er auch allen Elementen ſeinen einfluß durch die runde gleich außtheilen konte.
Was der Himmel ſey.
Himmel iſt keiner corruption vnterworffen.
Himmel iſt rund.
Himmel iſt das ſubtileſte Corpus.
Darumb was dz weſen des Himmels anlangt/ ſo ſehet die Erde an/ wie ſchwartz/ grob/ dicke ſie iſt/ das nichts groͤbers ſein kan/ darnach ſiehe das Waſſer an/ wie viel ſubtiler/ lauterer/ klarer/ reiner iſt es dann die Erde.
Dann je weniger Erden damit vermiſchet/ je reiner es iſt/ alſo/ das man etliche Elen tieff hinein ſehen mag.
Siehe den Lufft an/ der iſt abermals mehr clarificirt dann das Waſſer/ vnd iſt gar durchſichtig vngreifflicher dann das Waſſer/ ſo lauter vnd pur/ das man gar nichts in jhm ſiehet.
Itzt bedencke nun/ wie vngleich dieſe corpora gegen einander ſein/ die Erde gegen dem Waſſer/ vnd das Waſſer gegen dem Lufft/ wie ein groſſer vnterſcheid iſt zwiſchen jhnen der ſubſtantz halben?
Itzt bedencke nun das corpus des Himmels: Der iſt vber die Lufft/ vnnd das klareſte/ lauterſte Weſen.
Vnd je reiner weſen/ je Spiritualiſcher vnnd mehr kraffts da iſt.
Solte nun diß wunderſchoͤne/ reine/ lautere weſen des Himmels mit allen ſeinen eigenſchafften nit ein herrlicher Zeuge Gottes ſein?
Quid eſt cœlum & totius naturæ decor aliud inquit quidam quàm quoddam ſpeculum, in quo ſummi opificis relucet Magiſterium?
Was iſt der Himmel vñ die Zierde der gantzen Creatur/ ſagt ein alter Schribent/ anders dann ein Spiegel/ in welchem da leuchtet der hoͤchſten Werckmeiſters/ Meiſterſtuͤck?
Der Himmel ein herrlicher Zeuge Gottes.
Dann ſo GOtt der Allmechtige ſo ein reines/ lauteres/ beſtendiges weſen geſchaffen/ welches wir doch in dieſer bloͤdigkeit vnſers Verſtandes nicht außgruͤnden koͤnnen/ was muß Er dann ſelbſt fuͤr ein reines/ lauteres/ Ewiges/ Geiſtliches/ vnerforſchliches/ vnaußdenckliches/ vnaußſprechliches Goͤttliches weſen ſein?
Vnd ſo Er den Toͤdlichen Creaturen ſo einen ſchoͤnen Himmel geſchaffen/ in welchem ſie eingeſchloſſen vnnd erhalten werden/ Was wird Er dann den vntoͤdtlichen vnſterblichen Creaturen fuͤr ein ſchoͤnes Hauß vnd Wohnung erbawet haben?
Wir wiſſen/ ſo vnſer Irrdiſch Hauß dieſer Huͤtten zubrochen wird/ das wir einen Baw haben/ den GOtt erbawet/ ein Hauß nicht mit Haͤnden gemacht/ dz Ewig iſt im Himmel/ vnd wir ſehnen vns auch nach vnſer Wohnung/ die vom Himmel iſt.
Gott viel reiner vñ ſubtiler als der Himmel.
2. Cor. 4.
Groſſe hoͤ he vnnd weite deß Hunmels.
Was bedeutet die groſſe Hoͤhe vnd Weite des Himmels/ dagegen die Erde ein Puͤnctlein iſt dann die vnaußdenckliche vnermeßliche groſſe Gewalt vnd Weißheit Gottes?
So viel hoͤher der Himmel iſt dann die Erde/ ſo viel ſind meine Gedancken hoͤher dann ewre Gedancken/ vnnd meine Wege hoͤher dann ewre Wege/ davon im 4. Capittel weitleufftiger.
Eſa. 55.
Was bedeutet die groſſe Circkelrunde des Himmels dann die Ewigkeit Gottes?
Dann wie in einem Eirckel weder anfang noch ende iſt: Alſo iſt auch in Gott weder anfang noch ende.
Runde deß Himmels.
Was bedeutet die vnaußſprechliche groſſe rotunditet des Himmels anders dann die Allgegenwart Gottes?
Dann ſo der Himmel alles beſchleuſt/ vnd mit vnermeßlicher Weite alles helt/ hebt vnnd tregt/ wie ſolte GOtt nicht alles beſchlieſſen/ halten/ heben vnnd tragen?
Wer miſſet die Waſſer mit der Fauſt/ vnd faſſet den Himmel mit Spanne/ vnnd begreifft die Erde mit einem Dreyeling/ vnnd Wieget die Berge mit einem Gewicht/ vnd die Huͤgel mit einer Wage?
Groſſe rotunditet deß Hunmels.
Eſa. 40.
In einem Circkel iſt nichts vnten noch oben/ ſondern alles zugleich vnten vnd oben: Alſo erfuͤllet Gott zugleich alles.
Er erfuͤllet Himmel vnd Erde/ vnd iſt nicht weit von einem jeglichen vnter vns/ Dann in jhm leben/ webẽ/ vñ ſind wir.
Vnd ob gleich vnter vns auch Menſchen vnd viel ander Creaturen Gottes ſein/ wie die runde der Erdẽ bezeuget:
So hats doch Gott der Herr alſo geordnet/ das allenthalben der Himmel oben iſt/ vnd alles muß gegen Himmel vber ſich ſehen/ vnd ſtehen/ welches die vnermeßliche weite des Circkelrunden Himmels macht.
Syrach am 43. ſpricht von der runde des Himmels:
Er hat den Himmel fein rundt gemacht vnd ſeine Hende haben jhn außgebreitet.
Der Himmel iſt allenthalbẽ oben.
Act. 17.
Was iſt die Feſte des Him̃els anders dañ die ewige beſtendige Warheit Gottes vnd ſeines Worts?
Dann wer helt den Himmel/ dz er nit falle?
Welches ſind die Seulen/ die jn Tragen?
Oder woran hanget er?
Nirgent an dañ am gewalt des Worts Gottes.
Die Seulen des Himmels zittern vnd entſetzen ſich fuͤr ſeinen ſchelten.
Er helt ſeinen Stul/ vnd bereitet die Wolcken dafuͤr.
Feſte deß Himmels.
Job. 26.
Siehe kan Gottes Wort den Himmel alſo befeſtigen/ vñ Er ſolte dir deine zuſage nit halten?
Helt vnd tregt Gott den Himmel durch ſein krefftiges Wort/ vnd Er ſolte dich nicht koͤnnen halten/ heben vnd tragen?
Gottes Wort deß Himmels Feſte.
Hebr. 1.
Es ſol dich aber dieſer vnuergenglicher Himmel hoͤher fuͤhren zu dem verborgenen Himmel/ da dz liebliche weſen da Frewde iſt die fuͤlle/ welches S. Paulus das Paradies vnd den dritten Himmel nennet/ vnd die Herligkeit/ in welcher vnſer lieber Herr Jeſus Chriſtus auffgenommen/ welches der Herr nennet ſeines Vaters Haus/ da Er vns die ſtette bereitet/ welcher auch genennet wird aller Himmel Himmel.
Verborgener Himmel.
1. Reg. 8. Pſal. 16. 1. Cor. 11. 2. Cor. 12. 1. Thun.
3. Joh. 4. Matth. 13
Ja esſol dich dieſer vergengliche euſſerliche Himmel in dich ſelbſt fuͤhren/ in dein eigen Hertz vnnd Seele.
Da hat auch Gott ſeinen Himmel/ in welchem Er Wohnet:
So ſpicht der Hohe vnnd Erhabene/ der Ewig wohnet/ des Name Heilig iſt: Der Ich Wohne in der hoͤhe/ vnd im Heiligthumb/ vnd in denen/ ſo zuſchlagenes vnnd demuͤtiges Geiſtes ſind/ auff das Ich erquicke das Hertz der gedemuͤtigten/ vnnd den Geiſt des zerſchlagenen.
Siehe da iſt GOtt mit ſeinem gantzen Reich in dir/ wie davon gnugſam im Dritten Buch gemeldet iſt.
Deß Gleubigẽ Menſchen Hertz iſt Gottes Himmel.
Eſa. 57.
Letzlich ſo ſoll dich dieſer euſſerliche Himmel fuͤhren zu dem Newen Himmel/ von welchen S. Petrus ſpricht:
Wir warten eines newen Himmels vnnd einer newen Erden nach ſeiner Verheiſſung/ in welchem Gerechtigkeit wohnet.
Denn ob gleich der Himmel alſo pur vnnd rein von GOtt gemacht/ das keine corruption vnd verderbung drein fallen kan/ dennoch ſo ſind die Himmel fuͤr GOtt nicht rein/ ſagt der H. Job am 15. Darumb auch endtlich die Himmel vergehen werden wie S.
Petrus ſagt/ vnd der 102. Pſalm ſpricht:
Die Himmel werden vergehen vnnd alle veralten wie ein Gewandt/ ſie werden verwandelt werden wie ein Kleidt/ wenn du ſie verwandeln wirſt.
Darumb ſpricht S. Johannes Ich ſahe einen newen Himmel vnd eine newe Erde/ Dann der Erſte Himmel/ vnd die erſte Erde vergieng/ vnnd der auff dem Stuel ſaß/ ſprach: Siehe/ Ich machs alles new.
Vnd der Prophet ſpricht: Siehe Ich will einen newen Himmel/ vnd eine newe Erde ſchaffen/ das man der vorigen nicht mehr gedencken ſoll.
Was wird das fuͤr eine ſchoͤne Stadt Gottes ſein/ dz Himliſche Jeruſalem/ welcher Bawmeiſter iſt GOtt?
Wer wils vns ſagen/ weils kein Auge geſehen/ kein Ohr gehoͤrt/ vnd in keines Menſchen Hertzen kommen/ was GOtt bereitet hat denen/ ſo jhn Lieb haben?
Darumb der H. Evangeliſt Johannes das newe vnd Himliſche Jeruſalem beſchreibet durch ſolche dinge/ ſo aus der Natur genommen/ vnd in der Natur die koͤſtlichſten ſein/ als das er ſagt/ die Stadt ſey als ein durchſcheinendt Golt/ der grund von Edelgeſteinen/ die Thor von Perlen/ vnnd ſey voll Liecht/ Klarheit vnd Herrligkeit Gottes/ die ſie erleuchtet an ſtatt der Sonnen vnnd deß Liechts.
In dieſem newen Himmel wird Gott alles in allem ſein.
Newer Himmel.
1. Pet. 3.
Apoc. 21.
Eſa. 65.
Act. 11.
1. Cor. 2.
Apoc. 21.
1. Cor. 15.
Das III. Capittel.
Von dem dritten Tagewerck Gottes/ nemlich von der ſcheidung der Waſſer von der Erden.
Der Erdenkreiß/ ſo vnter dem Himmel mitten in der Welt ſchwebet/ iſt ein Zeuge der Allmacht vnd Weißheit Gottes/ vnd eine Schatzkammer der vberreichen Mildigkeit deß guͤtigen Schoͤpffers.
Gen. 1. GOtt ſprach Es ſamle ſich das Waſſer vnter dem Himmel an ſondere oͤrter/ das man das Truckene ſehe/ Vnnd Gott nennet das Trucken die Erde.
Pſal. 104.
Die Erde iſt vol guͤter deß HErrn.
DIe Erde iſt die groͤbſte ſchwereſte Corporaliſch ſubſtantz der groſſen Welt geſchieden von den Waſſern/ vñ geſetzet durch die Gewalt Gottes ins centrum vnd mittelpunct d’ groſſen Welt vnbeweglich/ zu einem receptacul aller Himliſchen einfluß:
Darumb ſie auch wegen der rotunditet deß Himmels in eine runde Kugel geſetzet/ die wirckung des Himmels allenthalben zuempfahen/ vñ machet mit dem Waſſer einen globum, vnd beſtehet im Waſſer.
Vnd wird dieſe Erd: vnd Waſſer Kugel vom gewalt deß Luffts getragẽ durch krafft deß Allmechtigen Worts/ voller lebendiges/ verborgenes/ vnſichtbares Samens aller jhrer ſichtbaren Gewaͤchſe vnd Fruͤchten.
Was die Erde ſey
Da laſt vns nun bedencken/ wie diß wunderliche Gebew der Erden mit ſeinem grunde vnnd Fundament vns die Allmacht Gottes greifflich fuͤr die Augen ſtelle.
Dann worauff ſtehet die Erde?
Was ſind jhre Seulen?
Worauff die Erde ſtehe?
Hie diſputiren die Gelerten/ ob die Erde auff dem Waſſer ſtehe/ oder ob ſie als das groͤbſte vnnd ſchwereſte Element das vnterſte ſey/ vnnd das Fundament deß Waſſers/ ita, ut terra ſubſtrata ſit aquis.
Die da halten/ das die Erde auff dem Waſſer ſtehe/ haben dieſe Spruͤche fuͤr ſich: Super vel ad maria fundavit eam, & ſuper vel ad flumina præponit eam:
Er hat jhn an die Meer gegruͤndet/ vnd an den Waſſern bereitet.
Qui extendit terras ſuper aquas:
Der die Erde auffbreitet auff das Waſſer.
Vnd der H. Chryſoſtomus ſchreibet:
Die Erde iſt von GOtt alſo gegruͤndet/ das ſie vnter ſich das Waſſer hab.
Pſal. 24.
Pſal. 136.
Die andern/ die da wollen/ die Erde ſey der grund vnnd bodem deß Waſſers/ haben dieſen Fundamenta.
1. Weil die Erde das ſchwereſte Element iſt/ ſo habe ſichs zu vnterſt geſetzt/ an die vnterſte ſtelle/ vnd ſey das centrum worden der Welt/ da ſie denn Natuͤrlich vnnd vnbeweglich Ruhet/ vnd koͤnne von dannen nicht bewogen werden/ ohne mit Gewalt/ were demnach wieder die Natur/ vnd ein Wunderwerck wenn ſie anders wohin fallen ſolte.
Dann ein jeglicher ort der auſſerhalb dem Centro iſt/ iſt hoͤher denn das centrum, darumb wohin auch die Erde bewogen wuͤrde/ ſo muſte ſie vber ſich ſteigen/ vnnd muſte demnach die Erde ſo ſie fallen wolte/ vber ſich fallen welches vnmuͤglich iſt.
Das hab auch der 104. Pſalm andeuten wollen/ der du die Erde gruͤndeſt auff jhrem boden/ das ſie klebet jmmer vnd ewiglich:
Dz iſt die Erde Ruhet im centro vnbeweglich/ darauß ſie nicht fallen kan.
Zum andern fuͤhren ſie auch dieſen beweiß/ das die Schiffleute durch den Bleywurff vnd Inſtrument den grund vnd die tieffe deß Meers ſuchen vñ finden/ vñ erkleren die Spruͤche der Pſalmen von der ſcheidung des Waſſers von dem trucken/ wie Moſes ſchreibet.
Gen. 1.
Es ſol vns aber der H. Apoſtel Petrus dieſen ſtreit entſcheiden/ da er ſpricht:
Die Erde iſt auß den Waſſern/ vnd in dem Waſſer/ oder durch Waſſer beſtanden (wie es in ſeiner ſprache lautet (durch Gottes Wort.
Da bezeuget der H. Apoſtel/ dz die Erde im Waſſer beſtehe/ vnd mache alſo mit dem Waſſer einen globum:
Das ſie auch im Waſſer vnd durch Waſſer befeſtiget ſey.
2. Pct. 3.
Dieſe ſchreckliche groſſe Waſſer vñ Erdkugel woran hanget ſie?
Wer tregt ſie?
Welches ſind jhre Seulen?
Hoͤret was der H. Job ſpricht:
Es hanget die Erde an nichts.
Das ſaget er darumb/ weil die groſſe vngehewre Waſſer vnd Erdkugel im mittel der Welt ſchwebet/ in der Lufft vnter dem Him̃el vnd wird von der Lufft in d’ groſſen Expanſion getragen/ weil die Erde gleichſam in die Waſſer eingewickelt iſt/ wie der 104. Pſalm ſagt:
Mit der tieffe deckeſtu es als mit einẽ Kleidt.
Vnd weil Lufft vñ Waſſer eine nahe Verwandniß haben dz ſie einander tragen/ wie wir ſehen an den Wolcken/ was fuͤr eine groſſe Laſt Waſſer dieſelbe in ſich halten/ vñ werden gleichwol von der Lufft getragen/ dz ſie nicht herab fallen.
Dann eine ſolche hebende vnd tragende Krafft iſt der Lufft eigenſchafftẽ/ er faſſet dz Waſſer zuſammen in ſeinen Wolcken/ vnd die Wolcken zerreiſſen darunter nicht.
Job. 26.
Job. 26.
Iſts nit ein groß wunder/ dz durch die expanſion des Himmels die Welt alſo befeſtiget/ vnd vmbſchloſſen/ dz die 4. Elementa alſo zuſammen gehalten/ vnd in einander gefuͤgt ſein/ das keins zuruͤck weichen kan?
Als/ dz Ich ein einfeltiges Gleichnuß gebe/ in einẽ Ey iſt erſtlich dz klar/ in der mitten hanget die runde Kugel deß Dotters/ vnnd die beyde ſind mit einẽ Haͤutlein vberzogen/ vnnd außwendig iſts mit einer Schalen befeſtiget/ dz nichts weichen kan: Alſo hangen die Element in einander/ vnnd eins helt vnd tregt das ander.
Der Himmel befeſtiget alles vnd leſſet nichts von ſeiner ſtatt weichen ratione vacui, darumb/ das die Natur keine leere ſtatt leidet.
Darumb ſchweben die ſchweren Regenwolcken in der Lufft vnd fallen nicht.
Ordnung der vier Elementen.
Dieſe befeſtigung deß Erdbodens im Waſſer vnnd durch Waſſer in der mitten vnd centro der groſſen weiten Expanſion der Lufft/ iſt ein vberauß groſſer Zeuge der Allmacht Gottes/ welche vns der H. Job zu Gemuͤt fuͤhret: Wo wareſtu/ da Ich die Erde gruͤndet?
Weiſtu/ wer Ihr das maß geſetzet hat?
Vnd wer hat jhr den Eckſtein gelegt?
Da wir hoͤren/ das diß Fundament vnnd grund deß Erdbodens keine vernunfft erforſchen mag/ ſondern ſolches der Gewalt vnnd Allmacht Gottes zuſchreiben muß.
Dañ es iſt gar ein groß vnnd vnbegreifflich wunder/ das die groſſe Erd Kugel alſo im Waſſer beſtehet/ vnd doch nicht in die Tieffe hinein ſincket/ vnd vntergehet.
Davon ſagt der 46. Pſalm.
Darumb fuͤrchten wir vns nicht/ wann gleich die Welt vntergienge/ vnnd die Berge mitten ins Meer ſuͤncken/ wañ gleich das Meer Wuͤtet vnd Wallet/ vnnd von ſeinem vngeſtuͤm die Berge einfielen.
Befeſtigung der Erden im Waſſer.
Job. 38.
Darauß iſt vnter andern abzunehmen/ was fuͤr ein groß Wunder vnnd Gewalt/ auch groſſe Weißheit Gottes ſey/ das die Erde alſo feſte gegruͤndet iſt/ vnd befeſtiget im Waſſer.
Darumb ſpricht die Weißheit Gottes:
Da Ich den grund der Erden legt/ da war Ich der Werckmeiſter bey jhm/ vnd da Er die Berge einſencket.
Befeſtigung der Erden zeu get von Gottes Weißheit.
Prov. 8.
Diß iſt nun der Erdboden/ vber welchen der Allmechtige GOtt den Adam mit ſeine Nachkommen geſetzet hat Pſal. 115.
Die Erde hat er den Menſchen Kindern geben.
Vnnd ob wol die Erde außwendig vngeſtalt/ grob/ hart/ dick/ finſter/ todt/ duͤrr/ vnd kalt iſt:
So iſt ſie doch inwendig ein Edles lebendiges Element/ von dem Schoͤpffer mit vielen Segen/ vnauffhoͤrlicher Fruchtbarkeit vnnd Samkrefften erfuͤllet/ die nimmer ruhen/ ſondern als verborgene lebendige aſtra jmmer Arbeiten/ vnd keine Ruhe habẽ/ biß ſie jre Leibliche Fruͤchte herfuͤr treiben/ vnd auff dz aller zierlichſte außarbeiten mit Form/ proportion, Kleidung/ Geruch Geſchmack/ vñ Farben/ dadurch ſie dem Menſchen jr inwendige Krafft vnd vermuͤgen anzeigen.
Die Erde ein Edles Fruchtbares Element.
Vernewerung der Erdgewechß.
Da treten die Erdtgewechß herfuͤr auß der Erden/ als auß jhrer Schlaffkammer/ vnd haben abgelegt den alten Leib/ vnd einen newen angenom̃en/ der zart/ Jung bluͤhend iſt/ dann der alte iſt verfaulet vnd geſtorbẽ.
Sie haben den alten Rock außgezogen/ vnd ein newes Kleidt angelegt/ dann das alte war zuriſſen/ verweſet/ vngeſtalt/ vnnd heßlich worden/ hat die Farbe/ geſtalt vnd geruch verloren.
Als dann fahen ſie an durch jhre ſchoͤne vernewerte Geſtalt/ vnd Edlen Geruch vnnd Farbe mit vns zureden.
Dann dz iſt jre Sprache.
Als wollen ſie ſagen: Sehet jr Menſchen Kinder jhr vngleubigen/ wir waren Tod/ vnd ſind Lebendig worden.
Wir haben vnſern alten Leib vñ Kleider abgelegt/ vñ ſind newe Creaturen worden.
Wir haben vns ernewert in noſtro fonte, in vnſerm Vrſprung.
Ziehet jr auch ewren alten Menſchen auß/ vnd ziehet den newen Menſchen an.
Erinnert euch auch in ewrem ewigen Vrſprung/ welcher iſt Gott ewer Schoͤpffer/ nach welchẽ jhr Gebildet ſeidt.
Vnd ſo jr das thut/ werdet jr in dem groſſen Sommer deß Juͤngſten Tages/ nach dem jhr ewren alten verweßlichen Leib abgelegt/ wieder herfuͤr gehen auß der Erden/ gleich wie wir/ mit newen Leiber mit ſchoͤnen Kleidern der verklerung/ welche ſchoͤner leuchten werden dann vnſer Farben/ die wir jtzo mit gebracht haben.
Vnter deſſen/ weil jhr in dieſem Elenden Leben wallet/ ſorget nit fuͤr ewren Leib.
Sehet wie ſchoͤn hat vns vnſer Schoͤpffer auffs newe gekleidet mit ſo ſchoͤnen Farben/ Vnnd hat vns nun ſo viel tauſent Jahr daher ſeit der erſten Schoͤpffung alle Jahr einen newen Leib/ vñ ein new Kleid gegeben zum zeugnis ſeiner guͤtigkeit.
Sehet wir geben euch alle vnſere Kreffte/ Dann vnſer Krafft dienet vns nicht ſelbſt/ ſondern euch.
Wir bluͤhen vns nicht ſelbſt ſondern euch/ Ja Gottes guͤtigkeit bluͤet euch in vns/ vnd jhr moͤget wol ſagen/ das Gottes guͤte in vns bluͤhet/ vnd euch mit jhren geruch durch vns erquicket.
Alloquium rerum e terra naſcentium.
Eph. 4.
Matth. 6.
Erdgewechßviel faltigeZeu gen Gottes.
Wer ſiehet nun nicht alhier vnter dẽ Erdgewechſẽ allein viel tauſent Zeugẽ der Liebe guͤte/ vnd Allmacht Gottes?
Da hatGott zugeruͤſtet eine groſſe Apoteck/ vnd ein groß Kraͤuter Buch gantz Wuͤnderlich vnd vollkoͤmlich geſchrieben.
Dz iſt ein Lebendiges Buch/ nicht wie man die Kraͤuter in Buͤchern beſchreibt/ vnd als einen todten Schatten abmahlet/ ſondern in Gottes Buch ſind lebendige Buchſtaben/ welche allen Menſehen/ groß vnnd klein/ gelert vnd vngelert fuͤr Augen geſtellet werden/ allein das ſie nicht von Jederman recht geleſen werden koͤnnen/ darumb dz ſie die ſchoͤne herliche ſignatur der Kraͤuter nicht kennen: Dieſelbe muß man zuuor wiſſen.
So kan man dieſe herrliche ſchoͤne lebendige Buchſtaben leſen vnd zuſammen ſetzen.
Bedencke allhie die Weißheit vnd guͤtigkeit Gottes.
Du wirſt an einem Kraut vnd Bluͤmlein ſonderliche zeichen finden/ welche ſind die Lebendige Handtſchrifft vñ vberſchrifft Gottes/ damit er jedes Kraut gezeichnet nach ſeiner verborgenen krafft ſo Kuͤnſtlich/ ſo wuͤnderlich/ ſo zierlich/ dz kein Kuͤnſtler wird ſo eigentlich nachmalen koͤnnẽ.
Ja mit der euſſerlichen Form vnd proportion zeigen ſie offt an jre verborgene Krafft.
Dann eins hat die Geſtalt eines Haupts/ ein anders die Geſtalt vnd Signatur der Augen/ dz dritte der Zeen/ das vierdte der Zungen/ das fuͤnffte der Hende vnd Fuͤſſe/ dz ſechſte des Hertzens/ der Leber/ der Blaſen/ der Nieren/ der Wunden/ vnd dergleichen.
Vnd dz liegt da fuͤr deinen Augen allenthalben.
So bald du auff einen gruͤnẽ raſen tritteſt/ ſo haſtu vnter deinen Fuͤſſen deine Speiſe vnd Artzney.
Dann in dem allergeringſten Graͤßlein vnd Saͤmlein/ welches du gar gering vnnd fuͤr vnnuͤtz achteſt/ iſt groͤſſere Weißheit Gottes/ Krafft vnnd Wirckung als du ergruͤnden kanſt.
Dann Gott hat nichts vnnuͤtzes geſchaffen.
Darumb ſiehe zu/ dz du Gott in ſeinen Wercken nicht verachteſt.
Ich ſage dir/ es iſt der tauſende theil der Kraͤuter krafft noch nie ergruͤndet.
Kraͤuter Zeugen von Gottes Weißheit vnnd guͤtigkeit.
Signatur der Kraͤuter.
Tauſende theil der Krafft in Kraͤutern noch vner gruͤndet.
Wo du nun nicht allein die euſſerliehe Form vnnd Signatur erkenneſt/ ſondern die innerliche verborgene form vñ dieſelbe offenbar macheſt durch die Kunſt ď ſcheidung/ dz du herauß zieheſt die Krafft/ in welcher die rechte Artzney liegt/ die Pur lautere Eſſentz vnd helles Liecht auß jhrem Schalenhaͤußlein vnd Keſtlein/ darein ſie Gott der Herr gelegt hat:
So wirſtu erſt die guͤte deß Schoͤpffers ſchmecken in ſeinem Werck/ vnd jhn von Hertzen Preiſen/ das er den bloͤden elenden Menſchen in ſeinen gepreſten vnnd ſchmertzlichen Kranckheiten ſolche linderung/ huͤlffe vnd ſuͤſſigkeit geſchaffen hat.
Scheidũg deroſſentz in kraͤutern von den Schalen heußlein.
Siehe/ wie hat der guͤtige Schoͤpffer allen Vogelen vnter dem Himmel allen Thieren/ die einen Lebendigen Othem haben/ ſo wunderliche mannicherley Speiſe verordnet/ dz ſie zu eſſen haben auff dem Erdbodem.
Da ſiche/ wie GOtt Speiſe gibt allem Fleiſch.
Der Herr leſſet Graß wachſen fuͤr das Viehe/ vnnd Saat zu nutz den Menſchen/ das er Brot auß der Erden bringe.
Alſo iſt die Erde eine groſſe Schatz:
vnd Speiſekammer Gottes/ darin ein groſſer Segen vnd Vorraht fuͤr Menſchen vnnd Viehe/ daß der Pſalm wol ſagen mag:
Die Erde iſt vollguͤter des Herrn.
Speiſe der Thier vnd Vogel.
Pſal. 104.
Pſal. 33.
Speiſe des Brots
Ein groß wunderwerck der guͤtigkeit Gottes iſt/ daß das Brot den gantzen Leib ſpeiſet/ alſo/ das in einem biſſen Brot aller Glieder des gantzen euſſerlichen Leibes ſpeiſe ſein kan/ vnd theilet ſich die Krafft eines biſſen Brots aus in den gantzen Leib/ da ſonſt alle andere Gewechſe vnd Kreuter eitel particular ſeyn/ auff diß oder jenes Glied des Menſchlichen Leibes entweder zur geſundheit/ oder die kranckheit zu vertreiben verordnet die offt einem Glied dienen/ dem andern nicht.
Allein das Brot iſt eine vniuerſalſpeiſe/ Darumb der ewige Sohn Gottes ſich ſelbſt das lebendige Brot nennet/ den gantzen Menſchen an Leib/ Seele/ vnd geiſt zu ſpeiſen vnd zuerhalten.
Brot iſt ein allgemeine ſpei ſe des gan tzẽ Leibes.
Ein groß Wunder iſts/ das in einem kleinen Samlein ſo ein groß Gewechß/ ja ein groſſer Bawm verborgen liegt mit ſeiner Wurtzel/ Stam̃/ Eſten/ Blettern/ Samen/ Fruͤchte/ da ein jeder eine ſondere Krafft hat/ vnd den Menſchen ſondere Artzney vnd Speiſe gibt/ ja dz alle Jahr ſolche Samen vnnd Fruͤchte wieder kommen.
Das liegt alles in Spiritu ſeminis in dem verborgenen Geiſt deß Samens.
Da liegen ſo mannicherley Kreffte/ die ſich alſo außtheilen in ſo vielfeltige groſſe/ breite/ hoͤhe vnd lenge.
Mercke hie was ein Spiritus fuͤr Kreffte habe.
In einem Sahmen liegt der gantze Bawm verborgẽ.
Siehe an/ wie Graß vnd Kraut/ ſo das Viehe vnd Vogel eſſen/ deine Speiſe werden durch Milch vñ Fleiſch der Thier/ ja wie dein Kleid vnd Bette auß der Erden wechſet/ wann Thier vnd Vogelein durch Graß vnd Kraut Geſpeiſet werden/ wie dem Schaͤfflein ſeine Wolle wechſet durch gruͤne Weide/ vnd den Vogelein jhre Federlein.
Kleider vnd Bette wachſen auß der Erde.
Inſonderheit von Kreutern vnd Beumen zu reden iſt hie vnſer fuͤrnehmen nit/ ſonſt koͤnte vom Feigenbaum geſagt werden/ wie denſelben der Herr verfluchet hat/ von dem Oelbaum vnd Oelblat/ ſo das Taͤublein Noæ mit in die Archen bracht/ vom jmmergruͤnenden Palmbaum.
Der Gerechte wird gruͤnẽ wie ein Palmbaum/ von Cedern/ von Gewuͤrtzen/ daraus Moſes das Heilige Rauchwerck machte/ von dem Edlen koͤſtlichen Balſam/ welcher vns den H. Geiſt fuͤrbildet/ vnd die Aufferſtehung der Todten/ weil er die Todten Coͤrper erhelt/ vom Wein vnd Weinſtock/ vñ von allen andern Gewechſen/ davon der H. Geiſt Gleichnuſſen nimpt vnnd einfuͤhret/ vns damit das Himmelreich einzubilden.
Gen. 8.
Pſal. 92.
Fruchtbarkeit der Erdẽ.
Pſal. 65.
Von der Fruchtbarkeit der Erden ſagt der Pſalm herꝛlich: Du ſucheſt das Land heim vnnd Weſſerſts.
Gottes Bruͤnnlein hat Waſſers die fuͤlle.
Du macheſt die Erde voll Fruͤchte/ die du ſchaffeſt/ vnd feuchteſt jre furchen.
Du netzeſt ſein gepfluͤgtes/ mit Regen macheſtu es weich/ vnd Segneſt ſein Gewechß.
Du kroͤneſt dz Jahr mit deinem Gut/ vnd deine Fußſtapffen trieffen võ Fett/ das iſt/ es bringt ein jeder Monat ſeine eigene Fruͤchte auß der groſſen Speiſekammer Gottes/ der guͤtigen Erden herfuͤr.
Die Erde iſt vnfruchtbar worden durch den Fluch deß Allmechtigen.
Auß dem Fluch wechſet dz vnkraut/ ſo die guten Erdgewechſe verderbet.
Verflucht ſey der Acker vmb deinent willẽ/ Dorn vñ Diſtel ſol er dir tragen.
Darumb von Gott die Fruchtbarkeit vnnd Gedeyen zuerbitten/ ſonſt hilfft kein Pfluͤgen/ kein Seen/ kein Bawẽ noch Pflantzen.
GOtt muß das Gedeyen darzu geben.
Vnd der Pſalm ſpricht:
Das ein Fruchtbar Land nit tregt vmb der Suͤnde willen derer/ die darauff wohnen.
Erden vmb der Suͤnde willen ver flucht.
Gen. 3.
Pſal. 107
Es ſoll vns aber die wunderliche vnaußſprechliche Fruchtbarkeit ď Erden erinnern der newen Erden/ welcher wir warten/ darinnen Gerechtig keit wohnet/ da der Fluch nicht wird ſein wie in dieſer vergenglichen Erde/ die dem Fluch vnterworffen/ ſondern da der rechte Segen wird offenbar werden mit vnzehligen ewigen Himliſchen Lebenskrefften/ da die newe Erde wird das newe Paradieß ſein voller Himliſcher amœnitet, Luſt vnnd Frewde.
Da werden wir ſagen.
Flores apparuerunt in terra noſtra.
Die Blumẽ ſind herfuͤr kom̃en in vnſerm Lande.
O Liebliche Himliſche Frewdenbluͤmlein.
Zukuͤnfftige nowe Erde.
1. Petr. 3.
Cant. 2.
Es iſt auch eine ſonderbare herrliche zierde der Erden/ das ſie Gott mit ſo mannicherleyen hohen luſtigen Bergen gezieret hat davon ſagt der Pſalm:
Die Berge gehen hoch herfuͤr/ vnd die breiten ſetzen ſich herunter zum ort/ den du jhnen gegruͤndet haſt.
Berge der Erdẽ zierd.
Pſal. 104.
Die Berge ſind Gottes Schatzkam̃er/ darin allerley Metall durch die Natur bereitet wird.
Dann ſie ſind als Natuͤrliche Diſtillirofen/ darin Gott alle Metalliſche vñ Mineraliſche ding kochet vñ zeitiget.
Vnd ſind in die Berge eingeſchloſſen die vier Elementa/ Fewr vnd Dampff/ Lufft vnd Dunſt/ Waſſer vnd Erde.
Vnd die Erde/ darin die Metalliſchen ding wachſen ſind die Steine/ vnnd das Geſtein iſt der Metallen Wurtzel vnd Samen.
Berge ſind Natuͤrliche Diſtillirofen.
Es muͤſſen aber die Berge Natuͤrlicher weiſe hoch vber der Erden gen Him̃el ſtehen/ weil die Natuͤrliche influentz vnnd einfluß deß Himels vñ der Sternen ſonderlich in den hohen Gebirgen ſeine Wirckung hat in kochung vnd zeitigung der Metallen.
Ja es lehret die erfahrung dz die kreſſtigſten Kraͤuter auff den hohen Gebirgen wachſen von wegen der influentz vnd einfluͤß deß Himmels/ auch alſo/ das wañ ſolche Kraͤuter von hohen Gebirgen in die Garten gepflantzet werden/ ſo verlieren ſie jhre kreffte.
Dann der einfluß deß Himmels entgehet jhnen.
Daher von Hyppocrate geſchrieben iſt/ das er alle ſeine Kraͤuter/ damit er curirt hat/ auff den hohen Gebirgen geſamlet hat.
In den Bergen werden ſonderlich die Hunliſchen influ enttz geſpuͤret.
Krefftigſte Kreuter auff hohen Ge birgen.
Daher kompts nun/ das etliche Gebirge wuͤnderliche ſonderliche gewechß bringen/ inwendig vñ außwendig/ nach dem der einfluß des Himmels iſt.
Vnd iſt gewiß/ wo etwa eine ſonderliche nutzbare guͤtigkeit vñ einfluß deß Himmels iſt/ vnter ſolchẽ Geſtirn liegt etwa ein ſolcher Berg/ ď dieſelb influentz an ſich zeugt.
Darumb die Berge nit ohn gefehr hie vñ dahin zuſtrewet liegẽ/ wie etwa die Kinder hie vnd dahin Steinhauffen zuſammen tragen/ ſondern durch ſonderbare ordnung vñ außtheilung Gottes liegen die Berge vnter einer gewiſſen influentz vnd wirckung deß Himels.
Darumb ſtehet im Pſalmen/ dz die Berge hoch herfuͤr gehen/ vnnd die breiten ſich dahin ſetzen zum orth/ den jhnen Gott gegruͤndet hat.
Gott hat ſonderlich die Berge alſo zerſtrewet.
Pſal. 104
Berge Gottes.
Hiebey ſollen wir vns erinnern der Berge Gottes/ das iſt/ des Schutzes Gottes.
Ich hebe meine Augen auff zu den Bergẽ/ võ welehẽ mir huͤlffe kompt:
Vnd ď Kirchen Gottes.
Laß die Berge den Friede bringen/ vnd die Huͤgel die Gerechtigkeit.
Sind zwey ſchoͤne Berge Gottes.
Pſal. 121.
Eſa. 45.
So iſts auch eine ſonderliche groſſe Liebligkeit vnnd zierde der Erden das Gott in den Gruͤnden leſſet Brunnen quellen/ das die Waſſer zwiſchen den Bergen hinflieſſen vnd ob wol die beſchreibung der Brunnen eigentlich nit hieher ſondern zum fuͤnfften Tage- Werck gehoͤren/ ſo ſetzet doch in dieſen 104. Pſalm.
Der Koͤnigliche Prophet Berge vnd Brunnen zuſammen/ weil aus den Bergen die Brunnen vnnd Waſſerfluͤß entſpringen/ vnd ď Himmel eine ſonderliche vereinigung hat mit den Bergen vnd Brunnen.
Quelle der Brunnen.
Pſal. 104.
Vom Vrſprung der Brunnen vnd Waſſerquellẽ/ darauß dañ groſſe fluͤſſe werdẽ/ ſind viel luſtige diſputationes.
Etliche ſchreiben/ dz die Waſſerquellen jhren ſonderlichen verborgenen Samen habẽ/ darauß ſie wachſen/ wie ein Bawm auß einem Kern/ oder auß der Wurtzel/ der ſich hernach in viel Zweige außtheilet: Alſo eine Waſſerquelle theilet ſich auß in viel Stroͤme.
Man findet auch oͤrther/ da vor zeiten/ vor etliche hundert Jahren groſſe Waſſerfluͤß hergefloſſen ſein/ die jtzo nit mehr da ſein/ vnnd als ein Bawm in ſeiner Wurtzel außgedorret.
Die vrſach iſt dieſe/ das die Brunnen eine groſſe verwandniß haben mit dem Geſtirn.
Das hanget alles verborgener vnſichtbarer weiſe an einander als an einer vnſichtbaren kette.
Daher kompts/ dz wo waſſerreiche quellen ſein/ da iſt ein guͤtiges Geſtirn/ vñ ein Fruchtbar Land.
Wañ aber der Himel ſeine influentz wieder zuruͤck zeugt/ vñ die Waſſerſternen nit Wirckẽ/ die ſtellæ Aquoſæ & pluviales, wie ď Poet ſagt: Hyades ſignum pluviale capellæ:
So vertrucknen die Brunnẽ/ wie mã ſihet in groſſer duͤrrer zeit: Wanns lang nicht regnet/ ſo vertrucknen auch die Waſſerreichſten Quellẽ/ ja groſſe Waſſerſtroͤme.
Darumb iſts eine wunderlich conſonantz vnd verwandnuß des Himmels vnd der Erden.
Das hat man leider im Jahre 1601. erfahren/ das in Frießland vnd Holland/ ſo duͤrre zeit geweſen/ weil es ſo lang nicht geregnet/ das kein Graß gewachſen/ vnnd die Brunnen außgetrucknet/ alſo/ daß das Viche die Wurtzeln des Graſes aus der Erden gefreſſen/ vnd ſich mit Erde begert zu ſettigen.
Darauff gemeiniglich boͤſe zeit erfolget.
Vrſprũg der Brunnen.
Der Prediger Salomonis ſpricht:
Alle Waſſer lauffen ins Meer/ noch wird das Meer nicht voller.
An den Ort/ da ſie herflieſſen/ da flieſſen ſie wieder hin.
Ob wol die Waſſer aus dem Meer durch die Erde dringen/ vnd dardurch ſich reinigen vnd diſtilliren von jhrer ſaltzigkeit:
Dennoch ſo brechen ſie nicht an allen orten aus/ vnnd werden nicht Brunnen an allen Orten/ ſondern an den Ortern/ da Gott wil/ da Gott die ſemina fontium, vnd influentiam cœleſtem hingeordnet vnd gelegt hat.
Darumb ſtehet im Pſalmen: Du leſſeſt Brunnen quellen.
Vnd jr außbruch vnd ſtetiger immerwehrender ausfluß iſt eine groſſe Gabe Gottes/ ein groſſes Wunder/ vnd ein Bilde deß ewigen Lebens.
Perpetui fontes, vitæq; perennis imago.
Eccleſ.
1. Waſſer kommen aus dem Meer.
Pſal. 104.
Stetigwe render quell der Brunnen em Bild deß ewigẽ Lebens.
Iſts nicht ein groß Wunder/ das man Brunnen ſindet/ die ſo heiß Waſſer geben/ das man Huͤner vnd Gaͤnſe darin bruͤen kan?
Wie viel koͤſtliche Artzneyiſche Brunnen ſind hin vnnd wieder/ die man thermas, warme Bader nennet?
So ſind auch Sawrbrunnen/ Saltzbrunnen/ bittere Brunnen/ vnd dergleichen.
Bey den Garamantẽ findet man Brunnen/ die des Nachts ſo heiß ſein/ das man ſie nit kan anruͤren/ vnd des Tages ſo kalt/ das mans nicht trincken kan.
Alſo hat Gott Artzneiſche Brunnen vnd Speiſebrunnen geſchaffen.
Darumb ſpricht der Pſalm ferner:
Das alle Thier auff dem Felde trincken/ vñ dz Wilt ſeinen durſt leſche.
Mancherley Wunderliche Brunnen.
Pſal. 104
Es fuͤhret aber der Prophet darumb das Wilt ein/ denen Gott zu gut die Brunnen geſchaffen/ das wir gedencken ſollen:
Sorget Gott fuͤr das Viehe/ vielmehr fuͤr vns.
Der Prophet Joel ſpricht:
Es ſchreyen auch die Wilden Thier zu dir/ dann die Waſſerbaͤche ſind außgetrucknet/ vielmehr ſollẽ wir zu Gott ruffen in vnſer noth.
Joel. 1.
Vnd weils luſtige Orter ſein/ da die Brunnen vnd Baͤchlein flieſſen/ ſo ſitzen auch daſelbſt gern die Vogel deß Himmels/ vnd ſingen vnter den zweigen.
Dz iſt eine ſchoͤne Muſica die hat jhnen Gott der Herr im gruͤnen Walde zugerichtet/ auff das ſein Lob an allen Orten erſchalle/ vnnd die Erde deſſelben voll werde/ auff das auch wir Menſchen von den Creaturen lernen ſollen/ das alle Creaturen/ ſonderlich aber der Menſch zu Gottes Lob erſchaffen ſey.
Voͤglein bey den Brunnen.
Gnadenbruñ Chri ſtus.
Hiebey ſollen wir vns auch erinnern des Gnadenbrunnen/ des Heilbrunnen/ der lebendigen Quelle/ welche iſt Chriſtus.
Ihr werdet mit freuden Waſſer ſchepffen aus dem Heilbrunnen.
Bey dir iſt die lebendige Quelle/ vnnd in deinem Liecht ſehen wir das Liecht.
Wollan/ alle die jhr duͤrſtig ſeyt/ kommet her zum Waſſer/ ꝛc.
Das Lemblein Gottes wird ſie fuͤhren zum lebendigen Waſſerbrunnen/ vnnd alle jhre Thraͤnen abwiſchen.
Eſa. 12.
Pſal. 36.
Eſa. 55.
Apoc. 7.
Es gibt vns auch offtangezogner Pſalm/ ſo auch herrlich von dieſen dritten Tagewerck GOttes von der Erden zeuget/ zu betrachten ſiebennerley herrliche geſchoͤpff Gottes/ ſo aus der Erden kommen/ die auch jhre Geiſtliche bedeutung haben.
Dann vors erſte redet der H. Prophet von der Erden in gemein/ wie ſie Gott gegruͤndet/ mit Waſſer bekleidet/ mit Bergen gezieret/ mit Brunnen erfuͤllet vnd geſchmuͤcket:
Darnach kompt er ad ſpeciem, auff die Fruͤchte der Erden/ der erzehlt er ſiebennerley:
1. Den Thaw/ damit Gott die Berge feuchtet/ wiewol diß eine Frucht iſt der Morgenroͤte.
2. das Graß/ 3. das Brot/ 4. den Wein/ 5. Oel oder Balſam/ 6. die Baumfruͤchte.
7. die Waltvoͤgelein vnnd Thierlein/ ſo auff den hohen Bergen wohnen.
Denn ſo ſagt der Pſalm:
Pſal. 104.
Siebeneley herrliche Geſchoͤpff Gottes aus der Erden.
1. Du feuchteſt die Berge von oben herab.
Du macheſt das Land voll Fruͤchte/ die du ſchaffeſt.
Man ſiehet offt mit verwunderung an/ wie die Wolcken vber den Bergen hangen/ vnd gleichſam die Berge anruͤren vnd bedecken/ da die Wolcken gleichſam wie in einem Schlauch die Waſſer halten/ wie Job ſagt: Das auch Waſſer vber den Bergen ſtehen/ da ſiehet man auch wie die Wolcken an den Bergen herſtreichen/ vñ ziehen wie ein groß Heer.
Da feuchtet Gott die Berge von obẽ herab/ ja auch mit dem lieblichen Taw:
Welcher eine ſondere verwandtniß hat mit den Bergen/ vnd da heuffig faͤllet/ wie auff dem Hermon im Juͤdiſchen Lande/ der immer voller Taw iſt/ vnd die Berge Gilboa/ darauff Jonathan vnnd Saul gefallen.
Darumb David ſpricht:
Es ſoll weder Regen noch Taw auff ſie fallen.
Pſal. 104.
Wunderlich hengẽ die Wolcken vber den Bergen.
Job 38.
Thaw feuchtet die Erde.
2. Sam. 1.
Thawes Vrſprũg.
Nun iſt des Tawes Vrſprung vñ effect zubetrachtẽ.
Ex utero auroræ, auß dem Bauch der Morgenroͤte wird der Taw geboren.
Vnd die Morgenroͤte iſt nichts anders dann ein glantz ď Sonnen der die ſubtilen/ hellen/ klaren Wolckẽ erleuchtet/ vñ dadurch ſchemmert/ gleich als wann man ein Liecht ſetzet hinder ein helles Glaß voll klares Waſſers/ ſo gibt das Waſſer einen hellen glantz von ſich/ dabey man heller ſehen kan dann vom Liecht ſelber.
In demſelben ſubtilen/ klaren Wolckẽ wird durch der Sonnen glantz der Thaw geboren/ vnnd fellet auff die Erden:
Dauon der Pſalm ein gleichniß nimpt: Deine Kinder werden dir geboren wie der Thaw aus der Morgenroͤte.
Pſal. 110.
Etliche ziehens auff die Geburt Chriſti/ das gleich wie der glantz der Sonnen/ wann er die liechthellen klaren Wolcken erleuchtet/ die Morgenroͤte gebieret: Alſo der glantz der Herrligkeit/ der Sohn Gottes/ Chriſtus Jeſus hat ſich mit der klaren reinen Wolcken Menſchlicher Natur im Jungfraͤwlichen Leibe vereinigt/ vnnd iſt Menſch worden.
Vnd alſo werdẽ noch heutiges Tages durch den Glauben vnd H. Geiſt Gottes Kinder geboren/ ja durchs Waſſer der H. Tauffe/ vnd den H. Geiſt.
Das gehet vnbegreifflicher weiſe zu/ wie der Thaw aus der Morgenroͤte geboren/ ja alſo muͤſſen wir aus Gott geboren werden.
Das iſt nun des Thawes vrſprung:
Sein effect vnnd nutz aber iſt/ wie hie der Pſalm ſpricht: Du macheſt das Land voll Fruͤchte/ die du ſchaffeſt.
Der Thaw machet die Erde ſehr fruchtbar/ erquickt die verwelcketen Bluͤmlein/ ſo die Sonnen hitz hat außgemattet/ wann ſie jhr Haupt niederhengen.
Vnd ſonderlich iſt der Thaw der Blumen freude vnd leben.
Dann wann Blumen vnd der Thaw zuſammen vereinigt werden/ daraus machen die Bienlein jhr Honig.
Das wiſſen ſie zu temperiren vnnd zu digeriren.
Ja es fellet offt der Hoͤnigtaw auff die Bletter wie vor zeiten das Manna: Alſo wird das Geiſtlich Honig/ das Evangelium/ aus dem Himmeltaw des H. Geiſtes/ vnnd aus der Edlen Blumen/ welche iſt Chriſtus/ gemacht.
Alſo muͤſſen die Fruͤchte der Erden auch jr Leben vnd Frewde vom Himmel haben.
Der Regen erquicket die Wurtzeln/ der Thaw die Blumen/ der Reiff die Bletter/ vnd machet die Kochkreuter milde/ ſuͤſſe/ vnnd lieblich.
Des taws nutz.
Pſal. 104.
Woraus dz Honig gemacht werde.
Thaw ein Bild des Friedes.
In Gottes Wort wird der liebe Friede dem Thaw verglichen.
Dann gleich wie der Thaw auß der Morgenroͤte geboren wird: Alſo muß der Friede auß Chriſto kommen/ vnd wo auch Chriſtus Lebet/ Regieret/ Wircket/ da iſt eitel Friede.
Vnd iſt das Reich Gottes/ Gerechtigkeit/ Friede vnd Frewde im H. Geiſt.
Selig ſind die Friedfertigen/ ſie werden Gottes Kinder heiſſen.
Dann ſie ſind auß Gott geboren/ wie der Thaw aus der Morgenroͤte.
Darumb muͤſſen wir den Friedefuͤrſten vmb diß Edles Kleinot/ hertzlich anruffen/ vnd wie vom Thaw die Erde Fruchtbar wird/ gruͤnet/ vnd bluͤet.
Alſo bluͤet alles vnter dem Friede.
Pſal: 133.
Rom. 14.
Math. 5.
Letzlich iſt das Woͤrtlein allhie in acht zunehmen: Du macheſt die Erde voll Fruͤchte/ die du ſchaffeſt/ daß das Wort des Schoͤpffers Gottes noch krefftig ſey/ als Gott ſprach:
Die Erde laß auffgehen Graß/ Kraut/ Fruchtbare Beume.
Auß dem Wort Gottes/ als auß der Wurtzel des Segens Gottes/ die nicht faulet/ wechſet heute zu Tage noch alles.
Vnd diß Bruͤnnlein Gottes hat Waſſer die fuͤlle.
Die Erde iſt die groſſe Speiſekammer Gottes/ da ein groſſer Vorrath iſt fuͤr alle Menſchen vnd Viehe.
Dz Wort Gottes iſt noch immer krefftig.
Pſal. 65.
2. Du leſſeſt Graß wachſen fuͤr das Viehe.
Mancher moͤchte dencken was iſt das/ das der Pſalm vom Graß ſaget?
Iſt das ſo ein groß Wunder?
O lieber Menſch/ das Graß auff dem Felde iſt ein herrlich Geſchoͤpff vnnd groſſe Wolthat Gottes.
Denn wer wolte ſonſt ſo viel tauſent Haͤupter Viehe ernehren?
Es muͤſt ja dz Viehe vnd Wild verſchmachten.
Welch jammer wuͤrde werden/ wann Gott einen einigen Sommer kein Graß wachſen ließ?
Ja es bezeuget die erfahrung/ wann manches duͤrres Jahr einfelt/ dz man meinet/ es koͤnne das Land ſo viel Viehe nicht tragen oder Weyden:
Dennoch muß das Viehe erhalten werden/ das man nicht anders dencken kan/ dann was das viel Viehe deß Tages hinweg friſſet/ das muͤſſe ja deß Nachtes wieder wachſen.
Dann auff den Morgen findet es doch noch etwas wieder/ vnd jmmer newes/ das wol die Heyden geſagt haben: Et quantum longis carpunt armenta diebus, Exigua tantum gelidus ros nocte reponit.
Darumb wir die groſſe Guͤtigkeit Gottes ſollen bedencken lernen/ vnd nit/ wie jennes einfeltiges Weiblein/ meinen:
Die fetten Ochſen vnd Kuͤhe ſtiegen auß dem Meer/ wie die fetten Fiſche/ wie Pharao in ſeinem Traum geſehen hat.
Darumb koͤnnen wir Gott dem Herrn fuͤr das Graß auff dem Felde nit gnugſam dancken/ dz doch anzuſehen iſt fuͤr die geringſte Creatur Gottes.
Ja die geringſte Wolthat Gottes vbertrifft aller Menſchen Danckſagung.
Die kleineſte Wolthat Gottes iſt groͤſſer dann aller Menſchen Danckbarkeit.
Pſal. 104
Graß ein herrlich Geſchoͤpff Gottes.
Guͤte Got tes in gewechs des Graſes.
Gen. 41.
Sonſt erinnert vns dz Graß auf dem Felde 1.
Der Goͤttlichẽ verſehung.
So dann Gott das Graß auff dem Felde alſo bekleidet/ vielmehr vns.
2. Vnſer eitelkeit vnd nichtigkeit.
Alles Fleiſch iſt wie Hew/ vnd alle ſeine Guͤte wie eine Blume auff dem Felde.
3. Muß das Graß auff dem Felde vnſer troſt ſein.
Erzuͤrne dich nicht vber die Vbeltheter/ vnd ſey nicht Neidiſch vber die Gottloſen.
Dann wie dz gruͤne Graß werden ſie abgehawen/ vnd wie dz gruͤne Kraut werden ſie verwelcken/ etc.
Dz Graß erinnert der Goͤtt-
lichen verſehung.
Matth. 6. Vnſerer nichtigkeit.
Eſa. 40.
Vntergange der Feinde.
Pſal. 37.
Gottes Wunder im Brot.
3. Vnnd Saat zu nutz den Menſchen/ dz du Brot aus der Erden bringeſt/ vnnd das Brot deß Menſchen Hertz ſtercke.
Auß dieſem einigen Geſchoͤpff Gottes/ dem lieben Taͤglichen Brot/ haben wir viel vnd groſſe Wolthatẽ Gottes zuerkennen/ vñ zu lernen.
Gott beweiſet ſich in der Nahrung als ein Vater. Luc. 11.
Erſtlich lerne hie erkennen Gottes Vater Hertz.
Dann ein Vater muß ja ſeine Kinder Speiſen/ vnnd thuts gern.
Es iſt ſeine Natur.
Dann wo iſt ein Vater/ den das Kindt vmb ein ſtuͤck Brot bittet/ vnd er gebe jhm ein Stein dafuͤr?
Auff das wir nun nimmermehr vergeſſen ſollen/ das Gott vnſer Vater iſt/ darumb hat Er den Menſchen Hungerig vnnd Durſtig Geſchaffen/ vnd nicht wie einen Engel/ der ohne Speiſe Lebet.
Auch vnſer Natuͤrlicher hunger vnnd durſt ſoll vnſer Prediger ſein/ vnnd vns zu Gott fuͤhren.
Darumb ſo offt du einen biſſen Brot iſſeſt/ ſo iſſeſtu deines Himliſchen Vaters Liebe vnd Barmhertzigkeit.
Fuͤrs ander lerne hie betrachten die wunderliche verſehung Gottes/ wie Gott der HErr einem jeden Menſchen ſeinen biſſen Brot zutheilet/ vnd jhn mit Wolgefallen ſaͤttiget.
Lieber GOtt/ es iſt ein groß wunder/ wann man die menge deß Volcks auff Erden bedencket/ es bekompt ja ein jeglicher ſo viel/ das er ſatt wird.
Gott miſſet einem jeglichen ſein Maͤßlein zu/ wie den Juͤden das Himmelbrot.
Vnd ein jeglicher Menſch auff Erden hat ſeinen Segen vnd ſein Theil.
Gott hat keinen vergeſſen noch verſeumet.
Es muß einem jeder das ſeine werden.
Als einen Allmechtigen HErrn.
Hebr. 13.
Als einen Weiſen Speiſemeiſter.
Fuͤrs dritte lernen wir an dem lieben Brot/ die groſſe Weißheit Gottes.
Dann hie ſtehet:
GOtt gibt Saat zu nutz den Menſchen/ dz er Brot auß der Erden bringe.
Vnſer Brot/ dz wir eſſen/ iſt erſt ein gruͤn Graß/ darauß endlich das Koͤrnlein wechſet/ darauß das Brot kompt welches endtlich in vnſer Fleiſch vnnd Blut verwandelt wird/ wann wirs eſſen.
Da bedencket Gottes wunder/ die er an vns thut/ vnd lernet hier dz Werck ewer Schoͤpffung verſtehen/ wie Gott der HErr noch heute zu Tage deß Menſchen Fleiſch vnnd Blut auß der Erden machet.
Iſt das nicht ein groß wunder/ das wir ſagen muͤgen:
Die Erde iſt vnſer aller Mutter?
Darauß formirt Gott durch ſeine Allmacht vnſern Leib/ Fleiſch vnnd Blut noch heut zu Tage/ das wir wol ſagen muͤgen:
In Gott Leben/ Weben/ vnnd ſein wir.
Die wehrende Krafft iſt Gottes Wort im Brot.
Darumb lebet der Menſch nicht allein vom Brot.
Dann nimpt Gott die ernehrende Krafft vom Brot/ ſo verſchwindet vnſer Fleiſch vnd Blut/ verwelcket wie eine Blume/ verdorret wie Hew.
GOtt ſchaffet noch heutiges Tages der Menſchẽ Fleiſch vñ Blut auß der Erden
Syr. 41.
Act. 17.
Matth. 4.
Zum vierdten ſagt der Pſalm:
Daß das Brot deß Menſchen Hertz ſtercke.
Hie haben wir die rechte eigenſchafft deß Brots.
Dann aller Speiſe wird die Natur muͤde vnnd vberdruͤſſig/ ſo man dieſelbe taͤglich geneuſſet/ aber deß lieben Brots nicht.
Dz iſt die Vrſach/ daß das Brot eine allgemeine general Speiſe iſt/ darin aller Speiſe Krafft ligt/ vnd darauß alle Speiſe jhre kreffte nimpt/ gleich wie die Sonne ein general Liecht iſt/ darauß alle Sternen jhre kreffte nehmen vnnd empfahen.
Darumb hat GOtt dem Brot aller Speiſe eigenſchafften vñ Krafft eingeſchaffen/ auff das die Natur des Menſchen mit einem kleinen bißlein Brot koͤnte geſaͤttigt werden.
Gleich als wann man in ein klein bißlein/ oder maſſam vieler Kraͤuter kreffte kan einſchlieſſen: Alſo iſt in einem biſſen Brot die gantze Natur eingeſchloſſen.
Dann der Menſch iſt microcoſmus, die kleine Welt/ vnnd der gantzen Natur der groſſen Welt Geſchoͤpff vnnd Eigenſchafft iſt im Menſchen beſchloſſen.
Weil nun der Menſch mit einem kleinen bißlein Brot kan Geſpeiſet werden:
Derhalben ſo muß in einem biſſen Brot die gantze Natur eingeſchloſſen ſein/ dar auß ſonſt der Menſch gemacht vnnd geſchaffen iſt.
Quia ex iiſdem nutrimur, ex quibus conſtamus.
Summa wir eſſen vnd trincken eitel Wunder Gottes/ ſeine Liebe/ Weißheit vnd Gerechtigkeit.
Pſal. 104. Brot ſtercket das Hertze.
Brot eine general Speiſe.
In einem biſſen Brots die gantze Natur ein geſchloſſen.
Brot erinnert vns Chriſti des rechtẽ Brots des Lebens.
Letzlich erinnert vns das Hertzſterckende Brot deß Brots deß Lebens/ welches iſt Chriſtus.
Ich bin das Brot deß Lebens/ wer an mich gleubt/ dem wird nimmermehr hungern/ vnd wer zu mir kompt/ dem wird nimmermehr duͤrſten.
In dieſem Brot deß Lebens ſind alle kreffte Himmels vnd Erden/ ja Gottes kraͤffte zuſammen verfaſſet.
Dann es hat Gott wolgefallen/ das in jhm alle fuͤlle wohnen ſolte/ vnd das wir von ſeiner fuͤlle alles nehmen ſollen Gnade vmb Gnade/ vnd durch jhn mit aller Gottes fuͤlle ſollen erfuͤllet werden.
Selig iſt der Menſche/ der von dieſem Brot iſſet.
Ob wir gleich von dem Irrdiſchen Brot eſſen/ ſo muͤſſen wir doch endlich Sterben.
Wer aber von dem Brot des Lebens JEſu Chriſto iſſet/ wird nimmermehr ſterben.
Joh. 6.
Epeſ.
1. Joh. 1.
Epeſ. 3.
4. Vnd das der Wein erfrewe des Menſchen Hertz.
Durch diß herrlich Geſchoͤpff Gottes erinnert vns Gott der Herr vieler Guͤtigkeit/ ſo Er vns zubezeigen luſt hat/ das wir ſeine Freundligkeit darauß erkennen ſollen.
Pſaſ.
104 Wein erfrewet dz Hertz.
Erſtlich hat Gott den Trawrigen Betruͤbten Hertzen zu gut den Wein geſchaffen.
Gib Wein zutrincken den Trawrigen/ dz ſie jhres Leides vergeſſen.
Da hoͤren wir die Leutſeligkeit vnd Freundligkeit Gottes/ wie Er wil den Trawrigẽ Menſchen auch Natuͤrlich erfrewen:
Die trawrige Seele aber erfrewet vnd troͤſtet Er vbernatuͤrlich mit dem frewdenwein deß H. Geiſtes/ vnd Himliſchen troſtes/ der da herquillet aus dem Lebendigẽ Weinſtock welcher iſt Chriſtus.
Von dieſẽ Weiſſagt dz hohe Lied Salomonis: Mein freund fuͤhret mich in ſeinen Weinkeller/ Er labet mich mit Epffeln vnd erquicket mich mit Blumen.
Dieſen Wein habẽ die H. Propheten getruncken: Eſaias ſpricht:
Ich frewe mich vnd bin froͤlich in Gott meinem Heil.
Vnnd David erfrewet ſich auch im Herrn.
Prou. 13.
Der Heilige Geiſt troͤſtet die traurige Seele.
Cant. 2.
Eſa. 12.
Pſal. 34. 63
Wein ſter cket die Krancken
Fuͤrs ander hat Gott den Krancken den Wein zur ſterckung geſchaffen.
Dañ im Wein iſt ein ſolcher Spiritus, welcher eine Natuͤrliche werme vñ ſtercke den Lebens Geiſterlein im Hertzen gibt.
Da ſehen wir abermal die Guͤtigkeit Gottes/ vñ ſeine veterliche vorſorge.
Dabey wir vns auch erinnern ſollen wie Gott vnſer krancken Seelen einen ſuͤſſen Wein geſchaffen/ nemlich das Edle Traubenblut aus dem verwundetẽ lebendigẽ Weinſtock/ welcher iſt Chriſtus.
Er wird ſein Kleid im wein waſchen/ vnd ſeinen Mantel im Traubenblut.
Gen. 49.
Endtlich hat Gott auch alten Leutẽ den Wein zu gut geſchaffen/ derer Liechtlein jhres Lebens wil verleſchen/ auff das ſie es damit wieder ein wenig anzuͤnden vñ erhalten.
Dabey wir vns erinnern ſollen des Geiſtlichen Alters der Kirchen/ die alt vnd ſchwach wird/ gleich wie ein Natuͤrlicher Menſch/ dẽ das Geſicht vergehet/ das Gehoͤr abnimpt/ die Kreffte verleſchen: Alſo verliſchet der Glaube/ erkaltet die Liebe/ verſchwindet die Hoffnung/ vnnd nimpt der Geiſtliche Leib der Chriſtlichen Kirchen jmmer mehr vnnd mehr ab.
Wann deß Menſchen Sohn kommen wird meinſtu auch/ das Er werde Glauben finden?
Eſa. 40.
Hat Gott durch den Propheten verheiſſen den Gleubigen newe Kreffte zugeben wie den Adlern/ vnd wolle ſie heben vnd tragen biß ins Alter/ biß ſie graw werden.
Wann ſie gleich Alt werden/ ſo werden ſie doch Fruchtbar vnd friſch ſein.
Wein erquicket die Alten.
Luc. 18.
Eſa. 40.
Pſal. 92.
Pſal. 104
5. Vnnd das ſeine Geſtalt ſchoͤn werde vom Oele.
Diß iſt von dem koͤſtlichen Juͤdiſchen Balſam oder Nardenwaſſer zuuerſtehen/ damit die Juͤden vnnd Orientaliſchen Voͤlcker ſich Geſalbet/ wann ſie haben wollen froͤlich ſein/ vnnd wann ſie jhre Gaͤſte haben wollen herrlich Tractiren/ haben ſie dieſelbe damit beſtrichen/ davon alle kreffte des Leibes erfriſchet ſein/ vnd der Menſch gebluͤet wie eine Roſe.
Davon ſagt David: Du Salbeſt mein Haupt mit Oele.
Alſo iſt der Herr Chriſtus in Simonis Hauſe als ein liebſter Gaſt Geſalbet worden/ vnnd dem andern Simoni dem Phariſeer/ wirffts der Herr fuͤr.
Ich bin in dein Hauß kommen/ du haſt mein Haupt nicht mit Oele Geſalbet/ dieſe aber hat meine Fuͤſſe mit Balſam oder mit Salben Geſalbet.
Ja dieſer Balſam iſt ſo krefftig/ das er die todten Coͤrper viel hundert Jahr vnverweßlich erhelt/ wie zur zeit Keyſers Auguſti/ deß groſſen Alexandri Leichnam gefunden in Egypten/ welcher drey hundert Jahr im Grab gelegen/ vnd noch ſo friſch geweſt/ als wann er geſtern geſtorben.
Wir werden dabey erinnert des rechten Frewdenoͤls/ mit welchem der Sohn Gottes nach ſeiner Menſchlichen Natur ohn alle maſſe Geſalbet.
Darumb hat dich O Gott/ dein Gott Geſalbet mit Frewdenoͤl vber deine mitgenoſſen.
Vnnd von ſeinem Geiſt haben wir nun auch alle empfangen/ welches iſt die Salbung/ die vns alles lehret/ als S. Johannes ſpricht.
Davon wird vnſere Seele ſchoͤn fuͤr Gott/ mit Gaben deß H. Geiſtes gezieret/ wann nun das ſterbliche anziehen wird die vnſterbligkeit/ vnd die vnehre die Herrligkeit.
Balſam erfriſchet deß Leibes kreffte.
Pſal. 23.
Matt. 26.
Luc. 17.
Pſal. 45.
Joh. 1.
1. Joh. 2.
1. Cor. 15.
Pſal. 104.
6. Das die Beume des Herrn voll ſafftes ſtehen/ die Cedern Libanon/ die der Herr gepflantzet hat.
An den Beumen haben wir viel Natuͤrliche wunder zubedencken/ deren zwey in dieſem Spruͤchlein beſchrieben ſein.
1. Dz ſie voll Safftes ſtehen/ vnd daſſelb zu gewiſſer zeit im Fruͤling/ da ſie im Winter ſtehen als wann ſie Todt weren.
Auß welchẽ Safft hernach die gruͤnen Bletter werden/ vnd dañ die Fruͤchte.
Welches hoch zuuerwundern iſt.
Dann welcher Kuͤnſtler koͤnte auß einem Safft/ auß einem Baum einen Apffel formiren/ oder auß einem Safft deß Weinſtocks eine Traube machen?
Die Bircken gebẽ im Fruͤling ſo eine menge Saffts/ dz mans herauß zapffen kan/ als auß einem Faß.
In India Occidentali iſt eine Inſel/ darein kein Brunnen vnd kein Waſſer zu trincken iſt/ Aber ein Baum gibt ſo viel Waſſer/ das aus den Blettern trenffelt/ das damit die gantze Inſel getrencket wird.
2. Stehet hie/ der Herr hab ſie gepflantzet/ verſtehe/ durchs Wort in der erſten Schoͤpffung/ vnd dadurch wachſen noch heute zu Tage newe Beume/ ob man gleich die Alten mit der Wurtzel außreutet.
Dann die Erde behelt dieſen Segen ſo lang ſie wehret.
Vnd iſt Gottes Wort der allererſte Same aller Erden gewechs.
Es erinnern vns auch die Beume mit jhren Fruͤchten der liebe Gottes.
Dann wie ſie herfuͤr geben das allerbeſte/ was ſie haben/ hetten ſie es beſſer/ ſo geben ſie es beſſer ohn allen neid: Alſo ſollẽ wir auch vnter einander geſinnet ſein gegen Gott vnd Menſchẽ/ als fruchtbare Beume/ Pflantzen des Herrn zu Lobe vnd Preiß Gottes.
Letzlich werden wir auch dabey erinnert des Baums des Lebens mit ſeinen Edlen Fruͤchten/ welcher iſt Chriſtus crucifixus.
Wer von dieſer Frucht iſſet/ wird ewig Leben.
An den Beumen ſind viel wunder zubedencken.
Beume wachſen aus dem krefftigen Wort Got tes.
Beume ein Spiegel der Liebe.
Pſal. 92.
Eſa. 61.
Apoc. 22.
7. Die Siebende Frucht der Erden/ oder damit GOtt die Erde zieret/ ſind die Waltvogelein/ wie wol ſie jhren Vrſprung auß dem Waſſer haben ſo niſten ſie doch auff Beumẽ vermehren ſich den Menſchẽ zum beſten vñ zur Speiſe/ vnd die Thierlein/ ſo auff den hohen Bergen wohnen.
Daſelbſt niſten die Vogel/ vnd die Reyger wohnen auff den Dannen.
Die hohe Berge ſind der Gemſen zuflucht/ vnd die Steinkluffte der Caninichen.
Weiſtu die zeit/ wann die Gemſen auff den Felſen geberen?
Wer hat das Wildt ſo frey gehen laſſen/ vnnd die Bande des Wildes auffgeloͤſet?
Denen Ich das Feldt zum Hauſe gegeben hab/ vnd die Wuͤſte zur wohnung.
Der Storch fleucht hoch/ vnnd verlachet Roß vnnd Mann.
Fleucht der Habicht durch deinen Verſtandt?
Fleucht der Adeler auß deinem befehl ſo hoch/ vnd macht ſein Neſt in die hoͤhe?
Die Voͤgelein zeugẽ von Gottes vorſorge.
Job. 39.
Da ſollen wir lernen/ das Gott den Erdbodem nicht leer haben will/ ſondern die Wilden Wuͤſten voller Vogel vnnd Thier geſchaffen/ da ſie jhre wohnung haben/ auff das Gottes guͤtigkeit gegen dem Menſchen erkant werde/ ſein Reichthumb an der menge der Creaturen/ vnd ſeine Allmacht in ſeinen Wercken/ ſeine Weißheit aber in ſo vielen eigenſchafften vnd nutzbarkeiten der mannicherleyen Thiere.
Alle Thiere im Walde ſind mein/ vnd all Viehe auff den Bergen/ da ſie bey tauſent gehen.
Ich kenne alle Vogel auff den Bergen/ vnnd allerley Thier auff dem Felde iſt fuͤr mir.
Wo mich hungerte/ wolte ich dir nichts dauon ſagen.
Dann der Erdbodem iſt mein/ vnd alles was drinnen iſt.
Meinſtu/ das Ich Ochſenfleiſch eſſen wolle/ oder Bocksblut trincken?
Was iſt dann deine Speiſe/ lieber Gott?
Was ſind die rechten Opffer?
Opffere Gott danck/ vnnd bezahle dem Hoͤchſten deine Geluͤbde.
Vnd ruffe mich an in der Zeit der Noth/ ſo will Ich dich erretten/ vnd du ſolt mich preiſen.
Die Erde iſt vol der guͤte deß HErrn.
Pſal. 50.
Das IIII. Capittel.
Von dem vierdten Tagewerck Gottes von der Sonnen/ Mond vnd Sternen deß Himmels.
Gen. 1.
Es werden Liechter an der Feſte deß Himmels/ vnd ſcheiden Tag vnd Nacht/ vnd geben Zeichen/ Zeiten/ Tage/ vnnd Jahre.
Pſal. 104. Du macheß den Mond das Jahr darnach zutheilen/ Die Sonne weiß jhren Niedergang.
Syrach.
44. Die Sonne iſt ein Wunderwerck deß Hoͤchſten.
Es muß ein groſſer HERR ſein/ der ſie gemacht/ vnnd hat ſie heiſſen ſo ſchnell lauffen.
DIe Sternen ſind Himliſche Coͤrper vnnd Liechter/ einer Himliſchen eſſentz, durchs Allmechtige Wort Gottes an die Feſte deß Himmels geſetzet/ die Erden zuerleuchten/ Tag vnd Nacht zuſcheiden/ zu geben Zeichen/ Zeiten/ Tage vnd Jahre/ vnd den gantzen Himmel zu zieren:
Vnnd geben Naturzeichen/ Zornzeichen/ vnd Gnadenzeichen.
Was die Sternen ſein.
1. Cor. 15.
Gen. 1.
Syr. 43.
Nun ſpricht Gott der Herr:
Erhebt ewre Augen in die hoͤhe/ vnd ſehet/ wer dieſe ding geſchaffen hat/ der das Heer nach der Zahl herauß fuͤhret/ vnd nennet ſie alle mit Namen.
Iſt derwegen billich/ das wir nach Gottes befehl die hoͤhe deß Himmels anſchawen/ vnnd die Allmacht vnnd Weißheit deß Schoͤpffers darauß erkennen.
Dann die Himmel erzehlen die Ehre Gottes/ vnnd die Feſte verkuͤndigt ſeiner Haͤnde Werck.
Eſa. 40.
Pſal. 146. Gott wil das wir die Augen ſollen gen Himmel erheben.
Pſal. 19.
Es iſt aber an den Sternen hoch zuuerwundern/ erſtlich die groͤſſe/ darnach der lauff/ vnd dann die wirckung.
D. Baſilius Magnus in ſeiner ſechſtẽ Homilia vber die ſechs Tagewerck Gottes ſchreibet von der groͤſſe ďSonnen vnd Mondes alſo:
Ich halte es dafuͤr/ dz Sonne vnd Mond nit darumb allein groſſe Liechter von Gott durch Moſen genennet ſein/ dz ſie die andern kleinen Sternen mit ď groͤſſe vbertreffen/ ſondern darumb/ dz ſie ſo groß ſein in jhrem vmb fang/ das ſie den gantzen Himmel mit jhrem Liecht nit allein erfuͤllen koͤnnen/ ſondern auch die Erde vnnd das Meer.
Dann Sonne vnd Mond werden allezeit in gleicher groͤſſe geſehen/ im Auffgang vnd Niedergang.
Das iſt ein heller beweiß/ das dieſe Coͤrper einer vngleublichen groͤſſe ſein muͤſſen/ weil die breite deß Erdenkreiß nichts hindert/ das ſie koͤnnen an allen orten gleich groß geſehen werden.
Biß daher Baſilius.
Groͤſſe der Sonnen vnd deß Mondes.
Bedencke nun hie diß groß Wunderwerck/ wann du auff Erden ſolteſt ſehen herumb lauffen eine Fewrige Kugel/ die groͤſſer were dann der groͤſte vñ hoͤchſte Berg in der Welt/ oder ſeheſt fuͤr dir vber deinem Haupt in der Lufft ſchweben die aller groͤſſeſte Stadt/ ſo in der Welt iſt/ vnd were eitel Liecht vnd Klarheit durch vnd durch/ wuͤrdeſtu dich nit verwundern/ ja dafuͤr entſetzen vnd verſtummen?
Nun iſt aber die Sonne hundert vnd ſechs vnd ſechtzig mahl groͤſſer dann der Erdenkreiß.
Da bedencke nun/ was fuͤr einen groſſen vnaußdencklichen raum die Sonne allein am Himmel einnimpt/ nicht allein mit jhrer groͤſſe/ ſondern vielmehr mit jhrem lauff.
Ja der allerkleineſte Stern in Sphæra octava an der Feſte deß Himmels iſt ſo groß/ das er etliche hundert Teutſcher Meilweges in ſich in der runde beſchleuſſet/ vnd groͤſſer iſt dann der gantze Erdenkreiß.
Vnd ſind ſolcher Sternen viel tauſent mahl tauſent am Himmel/ die mit vnſern Augen nicht muͤgen erſehen werden.
Bedencke nun die groͤſſe des Himmels/ wie viel tauſent mahl tauſent muß er groͤſſer ſein dann die Erde?
Dann ein jeder Planet hat ſeinen eignen Himmel vnnd Circkel/ in welchem er leuffet/ jmmer einer vber dem andern/ vnd hoͤher dann der ander.
Bedencke nun die groͤſſe eines jeden Planeten/ vnd den vmbkreiß vnnd Circkel eines jeden/ in welchem ſolche groſſe Coͤrper lauffen/ die viel groͤſſer ſind dann der Erdbodem.
Gleichnuß der Sonnen groͤſſe zuerklaͤren gemeint.
Der kleinſte Stern groͤſſer den der Erdbodem.
Groͤſſe des Himmels vnbegreifflich.
Hie muß Menſchliche Vernunfft auffhoͤren zudencken.
Es iſt die hoͤhe vnd groͤſſe deß Himmels vnaußdencklich/ vnd aller Vernunfft vnbegreifflich/ darumb/ auff das vns die groſſe Barmhertzigkeit Gottes wol eingebildet wuͤrde/ wird dieſelbe im Pſalm auß der Natur nach der hoͤhe des Himmels beſchrieben:
So hoch der Himmel vber der Erden iſt/ leſſet Gott ſeine Gnade walten/ vber alle/ die jhn fuͤrchten.
So fern der Abend iſt vom Morgen loſſet Er vnſere Vbertrettung von vns ſein.
Die Erde iſt viel zu klein die Barmhertzigkeit Gottes mit jhrem vmbkreiß vorzubilden/ wiewol ſie auch voll Guͤter des Herrn iſt.
Darumb zeiget vns der H. Geiſt die hoͤhe vnnd groͤſſe des Himmels/ daran ſo viel groſſe Coͤrper der Sternen hangen/ die groͤſſer ſind dann der Erdenkreiß/ Da ein jeder voll Guͤter deß Herrn iſt.
Dann die Sternen ſind viel groͤſſere.
Schatzkammern Gottes dann die Erde.
Auß welchen theſauris vnnd wunderlichen Schaͤtzen Gott der Allmechtige ſo viel Segen vnd Guͤter herfuͤr bringt/ das ſie nicht alle zuzehlen/ vnnd koͤnnen auch den tauſenden theil nicht beſchrieben werden.
Davon hernach weiter.
Pſal. 103.
Groͤſſe deß Himmels ein Bild der groſſen Barmher tzigkeit Gottes.
Pſal. 33.
Die Sternen haltẽ jhren gewiſſen Lauff.
Es iſt aber nicht allein die Gewaltige groͤſſe der Himliſchen Coͤrper ein groß Wunder/ vnd Zeugnuß der vnaußſprechlichen Gewalt Gottes/ ſondern auch jhr beſtendiger vnd gewiſſer Lauff.
Bedencke/ wie Wunderlich das ſey/ das ſolche grawſame erſchreckliche groſſe Coͤrper nicht allein an der Feſte des Himmels hangen/ ſondern das ſie auch daran lauffen/ vnd was fuͤr eine vnermeßliche weite vnnd raum/ ſolche groſſe Coͤrper zu jhrem Lauff haben muͤſſen/ ſonderlich weil ein jeder ſeinen eigenen Himel vnd Circkel hat/ ſeinen ſonderlichẽ abgemeſſenẽ weg an Himmel/ welchen er wieder Gottes ordnũg nit vberſchreitet/ damit keiner den andern hindern.
Darum̃ wol David ſagt:
Qui fecit cœlos in intelligentia, der den Himel ordentlich gemacht hat.
Dz muß fuͤrwar eine groſſe Weißheit ſein/ ſo ein groſſes Heer der Sternen alle in jhrer ordnung vnnd eignem Lauff herauß fuͤhren/ vñ mit Namen zunennen.
Hie iſt ein groß geheimnuͤß verborgen/ vnnd dauon etwas angedeutet in der Offenbarung Johannis/ das ein Stern vom Himmel gefallen/ vnnd deſſelben Stern Name heiſſet Wermut.
Pſal. 136.
Apoc. 8.
Hoch iſts zuuerwundern/ das ſolche groſſe Liechthelle Kugeln jhre lebendige bewegung in jhnen ſelbſt haben/ alſo/ daß ſie nicht ein Augenblick natuͤrlicher weiſe koͤnnen ſtill ſtehen/ auch nicht ruhen/ ſondern immer fort vnd fort jre vnauffhoͤrliche bewegung vnd arbeit treiben.
Dann ſo das geſchehe/ ſo wuͤrde die gantze ordnung des Himmels turbirt vnd verwirret.
Ja die Sternen verloͤren als dann jhr leben/ wann ſie jhre bewegung nicht hetten/ vnnd weren als weren ſie todt/ wie ein Menſch/ der keine bewegung hat durch den lebendigen Othem.
Alſo ruhet kein Sternlein am Himmel.
Es bewegt vnd reget ſich alles mit ſolcher geſchwindigkeit/ dz es kein Menſch begreiffen kan.
Dann die Sonne/ ob ſie gleich vber hundert mahl groͤſſer iſt dann der Erdenkreiß/ noch leuffet ſie alle Tage vmb den Himel vom Auffgang biß zum Niedergang/ da ſie doch/ wann ſie auff der Erd Kugel/ deß Erdenkreiß vmblauffen ſolte/ muͤſte ſie alle ſtunde zwey hundert/ vnd fuͤnff vnd zwantzig Meilweges lauffen.
Da bedencke/ was die Erde ſey gegen die hoͤhe vnnd runde deß vnbegreifflichen Himmels.
Sternen haben jre bewegũg in jhnen ſelbſt.
Iſt nun der einigen Sonnen lauff ein ſolch groß wunder/ was wollen wir dann ſagen von der vnzehligen menge der Sternen/ welche alle jhre bewegung vnd lauff haben?
Wer da moͤchte nur eine viertel ſtunde aller Sternen bewegung am Himmel ſehen/ wie ſie ſich regen/ bewegen vñ gehen/ der wuͤrde von groſſen wundern zuſagen wiſſẽ/ wie lebendig der gantze Himmel were.
Die Sternen ſollen vns fuͤh-
Es ſol vns aber der lauff der Sternen/ vnd jhre groſſe menge hoͤher fuͤhren/ nemlich zu den vnſichtbaren hochleuchtenden Sternen/ den H. Engeln/ den Himliſchen Geiſtern/ wie vns ſolches bezeuget die Offenbarung Johannis/ da der Sohn Gottes ſich fuͤrbildet/ dz er in ſeiner Handt ſiebẽ Sternen hat.
Vnd dz ſind die ſieben Geiſter oder Engel in alle Land außgeſandt.
Mit welcher Figur die rechte wahre vbernatuͤrliche Aſtronomia tectè beſchrieben wird:
Davon wir auch leſen im Buch Jobs: Wo wareſtu/ da mich die Morgenſternen lobeten/ vnd jauchtzeten alle Kinder Gottes?
Da vns gleichfals der H. Job von den Sternẽ hoͤher fuͤhret/ nemlich zu den H. Engeln.
Dann ſo Gott eine ſo groſſe menge vnd Heer der Sternen erſchaffen/ was wird dann fuͤr eine menge ſein der Himliſchen Herrſcharen/ die Gott ohn vnterlaß Loben?
Es Loben jhn Sonne vnd Mond/ vñ alle leuchtende Sternẽ.
ren zu betrachtung der Engel
Apoc. 1.
Job. 38.
Pſal. 148.
Was vns aber der guͤtige vnd allein Weiſe Gott fuͤr groſſe Wolthaten erzeigt/ durch den lauff der Sonnen vnd Monden/ vnd wie wir derſelben auch geiſtlich gebrauchen ſollen/ wollen wir zu letzt ſparen/ denn jetzo eilen wir die drey Punct von den Sternen/ nemlich/ die groͤſſe den lauff vnnd die wirckung Summariè zu erzehlen.
Wirckũg der Sternen.
Von der Wirckung aber der Sternen ſollet jhr wiſſen/ daß ſie groſſe Schatzkammern ſeyn Gottes des Allmechtigen/ aus welchen Er wuͤnderlich ſeine zeitlichen Guͤter vnd Gaben außtheilet/ beyde dem Menſchen/ vnd dann auch der groſſen Welt.
Vnnd allhiero muß ich einfuͤhrẽ die meinung des vortrefflichen Teutſchen Philoſophi Philippi Paracelſi:
Wie er die Aſtronomiam verſtehet/ vnd wofuͤr er dieſelbe helt:
Vnd laſſe das Vrtheil vnd Iudicium dem Chriſtlichen Leſer.
Das iſt aber ſeine meynung:
Das in den Sternen alle natuͤrliche Weißheit/ Kunſt vnnd geſchickligkeit begriffen ſey/ die ein Menſch auff Erden erfinden vnd vben mag.
Daher kommen ſpricht er/ die groſſen Kuͤnſtler vnd natuͤrlichen Meiſter in allerley Kuͤnſten vnd Inuentionen.
Dann die Natur treibet die gemuͤter ſolcher Leute/ den Kuͤnſten mit hefftigem nachſinnen vñ arbeiten obzuliegen/ auff das Gottes wercke offenbar/ vnd herfuͤr gebracht werden zu GOttes ehren/ vnnd dem Menſchen zu nutz.
Dann ſo hats Gott geordnet/ vnnd in den Himmel ſolche natuͤrliche Schetze gelegt/ als in ſeine verborgene theſauros, auff daß er zu ſeiner zeit ſolches alles an Tag vnd ans Liecht brechte durch den Menſchen.
Vnd theilet dieſelbe aus wen/ wo/ wie/ vnd wem er will.
Vnnd auff dieſe weiſe/ nemlich/ durch die wunderliche operation vnd im preſſion erzehlen auch die Himmel die Ehre Gottes/ vnnd die Feſte verkuͤndet ſeiner Hende Wercke.
Welches/ ſagt er/ nicht allein geſchicht durch die groͤſſe des Himmels/ durch die ordnung vnnd gewiſſen lauff der Sternen/ ſondern vornemlich durch jhre wirckung.
Daher ſind die Inuentores rerum entſprungen/ nicht/ daß ſie Inuentores ſein/ ſondern Werckzeuge/ durch welche der Himmel ſeine von Gott eingepflantzte wirckung vollbracht/ vñ aus den verborgenen Schaͤtzen Gottes die Kuͤnſte ans Liecht herfuͤr getrieben/ gleich wie ein Baum zu ſeiner zeit ſeine Frucht gibt.
Dann alſo ſolt jhr auch die Sternen in jhren wirckungen verſtehen/ vnnd nicht anders.
Sie haben jhre zeit in herfuͤrbringung jrer Fruͤchte.
Vnnd wer nun ein guter Aſtronomus iſt/ ď ſich mehr auff die Sternen verſtehet/ dann auff die Rechenkunſt/ der weiß wo/ wie/ vnd wann ein ſolcher Baum am Him̃el bluͤet/ vñ ſeine Frucht geben wird.
Siehe alſo erzehlen die Himmel die Ehre Gottes/ vñ die Feſte verkuͤndigt ſeiner hende werck.
Wie die Himmel Gottes Ehre erzehlen.
Pſal. 19.
Siehe welch ein groſſer error iſts nun/ daß man Menſchen hat geſetzet zu Inuentoribus rerum, da ſie nur Werckzeuge ſeyn/ So iſts auch der Himmel nicht fuͤr ſich ſelbſten ſondern es ſind nuͤr theſauri Gottes/ Schatzkaſten am Himmel/ in welche GOtt der oberſte Schatzmeiſter vnd Herr ſeine Schaͤtze gelegt hat.
Theilet ſie auch hernach aus denen/ ſo es werth ſeyn/ vnnd die Er dazu verſehen hat.
Siehe alſo kommen alle gute Gaben/ vnnd alle vollkommene Gaben auch mediatè von oben herab/ vom Vater des Liechts.
Alle Weißheit iſt von Gott/ vnnd iſt bey jhm ewiglich.
Er theilet ſie aber mit mediatè oder natuͤrlicher weiſe/ oder Immediatè vbernatuͤrlicher weiſe.
Menſchen ſind nur Werckzeu ge.
Jac. 1.
Syr. 1.
Daher kompt nun alle natuͤrliche Weißheit/ daher kompt verſtandt in allen natuͤrlichen dingen/ Weltliche gerechtigkeit/ Kunſt der Artzney.
Daher kom̃en artige Poeten/ liebliche Muſici, kluge Redener/ kuͤnſtliche Werckmeiſter in allerley Arbeit/ im Holtz/ in Metallen/ in Steinen.
Daher kommen Weltliche Regenten/ Kriegsleute/ vnnd in ſumma/ daher kommen einem jeden ſeine natuͤrliche Gaben/ wie ſie jhm GOtt außtheilet.
Die aber GOtt der Herr mit dem Geiſt der Weißheit vbernatuͤrlicher weiſe erfuͤllet/ als die Kuͤnſtler des Alten Teſtaments/ als die klugen Regenten vnnd Kriegshelden derer in der Schrifft gedacht wird/ dahin auch Salomons Weißheit gehoͤrt:
Die haben mit dem natuͤrlichen Himmel nichts zu thun.
Daher kompts/ daß ein jeder Menſch natuͤrlich begeret ein ding zu wiſſen vnnd zu erforſchen.
Vnd iſt manchem ſo bang darnach/ hat ein ſolch hitzig begierde nach Kuͤnſten/ daß er nicht dafuͤr ruhen kan.
Dann gleicher weiſe als der Leib des Menſchen aus den vnterſten Elementen geſpeiſet vnd erhalten wird/ nemlich aus der Erden vnd Waſſer/ vnd kan ohn dieſelbe nicht leben: Alſo die Sinne/ Gedancken/ vnnd Geiſt des Menſchen haben jhre Speiſe vom Geſtirn.
Dann alle Sinreiche Menſchen haben jhren einfluß vnd einfelle vom Geſtirn/ vñ iſt gleichſam jhre Speiſe.
Welches eine gewaltige Proba iſt der Aſtronomiæ.
Dann ſolte der Menſch von den vntern Elementen nur als ein Viehe geſpeiſet werden/ vnd ſeine Sinne vnd Gedancken ſolten nicht jhre Speiſe auch haben?
Woher die natuͤrliche Weiß heit komme.
Des Men ſchen Sin ne vnnd Gedanckẽ haben jre Speiſe võ Geſturn.
Vnd ſo dann zu dieſem natuͤrlichen Liecht die erleuchtigung von oben herab kompt durch den H. Geiſt vnd Wiedergeburt/ jetzo erreichen die natuͤrliche Gaben einen viel hoͤhern Grad zu jhrer vollkommenheit.
Die bekommen dann einen newen Himmel/ der ſie viel hoͤher inclinirt.
Die nun aus der Newengeburt ſeyn/ aus Gott geborn/ derer Himmel vñ inclinatio iſt Gott ſelbſt/ vñ die H. Engel ſind jhre Sternen/ wie Apocalipſis bezeuget.
Die haben mit den natuͤrlichen Himmel nichts zuthun.
Sie ſind vber denſelben/ vnnd jhre Wercke haben ein hoͤhern Vrſprung/ nemlich aus Gott ſelbſt.
Solche Leute ſind geweſen die H. Ertzvaͤter vnnd Propheten/ wie vom Joſeph/ Daniel/ vnnd Salomon geſchrieben iſt/ daß jhre Weißheit vbertroffen hab alle Weißheit AEgypti vnd in Perſia, vnd gantzen Orient.
Dann dieſe haben nur die natuͤrliche Weißheit des natuͤrlichen Himmels gehabt:
Moſes aber/ Joſeph/ Daniel/ David/ Salomo haben vber dieſelbe auch die vbernatuͤrliche Weißheit gebabt.
Die H. Apoſtel ſind mit dem H. Geiſt/ mit Liecht vnd Krafft aus der hoͤhe angezogen.
Dann ſie ſolten nicht natuͤrliche Weißheit vnd Kunſt verkuͤndigen/ vnd natuͤrliche Meiſter vnnd Liechter der Welt ſeyn/ ſondern ſie ſollen die Himliſche ewige Weißheit verkuͤndigẽ/ welche die Weiſen dieſer Welt nit erkant haben.
Newgeburt erhebt hoͤher als die natur.
Act. 3.
1. Cor. 2.
Diß iſt obgedachtes Philoſophi meynung/ welche auff des Authoris verantwortung vnnd beweiß beruhen mag.
Ob wir nun wol die vnuuͤtze weiſſagerey der Aſtrologen verwerffen/ ſonderlich ſo in Indiuiduo determinatè vnd definitè geſchicht/ So ſind doch andere noͤtige Puncten dieſer Kunſt in acht zunehmen.
1.
Die Ordnung vnd reuolution der zeit.
2. Die natuͤrlichen vnnd vnnatuͤrlichen Zeichen des Himmels.
3. Die natuͤrlichen vnnd vnnatuͤrlichen Wirckungen des Himmels.
Von jedem wollen wir gar kurtzen Bericht thun.
Erſtlich iſt noͤtig zu wiſſen/ das durch den wunderlichen Lauff des Himmels/ die zeit der Welt gantz weißlich/ von dem allein weiſen Schoͤpffer geordnet iſt/ daraus Gottes wuͤnderliche Verſehung/ Regierung vñ weißheit klerlich abzunemẽ.
Sonderlich wenn wir durch weißliche erforſchung ď zeit/ die gleichſtim̃igkeit der Propheten/ mit den Hiſtorien vnd der Natur Augenſcheinlich ſpuͤren.
Als die Jare der Welt mit jrẽ Seculis, die ætates mundi, die zeit der Monarchien/ die ſiebentzig Jaͤhrige Babyloniſche Gefengnis/ die ſiebentzig Jahrwochen Danielis/ die zeit des Meſſiæ/ die periodos regnorum, die zeit des Antichriſts im Daniele vnd Apocalypſi, vnnd dergleichen/ welches alles die verſehung Gottes/ vnd wuͤnderliche Regierung vnd Weißheit gewaltig bezeuget vnd beſtetiget.
Vñ ob wol vnſer lieber Herr Chriſtus Act. 1. ſpricht:
Es gebuͤrt euch nicht zu wiſſen Zeit oder Stunde/ welche der Vater ſeiner macht fuͤrbehalten hat/ ſo redet doch der Herr von ſolcher zeit/ derer wiſſenſchaft/ weder zu der Apoſtelampt noch erbawung der Kirchen vnd fortpflantzũg des Evangelij/ noͤtig vñ nuͤtzlich iſt:
Auch das man Chriſto zu auffrichtung ſeines Reichs/ weder zeit noch ort ſetzen ſol/ er weiß/ wie/ wo/ vñ wann er ſein Reich/ vnnd Kirche pflantzen wolle/ wir ſollen nur ſeine Zeugen ſein vnnd vnſer Ampt thun/ vnnd jhm zeit vnd ſtunde befehlen.
Zu dem verſtunden auch die jenigen das Reich Chriſti dazumahl noch nicht recht/ den ſie verſtundens vom Irrdiſchen Weltlichen Reich/ welches der Herr ſtraffet.
Was ſonſten zeit vnnd ſtunde in Weltlichen Geſchefften anlanget die fuͤget/ ordnet/ ſchickt vnnd gibt GOtt auch/ wenn wir fleiſſig Beten/ vnd dem Herrn vnſere Wege befehlen/ ſo wird ers wol machen/ wie die Hiſtoria des Knechtes Abrahams bezeuget/ da er Betet/ Gott wolt jhm heute begegnen.
Zum andern iſt zu wiſſen/ das der Himmel vnnd die gantze Natur/ jhre Natuͤrliche Zeichen haben/ vnd nichts thun ohne Zeichen.
Daher auch der Herr Chriſtus ein Argument nimpt/ auß den allgemeinen Natuͤrlichen Zeichen des Himmels/ ſo durch die erfahrung in gemeinem Leben beſtetiget ſein.
Matth. 16. vnd Luc. 12. Dadurch er die Juden hoͤher fuͤhren/ vnd jhnen vrſach geben will/ auch die Zeichen des Meſſiæ in acht zu nemen/ vnd zu iudiciren.
Denn alſo ſchleuſt er: Des Abends ſprecht jhr/ Es wird ein ſchoͤner Tag werden/ denn der Himmel iſt roht/ vnd des Morgens ſprecht jhr/ Es wird ein Vngewitter ſeyn/ denn der Himmel iſt roht vnd truͤbe.
Ir Heuchler des Himmels geſtalt koͤnnet jhrvrtheilen/ koͤnnet jr denn die zeichen dieſer zeit nicht auch vrtheilen.
Das iſt des Herrn Schluß:
Si attenditis ad ſigna naturalia, & ex facie Cœli de tempeſtate rectè concluditis, cur non magis ad ſigna præſentis temporis attenditis, & Meſſiæ tempus adeſſe iudicatis?
So jhr aus der geſtalt des Himmels vom Gewitter recht vrtheilen koͤnnet/ warumb vrtheilet jhr nicht viel mehr aus den jetzigen Zeichen/ die zeit des gegenwertigen Meſſiæ?
Vnd Lucæ 12.
Wenn jhr eine Wolcke ſehet auffgehen vom Abend/ ſo ſprecht jhr bald/ es kompt ein Regen/ vnd es geſchicht alſo/ vnd wenn jhr ſehet den Sudwind wehen/ ſo ſprecht jr/ Es wird heiß: Vnnd es geſchicht alſo: Ihr Heuchler/ die geſtalt des Himmels vnnd Erden koͤnnet jhr pruͤffen/ wie pruͤffet jhr aber dieſe zeit nicht?
Schleuſt derwegen der Herr alſo: Sicut ex ſignis naturalibus rectè concluditis de tempeſtate, quia ſequitur effectus, Ita ex ſignis & miraculis quæ cernitis, rectè de Meſſia, debebatis concludere.
Gleich wie jhr aus den Zeichen des Himmels recht ſchlieſſet vnd vrtheilet von vngewitter: Alſo ſoltet jhr viel mehr/ aus den Zeichen vnd wunderwercken/ ſo jr jetzo fuͤr Augen ſehet/ von der gegenwart des Meſſiæ vrtheilen.
Aber jhr ſeid Heuchler/ eins ſehet jhr/ das ander wollet jr nicht ſehen/ da doch viel mehr angelegen iſt.
Ergo Chriſtus approbat ſigna naturalia.
Es gibt aber auch der Himmel ſeine vnnatuͤrliche warnungs Zeichen.
Denn vnſer lieber Gott ſtrafft nicht ploͤtzlich/ ſondern warnet zuuor durch Zeichen/ wie in allen groſſen Landtſtraffen zu ſehen/ darumb dieſelbe mit nichten/ auß ſicherheit zuuerachten/ ſondern als vorbotẽ kuͤnfftiger Straffe anzuſchawen ſind.
Es hat ſich aber ein gleubiger Chriſt/ fuͤr denſelben nicht zu fuͤrchten/ wie Gott der Herr Jeremiæ am 10. gebeut/ ſondern er ſol wiſſen/ das er vnter dem Schirm des hoͤchſten vnd Schatten des Allmechtigen ſicher iſt/ vnnd in Chriſto vber die Natur herrſchet.
Zum dritten/ von den Wirckungen des Himmels/ ſol man wiſſen:
Erſtlich von den vbernatuͤrlichen/ das nicht der Himmel vnd Geſtirn etwas thun/ von ſich ſelbſt/ vnnd ſo boͤſe ſein fuͤr vnd auß ſich ſelbſt/ als ſie die Aſtrologi machen/ ſondern die Suͤnde/ Laſter vnd Boßheit der Menſchen ſind die Vrſachen/ das Gott die Creaturen zur Rache ruffet/ vnd zur Straffe gebraucht/ wieder die Gottloſen.
Deñ alſo Straffte Gott der Herr die Suͤnde der erſten Welt/ mit einem viertzigtaͤgigen Regen/ darauß die Suͤndtfluth ward/ vnnd die Boßheit der Sodomiter vervrſachet den Fewrigen Schweffel Regen.
Alſo werden ſolcher Plagen Taͤglich viel vervrſachet/ nemlich vnnatuͤrliche Hitze vnd Kaͤlte/ vnnatuͤrliche naͤſſe vnd duͤrre/ vnnatuͤrliche Donner/ Hagel vnnd Fewr/ viel Geſchmeiß vnnd Gifft in der Lufft/ welche als das Fewr zu Sodom vom Himmel fallen.
Diß aber alles ſol den Kindern Gottes nicht ſchaden/ wenn ſie in Gottes furcht vnd im Glauben Leben/ gleich wie die Egyptiſchen Plagen den Kindern Iſrael nicht ſchadeten.
Denn das iſt die meinung des 121. Pfalms:
Der Herr iſt dein Schatten vber deiner rechten Handt/ dz dich des Tages die Sonne nit ſteche/ noch der Mond deß Nachts.
Welcher ſpruch nit ſo einfeltig zuuerſtehẽ iſt/ als dz man ſich fuͤr der bloſſen hitze vnnd kaͤlte der Sonnen vnnd des Monden bewahren ſolle/ Sondern es iſt zuuerſtehen von den Plagen/ Straffen/ vnnd vnnatuͤrlichen ſchedlichen wirckungẽ ſo Gott durchs Geſtirn/ als durch ſeine Ruhten/ vbet/ vnd außgeuſſet vber die boßheit der Welt/ wieder welche Plagen vnd Straffen wir fleiſſig Beten muͤſſen/ wie vns der Pſalm ermahnet/ vnd vnſer Augen auffheben zu den Bergen von welchen vns huͤlffe kompt/ das wir durch huͤlffe deß Allmechtigen denſelben entfliehen muͤgen/ denn allein durch Buſſe vnd Gebet ſolche Straffen vnd Plagen muͤſſen abgewendet werden.
Vnd alſo legen auch etliche den Text auß Apoc. 16 Da die Engel jhre Schalen vnnd die letzten Plagen der Welt außgieſſen.
Wie nun vnſer lieber Gott/ das Firmament vnnd Sternen zur Rache vnnd Straffe gebraucht/ alſo braucht ers auch zu Huͤlffe/ vnnd zum Schutz vnd Rettung der frommen vnd Gleubigen/ wie Judic. am 5. ſtehet/ vom Himmel ward wieder ſie Geſtritten/ die Sterne in den Luͤfften ſtritten wieder Siſſera.
So iſt bekandt die Hiſtoria vom Keyſer Theodoſio/ wie ein Windt vnnd Wetter ſeine Feinde geſchlagen/ dauon der Poet ſagt.
O nimium dilecte Deo, cui militat æther Et coniurati veniunt ad prælia venti.
Von den Natuͤrlichen Wirckungen aber deß Himmels ſollet jhr mercken/ daß das Firmament/ der groſſen Welt vnnd dem euſſerlichen Leben deß Menſchen/ Taͤglich vnnd ohne vnterlaß ſeine Fruͤchte gibt/ hie laß dich die Heydniſchen Scribenten nicht jrren mit jhren Diſcipeln/ etc.
Damit ich aber wieder auff die Wirckung vnd operation des Natuͤrlichen Himmels komme/ ſo vollbringet er dieſelbe nicht allein im Menſchen mit herfuͤrtreibung aller Natuͤrlichen Weißheit/ ſondern er gibt der groſſen Welt/ vnd dem euſſerlichen Leben deß Menſchen Taͤglich vnd ohn vnterlaß ſeine Fruͤchte.
Hie laß dich die Heydniſchen Seribenten mit jhren Diſcipulen nicht jrren/ ſondern wiſſe/ das alle meteora, wie ſie hernach folgen/ Fruͤchte vnnd Wirckungen der Sternen ſein.
Himmel gibt ohn vnterlaß der Welt ſeine Fruͤchte.
Erſtlich bringen die Sternen herfuͤr die Wolcken/ dauon Syrach ſagt:
Durch Gottes Gebot werden auffgethan ſeine Schaͤtze/ vnd die Wolcken fliehen wie die Vogel.
In ſeiner macht hat Er die Wolcken geſetzt.
Sternen bringen herfuͤr die Wolcken. Syr. 43.
Nebel.
Zur andern zeit bringen ſie herfuͤr die Nebel/ ſo durchs Geſtirn gewircket/ vnnd von der Erden auffgezogen werden.
So bald der Herr ſeine Stimme hoͤren leſſet/ ſo iſt groß Waſſer am Himmel/ vnd zeucht die Nebel auff vom ende der Erden/ denſelben ſtrewet Er auß wie Aſche.
Er bedecket auch offt den Himmel damit.
Der Herr bedecket das Angeſicht ſeines Stuels/ vnd breitet ſeinen Nebel daruͤber.
Jerem. 10
Pſal. 147.
Job. 26.
Zu ſeiner zeit bringen ſie herfuͤr den Schnee.
GOtt der Herr machet durch ſein Gebot den Schnee fallen.
Er ſpricht zum Schnee/ ſo iſt er bald da/ vnd zum Platzregen/ ſo iſt er da mit macht.
Schnee.
Syr. 43.
Job. 37.
Pſal. 148.
Darnach bringen ſie herfuͤr die Kaͤlte vnd Froſt.
Vom Mittag kompt das Wetter/ vnnd von Mitternacht Kaͤlte/ von Othem Gottes kompt der Froſt.
Kaͤlte. Job. 37. 38
Darnach bringen ſie herfuͤr das Eyß.
Außwes Leibe iſt das Eyß gangen?
Vnd wer hat den Reiffen vnter dem Himmel gezeuget?
Eyſt. Job. 38.
Zur andern zeit bringen ſie herfuͤr Hagel vnd Schnee.
Biſtu gangen zu den Schaͤtzen deß Schnees?
Oder haſtu geſehen den Schatz oder Vrſprung des Hagels?
Die Ich bereitet hab auff den Tag deß Streits vñ Kriegs.
Gott ruͤſtet auch die Creatur zur Rache wieder ſeine Feinde.
Die Creatur/ ſo dir als dem Schoͤpffer dienet/ iſt hefftig zur Plage vber die vngerechten/ vnnd thut gemach zur Wollthat vber die/ ſo dir trawen.
Die geſchoß der Blitzen werden gleich zutreffen/ vnd werdẽ auß den Wolcken als von einem hart geſpanneten Bogen fahren zum Ziel.
Vnd wird dicker Hagel fallen auß dem Zorn der Donnerſchlege.
Ich will vber Gog vñ Magog Regnen laſſen Platzregen vnd Hagelſteine.
Dergleichen leſen wir im Moſe vnd Joſua.
Hagel. Job. 38.
Sap. 16.
Sap. 5.
Exod. 19.
Joſ. 10.
Zu ſeiner zeit bringẽ ſie herfuͤr Fewrflammen vnnd Hitz/ Donner/ Blitz/ Donnerſchlag.
Kanſtu deinen Donner in den Wolcken hoch herfuͤhren?
Kanſtu die Blitzen außlaſſen/ das ſie hinfahren vnd ſprechen:
Hie ſind wir?
Fewr gehet fuͤr jhm her/ vnd zuͤndet an vmbher ſeine Feinde.
Seine Blitzen leuchten auff den Erdboden/ das Erdtreich ſiehets/ vnd erſchrickt.
Berge zuſchmeltzen wie Wachs fuͤr dem Herrn fuͤr dem Herrſcher deß gantzen Erdbodems. Syr. 43.
Die Sonne machets heiſſer denn viel Ofen/ vnd brennet die Berge/ vnd bleſet eitel hitze von ſich:
Da wird die Sonne beſchrieben als ein Fewr das alle ding zeitiget vnd kochet.
Wo wolte man ſonſt ein ſolch Fewr nehmen/ das die Welt erwermete/ vnd alles in ſeine maturitet brechte/ vnd reiff machet.
Fewrflam men/ Blitz Donner.
Job. 37. 38
Pſalm 97.
Zur andern zeit bringen ſie den Regen/ ohn welchen dz Erdtreich nit gruͤnen kan.
Der Herr wird ſeinẽ Schatz auffthun am Himmel/ das Er deinem Lande Regen gebe zu ſeiner zeit.
Da hoͤren wir/ das GOTT allein den Schluͤſſel zu dieſer Schatzkaſten habe/ das Er Regen herfuͤr gebe/ wann Er will/ vnnd wann wir Ihm den Regen abbitten.
Er allein hat die Tropffen deß Regens gezehlt.
Sind auch vn ter den Heyden Goͤtter/ die Regen machen koͤnnen?
Oder geben die Himmel Regen/ wann du nicht wilt?
Durch ſeine Weißheit ſind die Tieffen auffgebrochen/ vnd die Wolcken trieffen mit Thaw.
Wer iſt deß Regens Vater?
Wer hat die Tropffen deß Thaws gezeuget?
Werdet jhr in meinen Geboten wandeln/ ſo wil ich euch Regen geben zu ſeiner zeit/ vnd das Land ſol ſein Gewechß geben/ vnd die Beume auff dem Felde ſollen voll Fruͤchte werden.
Laſt vns doch Gott fuͤrchten/ der vns fruͤh vnd ſpath Regen gibt zu ſeiner zeit/ vñ vns die Erndte Jaͤhrlich behuͤt.
Ich wil die Fenſter deß Himmels auffthun/ vnd Segen herab ſchuͤtten die fuͤlle.
Kanſtu die Waſſerſchleuche am Himmel verſtopffen?
Regen.
Deut. 28.
Pſal. 147.
Jer. 14
Prov. 3.
Job. 38.
Levit. 25.
Jer. 5.
Malach. 3
Job. 38.
Regenbogen. Syr. 43.
Darnach den Regenbogen.
Siehe an den Regenbogen/ vnd Lobe den/ der jhn gemacht hat.
Faſt ſchon iſt er in ſeinem ſchein.
Den Himmel vmbgibt Er mit ſeiner Klarheit.
Die Hand deß Allerhoͤchſten hat jhn gemacht/ vnnd außgeſpannet.
Er leuchtet gar Lieblich in ſeinen Wolcken.
Der Regenbogen iſt Gottes Zeuge in den Wolcken/ ein Gnadenzeichen/ ein Siegel des Bundes Gottes mit den Menſchen/ vñ allen Lebendigen Thieren auffgerichtet.
Ein Regenbogen iſt vmb den Stuel Gottes wie ein Smaragd.
Syr. 50.
Pſal. 69. Gen. 9.
Apo.
4. 10
Zu ſeiner zeit den Thaw.
Der Thaw erfrewet das Graß/ kuͤhlet die Hitz.
Vom Thaw bluͤen die Roſen/ vñ ſeine Wurtzel ſchlahen vmb ſie auß.
Seine Junge Zweyge breiten ſich weit auß.
Der Himmel hat euch ſeinen Thaw verhalten/ vnd die Erde jhr gewechß.
Meel Thaw iſt eine groſſe Straffe.
Ich ſchlage euch mit duͤrre/ Meel Thaw/ vnnd Hagel an aller ewer Arbeit.
Davon leſen wir auch im Moſe vnnd dem Propheten Amos.
Thaw. Syr. 18.
Prov. 19. Oſeæ. 14.
Haggai. 1.
Joel. 1.
Haggai. 2
Deut. 28.
Amos 4.
Zu ſeiner zeit bringen ſie herfuͤr den Wind.
Gott hat dem Wind ſeine gewicht gemacht/ vnd dem Waſſer ſeine gewiſſe maſſe geſetzet.
Der den Wind herfuͤr bringet auß ſeinẽ Himliſchen Othem/ auß ſeinen Schaͤtzen.
Der Herr hat aber dieſe ſeine Schaͤtze der Winden gar wol geordnet/ vnd dieſelbe an die heimliche oͤrter der vier Eckẽ d’ Welt gelegt.
Vber dieſe Schaͤtze der Winde hat Gott der Herr ſeine Schatzmeiſter verordnet/ aber alſo/ dz ſie nicht fuͤr ſich ſelbſt/ ſondern auß ſeinem befehl die Winden muͤſſen außlaſſen/ vñ herfuͤr bringen.
Vnd auff dieſe weiſe iſt von allen ſolchen Natuͤrlichen Schaͤtzen deß Himmels zuhalten.
Auß welchem grunde der Prophet Gleichniß weiſe redet von den vier Wagen/ welche der Engel außlegt von den vier Winden vnter dem Himmel.
Welches der Prophet nach Prophetiſcher art Geiſtlich gebraucht.
Dergleichen leſen wir in der Offenbarung dz Johannes ſahe die vier Engel ſtehen auff den vier Ecken der Erden/ auff das kein Wind vber die Erde wehe/ noch vber dz Meer/ noch vber einen Baum.
Welches der Evangeliſt auß der Natur nimpt/ vnd zur Prophetiſchen Weiſſagung gebrauchet.
Er wird ſeine Engel ſenden vnnd wird verſamlen ſeine Außerwehlten von den vier Winden/ vom Ende der Erden.
Wind. Job. 28.
Pſal. 134.
Creaturen thun alles auß Gottes befchl.
Zachar.
6.
Apoc. 7.
Matth. 13
Die vier Winde haben in der Schrifft jhre beſondere Namen.
Vom Morgen kompt der Oſtwind/ heiß vnd trucken/ durch welchen Gott den grund deß roten Meers getrucknet.
Der Herr wird einen Oſtwind von der Wuͤſte herauff bringen/ vnd wird die Brunnquellen außtrucken.
Der Sudwindt kompt vom Mittag warm vnd feucht.
Sind deine Kleider nicht warm/ wann das Land durchwehet wird vom Mittags Winde?
Wann jhr ſehet den Mittagswindt wehen/ ſo ſprecht jhr/ es wird bald Regen.
Vnd es geſchicht alſo.
Der Weſtwindt kompt von der Sonnen Niedergang/ kalt vnd feucht.
Da wendet der Herr einen ſehr ſtarcken Weſtwind/ vnd hub die Hewſchrecken auff/ vnnd warff ſie ins Meer.
Der Nordwindt kompt von Mitternacht/ iſt kalt vnd trucken.
So der kalte Nordtwindt wehet/ ſo wird auß dem Waſſer ein heller Chriſtall.
Namen der vier Winde.
Exod. 14. Oſeæ 13.
Job. 37.
Luc. 12.
Exod. 10.
Syr. 43.
Fruͤchte des Himmels.
Diß ſind nun dieſe Fruͤchte deß Himmels/ ſo Gott der Herr auß ſeinen Schaͤtzen zu ſeiner zeit herfuͤrbringet/ vnd koͤnnen die vntern Elementa derſelben gantz nicht entrahten.
Darumb hat es der getrewe Schoͤpffer alſo verordnet/ das die vntern der obern kreffte vnd einfluß empfahen muͤſſen.
Vnd hanget die gantze Natur an einander als an einer Ketten/ wie ſolche auream catenam Naturæ, & Providentiæ divinæ der Prophet Oſeas beſchreibet:
Ich wil den Himmel erhoͤren/ ſpricht der Herr/ vnnd der Himmel ſoll die Erde erhoͤren.
Vnd die Erde ſol Korn/ Moſt/ vnd Oel erhoͤren/ vnnd dieſelben Iſrael erhoͤren.
Hie redet Gott der Herr von der gantz Weiſen ordnung der Natur/ vnnd fehet von oben an/ à prima cauſa.
Ich wil den Himmel erhoͤren/ das iſt/ wann in groſſer duͤrrer zeit der Himmel vor Hitze brennet/ vnd die Sternen jhre Wirckung nicht haben/ das ſie Fruchtbare zeiten geben koͤnnen/ da wil Ich den Himmel erhoͤren/ vnnd denſelben mit Wolcken bedecken/ vnnd die Sternen jhre Natuͤrliche Wirckung vollbringen laſſen.
Dann wann Sonn vnd Mond verfinſtert werden/ geben ſie vnnatuͤrlich Wetter.
Vnd der Himmel ſol die Erde erhoͤren/ das iſt/ die andere ordnung der Natur.
Dañ die vnterſten kraͤffte der Erden hangen alle an den obern kraͤfften des Himmels.
Wann der Himmel in ſeiner Wirckung verhindert wird/ vnd nicht guͤtig iſt/ ſo kan auff Erden nichts wachſen.
So rufft die Erde in jhrer Angſt vnd durch dieſelbe den Himmel an in duͤrrer zeit/ wann ſie jhren Mund auffthut/ von einander ſpaltet/ vnnd nach dem Regen duͤrſtet.
Vnd die Erde ſol Korn/ Moſt/ vnd Oel erhoͤren.
Das iſt/ die Erdtgewechſe muͤſſen auß der Erden jhre gruͤnende Krafft vnnd Safft ſaugen/ vñ an ſich ziehen.
Wañ dann die Erde ohn Safft iſt/ ſo wollen die Gewechſe gern trincken haben von jhrer Mutter/ das iſt/ von der Erden/ wie ein Kindt nach der Mutter ſchreiet/ wanns duͤrſtig iſt.
Gantze Natur henget an emander.
Oſeæ. 2.
Vnterſten kraͤfte der Erden hangen an den obern kraͤfften deß Himmels.
Wolthatẽ ſo Gott durch den lauff der Sonnen vnd deß Monds erzeiget.
Nun laſſet vns auch die Wolthaten/ ſo vns Gott der Herr durch den lauff der Sonnen vnd Monde erzeiget hat/ ein wenig in der furcht Gottes betrachten vnnd dabey erinnern/ wie wir dieſelbe Leiblich vnnd Geiſtlich gebrauchen ſollen.
Job. 38.
Es ſpricht Gott der Herr zu Job/ mit welchem Er domals ſelbſt geredt:
Haſtu geſehen die Thuͤr d’ Finſterniß?
Weiſtu den Weg/ da dz Liecht wohnet?
Kanſtu die Bande der ſieben Sternen zuſammen binden/ oder dz band des Orions auffloͤſen?
Kanſtu den Morgenſtern herfuͤr bringen zu ſeiner zeit/ oder den Wagen am Himmel vber ſeine Kinder fuͤhren?
Weiſtu/ wie der Himmel zu regieren iſt?
Oder kanſtu jhn Meiſtern auff Erden?
Kanſtu den Donner in Wolcken hoch herfuͤhren/ vnnd die Blitzen außlaſſen/ vnnd die Waſſerſchleuche am Himmel verſtopffen?
Mit dieſen Wotten gibt der liebe GOtt ſeine Großmechtige Gewalt vnnd Weißheit zuuernehmen/ alſo/ das kein Menſch ſeine Weißheit ergruͤnden/ vnnd die Vrſachen ſeiner Wercke außdencken/ viel weniger nachthun kan.
Dann ein Menſch nicht ein gruͤnes Graͤßlein machen kan/ ich geſchweige dann Liecht oder Finſterniß.
Muͤſſen jhm demnach die Ehre geben/ vnſern Mund zuhalten/ vnnd vns fuͤr ſeiner Allmacht demuͤtigen/ GOtt in ſeinen Wercken Loben vnnd Preiſen/ als David thut/ da Er ſpricht: Du macheſt den Monden das Jahr darnach zutheilen.
Die Sonne weiß jhren Niedergang.
Hie kompt der Prophet auff diß vierdte Tagewerck/ da Gott ſprach:
Es werden Liechter an der Feſte deß Himmels vnd ſcheiden Tag vnd Nacht/ vnd geben Zeichen/ Zeiten/ Tage vnd Jahre.
Vnd Gott machte zwey groſſe Liechter/ ein groß Liecht/ das den Tag Regiere/ vnnd ein klein Liecht/ das die Nacht Regiere/ vnd dazu Sternen.
Gottes Weißheit vnd Gewalt erſcheinet auß der Natur.
Pſal. 104.
Gen. 1.
Liecht des Monden.
Man hat ſich nun billich hoch zuuerwundern vber das Liecht des Monden/ das es ab vnd zu nimpt/ vnd ſeine gewiſſe zeit helt/ vnd iſt als wanns gar verloſchen were am Himmel: Bald nimpt es wieder zu/ vnd wechſet/ vnd wird groͤſſer wie ander Gewechß.
Das hat der liebe Gott darumb alſo geordnet/ auff dz man nach dem Monſchein das Jahr theilen/ vnd die zeiten gewiß vnterſcheiden koͤnnen/ vnd die Weltlichen Geſcheffte ordentlich vnter Menſchlicher Geſelſchafft koͤnnen verrichtet vnd entſchieden werden.
Ohn welche gewiſſe vnterſchiedene Monden vnnd Tage keine richtige ordnung in der Kirchen Gottes/ in den Weltlichen Regimenten vnd Gerichten/ auch im Haußſtandt ſein koͤnte.
Was wuͤrde das fuͤr eine grewliche Finſternuß/ vnordnung vnd confuſio in der Welt in allen Staͤnden geben/ wann kein vnterſcheidt der Monden/ Wochen vnd Tage weren?
Nutz deß zu vnd ab nehmens im Mond.
Darumb lernet nun hie die Weißheit Gottes erkennen in dem gewiſſen Lauff deß Monden/ vnnd abtheilung der Zeiten.
Das allerweiſeſte/ das in allen Staͤnden iſt/ iſt gute ordnung halten/ vnd die rechte zeit treffen.
Wer das thun kan/ der mag ſich billig fuͤr einen guten Regenten vnnd Haußvater achten.
Dann es iſt alles an der Zeit gelegen.
Was zur vnzeit geſchicht/ verderbet alles.
Dann Gott hat alle ding in gewiſſe zeit/ Maß vnd Gewicht beſchloſſen.
Vnd bringt ein jegliche rechte zeit jhren Segen vnnd Gluͤcklichen fortgang mit.
Es hat alles ſeine zeit/ vnd alles vornehmen vnter dem Himmel ſeine ſtunde.
Wol dem/ ders treffen kan.
Da muß man Gott vmbitten.
Nach dem Mond werden die zeiten außgethei let.
Sap. 11.
Eccleſ. 3.
Verenderung des Monds nuͤtzet den Creaturen.
Die andere Vrſach/ warumb Gott das Liecht des Monden wandelbar geſchaffen/ das es ab vnd zunimpt/ iſt das durch ſolche verenderung die vntere dinge vnd Creaturen regieret wuͤrden.
Dann alle Monden hat man durchs gantze Jahr faſt etwas newes.
Dieſer Mond bringt diß/ der ander einander.
Eine andere Gabe Gottes bringt der Mertz/ eine andere der Mey/ eine andere der Brachmonat/ eine andere der Hewmonat/ eine andere der Herbſtmonat/ eine andere der Augſtmonat.
Es hat ein jeder Monat ſeine eigene Erdtgewechſe/ ſeine eigene Kraͤuter/ ſeine eigene Fruͤchte/ ſeine eigene Fiſch/ ſeine eigene Vogel/ ſein eigen Wetter/ ſeine eigene Winde/ etc.
Summa es iſt ſo eine weiſe ordnung Gottes/ man kans nicht gnug außdencken.
Ein jeder Monat hat ſeine eigene Fruͤchte.
Es gibt vns auch d’ Koͤnigliche Prophet mit dieſen Worten/ die Sonne weiß jhren niedergang/ zubetrachten den geſchwinden lauff der Sonnen/ dadurch die Tage vnterſchieden/ verlengert/ vnd verkuͤrtzet werden/ wie auch der Sonnen lauff vnterſcheidet die vier Jahrzeiten/ den Fruͤling/ den Sommer/ den Herbſt/ vnd Winter.
Welches alles dem Menſchen zu ſonderm nutz gereichet.
Pſal. 104.
Da haben ſich nun alle Menſchẽ billig zuuerwundern vber dem gewiſſen lauff der Sonnẽ/ daraus auch die Heyden erkant habẽ/ es muͤſſe ein Gott ſein/ ein ewiges Gemuͤt/ voller Weißheit/ dz ſolchen gewiſſen lauff der Sonnen geordnet.
Dañ die Sonne helt jren lauff gewiß/ vnnd gehet nicht weiter/ oder vber das Ziel/ das jhr Gott geſetzt hat/ nicht hoͤher/ nicht niedriger.
Sie hat jhren gewiſſen Weg am Himmel/ welchen man nennet viam Solis & lineam Ecclipticam.
In dem Wege bleibet ſie gewiß.
Sie gehet nicht weiter gegen Mittag dañ in den erſten Punct deß Himliſchen Steinbocks.
Da machet ſie den Fruͤling vnnd Sommer.
Da kehret ſie wieder.
Sie gehet nicht weiter gegen Mitternacht dann in den erſten Punct deß Krebß.
Da machet ſie den Winter.
Da kehret ſie wieder.
Vnd das helt ſie ſo gewiß/ das es nicht vmb eine Minuten feilet.
Wann ſie die Zwoͤlff Himliſche Zeichen einmahl durchlauffen hat/ ſo iſts ein Solariſch Jahr:
Wann aber der Mond Zwoͤlffmahl dieſelbe durchlauffen/ ſo machts ein Lunariſch Jahr.
Gewiſſer lauff der Sonnen.
Sonnen lauff machet das Jahr.
Das iſt nun der Sonnen jhr Jaͤhrlicher lauff/ dadurch ſie dz Jahr machet.
Ihr taͤglicher lauff aber/ dadurch ſie den Tag machet/ iſt der geſchwindigkeit/ das es keine Menſchliche Sinne außrechnen koͤnnen.
Dann alle vier vnd zwantzig ſtunde vmbleufft ſie den gantzen Himmel.
Dencket nun/ welche eine groͤſſe des Himmels ſey/ dagegen die Erde wie ein Punct zurechnen.
Sie leufft alle Jahr drey hundert vnd ſechtzig grad.
Ein Gradus aber hat am Himmel fuͤnff hundert vnd ſiebentzig mahl tauſendt fuͤnffhundert vnd ein vñ achtzig Meilwegs.
Hie iſt kein Menſch/ der die außrechnen kan.
Wer wolt ſich nun daruͤber nit billig verwundern/ vnnd die Weißheit deß Schoͤpffers preiſen?
Ja dadurch ſind auch die Heyden bewogen worden/ die Sonne fuͤr einen Gott anzubeten/ weils die groͤſte vnd ſchoͤneſte Creatur iſt/ die mit jhrem Liecht die Welt erleuchtet/ vnnd mit jhrem lauff vnnd Krafft alles Regieret.
Aber das iſt Menſchliche Blindheit vnnd Thorheit.
Dann die Creaturen ja ſind wie ein Spiegel Gottes/ daraus wir den Schoͤpffer ſollen erkennen lernen/ wie Syrach ſagt:
Sehet die Soñe an/ wie groß vnd ſchoͤn iſt ſie.
Es muß ein groſſer Herr ſein/ der ſie gemacht hat.
Von einem Indianiſchen Koͤnige lieſet man/ als er hat hoͤren Predigen von Chriſto vnſern Herren das Er vmb vnſer Suͤnde willen geſtorben/ vnd das man an jhn gleuben muͤſſe/ hat Er geſagt:
Ey ſolte ich an den gleuben/ der geſtorben iſt?
Vielmehr gleube ich an die Sonne/ die iſt noch nie geſtorben.
Da ſehet jhr Menſchliche blindheit.
Derwegen/ auff das der Menſch durch die groͤſſe/ vnd durch die ſchoͤnheit der Sonnen nicht bewogen wuͤrde/ befiehlt Gott/ vnd ſpricht:
Huͤte dich/ das du dein Hertz nicht auffhebeſt/ vnd ſeheſt die Sonne vnnd Mond an/ vnnd beteſt ſie an.
Dann die hat GOtt der Herr geſchaffen zum dienſt aller Voͤlcker vnter dem Himmel.
Sonne die groͤſte vnd ſchoͤn ſte Creatur.
Syr. 43.
Deut. 4.
So ſollen wir auch nicht meinen/ daß die Sonne/ Mond/ vnd Sternen nur allein in der groͤſſe geſchaffen ſind/ wie ſie von vns geſehen werden.
Dann es ſind gewaltige groſſe Liechter vnnd Coͤrper wie oben vermeidet.
Vnnd iſt der Mond vnd die andern Sternen zwar kleiner dann die Erde/ Aber die Sonne/ ſagen die Mathematici/ ſey hundert vnd ſechs vnnd ſechtzig mal groͤſſer dann die Erde/ welches ſie aus gewiſſen augenſcheinlichen beweiſungen/ welche ſie demonſtrationes heiſſen/ bewehren koͤnnen.
Das vns aber die Sonne ſo klein ſcheinet/ machet die gewaltige vnmaͤßliche hoͤhe/ vnnd die geſchwindigkeit jres lauffs/ wie der augenſchein bezeuget/ je hoͤher vnnd weiter etwas iſt je kleiner ſcheinet es.
Aber dz laſſen wir den gelerten Sternkuͤndigern.
Ob jhrs gleich nicht verſtehen koͤnnet/ ſo lernet euch doch daruͤber verwundern.
Sonne iſt viel groͤſſer als ſie ſcheinet.
Warumb die Sonne ſo klein ſcheine.
Hiebey aber iſt erſtlich zubetrachten die Allmacht vnd Weißheit Gottes.
Wie weißlich vnnd zierlich hats Gott gemacht/ daß er dem Tage ſeine Zierde vnnd Liecht gemacht hat die Sonne/ vnd der Nacht jhr Liecht den Mond.
Dann Liecht iſt die hoͤchſte Zierde vnd Schoͤnheit aller ding.
Wir verwundern vns/ wann einer etwa ein ſchoͤn Haus bawet/ vnd es zieret mit Bildern/ Gemelden/ ſchoͤnẽ leuchtenden Farben/ vielmehr ſollen wir vns verwundern vber das gewaltige Gebew des Himmels/ welches mit ſo groſſen ſchoͤnen/ vnd vielen Liechtern gezieret iſt.
Dann Liecht iſt die hoͤheſte Zierde aller Creaturen.
Aus dem Lauff der Sonnen erſcheinet Gottes Weißheit vnnd Allmacht.
Vors ander iſt ſeine Weißheit auch darin zuerkennen/ das/ wie der H. Prophet ſagt/ Er zehlet die Sternen/ vnnd nennet ſie alle mit namen.
Groß iſt der Herr/ groß iſt ſeine macht/ vnnd ſeiner Weißheit iſt kein Zahl.
Weil wir nun das wiſſen/ ſo ſollen wir auch Gott in allen dingen das Lob der Weißheit geben/ ob Er vns gleich befiehlt zuthun vnd zugleuben/ das wir nicht begreiffen koͤnnen/ ja dz vns Nerriſch daucht ſein.
Dann die Goͤttliche thorheit iſt kluͤger dann aller Menſchen Weißheit.
Pſal. 146.
1. Cor. 2.
Vors dritte ſo lehret vns auch Sonn vnd Mond mit jhrem gewiſſen lauff betrachten die Warheit Gottes/ vnd gewißheit ſeiner verheiſſung.
Dañ wie gewiß hat GOtt zu jederzeit ſeine verheiſſung erfuͤllet?
In der ſendung deß Meſſiæ/ in den verenderungen der Monarchien vnd Keyſerthumen/ vnd andern Erloͤſungen deß Menſchlichen Geſchlechtes.
Daher Er ſpricht:
Wann mein Ordnung auffhoͤrt mit Tag vnd Nacht/ ſo ſol mein Bund mit David auch auffhoͤren/ das iſt/ ſo gewiß ſol Meſſias von Ihm kommen/ ſo gewiß Sonn vnd Mond ſein.
Lauff der Sonnen vñ Mond zeuget võ Gottes Warheit.
Jerem. 33
Vors vierdte ſind Sonne vnnd Mond/ wann ſie verfinſtert werden/ auch Spiegel des Zorns Gottes/ vnd Zeichen deß Juͤngſten Tags/ vnnd groſſer verenderungen der Welt Buß- Predigten/ dadurch vns Gott vnſer Suͤnde erinnert.
Verfinſterung der Sonnen vnd deß
Wiewol nun die Finſterniſſen der groſſen Himliſchen Liechter Natuͤrliche Vrſachen haben/ alſo das auch etliche Theologen die Finſterniß der Sonnen vnnd Monden/ ſo Zeichen deß Juͤngſten Tages ſein ſollen/ nicht von Natuͤrlichen ſondern Vbernatuͤrlichen Finſterniſſen verſtehen/ wie die Sonnen Finſterniß geweſen im Leiden vnſers Herrn/ vnnd die Egyptiſche Finſterniß/ welches wir denn nicht in abrede ſein wollen/ das kurtz vor dem Ende der Welt ſolche vbernatuͤrliche Finſterniß ſein werden/ alſo das auch die Stern vom Himmel fallen werden:
So hindert doch nichts das auch die Natuͤrlichen Finſterniſſen nicht ſolten Zeichen ſein/ die vns den Juͤngſten Tag verkuͤndigen/ denn alle Finſterniß ſind wieder die Natur vnnd Eygenſchafft der Himliſchen Liechter/ denn zu Liechter ſind ſie Geſchaſfen/ das ſie Leuchten ſollen:
Wenn nun jhr Liecht verhindert wird/ das iſt wieder jhre Natur/ vnnd iſt jhr leiden/ welches auch die Heyden verſtanden vnnd geſagt:
Defectus Solis, lunæq; labores.
Denn vnſer Herr ſpricht die Kraͤffte deß Himmels werden ſich bewegen/ die Sterne aber ſind die Kraͤffte deß Himmels/ denn ſie geben alle Kraͤffte vnnd Wirckung deß Himmels/ durch Ihren lauff: Sie gehen frey am Himmel in jhrer Krafft/ wie der Menſch/ derſelbe iſt mit den Fuͤſſen nicht an die Erde gebunden/ wenn er keine Krafft hat/ fellet er/ alſo werden auch die Kraͤffte des Himmels geſchwechet werden.
Die Finſterniſſe verkuͤndigen vñ bringen allerley Jammer auff Erden/ Hunger/ Krieg vnd Peſtilenttz/ welches alles die Menſchen verurſachen/ Denn alle Creaturen vnd die gantze Natur engſtet ſich/ vnd hat jhr Leiden vnd Angſt.
Welches Leiden der groſſen Welt hernach auch ein Microcoſmo, das iſt im Menſchen vollbracht wird.
Was dem Menſchen wiederfahren ſol/ das leidet zuuor die Natur vnd die groſſe Welt/ denn aller Creaturen leiden/ gutes vnd boͤſes iſt auff den Menſchen gerichtet/ als auff ein Centrum darein alle Linien deß Circkels zuſammen ſchieſſen?
Denn was der Menſch verſchuldet das muß zuuor die Natur leiden:
Je groͤſſer Suͤnde der Menſchen/ je mehr die Creaturen leiden/ vnnd ſich engſten.
Rom. 8. Weil nun die Boßheit der Menſchen jmmer groͤſſer wird/ kan die Welt die ſchwere Laſt der Suͤnden nicht mehr tragen/ ſie muß vergehen.
Die Boßheit ſteiget gen Himmel/ vnnd fellet hernach als ein Gifft wieder herab auff den Menſchen das iſt ſeine Straffe.
Vnnd ſo gieſſen die Engel jhre Schalen auß/ auff Meer vnnd Trucken/ auff Menſchen vnd Viehe vnd alle Gewechſe.
Obs Natuͤrliche Finſterniſſen ſein werden/ Vie vom Juͤngſten Tage zeugen.
Alle Finſterniſſen wieder die Natur.
Matth. 25
Finſterniſſen verkuͤndigen vnd bringen allerley Jammer.
Rom. 8.
Was der Menſch verſchuldet muß zuuor die Natur leiden.
Apoc. 16.
Wenn der Sonne jhr Liecht verhindert wird/ dz empfinden alle Sternen ja alle Creaturen/ die jhre Krafft von der Sonnen haben.
Darumb ſpricht vnſer Herr:
Es werden auch Zeichen an den Sternen geſchehen/ ſie werden auch jhre Angſt leiden vnnd haben/ darumb ſie auch endtlich vom Himmel fallen werden/ denn das Liecht iſt jhr Leben/ iſt nun jhr Leben geſchwecht/ ſo muͤſſen ſie fallen/ wie ein Menſch der kein Krafft mehr hat zu Bodem fellet.
Sternen ſind Liechter vnd das Liecht ſchwebet Natuͤrlich gern oben in der hoͤhe/ wenn aber jhr Liecht geſchwechet wird/ ſo muß jhr globus fallen/ ja ſo muß das gantze groſſe Gebew deß Himmels fallen/ wenn ſeine Kraͤffte bewogen werden/ vnd verzehret ſein/ wie ein Krafftloſer Menſch zu boden fellet.
Luc. 21
Finſterniß der Sonnen ſchwechet die Sterne.
Wenn man nun eine Finſterniſſe der Sonnen vnd Monden anſchawet ſol man gedencken/ es ſey eine verhinderung jhrer Natuͤrlichen Wirckung vnd Kraͤffte/ denn es iſt wieder jhre Natur/ vnd verkuͤndigen vns eine groſſe vollbrachte Boßheit auff Erden/ vñ deroſelben Straffe.
Job. 20. Der Himmel wird ſeine Boßheit eroͤffnen/ vnd die Erde wird ſich wieder jn ſetzen.
Wie die Finſterniß im leiden Chriſti verkuͤndiget der gantzen Welt den Tod Chriſti/ vnd groſſe Boßheit vnd Leſterung wieder Chriſtum/ Denn Sonne vnd Mond ſind gleich als Spiegel der groſſen Welt/ darin man der Menſchẽ Boßheit vnd zukuͤnfftige Straffe/ anſchawen ſol/ vnnd die Suͤnde ſo gen Himmel geſtiegen/ iſt/ wie dz Geſchrey zu Sodom/ ſohinnauff kam fuͤr Gott.
Alle Sonnen Finſterniß bedeuten ein inwendige Finſterniß deß Vnglaubens in den Hertzen der Menſchen/ daſſelbe verkuͤndiget vns der Himmel gleich als ſpreche er zu vns: Sehet jhrs jhr Menſchen/ ſo ſeidt jhr inwendig in ewren Hertzen:
Vnnd wenn der Himmel alſo Brennet/ vnnd die Sonne Blutroht iſt/ wil er zu vns ſagen:
Sehet jhrs ſo werde ich einmahl im Fewr vergehen.
Auff dieſe weiſe Reden alle Element mit vns/ verkuͤndigen vns vnſere Boßheit vnd Straffen.
Was iſt der ſchreckliche Donner anders/ denn eine Gewaltige Stimme deß Himmels/ dafuͤr die Erde Zittert/ dadurch vns Gottwarnet.
Was iſt dz Erdtbebem anders denn eine ſchreckliche Sprache der Erden/ die jhren Mund auffthut vnnd groſſe verenderung verkuͤndiget.
Alſo auch die Reiſſenden vnnd Tobenden Sturmwinde/ vnd Brauſen deß Meers.
Finſterniß verkuͤndigen das eine groſſe boßheit auff Erdẽ volbracht
Gen. 18.
Finſterniß bedeuten innerliche Finſterniß deß Vnglaubens.
Donner Gottes Stimme.
Zum Fuͤnfften ſollen wir auch an Sonne/ Mond vnd Sternen Gottes guͤtigkeit erkennen/ das ein Ewiges Liecht iſt/ das vns erleuchtet/ troͤſtet/ erfrewet.
Denn weil ſonſt Gott vnſichtbar vnnd vnbegreifflich iſt/ ſollen wir auß den ſchoͤnẽ Natuͤrlichen Liechtern ſeine Natur erkennen lernen.
Dañ durch die lieblichen Liechtern wil Er vns reitzen Ihn zu lieben.
Wie man das Liecht lieb hat als die ſchoͤnſte Creatur: Alſo ſollen wir Gott/ das ewige Liecht/ hertzlich lieb haben/ vns zu jhm wenden/ vnnd vor der Finſterniß der Suͤnde abkehren/ vnd im Liecht wandeln.
Dann was hat das Liecht fuͤr gemeinſchafft mit der Finſternuß/ vnd die Gerechtigkeit mit der Vngerechtigkeit?
Oder was hat Chriſtus das wahre Liecht fuͤr Gemeinſchafft mit dem Belial.
Sonn Mond vñ Sternen zeugen võ Gottes guͤte.
2. Cor. 6.
Letzlich haben wir auch eine Geiſtliche vnd Ewige Sonne/ welche iſt die Sonne der Gerechtigkeit Chriſtus Jeſus.
Die ſcheinet mit jhrem Gnaden Liecht allen Menſchen/ vnnd vergoͤnnet keinem Menſchen jhr Liecht.
Wie die natuͤrliche Sonne allen Menſchen ſcheinet:
Alſo beut ſich Chriſtus in ſeinem Wort Jederman an.
Ich bin das Liecht der Welt/ wer mir nachfolget/ wandelt nicht in Finſterniß/ ſondern wird das Liecht deß Lebens haben.
Chriſtus die Geiſtliche Sonne.
Mala.
4. Joh. 1.
Joh. 12.
Das V. Capittel.
Von dem Fuͤnfften Tagewerck Gottes/ vom Meer vnd Waſſern/ vnd von den Fruͤchten deß Meers vnnd der Waſſer.
Gen. 1. Vnnd Gott ſprach:
Es errege ſich das Waſſer/ mit Lebenden vnnd Webenden Thieren/ vnd mit Gevogel/ das auff Erden vnter der Feſte des Himmels fleucht.
Vñ Gott ſprach:
Seidt Fruchtbar vnd mehret euch/ vnd erfuͤllet das Waſſer im Meer.
Pſal. 104.
Das Meer/ das ſo groß vnd weit iſt/ da Wimmelts ohn Zahl beyde groſſe vnd kleine Thiere.
Was das Waſſer ſey 1
DAs Waſſer iſt ein feuchtes flieſſendes/ vnd netzendes Element/ geſchieden von den andern Elementen/ nemlich von der Erden/ von der Lufft/ vnd von dem Firmament oder Fewr/ das es ſey ein ſonderlich feuchtes vnnd flieſſendes Element/ groͤſſer dann die Erde/ mit ſonderlichen Samen begabet/ geſchieden von den Samenkraͤfften der andern Elementen/ zu geberen ſonderliche Fruͤchte.
Vnnd begreifft in ſich die primam Materiam, oder Samen der Vogel/ der Fiſch/ der Steinen/ der Gemmen/ der Metallen/ Mineralien/ vnd Saltzen.
Was bey dem Waſſer zubedencken.
Es iſt aber fuͤr allen dingen bey dieſem Element deß Waſſers erſtlich zubedencken ſeine ſtette vnnd orth/ darnach wie es ſeine Fruͤchte gebieret/ derer vnzehlig viel ſein/ vnnd dann wie es ſeine Zweyge vnnd Fruͤchte als ein Waſſerbaum außtheile durch die gantze globul der Erden/ beydes an Waſſerfluͤſſen/ Mineralien vnd Metallen.
Belangent nun ſeine ſtette vnd orth/ ſo iſt es geſetzt in die vntere globul, alſo/ das es in der Erden ſeine grawſame Hoͤlen vnnd concavitet habe/ darin es liegt.
Vnnd iſt verordnet/ das es tragen muß mit ſampt der Erden den Menſchen/ das er auff jhm Wandern mag/ vnnd ſein gebrauchen.
Vnd gehet rings/ vmb die globul der Erden/ vnnd fellet nicht auß ſeiner ſtett/ alſo/ das der Theil der vnter vns iſt/ gleich ſo wol vber ſich ſtehet/ als wir/ vnd doch vnter ſich hengt.
Vnd iſt ſo Wunderbarlich Geſchaffen/ dz die concauitet vñ Grubẽ des rechtẽ Elementi, daes ſein Centrum hat/ vnd ſeine Exatation, gar ohn Bodem iſt/ alſo/ das es von der Erden kein haltnuß hat/ darauff es ſtehe/ ſondern frey wie ein Ey in jhm ſelbſt ſtehet/ vnd nicht auß der Schalen fellet/ alſo hat das Elementũ aquæ ne ſolche wunderbarliche enthaltnuͤß auch/ vnnd iſt ein groß Wunderwerck Gottes.
Ort deß Waſſers.
Fruͤchte deswaſſers.
Es gebieret aber das Elementum aquæ ſeine Fruͤchte in der Erden zu gleicher weiſe als die Erdtfruͤchte jhren Samen vnnd Wurtzel in der Erden haben/ Aber im Lufft perfect vnd reiff werden.
Dann die Erde treibts herauß/ vnd bleibet nicht in der Erden/ ſondern es ſcheidet ſich von der Erden.
Alſo gehet auch vom Waſſer auß ſein Gewechß/ Metallen/ Mineralien/ Salia, gemmæ, lapides, alles von der Mutter des Elements aquæ in eine andere Matricem, das iſt/ in die Erde/ da vollendets ſeine operation, vnnd hat aber ſeine Wurtzel im Waſſer/ wie Beum vnd Kreuter jhre Wurtzel in der Erden.
Vnd aber auff Erden werden ſie perfect vnd gehen in jhre vltimam materiam, welches dann in der Lufft geſchicht: Alſo geſchichts in der Erden/ was vom Waſſer wechſet.
Darumb laß dich nicht irren die Philoſophos, welche ſolche Waſſerfruͤchte/ Metallen vnd Mineralien/ Gemmen vnd Steinen/ der Erden zuſchreiben.
Dann es ſind nicht Fruͤchte der Erden/ ob ſie wol in der Erden wachſen/ wie in der Schrifft ſtehet/ ſondern ſie haben jhren Samen vnnd Wurtzel im Waſſer.
Dann gleich als es vnrecht were/ wann du ſagen wolteſt:
Die Beume vnd Kreuter wachſen aus der Lufft/ weil ſie vber der Erden im Lufft wachſen.
Dann jhre Wurtzel werden in der Erden gefunden/ weil ſie von der Erden jhren vrſprung nehmen/ vnd wachſen in jhre vollkommenheit in der Lufft: Alſo iſt vnrecht/ das man helt Mineralia vnnd Metallen wachſen aus der Erden/ dieweil ſie in der Erden wachſen.
Metallẽ/ Mineralien/ Edelgeſtein ſind Fruͤch te des Waſſers.
Exod. 6. Job. 28.
Was ein Element ſey?
Darumb muſtu zuuor lernen/ vnnd wiſſen/ was ein Element ſey/ nemlich ein brunnen vnd vrſprung ſonderlicher vnterſchiedlichen Samen vñ Kraͤfften/ die ſonderlicher vnterſchiedliche Fruͤchte bringen/ ein jedes Element nach ſeiner art/ wie es von Gott begabet iſt mit ſonderlichen verborgenen lebendigen Samkrefften nach ſeiner art.
Erdfruͤchte.
Gen. 1.
Die Erde iſt von Gott begabet mit den Samkrefften/ der Beume/ Kreuter/ Blumen vñ Graſes/ das ſind die Fruͤchte der Erden vnd weiter nit/ wie Gott der Herr ſprach/ die Erde laß auffgehen/ Graß vnnd Kraut vnd Fruchtbare Beume.
Siehe welch ein groſſer vnterſcheid iſt zwiſchen dieſen Erdgewechſen/ ſo man Vegetabilia nennet/ vnd vnter den Metallen:
Deñ ein jedes hat ſeinen ſondern Vrſprung vnd Element.
Alſo wiſſen die wahren Philoſophi das die gewechß der Mineralien vnd Metallen alle Waſſer ſein/ vnd jhre Primam materiam im Waſſer haben.
Alſo muſtu recht erkennen vnnd vnterſcheiden die Element mit ihren Fruͤchten/ auff das die wunderwercke Gottes erkennet vnd ergruͤndet werden.
Darumb fol nun dieſelbe Philoſophia ſtatt haben/ vñ fortgepflantzet werden/ welche da allein die Wercke Gottes zuerkennen gibt/ welche ein jeder Menſch aus ſchuldiger danckbarleit vnd Liebe Gottes zuerkennen ſchuldig iſt/ auff das er wiſſe/ was ſein Schoͤpffer ſeinentwegen geſchaffen hab.
Darum̃ ſehen die Logiſchen artiſten zu/ daß ſie nicht jhr Lebtag mit vnnoͤtigen Subtiliteten vmbgehen vnd der Werck Gottes vergeſſen.
Was die beſte Philoſophia?
Sihe aber hie/ vnd bedencke die Wunderbarliche Freundtſchafft/ verwandnus vnnd einigkeit der Elementen/ wie eines ſeine Fruͤchte in des andern Schoß gebieret/ vnnd dem Menſchen zu nutz herfuͤr treibet.
Welche manche ſchoͤne Fruͤcht gebieret das Firmament in der Lufft/ vnd gibt vns herab durch die.
Lufft/ Regen vnnd Thaw/ liebliche werme vnd kuͤle/ vnd warme Winde vnd dergleichen?
Die Erde treibet jhre Fruͤchteherfuͤr in den Lufft/ da gruͤnen/ bluͤen/ vnnd reiffen ſie/ denen gibt die Lufft jhre Frucht/ vnd vmbfehet ſie gleich in jren Armen vnnd Fluͤgeln/ daß jhr Leben in jhnen nicht erſticke vnnd ſterbe.
Dann ohn die Lufft erſticken vnd ſterben ſie.
Wunderbare verwantnuͤß der Element.
Darumb nimpt die Lufft die Erdgewechs auff in jhren Schoß vnnd erzeucht ſie aus Liebe/ obs wol frembde Kinder ſeyn.
Vnd die Erde vnnd das Waſſer nehmen die Fruͤchte der Lufft wieder auff/ nemlich/ jhr Lebenskrafft/ ſo ſie verborgener weiſe mit ſich fuͤhret.
Dann ſie durchgehet alle Element/ vnd gibt jhnen das Leben.
Dann ohn Lufft brennet kein Fewer/ ſondern erleſchet.
Ohn Lufft faulet vnd ſtirbet dz Waſſer/ vnd alle Erdgewechs erſticket.
Alſo gebieret das Waſſer ſeine Fruͤchte in dem bauch vnd ſchoß der Erden.
Da theilet ſie dieſelben den Menſchen mit auff manche Wunderliche art als ein Baum ſeine Fruͤchte immer einem Lande vnd Volck mehr dann dem andern.
Vñ fuͤr allen dingen gibt das Element aquæ herfuͤr die Waſſerfluͤſſe/ dieſem Lande den Rein/ dem andern die Donaw/ dem dritten die Elbe dem vierdten den Nilum: welche alle nicht fuͤr ſich ſelbſt das Element aquæ ſein/ ſondern nur als Eſte vnd Zweige eines groſſen wunderbarlichen Lebendigen Baums/ welcher auch viel kleiner Eſte vnd Zweige hat/ welche ſein die Kleinen Waſſer.
Vnd gleich als an einem Zweige eines Groſſen Fruchtbaren Baums viel Fruͤchte hangen: Alſo hangen an dem Aſt vnd Zweige des Waſſer Baums des Elementi aquæ/ nemlich an dem Rein vnd Donaw/ vnnd andern groſſen vnd kleinen Waſſern viel herrlicher vnd mancherley Fruͤchte.
Vnnd alſo gehet heraus aus dem Element aquæ bald ein flieſſender Bach/ bald ein Brunnen/ wie dann die Zweige vnd Eſte des Baums durch die gantze Erde außgetheilet ſein/ vnnd iſt doch alles ein Baum/ ein Vrſprung/ eine Wurtzel võ einem Stam̃/ vnd alle Beche/ Stroͤme/ vnd Brunnen/ ſo da ſind in der gantzen globul der Erden/ ſind Eſte dieſes Stammes von dieſem Baum.
Lufft durchgehet alle Element.
Fluͤſſe ſind gleich als Eſte des Waſſers.
Dz Meer iſt aller Waſſer Mutter.
Alſo ſind nun alle Waſſerſtroͤme vnd Beche eine Frucht jres Elements/ aber das Element ſelbſt nicht.
In mari extraneo iſt das Element/ aus dem ſie alle wachſen/ vnd in das ſie wieder muͤſſen/ wie geſchrieben ſtehet:
Alle Waſſer flieſſen ins Meer/ vnnd das Meer wird doch nicht voͤller.
An dem ort/ da ſie herflieſſen/ flieſſen ſie wieder hin.
Warumb aber das Meer nicht voller wird/ vnd warumb es geſaltzen/ wirſtu bey einem fuͤrtrefflichen Teutſchen Philoſopho gruͤndlichen beſcheid finden/ weil nicht allein alle Saltzwaſſer ins Meer flieſſen/ ſondern auch das Meer ſelbſt die ſemina ſalium in ſich hat.
Dann es iſt doch gar zu Elende/ was etliche von den vrſachen der Saltzigkeit des Meers ſchreiben/ welches wir den Phyſicis befehlen:
Vnd dauon hernacher weiter Bericht folgen wird.
Eccleſ. 1.
Wie nun von den Waſſerfluͤſſen geredt iſt welche da ſein Eſte vnd Zweige des Elementi aquæ.
Alſo ſollet jhr auch verſtehen von den Metallen/ von den Mineralien/ von Golt/ Silber/ Kupffer/ Eyſen/ Zinn/ Bley/ auch von Edelgeſteinen/ Schmaragden/ Saphieren/ Corallẽ/ Granaten/ ꝛc. Itein von den Saltzen/ Alaun/ Victriel/ Item von den Brunnen/ ſawer/ ſuͤſſe/ kalt/ warm/ ꝛc. Item von den Steinkluͤfften vnnd Bruͤchen/ vnnd dergleichen: Derer aller außtheilung durch die gantze Erde gehet aus dem Element Waſſer.
Vnd dieſe alle habẽ jhren Samen/ primam materiam, Wurtzel/ vnd Stam̃ in den Waſſern.
Vnd iſt nicht anders zuuerſtehen dann wie aus der Erden mancherley vnterſchiedliche Beume wachſen/ da ein jder ſeine eigene Frucht hat: Alſo iſts mit dem Element Waſſer auch: Dz treibet herfuͤr ſeine Beume vnd metalliſche Fruͤchte in die Erdgenge vnd Kluͤffte.
Vnd ſo bald ſie in die Erde kommen/ ſo geſchicht die Coagulatio vnd herte vnd wird ein metalliſcher oder mineraliſcher Baum geboren/ der ſeine Eſte weit außbreitet in der Erden/ alſo/ das ſich ein Aſt offt vber zwantzig/ viertzig/ ſechtzig/ ja mehr Meilweges erſtrecket.
So dañ die Fruͤchte gar außgeſchuͤttet ſo dorret derſelbe Baum/ vñ ſtirbet ab in jm ſelbſt/ vnd verlieren ſich die Bergwerck/ gehen in jr endſchafft vnd Conſummation, damit alle geſchoͤpffe beſchlieſſen.
Vnter deſſen ereuget ſich an einem andern ort ein newes/ wie dann der allein weiſe Schoͤpffer alles in ſeine zeit vnd ende verordnet hat.
Fruͤchte dieſes Elements des Waſſers.
Bedencke nun hie/ lobe/ vnd preiſe die Weißheit/ guͤtigkeit/ vnd Allmacht deines Schoͤpffers wie wunderlich Er dieſe Waſſer Fruͤchte geſchaffen/ wie weißlich er dieſelbe vnterſchieden/ wie guͤtig vnd milde er dieſelbe außtheilet/ wie groſſe liebligkeit vnd anmuͤtigkeit Er denſelben eingepflantzet/ nicht allein was Golt vnd Silber anlanget ſondern auch die Corallen/ Perlen/ Achſtein/ Ambra/ vñ die Edelgeſtein/ welche alle nit vmb hoffart vnd pracht willen geſchaffẽ/ ſondern vmb d’ geſundheit willen der Menſchen/ vñ dadurch die wunder Gotes zuerforſchen.
Bedencke was die zwoͤlff Edelgeſteine in des Hohenprieſters Kleinot bedeuten/ was Gott d’ Allmechtige dadurch wollen fuͤrbilden.
Welche mancherley wunderliche arten der Waſſer Brunnen gibt Gott der Herr.
Es ſind Steinbrunnen/ Saltzbrunnen/ warme Waſſer/ die alle Artzneiſche Kreffte in ſich fuͤhren.
Gleich wie die Erde gibt mancherley art der ſawren/ ſuͤſſen/ bittern Fruͤchte:
Alſo gibt die das Waſſer auch.
Wunder in den Fruͤchten des Waſſers.
Warumb GOtt die Edelgeſtein laſſe wachſen.
Exod. 28.
Ezech. 28.
Apoc. 21.
Eſa 54.
Belangent die Thier/ Vogel/ vnd Fiſch/ ſo aus dem Meer kommen/ deren iſt vnzehlig viel.
Dann Gott hat eine ſonderliche groſſe fœcunditet, vñ Fruchtbarkeit dem Meer eingeſchaffen/ das es erfuͤllet werde mit Lebendigen Thieren/ weil es ſo weit vnnd groß iſt/ vnd der Menſch ſeine Speiſe habe.
Dann auß der groſſen Speiſekammer deß Meers gehen zu ſeiner zeit herfuͤr die menge der Fiſche/ vnnd geben ſich aus den verborgenen oͤrtern an den Tag/ alſo/ das ein jeder Mond ſeine eigene Fiſcherndte hat.
Sonſten ſind die Fiſche im Meer mit ſolcher art vnnd eigenſchafft begabt/ das ſie nicht koͤnnen gefangen werden/ wo jhre zeit nicht iſt.
Fruchtbarkeit des Meers.
Dz Meer helt ſeine ordnung.
Vnd hiebey iſt ſonderlich zumercken/ daß das Meer/ vnnd alles was drinnen iſt/ ſeine võ Gott eingepflantzte ordnung/ zeit/ vnnd bewegung hat/ gleich wie alle andere Element.
Am Himmel ſind die aſtra, die jhre ordnung/ zeit vnd bewegungen/ jhre ortus & occaſus haben.
In der Erden haben alle jhre Fruͤchte/ jhre ordnung/ zeit vnd bewegungen/ vnd kommen zu jhrer gewiſſen zeit herfuͤr.
Alſo iſt die Erde in perpetuo motu, Da ruhet nichts/ biß alle jhre Fruͤchte herauß ſeindt.
Auff dieſe weiſe geſchicht die bewegung der Erden/ nicht/ wie etliche geſagt/ das die Erde vmblauffe.
Alſo hat das Meer auch ſeine innatas leges, motus, das es nicht allein fuͤr ſich ſelbſt ſich bewegt/ ab vnnd zufleuſſet/ vnnd reciprociret, ſondern treibet alle feine Fruͤchte durch ſeine verborgene innerliche Lebendige bewegungen zu ſeiner zeit/ vnnd in ſeiner ordnung herfuͤr/ alſo/ das nichts im Meer kan vnd muß verborgen bleiben.
Es muß ſich den Menſchen in die Haͤnde geben.
Es iſt viel diſputirens von der bewegung/ ab vñ zulauffen des Meers.
Etliche ſchreibens der Sonnen zu/ etliche dem Mond/ nach dem der Mond ab vnd zunimpt.
Aber wer den motum totius Naturæ verſtehet/ vnnd was ein Element ſey/ was es fuͤr eine Lebendige angeborne eingepflantzte vniverſaliſche vnnd particulariſche bewegende Krafft habe/ motum naturalem intrinſecum proprium, dadurch es ſich ſelbſt bewegt/ vnnd alles was es in ſich begreifft/ herfuͤr treibet/ der verſtehet die bewegung deß Meers am beſten.
Von der reciproca tion deß Meers.
Alle Element haben jhr Leben vñ bewegũg.
Dann wie ſolte Gott der Herr allen Elementen jhr Leben vnd Bewegungen vniuerſaliter & particulariter eingeſchaffen haben/ vnd ſolte daß Meer nicht vielmehr/ daß ſo groß vnd weit iſt/ mit einem Lebendigen Geiſt vnd Bewegung begabt haben/ ſondern ſolt es Tod ohn bewegungen Geſchaffen haben?
Hat er dem Himmel ſeine aſtra gegeben/ die jhre gewiſſe zeit halten/ der Lufft jhre Bewegungen/ der Erden jhre gewiſſe zeit zu gruͤnen vnnd zu bluͤen/ vnnd jhre Fruͤchte herfuͤr zutreiben/ So hat Er vielmehr dem groſſen weiten Meer/ da ſonderlich Gottes Wunder erkant werden/ auch ſeine bewegungen/ innatas leges temporis & ordinis gegeben.
Vnnd das ſind die Aſtra inviſibilia maris, die das Meer treiben.
Daher bewegen ſich alle Waſſer/ daher flieſſen vnd lauffen ſie ohn auffenthalt/ daher ſind ſie Fruchtbar/ daher leufft das Meer taͤglich einmal ab vnnd zu/ daher bewegt ſich vnnd waͤchſet das Mittelmeer/ nimpt ab vnnd zu/ wiewol nicht ſo Augenſcheinlich/ daher leufft der Eurypus, vnnd die Waſſer in Euboëa alle Tage ſiebenmahl auff vnd ab/ vnd hat ja der Eurypus mit ſeinem lauff deßfals keine vergleichung mit dem Mond/ wiewol die verwantniß des Himmels ſonderlich der Waſſerſternen mit dem Meer nicht verleugnet wird/ Aber in viel anderm verſtande.
Man muß hie vnterſcheiden inter concordantiam & cauſam.
Dann ob wol der Mond eine Concordantz vnd vergleichung hat mit dem ab vnd zulauffen des Meers:
So wil darumb nicht ſimpliciter folgen/ das dieſer groſſen Wunderlichen bewegungen deß Meers der Mond allein Vrſach ſey: Sondern das folget daraus/ daß das Meer eine ſolche Natuͤrliche/ verborgene eingepflantzte bewegliche Krafft habe/ oder eine bewegende Vrſach/ ſo ſich mit den obern motibus vergleichet.
Dann wann keine vergleichungen der obern vnnd vntern Kreffte weren/ koͤnte keine bewegung geſchehen.
Nehmet deſſen Exempel an viel geringen dingen:
Wer wendet den Magneten nach dem polo?
Wer wendet das Solſequium & Calendulam nach der Sonnen?
Thuts nicht der inwendige Motor?
Vnnd ſo der erleſchet/ ſo wendet ſichs nicht mehr/ ſondern iſt Todt.
Derwegen muß eines jeden dinges/ ſonderlich eines jeden Elementes Vrſpruͤngliche/ Lebendige/ bewegliche Krafft in jhm ſelbſt ſein/ vnd nicht in einem andern.
Der verwandniß halber/ ſo die Element haben/ vnd ſonderlich der Mond mit den Waſſern iſt kein ſtreit.
Mond iſt eygentlich nicht die vrſach der bewegung des Meers.
Roſellus de hoc negotio ſic ſcribit:
Albumaſar certo experimento invenit: Fluxum & refluxum maris, non ſemper ſequi curſum lunæ:
Ideo dicit aquas duplici affectas virtute, Cœleſti & Elementarl.
Elementari quidem deorſum, cœleſti vero, regulari æſtu, ex Sex, horis in Sex, horas moveri:
Aliàs vero aliter, pro illorum virtutis proportione atq; menſura.
VVilhelmus Anoponymus hanc profert rationẽ:
Cũ mare ad occidentem uſq; venit, duas refluxiones ibi facit, quarum altera ad Auſtrum altera ad Septentrionem vergit, latera terræ ſequentes.
Similiter in oriente facit duas, ad prædicta loca vergentes.
Cum igitur illa occidentalis refluxio, & hæcorientalis ad Septentrionem vergentes, ſibi occurrunt, ex repercuſſione ingurgitatur retrò mare, fitq; famoſa illa acceſſio maris & receſſio Oceani.
Similiter aliæ duæ in alio capite terræ, ſibi ſunt occurrentes.
Sunt tamen, qui dicunt, montes mari ſubditos, cauſſam eſſe acceſſionis & receſſionis Oceani.
Cum enim ad ipſos montes pervenit, retro cadit atq; ingurgitatur, impleturq; retrò alueus, ſed ante expletur, cum iterum revertitur expletur retrò, ſed ante impletur.
Alii dicunt ortũ & occaſum lunæ huius rei cauſſam eſſe, unde bis in die naturali, nec amplius contingit, Sed quia non eadem hora, luna quotidie oritur, vel occidit, diverſis horis fit fluxus maris.
Alii dicunt: Calore & Spiritu, à fundo maris exeunte, aſcendere mare.
Hæc Anoponymus.
Es iſt auch daher abzunehmen/ das Gott der Herr dem Meer dieſe wunderliche bewegungen eingepflantzet habe/ weil daſſelbe nicht allein ſeine gewiſſe zeit vnd ſtunden hab/ ſondern es vberſchreitet auch ſein gewiſſes ziel/ vnd terminum auff dem Lande nicht.
Dann es hat einen gewiſſen terminum, da es Natuͤrlich wiederkehret/ vnnd zuruͤck weichet.
Daraus abzunehmen/ dz es ein gewiſſes eingeſchafftes Geſetz vnnd ordnung habe von Gott/ wie weit es außlauffen ſoll.
Das Meer hat ſeinen gewiſſen terminum.
So iſt auch ſein inwendiger Motor daran wol zumercken/ das es in jm ſelbſt mitten auff der Tieffe ſich von innen herauß erhebt/ vnd aus der Tieffe in die hoͤhe ſteiget/ vnd ſich auff beumet/ gleich als wanns von einem innern Spiritu vnnd æſtu auffgetrieben werde/ wie das Waſſer/ wanns vom Fewer ſeudet.
Vnd weil man Augenſcheinlich mercket/ daß es von innen herauff getrieben wird/ iſt Franciſcus Valeſius endlich auff die meynung gerahten/ das in den hoͤlen der Erden duͤnſte wachſen/ ſo das Meer auffſchwellen/ vnd dieſelben ſollen ſein die nechſten vrſachen der bewegungen des Meers nach ſeiner meynung.
Die duͤnſten aber ſagt er machen die obern Geſtirn/ vnnd wann derſelbe ſtarcke dunſt heraus ſey/ ſo ſolle ſich das Meer wiederſetzen.
Wo das war iſt/ ſo haben die Phyſici dem Monden allzu groſſe Arbeit auffgelegt/ nicht allein das Meer auff vnnd abzufuͤhren/ ſondern auch noch die dunſten im Meer zumachen.
Dann was wolte er mit dem Eurypo allein zuthun haben?
Wo wolten auch die andere Waſſer bleiben/ ſo die zeit nicht halten/ wie das Meer/ ſondern zu wiederwertige zeit reciprociren?
Wer bewegt dieſelben/ vnnd fuͤhret ſie an jhren Ort?
Was treibet die Brunnen aus der Erden?
Inwendiger Motor des Meers.
Darumb iſt nun nicht allein die Aſtronomia cœli zu erkennen/ ſondern auch der andern Element/ nemlich Aſtronomia aëris, terræ, & maris, vnd dann die conſonantia, harmonia, & cognatio derſelben vntereinander.
Daher kommen auch die Prognoſtica, vnd natuͤrliche Weiſſagungen des Vngewitters/ das etliche Meerthierlein ſeyn/ ſo vngeſtuͤm vnnd ſturm auff dem Meer verkuͤndigen.
Das machet jhre corcordantia vnd harmonia cum aſtris cœleſtibus.
Etliche verkuͤndigen Vngewitter auff dem Lande/ wie etliche vnter den Vogeln ſeyn.
Solcher wunder der Natur ſind viel/ derer der H. Baſilius in ſeiner ſiebenden Oration vber die ſechs Tagewerck Gottes gedencket.
Prognoſtica des vngewitters.
Gottes Allmacht vnd Weiß heit am Meer.
Laſt vns nun ferner Gottes Allmacht/ Weißheit/ vnnd Wunder auß dem Meer erkennen lernen/ vnnd was es Geiſtlich bedeute.
GOtt der Herr ſpricht zu Job: Wer hat das Meer mit ſeinen Thuͤren verſchloſſen/ da es herauß brach/ wie aus Mutter Leibe?
Da Ichs mit Wolcken kleidet/ vnd im tunckel einwickelt wie in Windeln.
Da Ich jhm den lauff brach mit meinem Tham/ vnd ſetzet jhm Riegel vnd Thuͤr/ vnd ſprach:
Bißher ſoltu kommen/ vnd nicht weiter.
Hie ſollen ſich legen deine ſtoltze Waͤllen.
Biſtu in den grund deß Meers kommen/ vnnd haſt in den Fußſtapffen der Tieffen gewandelt?
Mit dieſen denckwuͤrdigen Worten wil der Allmechtige GOtt vns zu gemuͤte fuͤhren ſeine groſſe vnaußſprechliche Gewalt/ die wir aus dem groſſen weiten vnd erſchrecklichen Meer erkennen ſollen.
Darnon Niemandt beſſer reden kan/ dann der es geſehen hat.
Es iſt freilich ein groß wunder/ das Gott mit ſeinem Wort als mit einer Thuͤr/ Riegel/ vñ Tham̃ das Meer verſchloſſen hat/ da ſonſt auff Erden keine gewalt were/ die das Meer halten koͤnte/ wanns durch Gottes Ordnung nicht wieder zu ruͤck lieffe.
Darumb iſt das ab vnd zulauffen des Meers ein vberaus groß Wunderwerck.
Denn es fleuget das Waſſer vnd das Meer gleichſam fuͤr der Erde/ nemlich fuͤr dem gewalt vnd krafft des Worts Gottes/ da doch GOtt dem Meer geboten hat:
Dardurch wendet ſichs vnd fleuget vnnd zureiſſet fuͤr der Erden als der Jordan fuͤr dem Gnadenſtuel/ vnnd das rote Meer zureiſſe/ vnd flohe fuͤr dem Herrn/ wie der 114. Pſalm ſagt.
Vnd der 33. Pſalm:
Er helt das Waſſer im Meer zuſammen/ als in einem Schlauch:
Vnnd Syrach 43.
Durch ſein Wort wehret er dem Meer daß es nicht außreiſſe/ vnd hat die Inſulen drein geſaͤet.
So iſt auch diß ein groß wunder daß das Meer hoͤher iſt dann die Erde/ denn als man verſucht hat eine Schiffart zu machen/ aus dem Nilo ins Rote Meer/ hat ſich befunden daß das rote Meer drey Elen hoͤher iſt als der Nilus vnd Egypten.
Job. 38.
Keine gewalt koͤnte dem Meer weren wenns Gott nit thete.
Es iſt auch denckwirdig/ das Gott der Herr hie ſpricht:
Er habe das Meer mit Wolcken bekleidet/ vnnd in Tunckel eingewickelt wie in Windeln.
Dann Gott der Herr bedecket offt das Meer mit Wolcken/ wann ſich die Wellen des Meers in den Himmel erheben/ vnd die dicken Wolcken auff dem Meer daher ziehen/ das dauon tunckel vnnd finſter wird/ alſo/ das Wolcken vnnd Meer ein ding ſeyn.
Da ſiehet man dann die rechten groſſen wunder vnd gewalt Gottes/ dafuͤr man zittern vnnd erſchrecken muß/ wie im Pſalm daſſelbe abgemahlet vnd beſchrieben wird.
Pſal. 107
Von dieſem vierdten Tagewerck Gottes dem Meer zeugen auch herrlich dieſe Worte Davids/ da er ſpricht:
Das Meer/ das ſo groß vnd weit iſt/ da wimmelts ohn Zahl beyde kleine vnd groſſe Thier/ Daſelbſt gehen die Schiffe/ da ſind Walfiſche/ die du gemacht haſt/ daß ſie drinnen ſchertzen.
Pſal. 104.
Vnd halten vns dieſelbe vier Eigenſchafften des Meers fuͤr/ 1. die groſſe vnd weite des Meers/ 2. die vnzehliche menge der Meerfiſche/ vnnd Meerwunder/ 3. die Schiffarten/ 4. die Wallſiſche inſonderheit.
Die muͤſſen wir wol behertzigen.
Vnd erſtlich ſollen wir vns billich verwundern vber der grauſamen groͤſſe des Meers.
Dann wann wir bedencken/ wie eine mechtige groſſe menge Waſſers alle Tage ins Meer fleuſſet von allen Orten der Welt/ vnnd wird doch dauon nicht voller/ obs gleich ſo viel hundert Jahr gewehret.
Ja wanns gleich bißweilen ſeine Wellen erhebt biß an den Himmel vber alle Berge:
So ſetzet ſichs doch wieder/ vnd bleibet in ſeinem Circkel.
So muͤſſen wir dabey Gottes Allmacht greiffen vnnd ſehen.
Ein Deutſcher Philoſophus ſchreibet das Meer ſey aller Waſſer Todt/ Wann ſie ins Meer kommen/ ſo ſterben ſie drinnen/ vnnd verweſen wie die Menſchlichen Leiber in der Erden.
Daher werde das Meer nicht voller.
Dann es iſt eine gewaltige putrefactio vnd feule im Meerwaſſer.
Vnd ſo bald ſuͤß Waſſer ins Meer kompt/ wirds ſaltzig/ vnd ſtirbet gleichſam/ vnd iſt ein todtes Waſſer gegen einem Lebendigen ſuͤſſen Waſſer zurechnen.
Vnnd daher kompts/ daß das Meer ſaltzig iſt.
Dann die letzte materia aller ding iſt Saltz.
Vnnd es iſt kein Waſſer ſo rein vnd lauter/ es fuͤhret ein verborgen Saltz mit ſich.
Das kompt dann alles im Meer zuſammen/ vnnd durch die feulung im Meer wird das Saltz offenbar.
Vnnd wegen des Saltzes leidet das Meer keinen Todten/ ſondern es wirfft alle Cadauera auß/ es ſein Menſchen oder Thier.
Des Meer grauſame groͤſſe.
Dz Meer aller Waſſer Todt.
Ein jeglich Waſſer fuͤhret ein verborgen Saltz.
Aneponymus ſchreibet: Mare, torridæ Zonæ ſuppoſitum eſt, & calore ſpiſſatur, fitq; ſalſum, aqua enim per calorẽ tranſit in Sal.
Item: calor qui plurimus eſt in fundo maris, terram ſubiacentem incendit, quæ terra incenſa mari admixta, facit mare ſalſum.
Wann man aber die groſſe vnnd weite des Meers will bedencken/ ſo muß man die Inſulen des Meers betrachten.
Das iſt ein groß wunder/ das mitten im Meer ſo groſſe/ gewaltige Volckreiche Lender vnnd Koͤnigreiche liegen/ ſo viel/ als wann ſie ins Meer gepflantzet oder geſaͤet weren.
Da man ſich billich verwundern muß erſtlich vber den Grund vnd Boden der Inſulen/ worauff ſie ſtehen muͤſſen/ daß ſie das Meer nicht abweſchet/ vnnd hinweg floͤtzet.
Es ſind aber die Inſulen gemeiniglich mit hohen gewaltigen groſſen Steinfelſen vnnd Klippen vmbgeben/ die aus dem Meer gewachſen ſeyn.
Darauff meinen etliche/ ſtehen ſie auch.
So iſt ſich auch zu verwundern vber die Fruchtbarkeit der Inſulen/ vber den Ackerbaw vnnd lieblichen Fruͤchte/ die drinnen wachſen/ ja vber die Menſchen vnnd Voͤlcker/ die drinnen wohnen/ wo ſie doch da anfenglich hinein kommen ſeyn.
Dann es wohnen ja ſo viel Menſchen im Meer als auff der Erden.
Da laſt vns GOTtes wunder bedencken.
Dieweil das Meer groͤſſer iſt dann die Erde/ ſo hat GOTT nicht gewolt/ das ſo ein groß theil der Welt ohne Menſchen ſein ſolte.
Darumb hat er die Inſulen mitten ins Meer geſenckt vnd gegruͤndet/ auff das alle Wolthaten vnd gaben Gottes in dem Meer offenbar wuͤrden.
Vnd hat auch den Leuten/ ſo im Meer wohnen/ ſein Goͤttlich Wort vnd Evangelium geoffenbaret/ vnd predigen laſſen durch die H. Apoſtel.
Vnd hat Meer vñ trucken bewegt/ nach dem kom̃en iſt aller Heyden troſt.
Inſulen im Meer.
Inſulen ſind gemeinlich mit groſſen Steinfelſen vm̃geben.
Es wohnen ſo viel Menſchẽ im Meer als auff der Erdẽ.
Hagg. 2.
Vors ander ſollen wir vns billich verwundern vber die groſſen menge der Meerthier.
Dann man ſchreibet/ das ja ſo viel vnd ſo mancherley Thier im Meer ſein als auff Erden.
Sonderlich iſt das hoch zu verwundern/ das zu gewiſſer zeit die groſſe menge der Fiſche ſich aus der tieffen herfuͤr thun/ vnnd bey groſſen hauffen als eine Herde Schaffe ſehen leſſet/ vnnd ſich den Menſchen in die Hende gibt/ vnnd zur Speiſe darbeut.
Ja das Meer iſt eine groſſe wunderbare Speiſekammer GOttes/ daraus er den groͤſten theil der Welt ſpeiſet/ ja daraus die Edelſten Fruͤchte vnnd Gewuͤrtz kommen.
Daher kommen die Perlen der Agſtein/ Electrum, die Corallen/ Ouidius:
Groſſe menge der Meerthier.
Dz Meer iſt Gottes groſſe Speiſekammer.
Sic & Coralium, quàm primum concipit auras, Tempore dureſcit, mollis fuit herba ſub undis.
Schiffart.
Zum dritten muͤſſen wir die Schiffarten betrachten.
Das Gott der erſte erfinder der Schiffart ſey bezeuget die Hiſtoria Noæ.
Dann Er hat demſelben befohlen das wunderliche Schiff der Archen zu bawen/ vnd mit Pech inwendig vnnd außwendig zu begieſſen.
Vnd iſt denckwirdig/ das geſchrieben iſt/ GOtt hab die Thuͤr hinter jhm zugeſchloſſen/ ſo bald Noa vnd die ſeinen in den Kaſten gangen.
Hiervber gibt vns das Buch der Weißheit eine feine Erklerung:
Das Schiff iſt erfunden Nahrung zu ſuchen/ vnd der Meiſter hats mit Kunſt zu bereitet/ Aber deine vorſichtigkeit/ O Vater/ Regieret es.
Dann du im Meer Wege gibſt/ vnd mitten vnter den Waͤllen ſichern lauff/ damit du beweiſeſt/ wie du an allen Enden helffen kanſt/ ob auch Jemandt ohn Schiffe ſich ins Meer gebe.
Doch weil du nicht wilt/ das es ledig liege/ was du durch deine Weißheit geſchaffen haſt/ geſchichts/ das die Menſchen jhr Leben auch einem geringen Holtz vertrawen/ vnnd behalten werden im Schiff/ damit ſie durch deß Meers Wellen fahren.
Dann auch vor Alters/ da die hochmuͤtigen Rieſen vmbracht worden/ flohen die/ an welcher Hoffnung bleib die Welt zumehren/ in ein Schiff/ welches deine Handt regieret.
Vnd lieſſen alſo der Welt Samen hinter ſich.
Dann ſolch Holtz iſt Segens wol wehrt/ damit man recht handelt.
Gen. 6.
Sap. 14.
Von den Wunderlichen vnd vnerhoͤrten Schiffarten/ ſo bey Menſchen gedencken in die aller weiteſten Orter gegen Abend vnnd Morgen geſchehen/ wird Wunder geſchrieben/ das man auch dieſelben Buͤcher ohn groſſe verwunderung nicht leſen kan.
Vnnd dieſelben groſſen weiten Schiffarten vnd gewaltige Thaten werden zuwege gebracht durch Kunſt vnnd huͤlffe deß Magneten/ welches ſonſt ein vnachtbarer Stein iſt/ vnnd kan doch auff dem Meer ſo groſſe dinge außrichten/ vnd den Schiffleuten den rechten gewiſſen Weg zeigen/ wie ſie jhr Schiffart regieren ſollen.
Ohn welchen Magneten die Schiffleute auff dem Meer nicht wuͤſten/ wo ſie weren/ oder wohin ſie ſolten.
Dann der Magnet wendet ſich allwege gegen Mitternacht auß eingepflantzter Himliſcher eigenſchafft.
Daraus haben ſie jhre nachrichtung.
Von denſelben wunderlichen Schiffarten/ vnnd was fuͤr Laͤnder vnd Inſulen/ Voͤlcker vnnd Koͤnigreiche dadurch erfunden/ ſind viel Buͤcher geſchrieben/ hie zu lang zu erzehlen.
Magnet hilfft viol in Schiffarten.
Wallfiſche.
Letzlich gedencket David in ſonderheit der Wallfiſche/ da er ſpricht:
Da ſind Wallfiſche/ das ſie drinnen ſchertzen.
Dieſer Fiſch ſtellet vns ſonderlich die groſſe vnnd ſchreckliche Gewalt Gottes fuͤr die Augen:
Dazu dann auch Gott der Herr ſelbſt das Exempel deß Wallfiſches einfuͤhret/ da Er zu Job alſo redet: Seine Knochen ſind feſte wie Ertz/ ſeine Gebeine ſind wie Eyſerne Stebe/ Er iſt der anfang der Wege Gottes/ Er ſchlucket in ſich den Strom/ vnnd achtets nicht groß/ vnnd leſſet ſich duͤncken/ Er wolle den Jordan mit ſeinem Munde außſchepffen.
Sein Naſen glentzet wie ein Liecht/ ſeine Augen ſind wie die Augen der Morgenroͤte.
Auß ſeiner Naſen gehet ein Rauch wie von heiſſen Keſſeln.
Wann Er ſich erhebt/ ſo entſetzen ſich die Starcken/ vnnd wann Er daher bricht/ ſo iſt keine Gnade da.
Er macht/ daß das tieffe Meer ſeudet wie ein Topff/ vnd ruͤhrets vnter einander/ wie man eine Salbe menget.
Pſal. 104.
Job. 40.
Auß dieſem allen ſollen wir nun erkennen lernen/ Gottes Allmacht in der groͤſſe deß Moers.
Wer miſſet die Waſſer mit ſeiner Fauſt?
(Vnſer Gott im Him̃el kan thun was Er wil/ im Himmel vnd auff Erden/ im Meer vnd in allen Tieffen) Gottes Weißheit in den groſſen Wundern deß Meers/ Gottes guͤtigkeit in den mannicherleyẽ Geſchoͤpffen/ Guͤtern vnd Gaben deß Meers/ Gottes Reichthumb in der groſſen menge der Thier im Meer/ vnnd Ihn in allen ſeinen Wercken Loben/ Ehren/ vnd Preiſen.
Gottes Alimacht erſcheinet auß deß Meers groͤſſe.
Eſa. 40.
Pſal. 135.
Zweyerley Meer.
So haben wir vns auch hiebey zuerinnern/ das wir in Gottes Wort zweyerley Meer haben:
Ein Angſtmeer/ oder ein Meer der Truͤbſal/ vnd ein Gnadenmeer.
Die Welt vnd vnſer Elendes Leben iſt nichts anders dann ein vngeſtuͤmes Meer.
Dann gleich wie das Meer nimmer ſtille iſt/ ſondern allezeit mit Winden vnnd Waͤllen bewogen wird: Alſo iſt die Welt auch/ vnd vnſer Leben.
Wann man meinet/ man wil die beſte Ruhe haben/ ehe man ſichs verſiehet/ kompt ein Sturmwind/ der das gantze Leben/ Leib’/ vnnd Seele vnruhig macht.
Gleich wie auch das Meer ab vnd zufleuſt/ vnd nimmer ſtille ſtehet.
Bald fleuſſets zuruͤck/ bald kompts wieder/ vnd iſt in perpetuo motu: Alſo iſts mit dem zeitlichẽ auch/ Bald kompts/ bald fehrets wieder hin/ vnnd iſt in ſtetem ab vnnd zufluß.
Vnnd wie des Meers Fluxus & refluxus, ab vnnd zufluß eine verborgene Vrſach hat: Alſo kompt alle verenderung deß Menſchlichen zuſtandes aus verborgenem Rath Gottes/ Wie der Prophet ſagt:
Ego Dominus, qui conturbo mare.
Wann Er ſprach/ vnd einen Sturmwind erregt.
Es kompt alles von Gott/ Gluͤck vnd Vngluͤck/ Armuth vnd Reichthumb/ Leben vnd Todt.
Wie wir auch ſehen/ das alle ſuͤſſe Waſſer/ wann ſie ins Meer flieſſen/ ſo werden ſie bitter vnnd ſaltzig: Alſo alle Suͤſſigkeit/ Liebligkeit/ Herrligkeit/ Wolluſt/ Ehre/ Reichthumb dieſer Welt/ obs einem Menſchen noch ſo ſuͤſſe Waſſer iſt/ wirds jhm doch endtlich bitter vnd ſaltzig.
Vnnd die ſich allzu ſehr darauff verlaſſen/ verlieren jhren ſuͤſſeſten Himliſchen Troſt/ vnnd erſauffen in der bitterkeit der Furcht vnnd Trawrigkeit dieſer Welt.
Wie auch im Meer ſind groſſe Sandtberge/ dahinein offt die Schiffe zu ſtuͤcken lauffen: Alſo lauffen viel Leut hinein mit vollem Siegel in den Geitz/ vnnd Sandichen Reichthumb/ das ſie darinnen ſtecken bleiben/ vnnd nicht koͤnnen loß kommen/ biß ſie erſauffen.
Gleich wie auch das Meer alle Todte Coͤrper außwirfft/ vnnd keinen behelt: Alſo ſpeyet vns endtlich die Welt auß.
Sie kan vnd wil vns die lenge nicht behalten/ Darumb ſollen wir bey zeit einen ſichern Hafen vnnd Anfuhrt ſuchen am Lande der Lebendigen.
Wie man auch auff dem Meer ohn den Magnet jrre fuͤhret/ vnd keinen gewiſſen Weg treffen kan/ vnnd der Magnet ſich allzeit gegen Himmel wendet: Alſo iſt vnſer Magnet Chriſtus Jeſus vnſer Herr/ der vnſere Hertzen zu ſich wendet/ vnnd zeucht gegen Himmel/ auff das wir nicht jrre fuͤhren auff dieſem Meer der Welt.
Wie auch eine vngleubliche Tieffe deß Meers iſt/ die kein Menſch ergruͤnden kan/ wie Job ſagt: Biſtu in die Tieffe deß Meers kommen/ vnnd haſt in den Fußſtapffen der Tieffen gewandelt?
Alſo iſt eine vngleubliche Tieffe vnſer Suͤnde/ vnſers Jammers vnnd Elendes.
Auß der Tieffe ruffe Jeh Herr zu dir.
Item/ Deine Fluht rauſchet daher/ das hie eine Tieffe/ vnnd da eine Tieffe brauſet.
Alle deine Waſſerwogen vnnd Waͤllen gehen vber mich.
Alſo haben wir nichts dann ein Angſtmeer/ vnnd ein Meer der Truͤbſal.
Angſtmeer dieſes Lebens.
Eſa. 51.
Jerem 31.
Pſal. 107. Syr. 11.
Job. 38.
Pſal. 130.
Pſal. 42.
Wieder dieſes Tieffe Meer vnſer Suͤnde/ Jammers vnd Elendes haben wir nun das Gnadenmeer/ vnd viererley Troſt:
Der erſte Troſt iſt/ das Gott dawieder die groſſe Tieffe ſeiner Gnaden vnd Barmhertzigkeit eroͤffnet hat/ als der Prophet ſpricht:
Er wird ſich vnſer erbarmen/ vnd vnſere Suͤnde in die Tieffe deß Meers werffen/ vnnd wie die Egypter alle im Roten Meer erſoffen: Alſo ſollen alle vnſere Suͤnde in dem Blutroten Meer deß Bluts Chriſti erſauffen/ vnd ſol keine vberbleiben.
Dann iſt das Suͤndenmeer grundtloß vnd tieff/ ſo iſt Gottes Gnade/ vnnd Chriſti verdienſt noch tieffer vnd grundtloſer.
Gnadenmeer.
Micha.
7.
Exod. 14.
Gott hat die groͤſtẽ Wunder im Meer gethan.
Der ander Troſt iſt/ das GOtt allwege die groͤſten Wunder vnd Erloͤſung im Waſſer gethan hat/ vnd das der Herr Chriſtus allwege ſeinen Juͤngern/ da ſie noth litten auff dem Meer/ zu huͤlff kommen ſey/ als da der Herr in der Nacht auff dem Meer wandelt/ vnnd dem ſinckenden Petro die Handt reichete: Alſo erſcheinet Chriſtus nicht lieber dann auff dem Meer der Truͤbſal/ da Offenbaret Er ſich im Creutze/ da leſſet Er ſeine Gegenwart/ Huͤlffe/ vnnd Troſt ſehen/ vnd bezeiget ſich als ein Nothhelffer.
Wann du durchs Waſſer geheſt/ wil Ich bey dir ſein/ das dich die Fluth nicht erſeuffe.
Es ſol dich das Waſſer der Truͤbſal nicht vberweltigen.
Matt. 14.
Eſai. 43.
Der dritte Troſt wird vom Propheten mit dieſen Worten beſchrieben:
Zu der Zeit werden friſche Waſſer aus Jeruſalem ins Meer flieſſen gegen Morgen vnd Mittag.
Vnnd der Prophet ſiehet ein Geſicht/ das aus dem Tempel neben dem Altar ein Waſſer flieſſe ins Meer/ vnnd von einem Meer ins ander/ vnnd dauon werden die Waſſer im Meer geſundt/ ja alles was darin Lebet vnnd Webet/ dahin dieſe Stroͤme kommen/ das ſoll Leben.
Bedeut das Gottes Gnaden vnnd Troſtbruͤnlein durch ſeinen H. Geiſt vberflieſſen werden in verkuͤndigung deß Evangelij/ vnnd werde das bittere Meer des Creutzes aller betruͤbten Hertzen Suͤſſe vnnd gut machen/ daß dz liebe Creutz ein heylſam Waſſer deß Lebens/ nicht ein Todtes bitter Meer ſein ſol/ Daher David ſpricht:
Ich hatte viel bekuͤmmerniß in meinem Hertzen/ Aber deine Troͤſtung erquickten meine Seele.
Zach. 14.
Ezech. 47
Pſal. 94.
Der vierdte Troſt wieder das vngeſtuͤme Meer dieſer Welt ſtehet in dieſen Worten:
Der du ſtilleſt das brauſen des Meers/ das brauſen ſeiner Waͤllen/ wann ſie ſich erheben/ vnnd das Toben der Voͤlcker/ wann die Voͤlcker vnruhig werden/ Blutduͤrſtig/ vnnd brauſen wie ein vngeſtuͤm Meer.
Iſt allenthalben furcht vnnd ſchrecken fuͤr Krieg vnd Verwuͤſtung/ ſo kans Gott mit einem Wort ſtillen/ wie der Herr Chriſtus/ da Er Wind vnd Meer bedrawet.
Herr die Waſſerwogen brauſen ſehr/ vnd ſind groß/ Aber der Herr iſt noch groͤſſer in der hoͤhe.
Pſal. 65.
Matth. 8.
Das VI. Capittel.
Von dem ſechſten Tagewerck Gottes/ von den Thieren.
Gen. 1.
Die Erde bringe herfuͤr Lebendige Thier/ Viehe vnd Gewuͤrme/ ein jegliches nach ſeiner Art. Pſal. 104.
Die Jungen Lewen Bruͤllen nach dem Raub/ vnd juchen jhre Speiſe von Gott.
ESruͤhmet ſich Salomo/ das er wiſſe die Art der Zahmen vnd Wilden Thier/ vnd ſaget/ das der Geiſt der Weißheit jhn ſolches gelehrt habe.
Darauß abzunehmen/ das ſolche gruͤndliche erkantnuß aller Thiere ein ſonderes ſtuͤck der natuͤrlichen Weißheit ſey.
Derhalben/ da GOtt der Allmechtige gemacht hatte von der Erden allerley Thiere auff dem Felde/ vnnd allerley Vogel vnter dem Himmel/ brachte Er ſie zu dem Menſchen/ das er ſehe/ wie Er ſie nennete.
Dann wie der Menſch allerley Lebendige Thiere nennen wuͤrde/ ſo ſolten ſie heiſſen.
Vnnd der Menſch gab einem jeglichen Viehe vnnd Vogel vnter dem Himmel/ vnnd Thier auff dem Felde ſeinen Namen.
Sap. 14.
Erkentniß der Thier ein groſſes ſtuͤck natuͤrlicher Weißheit.
Gen. 2.
Hie hat nun der Menſch muͤſſen ſeine Angeſchaffene Weißheit herfuͤr ans Liecht bringen zu Ehren ſeines Schoͤpffers/ vnnd erſtlich in den mancherleyen Lebendigen Thieren anſchawen die Weißheit vnnd Allmacht Gottes/ wie GOTT der Herr ein jedes Thier vñ Vogel vnter dem Him̃el mit ſonderlicher vnterſchiedlicher geſtalt/ Form/ Figur/ Proportion, Bildnuͤſſen/ Farben/ vñ dergleichẽ geſchaffen.
Welche merckz eichẽ vnd ſignatur Adam aus eingeſchaffner Weißheit alle wol verſtanden/ nemlich/ die Phyſiognomiam aller lebendigen Thieren/ daraus er jhre eingepflantzte Art/ Natur/ vnd Eigenſchafft erkant/ vnd dieſelbe jhrer vnterſchiedlichen art nach mit jhrem eigentlichen natuͤrlichen Namen genennet/ welcher Name eines jeden Thiers Art/ Natur/ vnd Eigenſchafft in ſich begriffen hat.
Darumb er auch ſeine Evam nennet Maͤnnin/ darumb/ das ſie vom Manne genommen iſt.
Solches erkante vnd wuſte Adam/ ob gleich Gott der Allmechtige hatte laſſen einen tieffen Schlaff auff jhn fallen/ da Er die Evam aus ſeiner Riebe erbawete.
Hernach nennete er ſie Evam/ darumb/ daß ſie eine Mutter ſolte ſein aller Lebendigen.
Die Weiß heit deß Adams in Benamung der Thier.
Gen. 2.
Gen. 3.
Aus den Thieren wird erkennet Gottes Allmacht vnd Weiß heit.
Solche Eigenſchafften der Thiere helt vns GOttes Wort fuͤr/ die Allmacht vnnd Weißheit Gottes daraus zu erkennen/ vnnd ſtellet ſie vns auch fuͤr vnſere Augen wie dem Adam.
Dann ſo ſtehet geſchrieben:
Frage das Viehe/ daß wird dich lehren/ vnnd die Vogel vnter dem Himmel werden dirs ſagen/ Oder rede mit der Erden/ die wird dichs lehren/ vnd die Fiſche im Meer werden dirs erzehlen.
Der H. Job fuͤhret vns auch in den groſſen Thiergarten/ vnnd ſtellet vns an den Thieren ſolche Wercke GOttes fuͤr Augen/ darob wir vns alle verwundern muͤſſen.
Der H. Prophet Jeremias weiſet vns auff die Tuͤrteltaube/ Storch/ vnd Schwalben/ die jhre zeit wiſſen wieder zu kommen/ Eſaias weiſet vns auff die Ochſen vnnd Eſel/ die jhren Herren kennen.
David vnnd Job auff die jungen Raben/ die den Herren anruffen.
Item David zeiget vns die Ottern oder aſpidos, vnnd Schlangen/ die jhre Ohren verſtopffen.
Eſaias ſagt von den Baſiliſcken vnd Schlangeneyern/ vnd Jeremias von den Drachen/ die jhren jungen jhre Bruͤſte reichen.
Der Strauß wohnet in der Wildnuͤß/ vnnd iſt vnbarmhertzig gegen ſeine Jungen.
Das Hohelied Salomonis ſinget von einem jungen Rehe/ Taube vnnd Tuͤrteltaube/ Item von den Fuͤchſen/ David von dem Hirſch/ der nach friſchem Waſſer duͤrſtet/ vnnd von der Hinden/ die fruͤh gejagt wird.
Salomo weiſet vns auff die Emſe.
David zeiget vns die ernewerung oder verjuͤngerung des Adelers/ wie auch Eſaias: Alſo die auff den Herren hoffen/ Habacuc vnd Jeremias ſagen von den Wolffen/ Pardeln vnd Lewen zur ſtraffe.
Job. 12.
Job. 39.
Jerem. 8.
Eſa. 1.
Pſal. 147. Job. 39.
Pſal. 58.
Eſa. 59.
Thren. 4.
Eſa. 43. Thren. 4.
Cant. 2.
Pſal. 42.
Pſal. 22.
Prov. 6.
Pſal. 103.
Eſa. 40.
Habac. 1. Jerem. 5.
Im Newen Teſtament zeiget vns der Herr die Sperling/ der keine auff die Erden fellet ohn Gottes willen.
Er ſagt auch von der klugheit der Schlangen/ vnnd einfalt der Tauben/ Item von der Kluckhenne/ die jhre Kuͤglein verſamlet vnter jhre Fluͤgel/ Item vom Adeler/ der nach dem Aß fleugt/ Item von Huͤndlein/ welches die Broſamlein aufflieſet/ ſo von ſeines Herren Tiſche fallen/ Item die Schaͤfflein Chriſti werden mit jhren Eigenſchafften beſchrieben.
Es gedencket auch der Herr einer Schlangen vnnd Scorpion/ die kein Vater ſeinem Kinde gibt fuͤr ein Fiſch/ oder fuͤr ein Ey.
Matt. 10.
Matt. 83.
Matt. 15.
Joh. 10.
Luc. 11.
Eſa. 53.
Allhie lerne bedencken/ warumb dein Herr vnd Erloͤſer einem Lemblein verglichen/ nemlich/ von wegen ſeiner gedult vnd Sanfftmuht:
Warumb der H. Geiſt in Taubengeſtalt vber Chriſtum erſchienen/ Dann die Taube iſt einfeltig ohn Galle.
Gleich wie Hißkia ſagt:
Ich girret wie eine Taube: Alſo ſeufftzet der H. Geiſt in den Gleubigen: Warumb die vier Thier im Ezechiel/ vnd in der Offenbarung Johannis die geſtalt haben eines Menſchen/ eines Ochſen/ eines Lewen/ eines Adelers.
Dann dadurch ſind die vier hohen Amptwercke Chriſti bedeutet: Seine Menſchwerdung/ ſein Opffer/ ſeine Aufferſtehung vnnd ſeine Himmelfahrt.
Von der Lewin ſagt man daß ſie jhre Jungen todt gebere/ vnnd mit einem ſtarcken geſchrey erwecke vnd lebendig mache: Alſo werden wir alle Geiſtlich todt geboren/ nemlich todt in Suͤnden:
Aber der Lewe vom Stamm Juda/ der vberwunden hat/ machet vns durch ſein ſtarckes geſchrey ſeines heiligen Wortes Geiſtlich lebendig.
Vnd am juͤngſten Tage/ wird ſeine Stimme erſchallen/ dadurch alle Todten werden Lebendig werden/ vnnd aus den Graͤbern herfuͤr gehen.
Eſa. 38.
Ezech. 1. Apoc. 4.
Vier Tier in Ezechiele von Jo-
hanne wz ſie bedeuten.
Laſſet vns auch allhie betrachten die wunderliche verſehung Gottes/ dadurch Er alle Creaturen erhelt/ ernehret/ vnnd fuͤr ſie ſorget.
Es ſpricht der H. David: Du erhoͤreſt Gebet/ darumb kompt alles Fleiſch zu dir.
Erhoͤre vns nach deiner wuͤnderlichen Gerechtigkeit/ Gott vnſer Heyl/ der du biſt die zuuerſicht aller auff Erden/ vnd ferne am Meer.
Du macheſt froͤlich was da Webet/ beyde des Morgens vnd des Abends.
Gottes Bruͤnlein hat Waſſer die fuͤlle.
Pſal. 65.
Mit dieſem troͤſtlichen Spruͤchlein preiſet der H. Prophet die Vaͤterliche Barmhertzigkeit Gottes/ das Er ſich vber alles Fleiſch erbarme/ vnd wie er am andern Orte ſagt: Herr/ du hilffſt beyde Menſchen vnd Viehe.
Darumb wir jhn auch getroſt anruffen ſollen/ vnd durch vnſer Gebet zu jm kommen.
Vnnd erinnert der Prophet durch das Wort Fleiſch/ Gott den Herrn vnſer duͤrfftigkeit/ vnſers hungers vnnd durſtes/ vnd aller Menſchlichen bloͤdigkeit/ vber welche ſich Gott wolle erharmen/ vns aber vnſer nichtigkeit: Alles Fleiſch iſt wie Hew/ etc.
Darnach ſo troͤſtet vns der Prophet/ das kein Menſch bey GOtt ſo verachtet vnnd verlaſſen ſey/ auff welchen Gott nicht ein gnediges Auge hette.
Dann er ſpricht:
Gott ſey eine zuuerſicht aller/ die auff Erden ſind/ vnnd ferne am Meer.
GOtt hat alle Menſchen in ſeine Vaͤterliche vorſorge eingeſchloſſen/ ſie ſein/ wo ſie wollen/ auff Erden/ oder auff dem Meer.
So ſpricht er auch: GOtt mache froͤlich alles/ was da Lebe/ beyde deß Morgens vnnd Abends/ das iſt Gott ſpeiſet vnd ſaͤttiget alles/ was Lebet/ vnd dadurch machet ers froͤlich/ wie auch S.
Paulus ſagt: GOtt erfuͤllet mit Speiſe vnnd Frewde vnſer Hertz.
Ach wie iſt das eine groſſe Gabe/ wann Gott gibt ſeine Speiſe mit Frewden zu genieſſen/ das man deß Morgens mit Frewden/ vnnd Gottes Lob den Tag vnnd ſeine Arbeit anfehet/ vnnd deß Abends ſeine Ruhe mit Danckſagung.
Letzlich ſetzet er Vrſach hinan/ vnd ſpricht:
Gottes Bruͤnnlein hat Waſſer die fuͤlle. der Brunn der Guͤtigkeit/ Liebe/ Mildigkeit Gottes ergeuſſet ſich in alle Creaturen/ das jederman/ ja alle Creaturen jhre Lebens vnd Frewdentroͤpfflein darauß ſchoͤpffen.
Pſal. 36.
Gott erbarmet ſich vber alle Thier.
Eſa. 40.
Act. 14.
GOTT Speiſet alle Thier.
Es zeuget auch hievon der 104. Pſalm/ da er alſo ſpricht:
Es wartet alles auff dich/ das du jhnen Speiſe gebeſt zu ſeiner zeit.
Wie ſo dann lieber David?
Verſtehen dann die Vnuernuͤnfftigen Thier/ das ſie GOtt Speiſet vnnd Ernehret?
Wann die Jungen Lewen nach dem Raub Bruͤllen/ ſo ſuchen ſie jre Speiſe von Gott/ das iſt:
GOtt ſiehet auch an die Angſt der Natur/ vnd das engſtigliche ſehnen vnd harren der Natur/ dadurch auch Gott als ein Erhalter der Natur bewogen wird.
Dann wann die Natur noth leidet/ ſo bewegets den Erhalter der Natur.
Vnnd das iſt der vnnernuͤnfftigen Creaturen anruffen/ vnd das iſt jhr Worten/ wie hie ſtehet.
Nun bedencke man/ wie vnzehlich viel vnnd mancherley Creaturen in der Lufft/ auff Erden/ vnd im Meer ſein.
Denen allen hat GOtt nicht allein Speiſe zur Notturfft/ vnd zur Frewde vnnd Wolgefallen Geſchaffen/ ſondern auch einem jeden ſonderliche Speiſe nach ſeiner Art vnnd Eigenſchafft/ vnd das allesdurch ſeine Vaͤterliche vorſorge.
Vnd hat alſo keines einigen Thierleins vergeſſen/ wie ſolt Er doch des Menſchen/ ſeines Bildes/ vergeſſen haben/ vnnd vergeſſen koͤnnen?
Es ſind ja mehr Thierlein auff Erden/ in der Lufft/ im Meer/ im Walde/ vielmehr dann Menſchen auff Erden ſein/ noch hat Er auch deß geringſten Thierleins nicht vergeſſen/ wie ſolt Er doch koͤnnen eines Menſchen vergeſſen?
Wie ſolt doch Gott deſſen vergeſſen koͤnnen/ der in jhm Lebet/ Webet/ vnd iſt/ der von Gottes Krafft vnd Othem Lebet?
In Gott aber Leben/ Weben vnnd ſein alle Menſchen.
Darumb iſt nicht muͤglich/ das GOtt eines Menſchen ſoll vergeſſen.
Wie ſolt doch Gott deß vergeſſen koͤnnen/ das durch ſeine Krafft erhalten wird?
Er helt vñ tregt alles durch ſein Krefftiges Wort.
Wie ſolt Er deſſen vergeſſen koͤnnen/ das ſeine Handt gemacht hat?
Wir ſind Thon/ du vnſer Toͤpffer/ vnd wir alle ſein deiner Hende Werck.
Wie ſolt GOtt deſſen vergeſſen/ den Er durch den Todt ſeines Sohns hat erloͤſen laſſen?
Wie ſolt Er deren vergeſſen/ die Er mit ſeinem H. Geiſt verſiegelt hat?
GOtt muſte ſeiner ſelbſt vergeſſen/ wann Er ſolt vnſer vergeſſen.
Darumb warten wir Herr auff dich/ das du vns Speiſe gebeſt.
Rom. 8.
Ein jegliches Thier hat ſeine ſonderbare Speiſe.
Act. 17.
Hebre.
1.
Eſa. 64.
Pſal. 104.
Ferner ſpricht angezogener Pſalm:
Wann du jhnen gibſt/ ſo ſamlen ſie.
Wann du deine Handt auffthuſt/ ſo werden ſie mit Guͤte geſaͤttiget/ Hie iſt beſchriebẽ erſtlich die erhaltende Krafft der Creaturen/ das Gott einer jeden Creatur eingenaturet vnnd eingepflantzet hat die erhaltung vnnd die Art Speiſe zu ſuchen.
Das hat Gott darumb gethan/ auff das Er erquicke vnd erfrewe mit Speiſe alles/ was da lebet/ das Gottes guͤtigkeit offenbar werde/ wie Er ein erfrewender Gott ſey/ ein liebhaber des Lebens/ der ſeine Creaturen nicht allein ſchaffe/ ſondern auch erfrewe.
Erfrewet nun Gott alles/ was lebet/ vnd webet/ Ach ſo wird Er vns ja nicht zur immerwehrender Traurigkeit erſchaffen haben/ ſondern auch bißweilen ein Tiſchfreudlein in der furcht des Herren vergoͤnnen.
Wird ja nicht immer mit vns zuͤrnen/ ſondern wie David ſpricht:
Erfrewe vns nun wieder/ nach dem du vns ſo lang plageſt/ vnnd nach dem wir ſo lang vngluͤck leiden/ Vnnd der Herr vnſer Gott ſey vns freundlich/ d’ freundliche vñ Leutſelige Gott/ ja hat Er vns doch zugeſagt/ das ſeine Knechte eſſen/ vnd fuͤr freuden jauchtzen werden.
So wird vns auch hie zu betrachten gegeben die reiche Mildigkeit GOTtes/ daß er ſeine Creaturen nicht kerglich ſpeiſe/ ſondern Mildiglich vnd vberfluͤſſig/ ja alſo/ das ſeine Fußſtapffen von Fett trieffen.
Welches wir Augenſcheinlich ſehen/ das alle Creaturen jhre zeit haben/ wann ſie GOtt Mildiglich Geſpeiſet vnd Gemeſtet hat/ wann die Voͤgelein in der Lufft Feiſte ſein/ die Thier im Wald Gemeſtet ſein/ das Viehe auff dem Felde/ die Schaffe auff den Awẽ/ die Fiſche im Meer in jhrer Feiſtigkeit gehen/ da trieffen Gottes Fußſtapffen von Fett.
Das iſt alles jhre zeit/ wann ſie Gott in vnſere Haͤnde gibt.
Sehet/ das iſt die Vorſichtigkeit des Weiſen Hauß Vaters.
Das iſt ein kluger Schaffener.
So ſorget Gott fuͤr ſeine hungerigen Kinder.
Gott hat allen Thie ren eingepflantzet die art Speiſe zuſuchen.
Gott erfrewet alles.
Pſal. 90.
Eſa. 66.
Endlich ſpricht auch derſelbe Pſalm: Verbirgeſtu dein Andtlitz/ ſo erſchrecken ſie.
Du nimpſt weg jhren Othem/ ſo vergehen ſie/ vnd werden wieder zu Staub.
Du leſſeſt aus deinen Othem/ ſo werden ſie Geſchaffen/ vnnd Ernewerſt die Geſtalt der Erden.
Hie hoͤren wir/ was vnſer vnnd aller Creaturen Leben iſt/ nemlich GOttes Othem/ das iſt Gottes Geiſt/ vnnd Lebendigmachende vnnd erhaltende Krafft/ die in allen dingen iſt.
Wie das Buch der Weißheit ſpricht: Du Liebhaber des Lebens/ vnnd dein vnuergenglicher Geiſt iſt in allen/ das iſt/ deine erhaltende lebendigmachende Krafft/ dardurch in der erſten Schoͤpffung nicht allein alles geſchaffen/ ſondern auff den heutigen Tag erhalten wird.
Der Himmel iſt durchs Wort des Herren gemacht/ vnnd alle ſeine Heer durch den Geiſt ſeines Mundes.
Vnd eben dieſe lebendigmachende Krafft Gottes iſt das Wort/ dardurch Gott alles geſchaffen hat.
Diß Wort/ ſo GOTT geredt hat/ iſt nicht verſchwunden/ oder ein bloſſer Schall geweſen/ ſondern iſt das Leben worden aller Creaturen/ alſo/ daß es von den geſchoͤpffen GOTtes nicht gewichen/ ſondern dabey geblieben/ Vnd iſt eben die erhaltende Krafft aller dinge/ davon S. Paulus ſpricht:
Der Herr helt vnnd tregt alles durch ſein krefftiges Wort.
Wie ein Schatten am Baum hanget: Alſo hanget vnſer Leben an Gott.
Pſal. 104
Gottes Othem al ler Creaturen Leben.
Sap. 11.
Pſal. 33.
Hebre. 1.
Gottes Wort eehelt alles.
Wann nun Gott von den Creaturen diß ſein Lebenswort vnd Krafft wieder hinweg nimpt/ ſo vergehen ſie/ vnd werden wieder zu Staub fallen wieder in jhr eigen Nicht.
Iſt gleich alß einer den Kern wegnehme/ vnnd ließ einem die Huͤlfe.
Wie ein Faß zufellt/ wann die reiffen abgehawen:
Alſo/ das Gefaͤß aller Creaturen zerfellt ohn Gottes Wort.
Gottes iſt die gantze Welt voll.
Gott der da iſt vber euch alle durch euch alle/ vnnd in euch alle/ der iſt vnſer Leben/ vnnd vnſers Lebens Krafft.
Ich bin dein Leben/ vnnd deiner Tage Lenge.
Gleich alß wann einer eine Warhaffte Lebens- Krafft empfindet aus GOttes Wort/ wann man traurig iſt:
(wie ſolches in meinen Außlegungen vber dem Pſalter an vielen Orten erkleret iſt)
Alſo iſt eine ſolche Lebenskrafft in allen Creaturen/ vnnd das iſt das Wort der Schoͤpffung:
Wird daſſelbe weggenommen/ das iſt aller Creaturen Todt.
Diß Wort iſt auch der Segen vnnd vermehrung aller Creaturen/ dardurch GOTT die geſtalt der Erden Jaͤhrlich ernewert in wiederbringung Jaͤhrlicher Fruͤchte vnnd Thiere/ das GOTT durch die ernewerung aller dinge gleichſam Jaͤhrlich eine newe Welt ſchaffet.
So lang die Erde ſtehet/ ſoll nicht auffhoͤren Samen vnnd Erde/ Froſt vnnd Hitze/ Sommer vnnd Winter/ Tag vnnd Nacht.
Von dem Segen Noæ eſſen wir noch alle Heut zu Tage.
Kom. 11.
Pſal. 45.
Deut. 30.
Gen. 8.
Daraus lernen wir nun die wunderliche allgemeine Verſehung GOTTES vber alle Creaturen.
Dieſelbe ſtehet vornemlich in dreyen dingen.
Erſtlich in der Wiſſenſchafft GOttes.
GOTT ſind alle ſeine Wege von Ewigkeit her bekant geweſen.
Durch dieſe ſeine vnbegreiffliche vnendliche Weißheit weiß/ ſiehet/ vnnd hoͤret er alles.
Darumb Er in der Schrifft genant wird der ſehende vnnd lebendige.
Alſo iſt keine Creatur fuͤr jhm verborgen/ ſondern alle ding ſind bloß/ lauter/ vnd offenbar fuͤr ſeinen Augen.
So iſt Er auch der rechte lebendige/ nicht allein/ daß er von Ewigkeit zu Ewigkeit von jhm ſelbſt lebet/ ſondern auch/ daß er alle ding lebendig machet.
Gottes verſehung beruhet auff dreyen Stuͤckẽ.
Actor. 17.
Gott ſiehet alles.
Gen. 16.
Hebr. 5.
Gott ſorget fuͤr alles.
Vors ander beruhet dieſe Lehr auff der vaͤterlichen guͤte Gottes/ dadurch er fuͤr alle ding ſorget/ auch fuͤr die Vogel vnter dem Himmel.
Ja Er leſt auch die Sonne auffgehen vber gute vnd boͤſe.
Welche groſſe vnehr thun wir nun an dieſem vnſern allergnedigſten Vater/ wann wir an ſeiner verſehung zweyffeln/ ob er auch fuͤr vns ſorge/ weil Er auch fuͤr die geringſten Creaturen ſorget/ ja auch fuͤr die boͤſen.
Diß iſt vns ſonderlich ein groſſer troſt im Creutz vnnd Truͤbſal/ weil wir wiſſen/ das nichts in der Welt geſchicht ohn Gottes ordnung vnd verſehung/ daß wir lernen geduͤltig ſeyn/ vnnd nicht wieder GOTT murren/ ſondern gleuben/ Er ſorge fuͤr vns/ vnnd hab ſolches alles nach ſeinem vnerforſchlichen Raht vnnd Gericht zu vnſerm beſten/ vnnd zu ſeinen Ehren vber vns vorſehen.
In der Schrifft wirds genant des Herren Zorn/ ꝛc. Kompt auch gluͤck/ Ehre vnnd Gnade/ wollan es kompt vom Herren/ dem dancke/ vnd ſage mit Job: Der Herr hats gegeben/ der Herr hats genommen.
Dieſer heilige Mann dancket GOtt dem Herren ſo wol fuͤr ſein Creutz/ als fuͤr ſein gluͤck/ vnd rechnet ſich mit Paulo der Truͤbſal wirdig.
Plus nocent proſpera quä aduerſa.
Matth. 6.
Mißtraw en thut Gott groſ ſe vnehre an.
Mich.
7.
Job. 2.
Gott regieret alles.
Endlich beruhet dieſe Lehr von der allgemeinen verſehung GOTtes vber alle Creaturen auff GOTTES Allmacht/ dardurch Er allgewertig iſt bey allen Creaturen/ dieſelbe erhelt vnnd regieret/ aller Menſchen Hertz in ſeiner Hand hat/ daß Er ſie lencken vnnd beugen kan/ wie Er will/ wie wir ein kluͤmplein Wachs mit vnſern Fingern formieren.
Derhalben wir vns alle fuͤr ſeiner Goͤttlichen gegenwart/ Angeſicht/ Augen/ Gewalt fuͤrchten vnnd ſchewen ſollen in Gedancken/ Worten vnnd Wercken/ Dann wir ſind in GOTtes Hand/ wie der Thon in der Hand des Toͤpffers.
Gehe hinab in des Toͤpffers Haus/ vnnd als ich hinab kam/ ſiehe/ da arbeitet er eben auff der Scheibe/ vnnd der Topff mißreht jhm in ſeinen Henden.
Da zubrach er jhn/ vnd machte einen andern/ ꝛc. Alſo ob vns Gott gleich zubricht/ er kan vns wieder machen.
Pſal. 33.
Jerem. 18.
Ferner haben wir hie den Troſt/ weil GOTT alles gegenwertig alles erhelt vnnd regieret/ das Er durch eine ſonderliche verſehung ein ſonderlich Auge hab auff die ſeinen/ ſo genaw/ das ohn ſeinen willen nicht ein Haͤrlein von jhrem Haupt fallen kan.
So erhelt Er vns/ vnd behuͤtet vns mitten vnter vnſern Feinden/ wie es David in den Pſalmen bezeuget.
Gottes verſehũg gehet ſonderlich auff die Gleubigẽ.
Matt. 10.
Pſal. 23. 27. 121.
So haben wir hie auch den Troſt/ das/ wann wir offt in vnſer Truͤbſal weder Huͤlff noch Rath wiſſen/ vnnd keine Mittel der Huͤlffe ſehen/ das wir vns damit troͤſten/ das der GOtt/ der das Creutz verſehen vnnd verhengt hat/ der wird auch Rath ſinden/ der groß von Rath vnd mechtig von That iſt.
Commenda Domino viam tuam, Wie Abraham/ da er ſeinen Sohn Opffern ſolte/ ließ er GOtt Rahten/ wie er ſeine zuſage vnd verheiſſung erfuͤllen wolte.
Gott weiß rath wo keine huͤlffe iſt.
Jer. 32.
Pſal. 37.
Gen. 22.
Rom. 4. Hebr. 1.
Gottes vorſehũg wircket Glauben/ Hoffnũg vnd Gedult.
Letzlich erwecket die verſehung Gottes in vnſern Hertzen Glauben/ Hoffnung vnd Gedult.
Nehmet ein Exempel an David/ an Job/ an Chriſto vnſerm Herrn ſelbſt.
Er wuſte/ das von Gott vorſehen war/ Er ſolte ſterben/ Darumb war Er in ſeinem gantzen leiden geduͤldig biß in den Tod/ vnd biß jhn Gott wieder aufferweckte.
Alſo that David auch der erlitte zehen Jaͤhriges Elend/ erduldete hohn vnnd ſpott/ Armuth vnd verachtung.
Dann Er wuſte/ was Gott vber jhn vorſehen hatte/ wie er ſpricht: Du biſt der Schildt fuͤr mich/ der mich zu Ehren ſetzet/ vnnd mein Haupt auffrichtet.
Wollen mit dieſem Spruch beſchlieſſen:
Der Herr macht Arm vnnd Reich/ Er toͤdtet vnd macht lebendig/ Er erniedriget vnnd erhoͤhet/ Er fuͤhret in die Helle/ vnd wieder herauß.
Pſal. 3.
1. Sam. 2.
Zum Beſchluß muͤſſen wir auch nothwendig etwas vom letzten Geſchoͤpff Gottes/ nemblich vom Menſchen reden:
Von der vortreffligkeit Menſchlicher Natur/ vnnd das der Menſch die ſchoͤnſte Creatur ſey/ an welcher GOtt ſeine groͤſte Luſt haben wollen Prov.
8. Weil alle ding vmb deß Menſchen willen geſchaffen/ ja der Menſch das Ende iſt aller geſchaffenen ding/ ſo iſt daraus leichtlich abzunehmen/ das der Menſch die vortrefflichſte vnd ſchoͤnſte Creatur ſey/ ja weil er iſt die kleine Welt vnd aller Creaturen Beſchluß/ vnd Epitome/ ſo folget notwendig das er aller dinge vollkommenheit in ſich begreiffe.
Denn es gibts die Vernunfft daß das jenige vortrefflicher vnd vollkomner ſey/ das da iſt der andern ding Ende/ vnnd derſelben vollkommenheit.
Schoͤn ſind die Blumen/ vnd die gruͤnen Awen vnnd Wieſen/ ſo mit mancherley Bluͤmlein vnd Gewechß gezieret ſein/ Luſtig ſind die Beume anzuſehen/ in jhrer Bluͤet vnd mit jhren Fruͤchten vnd die Waͤlder/ ſo damit geſchmuͤcket ſein:
Schoͤn iſt der Himmel mit Sonne vñ Mond/ vnnd ſo vnzehlig vielen leuchtenden Sternlein gezieret/ aber weil ſolche ſchoͤnheit alle vmb deß Menſchen willen geſchaffen/ ſo muß freilich der Menſch viel ſchoͤner vñ herrlicher ſein/ das auch der Sonnen ſchoͤnheit mit demſelben nicht zuuergleichen.
Denn gleich wie deß geringſten Bluͤmleins ſchoͤnheit vbertrifft die ſchoͤnheit vnnd geſchmuck deß Koͤniges Salomons/ auch in ſeiner groſſen herrligkeit/ wie vnſer lieber Herr ſpricht.
Alſo vbertrifft die ſchoͤnheit vnd artige Geſtalt deß Menſchen nicht allein Salomons euſſerliche herrligkeit/ ſondern auch aller Blumen auff dem Felde/ ja auch die ſchoͤnheit der Sonnen am Himmel: Sonderlich wenn man die Seele deß Menſchen betrachtet.
Denn es kan auch der Seelen ſchoͤnheit/ auß der ſchoͤnen Geſtalt Menſchliches Leibes erkant werden/ weil der Leib iſt ein Hauß vnnd Wohnung der Seelen.
Derwegen weil das Hauß ſo ſchoͤn iſt/ welches wir Augenſcheinlich ſehen/ wenn wir einen ſchoͤnen Wolgeſtalten Menſchen anſchawen/ wie ſchoͤn wird den ſein die Seele ſo im ſelben Hauſe Wohnet?
Denn einem ſchoͤnen Gaſt/ hat auch d’ Schoͤpffer ein ſchoͤn Hauß erbawet.
Wir ſehen auch dz eine ſchoͤne Geſtalt eines ſchoͤnen Menſchen/ aller Augen auff ſich wendet/ welche Krafft doch der euſſerliche Leib/ von der einwohnenden Seelen erlanget.
Es kan auch die ſchoͤnheit Menſchlicher Natur/ bewieſen werden von dem ort/ in welchen d’ Schoͤpffer den Menſchẽ geſetzt hat/ nemlich von dem Paradiß/ welches iſt ein Garte aller Luſt vnnd Frewde/ dagegen dieſe jtzige Welt mit jhrer ſchoͤnheit nichts zu achten.
Derwegen ſo der ort dahin der Menſch von GOTT geſetzt war/ ſchoͤn vnnd lieblich iſt/ wie viel ſchoͤner vnd Lieblicher muß der ſein/ vmb deßwillen derſelbe orth geſchaffen vnd gepflantzt iſt.
Man kan auch die wuͤrdigkeit der Menſchlichen Natur darauß abnehmen/ weil die Heiligen Engel zu dienſt vnnd wacht der Menſchen von Gott geordnet ſein.
Ja es erſcheinet ſolches vornemblich/ aus deß Menſchen Schoͤpffung.
Denn er iſt auß ſonderlichem Rath Gottes/ der Hochgelobeten Dreyfaltigkeit geſchaffen/ denn GOtt ſprach/ laſſet vns Menſchen machen/ ein Bild das vns gleich ſey.
Nu iſts zwar ein groſſes/ auß ſonderlichẽ Rath Gottes geſchaffen ſein/ aber ein viel groͤſſers iſts/ nach dẽ Bilde deß Schoͤpffers der H. Dreyfaltigkeit gemacht ſein.
GOtt hat geſchaffen die Elementa/ den Himmel/ die Stern/ die Sonne/ den Mond/ vnd die gantze groſſe Welt/ aber er ſprach vnd es geſchach/ da es aber kam zu deß Menſchen Schaffung/ als zu dem aller groͤſten vnnd herrlichſten Werck Gottes/ da ward geſagt:
Laſt vns Menſchen machen.
O wie ein Heiliger Rathſchlag/ O wie groſſe wuͤrdigkeit vnd vortreffligkeit/ vnnd Adel hat die Menſchliche Natur/ daruͤber man ſich billig verwunderen muß.
Sonne/ Mond vnd Sterne/ vnnd die gantze Welt iſt/ ohne Berathſchlagung/ wiewol nicht ohne ſonderliche Weißheit vnnd Allmacht geſchaffen/ der Menſch aber beyde mit ſonderbarem Rath vnnd Goͤttlicher Weißheit.
Es war von noͤtẽ einer groſſen Berathſchlagung/ da etwas groſſes zu machen war/ nemblich der Menſch welcher ein Bilde vnd Gleichniß ſein ſolte deß Schoͤpffers.
Alle Creaturen ſeindt nur Gottes Spuͤr vnnd Fußſtapffen/ der Menſch aber iſt Gottes Bilde/ welcher den Schoͤpffer ſolt fuͤr Augen ſtellen.
Die H. Dreyfaltigkeit ſpricht nicht/ laß vns Menſchen machen ein Bilde das gleich ſey der Sonnen/ oder dem Monden/ oderden Engeln/ ſondern ein Bilde das vns gleich ſey/ auff das vnſer Bilde im Menſchen außgedruckt werde.
Der Menſch iſt die kleine Welt/ vnd ein be griff der groſſen Welt.
Matth. 6.
Die Seele deß Menſchen die ſchoͤnſte Creatur.
Die vortreffligkeit des Menſchen wird bewieſen auß dem Rathſchlag Gottes.
Menſch ſol Gott repræſentiren.
Darumb bedencke nun die ſchoͤnheit der Menſchlichen Seelen/ die da tregt das Bilde vnnd Gleichniß Gottes.
Bedencke welch eine ſchoͤnheit ſey der Goͤttlichen Majeſtet/ ſo wirſtu erkennen die ſchoͤnheit vnd wirdigkeit der Menſchlichen Seelen vnd Natur.
Denn wer wolte dieſelbe Creatur nicht fuͤr die ſchoͤnſte halten welche nach vnd auß ſonderm Rathſchlag Gottes gemacht iſt/ welche auch nach dem Bilde deß hoͤchſten vnd allerſchoͤnſten Kuͤnſtlers iſt Gebildet/ vnd jhrem Schoͤpffer gleich iſt?
Daraus gnugſam zuerkennen/ wie fleiſſig der Menſch ſich huͤten ſol fuͤr aller vnſauberkeit/ daß er das ſchoͤne Bilde Gottes deß Schoͤpffers nicht beflecke/ weil ſolche befleckung nicht geſchehen kan/ ohne groſſe verachtung deß Schoͤpffers/ vnd beleidigung der hohen Majeſtet Gottes.
Denn weil Gott den Menſchen durch ſein Bilde/ in die hoͤchſte Ehre vnnd Wuͤrdigkeit geſetzt/ vnnd zum hoͤchſten Adel erhaben/ iſts dem Menſchen eine groſſe ſchande/ das er ſich durch Fleiſchliche vnreinigkeit ſeiner Ehren vnnd Wirden entſetzet.
Es iſt ein groſſes Lob/ wenn ein Bilde von dem hoͤchſten vnnd groͤſten Kuͤnſtler gemacht iſt/ vnnd wenn ein ſolch Bilde verſtandt hette/ es thete ſeinem Kuͤnſtler nichts zuwieder/ damit es nur ſeine ſchoͤnheit behielte zu Lob ſeines Kuͤnſtlers/ vnnd Werckmeiſters.
Gedenckeſtu denn nicht O Menſch/ wer dich zu einem ſolchen ſchoͤnen Bilde Gottes gemacht/ warumb beraubeſtu denn deinen Kuͤnſtler der dich ſo ſchoͤn gemacht hat ſeines Lobes/ vnd befleckeſt dich mit vnreinigkeit?
Es hat auch Plato recht geſagt/ das die Tugend vnnd Gottſeligkeit/ ſey der Seelen Schoͤnheit wenn wir aber bedencken die Vereinigung vnſer Seelen mit GOtt vnnd Chriſto vnnd die Gerechtigkeit Chriſti damit vnſere Seele als mit einem Kleidt deß Heils vnnd mit dem Rock der Gerechtigkeit bekleidet iſt/ ſo verſtehen wir die rechte jnnerliche ſchoͤnheit vnſer Seelen.
Denn vnſere Seele hat alle jhre ſchoͤnheit von Chriſto JEſu:
Vnnd wer wolte den jenigen nicht fuͤr ſchoͤn halten/ der ſeine ſchoͤnheit von dem der die vnendtliche ſchoͤnheit ſelbſt iſt/ empfenget/ welcher mit der vnendtlichen ſchoͤnheit vereiniget/ vnd mit derſelben ein Geiſt worden iſt.
Daher der Prophet Ezechiel ſpricht/ dein Ruhm erſchall vnter die Heyden deiner ſchoͤnheit halben/ welche gantz vollkommen war durch den Schmuck den ich an dich geleget hatte:
Perfecta eras in decore meo.
In meinem Schmuck wareſtu ſchoͤn.
Vnd ſo die Kinder jhrer Eltern ſchoͤnheit erlangen/ durch die Natuͤrliche Geburt/ wie ſolte vnſer Seele/ durch die Geiſtliche wiedergeburt nit die Geiſtliche ſchoͤnheit durch jhn haben vnnd von jhm erben/ wer wolte auch nicht ſagen/ daß dieſelbe die ſchoͤnſte Creatur ſey/ welche jhm der Sohn Gottes zu ſeiner Braut erwehlet hat/ vnnd mit ſeinem Goͤttlichen Liecht vnnd Schmuck zieret/ daher auch billich die gleubige Seele eine Koͤnigin genant wird/ vnd des Koͤnigs Tochter inwendig ſchoͤn geſchmuͤcket mit guͤldenen Stuͤcken.
Vnnd ſo ein vnedles Weib/ einem Edlen vermehlet/ Edel wird/ vñ auffs allerſchoͤnſte geſchmuͤcket werden kan/ wie ſolte vnſer Seele nicht ſchoͤn vnnd Edel werden/ welche mit dem aller Edelſten vnd ſchoͤnſten Breutigam vermehlet wird.
Derwegen/ der heilige Ireneus gar weißlich geſagt hat:
Gloriam hominis eſſe Deum, operationum vero Dei, & omnis ſapientiæ eius & virtutis, receptaculum eſſe hominem:
Das iſt/ GOtt ſey des Menſchen Herrligkeit vnnd Schoͤnheit/ der Menſch aber ſey ein Gefeß vnd Werckzeug/ der Wercke/ Weißheit/ vnnd der Krafft GOttes.
Vnd ſo Gott der allerſchoͤnſte/ in des Menſchen.
Seelen am allerliebſten wohnet/ vnnd dieſelbe zu ſeinem Tempel geheiliget hat/ daß ſie ſein ſolle ein wohnung des Vaters/ eine Brautkammer des Sohns des allerhoͤchſten Breutigams/ vnd ein Tempel des heiligen Geiſtes/ ſo folget vnwiederleglich/ daß die Seele ſehr ſchoͤn ſeyn muß/ vnd die ſchoͤnſte vnter allen Creaturen/ vnd ſo Gott im Ezechiele ſagt.
Daß er vnſer Seele ſchmuͤcke/ alſo dz ſie ſchoͤn ſey in ſeinem ſchmuck:
Hilff Gott was wird dz fuͤr ein vberaus ſchoͤn ſchmuck ſeyn/ was werden das fuͤr ſchoͤne Edelgeſteine ſeyn/ fuͤr kleinodien/ fuͤr guͤldene Kronen/ welche ſo ein gewaltiger/ herrlicher reicher vnd ſchoͤner Breutigam ſeiner Braut gibt?
Oder wuͤnderlichen gnade vnd freundligkeit Gottes gegen vnſer Seele/ O der groſſen Schoͤnheit?
Wenn ſie mit Leiblichen Augen koͤnte erſehen werden/ wie wuͤrde ſie vns zu ſich ziehen?
Dieſe Schoͤnheit wird immer vermehret durchs Gebet/ vnd tegliche Geſpraͤch mit Gott/ alſo das wir von einer Klarheit in die ander verkleret werden/ als vom Geiſt des Herren.
Denn ſo Moſes Angeſicht glentzet von dem Geſpraͤch/ ſo Er mit Gott nur wenig Tage hielte.
Solte nicht vnſere Seele/ die ohne vnterlaß mit Gott redet/ viel mehr vnd groͤſſere Geiſtliche Klarheit vnd Schoͤnheit empfahen:
Dauon weiter im folgenden andern Theil/ dieſes Vierdten Buchs vom Menſchen inſonderheit.
Gottes Bilde iſt die hoͤchſte Ehre vnd Wuͤrdigkeit des Menſchen.
Eſa. 61.
Chriſtus iſt vnſer Seelen ſchoͤnheit.
Ezech. 6.
Pſal. 45.
Gott des Menſchen Herrlichkeit.
Ezech. 16.
Der allerſchoͤnſte Gott gibt vnſer Seelen den alleeſchoͤnſtẽ Schmuck.
2. Cor. 3.
Der Ander Theil des vierdten Buchs/ Von dem Menſchen inſonderheit.
Das I. Capittel.
Aus der Schoͤpffung aller ding wird geſchloſſen/ das Gott ein ewiges Weſen ſey ohn Anfang vnd Ende/ daß er vnendlich ſey/ daß Er Allmechtig ſey/ daß Er eines vnendlichen Verſtandes vnd Weißheit ſey.
Jerem. 32. Siehe/ du haſt Himmel vnd Erde gemacht durch deine groſſe Krafft/ vnnd durch deinen außgeſtreckten Arm/ vnnd iſt fuͤr dir kein ding vnmuͤglich.
HERR Zebaoth iſt dein Name/ groß von Rath/ vnd mechtig von That. Sap. 1. Gott hat alles geſchaffen/ daß es ein Weſen ſein ſolte.
GOTT iſt ein Vrſprung des Weſens vnnd Lebens aller Creaturen/ vnd hat denſelben allen jhr Weſen vnd Leben gegeben vñ erſchaffen.
Derbalben ſo iſt er vor dem Anfang aller Creaturen geweſen/ ein ewiges Weſen vnd Leben.
Dann ſonſt hette Er nicht das Weſen vnnd Leben allen Creaturen geben koͤnnen.
Daraus folget nun daß Gott das ewige Leben ſelbſt iſt.
Inſonderheit aber wird aus des Menſchen Gemuͤt vnnd Gedancken geſchloſſen/ daß Gott vnendlich iſt.
Dann es begreifft des Menſchen gemuͤt im Augenblick Himmel vnd Erde.
Die Sonne hat zwar ſo einen geſchwinden lauff/ dz ſie den groſſen Himmel in vier vnd zwantzig ſtunden vmbleufft:
Deß Menſchen Gemuͤt aber thuts im Augenblick/ vnd begreifft alle Creaturen in ſich.
Darauß folget nun/ das GOtt vielmehr alle ding begreifft vnd beſchleuſſet/ vnd dennoch vnendtlich iſt.
Gott ein Vrſprung alles Weſens vnnd Lebens der Creaturen.
Gott iſt vnendlich.
Was Gott iſt/ das iſt er Weſendlich.
Was nun GOtt iſt/ das iſt Er Weſendtlich/ Er iſt vnendtlich/ Darumb iſt Er ein vnendtlich Weſen/ vnd iſt auch ein vnendtlich Leben.
Dann ſein Weſen vnnd Leben ſind nicht geſchieden.
Weil aber Gott auch deß Menſchen Seele mit verſtandt vnnd Weißheit geſchmuͤcket hat:
So muß Er vielmehr einer vnermeßlichen Weißheit vnd verſtandes ſein.
Vnnd nach dem alles in GOtt Weſendtlich vñ Ewig iſt/ ſo muß auch ſein verſtandt vnd Weißheit Ewig vnnd vnendtlich ſein.
Dann ſeine Weißheit iſt nicht geſchieden von ſeinem vnendtlichen Weſen/ Sintemal alles in Gott die hoͤchſte vnzertrenliche Einigkeit iſt.
Derhalben ſo muß ſeine Weißheit ja ſo wol vnendlich vnd Ewig ſein als ſein Weſen vnd ſein Leben.
Weil nun ſeine Weißheit Ewig vnd vnendlich iſt/ ſo hat Er auch alles von Ewigkeit her gewuſt.
Vnd gleich wie ſein Weſen vnwandelbar iſt/ vnd vnbeweglich/ vnd bedarfft nicht von einem zum andern bewegt werden: Alſo iſt auch ſein verſtandt: Derſelbe darff nit von einer Creatur zur andern lauffen/ vnd einen diſcurs halten/ wie wir Menſchen in vnſerm verſtande.
Darumb verſtehet vnd weiß Gott alle ding auff einmal zugleich/ vnnd iſt in ſeinem verſtande weder vergangnes noch zukuͤnfftiges/ ſondern alles ein gegenwertiges.
Dann wie Gott nichts bedarff zu ſeinem Weſen: Alſo bedarff er auch keiner Creatur zu ſeinem verſtande.
Dann wie Er von Ihm ſelbſt iſt: Alſo verſtehet Er auch von Ihm ſelbſt.
Vnd wie Er alles in ſeinem vnendlichen Weſen beſchleuſt: Alſo begreifft Er alles mit ſeinem vnendlichen verſtande zugleich auff einmal.
Darumb iſt ihm vnuerborgen/ wieviel Sand im Meer/ wieviel Tropffen im Regen/ Darumb kan kein Vogel/ kein Haar von vnſerm Haupt fallen ohn jhn.
Er weiß die Tage der Welt/ alle ſtunden vnnd Augenblick der zeit/ vnnd jhre enderung/ vnnd iſt jhm nichts verborgen/ was in der zeit vnter dem Himmel beſchloſſen iſt.
Dann das durch ſeine Allmacht erſchaffen iſt/ das iſt in ſeinen vnendlichen Verſtande begriffen/ Auch alle Wort vnnd Gedancken der Menſchen/ vnnd alle jhre Wercke.
Gottes Weißheit Ewig.
GOTT weiß alles.
Gottes macht vnendlich.
Alſo iſts auch mit ſeiner Macht vnnd Gewalt:
Wie ſein Weſen/ ſein Leben/ ſeine Weißheit vnendlich vnnd ewig iſt:
Alſo auch ſeine Macht vnnd Gewalt.
Vnd gleich wie man nichts zu ſeinem Weſen thun kan: Alſo auch nicht zu ſeiner Allmacht.
Vnd gleich wie man ſein vnendtliches Weſen nicht kan theilen:
Alſo kan man auch nichts von ſeiner Allmacht hinweg nehmen.
Vnnd weil auch ſeine Gewalt keine Creatur hindern kan/ darumb iſt Er Allmechtig.
Vnd das alles darumb/ weil ſein Weſen/ Leben/ Weißheit/ Gewalt nicht koͤnnen geſchieden werden.
Das II. Capittel.
Auß der Schoͤpffung aller ding wird geſchloſſen/ das Gott das hoͤchſte Gut ſey.
Roͤm. 11.
Von Ihm/ in Ihm/ durch Ihn ſind alle ding.
WAnn alles Gut/ ſo im Himmel vnnd Erden/ vnnd allen Creaturen iſt/ in einem einigen iſt/ ſo iſt derſelbe das hoͤchſte Gut/ vnd alles Gut.
In Gott dem Schoͤpffer aller dinge iſt alles Gut/ ſo in allen Geſchoͤpffen vnnd Creaturen iſt/ im Himmel vnnd Erde.
Dann es entſpringt alles auß Ihm/ Dann von Ihm/ in Ihm/ durch Ihn ſind alle ding.
Darumb iſt GOtt das hoͤchſte Gut/ vnd alles Gut.
Gott das hoͤchſte Gut.
Roͤm. 11.
Aller Creaturen Gut in Gott.
Was in allen dingen ſtuͤckweiſe particulariter iſt/ das iſt in Gott vniuerſaliter, gantz vngetheilt/ vnd gantz vollkommen.
Darumb wer ſich zu den Creaturen wendet/ vnnd an denſelben hangen bleibet/ der wendet ſich zu dem vnvollkommenen Stuͤckwerck/ iſt allezeit Arm/ Duͤrfftig/ Mangelhafft/ vnd vnruhig.
Wer ſich aber von gantzem Hertzen zu Gott wendet/ der wendet ſich zum hoͤchſten vollkommenen Gut/ vnd erlanget daſſelbe auch/ ja er erlangt in demſelben ſeine hoͤchſte vollkommenheit/ iſt allezeit Reich in Gott/ ruhig vnnd ſeelig.
Hanget aber ein Menſch den Creaturen an/ ſo wird er nimmer in denſelben das vollkommene hoͤchſte Gut erlangen.
Derhalben ſind alle die/ ſo die Welt lieb haben/ vnruhig vnd vnſelig in jhrem Leben/ vnd in jhrem Tode.
Dann ſie haben nicht das vollkommene Gut/ darin die Seele ruhet.
Das III. Capittel.
Der Menſch iſt die Edelſte Creatur/ weil alle Creaturen dem Menſchen zu dienen geſchaffen ſind:
Der Menſch aber iſt geſchaffen Gott zu dienen.
Pſal. 100. Erkennet/ das der HErr Gott iſt.
Er hat vns gemacht vnd nicht wir ſelbſt zu ſeinem Volck/ vnnd zu Schaffen ſeiner Weide.
ALLe Creaturen/ wiewol ſie wunderlich vnterſchieden ſein/ ſind ſie doch zu einem einigen Ende vñ Ziel verordnet/ nemlich dem Menſchen zu dienen.
Dan wir ſehen/ wie die oberſten Coͤrper in die vntern Wirckẽ.
Die Elementa geben den Fruͤchten jre Nahrung/ die Fruͤchte den Thieren/ die Thiere dem Menſchen.
Alſo erhelt eines das ander.
Eins hilfft dem andern.
Die obern Kraͤffte dienen den vntern/ vnnd gehen alle in einer ſchoͤnen conſonantz vnd ordnung zu einem einigen Ende/ in eine Einigkeit vnd Freundtſchafft deß Menſchen.
Alle Creaturen ſein zuͤ dienſt deß Menſchen erſchaffen.
Der Menſch die Edleſte Creatur.
Darauß erkennet man/ das der Menſch die Edelſte Creatur ſey/ weil alle Creaturen dem einigen Menſchen zu dienen von dem Schoͤpffer aller ding verordnet ſein.
Dadurch wirſtu aber/ liebor Menſch/ ermahnet vnnd gelehrt dem einigen GOtt zu dienen/ vnd zwar mit allem vermuͤgen/ gleich wie dir die Creaturen mit jhrem gantzen vnnd hoͤchſtem vermuͤgen dienen.
Ja dadurch wirſtu ermahnet dich zu dem zuwenden/ der dir alle Creaturen zum dienſte verordnet hat.
Der Creaturen Werck ruhen im Menſchẽ.
Wann die Creaturen alle jhr vermuͤgen dem Menſchen gegeben haben/ das der Menſch jhr genieſſen/ von den obern biß auff die vnterſten:
So haben ſie jhr ende vnd hoͤchſtes Ziel erteichet/ vnd ruhen alle jhre Wercke in dem einigen Menſchen/ als in dem hoͤchſten vnnd Edelſten Geſchoͤpff.
Siehe/ alſo ſol der Menſch mit allen ſeinen Wercken in dem einigen GOtt ruhen/ vnnd all ſein vermuͤgen dahin wenden/ dem einigen GOtt zu dienen/ wie alle Creaturen all jhr vermuͤgen anwenden dem einigen Menſchen zu dienen.
Dann weil alle Creaturen keine ruhe haben/ ſondern eilen der aller Edleſten Creatur vnter jhnen zu dienen:
So were es wieder die gantze Natur/ vnd wieder alle Creaturen/ das der Menſch/ der die Edleſte Creatur iſt/ nicht ſolte dem einigen GOtt dienen/ als einem/ der viel hoͤher vnd Edler iſt dann der Menſch.
Das IIII. Capittel.
Das GOtt den Menſchen darumb zu ſeinem Bilde geſchaffen/ das Er ſeine Luſt vnd Wolgefallen an jhm habe.
Proverb.
8.
Meine Luſt an den Menſchenkindern/ Pſal. 104.
Der HErr hat Wolgefallen an ſeinen Wercken.
Gott liebet ſein Werck.
EIn jeglicher Werckmeiſter treibet ſein Werck/ vnd hat an demſelben ein Wolgefallen.
Dann hette er an demſelben ſein Wolgefallen nicht/ ſondern haſſet es/ ſo wuͤrde ers nicht machen.
GOtt ſahe alles/ was Er gemacht hatte/ vnnd ſiehe da/ es war alles ſehr Gut.
Weil aber Gott ſeinen Wolgefallen hatte an ſeinen Wercken/ die Er doch nicht nach ſeinem Bilde geſchaffen:
So hat Er vielmehr am Menſchen ſeinen Wolgefallen/ welchen Er nach ſeinem Bilde geſchaffen.
Gen. 1.
Dann je gleicher einem etwas iſt/ je groͤſſern Wolgefallen er daran hat.
Dann ein Vater erfrewet ſich mehr vber ſeinem Kinde/ das ſeines Weſens iſt dann vber ſeinem Werck/ als/ ſo er etwa ein Hauß bawet.
Gottes groͤſte Luſt am Menſchẽ.
Dieweil nun der hoͤchſte Wolgefalle Gottes iſt an dem Werck vnnd Bilde/ das Ihm gleich iſt:
Vnd aber vnter allen ſeinen Creaturen keiner ſein Bilde war/ darumb ſchuff Er den Menſchen zu ſeinem Bilde/ auff das Er ſeinen hoͤchſten Wolgefallen am Menſchen haben moͤchte.
Vors ander/ weil vnter gleichen eine ſocietet vnd Geſelſchafft entſtehet/ dann natuͤrlich gleiches zu gleichẽ ſich Geſellet:
Vnnd aber Gott dem Menſchen zu ſeinem Gleichnuß geſchaffen:
So iſt vernuͤnfftig darauß abzunehmen/ dz Gott an der ſocietet, vnnd Geſelſchafft deß Menſchen habe einen Wolgefallen gehabt/ alſo/ das der Menſch ſich zu Gott halten/ ſich zu Im Geſellẽ/ mit Gott Gemeinſchafft vnd ſeine Luſt am Herrn haben ſolle/ gleich wie Gott ſeinen Wolgefallen am Menſchen als an ſeinem Bilde hat.
Der Menſch ſol ſich zu Gott halten/ weil er zu ſeinem Bild erſchaffen.
Gott hat auß Liebe den Menſchen zu ſeinem Bild erſchaffen.
Vors dritte/ weil Gott die hoͤchſte Liebe iſt/ ſo hat Er ſich gern mittheilen wollen mit allen ſeinen Guͤtern.
Solte Er ſich aber mittheilen/ ſo muͤſte Er ſeines gleichen haben/ der jhn auffnehme.
Dann ein Gleiches nimpt ſeines gleichen an/ vnnd nicht ein vngleiches.
So konte Er auch mit keiner Creatur gemeinſchafft haben ohn mit der/ ſo jhm am neheſten verwandt/ vnd derſelben vnd keiner andern koͤnte Er auch ſich ſelbſt/ vnd ſeine liebe mittheilen.
So wolte Er ſich auch einer ſolchen Creatur mittheilen/ die jhn dafuͤr mit reiner Hertzlicher gegenliebe auffnehmen/ vnnd wieder lieben koͤnte.
Darumb hat Er den Menſchen nach ſeinem Bilde geſchaffen/ welches vornemblich ſtehet in der vollkommenen Liebe.
Zum vierdten/ Es iſt Natuͤrlich/ dz zwiſchen einem Geber vnd Nehmer eine Liebe entſtehe/ die da entſpringt aus dem Geber zu dem Nehmenden/ vnd hinwieder auß dem Nehmer zum Gebenden/ vnnd alſo iſt da ein außgang der Liebe von einem zum andern.
Darumb ſol der Menſch in groſſer Liebe Gottes Guͤter/ ja GOtt ſelbſt empfahen/ weil ſich Ihm Gott mit allen ſeinen Guͤtern auß groſſer Liebe gibt.
Gottes Guͤter auß Liebe anzunehmen.
Das V. Capittel.
Das ſich GOtt durch ſeine Liebe vns ſelbſt gibt.
1. Joh. 4. GOtt iſt die Liebe.
GLeich wie ein Menſch durch ſeine Liebe/ damit er Gott Liebet/ ſich Gott gantz ergibt:
Alſo gibt ſich Gott vns ſelbſt durch ſeine Liebe/ damit Er vns liebet.
Dann ſeine Liebe iſt vollkommen/ Darumb gibt Er ſich vns gantz vnd gar durch ſeine Liebe/ derwegen hats nicht anders ſein koͤnnen/ Er hat vns muͤſſen nach ſeiner groſſen Liebe ſeinen Sohn geben.
Dañ die aller hoͤheſte Liebe im hoͤchſten Grad gibt ſich dem Geliebten ſelbſt.
GOtt hat vns geliebet im hoͤchſten Grad/ Darumb hat Er ſich vns ſelbſt gegeben/ vnd daſſelbe in ſeinem Lieben Sohn.
Gott gibt ſich ſelbſt vns aus Liebe.
Menſchwerdung Chriſti dz hoͤchſte Werck der Liebe Gottes.
Auß dieſem grundt koͤmpt die Menſchwerdung Leiden vnd Todt des Sohns Gottes.
Darumb iſt das die aller herrlichſte/ lieblichſte/ vñ troͤßlichſte conſequentz der Himliſchen Dialecticæ: Alſo hat Gott die Welt geliebet/ das Er ſeinen Eingebornen Sohn gab/ das iſt:
Gott hat die Welt auffs hoͤchſtegeliebet/ Darumb hat Er jhr ſeinen Sohn gegeben.
Ferner/ die Ewige Liebe iſt ein Vrſprung deß Ewigen Lebens:
Die Ewige Liebe Gottes aber iſt in vnd durch Chriſtum zu vns kommen/ Darumb haben wir in Chriſto das Ewige Leben.
Darumb ſchleuſſet der Herr ſelbſt alſo:
Auff das alle/ die an jhn gleuben/ nicht verloren werden/ ſondern das Ewige Leben haben.
Joh. 3.
Gottes Liebe der vrſprung deß Ewigen Lebens. Joh. 3.
Das VI. Capittel.
Wie der Menſch dem Ewigen GOtt ſeinem Liebhaber verpflichtet ſey.
1. Joh. 4. Laſſet vns Ihn Lieben/ Dann Er hat vns erſt geliebet.
ALLe Wolthaten ſtehẽ in dreyen:
In dem Geber/ in dem Nehmer vnd in der Gabe.
Dieweil nun aus dem geben vnnd nehmen eine Natuͤrliche verpflichtung vnnd obligation endtſtehet zwiſchen dem Geber vnd Nehmer:
So lernet allhie der Menſch erkennen/ wie hoch er GOTT verpflichtet ſey/ nemlich ſo hoch/ ſo viel er von GOtt empfangen hat.
Nun hat er alles von GOtt empfangen/ vnnd kan deſſen nicht gerahten/ Darumb iſt er Gott auffs hoͤchſte verpflichtet.
Der Menſch iſt Gott am hoͤchſten verpflichtet.
Dieweil aber der Menſch von Gott Leib vnd Seele hat/ ſo hat Gott auch alle Creaturen dahin verordnet/ das ſie dem Menſchen an Leib vnnd Seele dienen ſollen.
Dem Leibe dienen die Elementa/ vnd alles was in denſelben iſt/ ohne welche der Leib nicht Leben koͤnte.
Vor dieſe Wolthaten/ ſo d’ Schoͤpffer durch die Creaturen dem Menſchen leiſtet/ iſt der Menſch ſeinem Schoͤpffer auffs hoͤchſte verpflichtet/ Darumb ruffet die gantze Creatur dem Menſchen zu:
Nim hin die Wolthaten deines Schoͤpffers/ die Er dir durch vns gibt.
Diene vnd Dancke jm taͤglich dafuͤr.
Der Himmel ſpricht:
Ich gebe dir dein Tageliecht zu Arbeiten/ vnd die Finſternuß zum Schlaff vnd Ruhe.
Ich gebe dir den lieblichen Fruͤling/ den warmen Sommer/ den Fruchtbaren Herbſt/ vnnd den kalten Winter alles zu deinem beſten.
Die Lufft ſpricht:
Ich gebe dir den Othem/ vnd die wuͤnderliche Art der mancherley Vogel.
Das Waſſer ſpricht:
Ich gebe dir deinen Tranck/ reinige dich/ vnnd gebe dir mancherley Arth der Fiſche.
Die Erde ſpricht:
Ich trage dich/ ich nehre dich/ gebe dir Brodt/ Wein/ vnd Fleiſch.
Siehe/ wie Lieb dich der hat/ der dich geſchaffen hat/ vnd mich dir zu gut gemacht.
So viel Wolthat du empfeheſt/ ſo viel biſtu mit Danck verpflichtet dem Schoͤpffer.
Aller Creaturen Wolthatẽ fuͤhren zu Gott.
Das VII. Capittel.
Welche dinge der Seelen dienen welche die Seele entweder erfrewen/ oder Lehren.
Job. 12. Frage das Viehe/ das wird dichs lehren/ vnnd die Vogel vnter dem Himmel werden dirs ſagen/ Oder rede mit der Erden/ die wird dichs lehren.
Die Welt erſchaffen zũ dienſt deß Leibes vnd Lehr der Seelen.
NIcht allein aber iſt die Welt dem Menſchen zu dienſt ſeines Leibes geſchaffẽ/ ſondern vielmehr zur Lehr ſeiner Seelen.
Dann es iſt keine Creatur/ die dem Menſchen nicht etwas ſonderliches Lehre/ oder auß welchem der Menſch nicht eine ſonderliche Lehre ſchoͤpffen koͤnte zu ſeinem beſten/ daher alle Creaturen dem Menſchen dienen/ zur Lehr vnnd zur Frewde/ wir wollen erſtlich ſehen/ wie die Creaturen dem Menſchen zur Frewde dienen.
Allein der Menſch iſt alſo von Gott geſchaffen/ das er ſich deſſen frewe/ was er hat/ das koͤnnen andere Creaturen nicht thun/ denn ſie verſtehen jhr eigen Gut nicht/ Golt vñ Silber frewen ſich nicht jhres habenden Guts/ denn ſie haben deß keinen verſtandt:
Weils nun der Menſch verſtehet/ ſo frewet er ſich das Gott jhm zu gute/ ſo ſchoͤne Creaturen geſchaffẽ hat/ iſt nun das nicht ein groß Wunder vnd Guͤtigkeit deß Schoͤpffers/ das alles was die Creaturen haben/ des Menſchen Freude ſein ſolle/ vñ nit der Creaturen ſelbſt/ denn Gott hat den Creaturen all jhre Freude genommen/ vber jrem gut/ auff dz ſie der Menſch allein habe/ alle Freude ſo das Waſſer haben ſolte/ wegen ſeiner Suͤſſigkeit/ Klarheit/ vnd einwohnenden gute/ die hat das Waſſer nicht/ ſondern der Menſch:
Vnd alle Freude ſo eine Roſe haben ſolte wegen jhres geruchs/ die hat ſie ſelbſt nicht/ ſondern der Menſch:
Vnd alle Freude ſo die Sonne haben ſolte/ wegẽ jhrer Schoͤnheit vnd Liechts/ das hat der Menſch/ daher iſt offenbar das alle Freude die die Creaturen an jnen ſelbſt haben ſolten/ die hat der Menſch vñ nit ſie ſelbſt/ ja der Menſch hette keine Freude wenn die Creaturen nit weren/ denn er wuſte nicht/ das er die Edleſte Creatur were/ wenn keine andere Geſchoͤpff weren aus den vergleichungen aber anderer dinge/ verſtehet d’ Menſch wol/ dz er die Edleſte Natur habe vnter allen/ vnd darumb verſtehet er auch wol/ das jhn Gott vber alle Creaturen liebe/ dann aus lauter guͤte hat Gott den Menſchẽ vber andere Creaturen ſo erhaben/ vnnd allen vorgezogen/ Es beſehe nur der Menſch die Statur ſeines Leibes/ vnd halte ſie gegen andere Creaturen/ ſo wird er ſeinen Adel fuͤr den andern wol erkennen/ denn alle andere Thier ſehen vnterwerts auff die Erde/ allein der Menſch hat ein auffgericht Angeſicht gen Himmel/ vnd man ſiehets wie wol es dem Menſchen anſtehet/ wenn er gen Himmel ſiehet/ ja der Menſch beſehe ſeine Seele/ ſo wird er ſeinen Adel vber alle Creaturen wol erkennen/ denn die Seele des Menſchen iſt nach Gottes Bilde geſchaffen/ vnd ſonſt keine ſichtbare Creatur mehr/ wenn nun der Menſch ſich ſelbſt recht erkennet/ das iſt eine groſſe Weißheit/ ſich ſelbſt aber nicht erkennen/ iſt die hoͤchſte Thorheit/ Wie nun alle Creaturen dem Menſchen zur freude erſchaffen/ alſo auch zur Lehr/ denn der Menſch ſiehet ja wol aus dem Creaturen/ daß ſein endliches hoͤchſtes Gut/ nicht ſiehe in jrrdiſchen vnd greifflichen dingen/ vnd in beluͤſtigung des Leibes/ als in Eſſen/ Trincken/ Wolluſt/ denn daſſelbe haben die Thiere auch/ daher ſolte ja der Menſch erkennen/ daß er ander Guͤter haben muͤſſe/ welche vbertreffen/ die/ ſo auch den Thieren gemein ſeyen/ Sintemal der Menſch das Viehe weit vbertrifft/ derwegen muß ja in dem nicht die hoͤchſte gluͤckſeligkeit ſeyn/ das auch andere Thier habẽ/ als eſſen trincken/ ꝛc. Darumb muß ein Edler eſſen/ trincken vnnd freude ſeyn/ dauon die Thiere nicht wiſſen weil der Menſch Edler iſt denn alle Thiere/ ja der Menſch hat den meiſten theil der Weißheit aus den Creaturen erlernet/ denn die Kunſt der Artzney entſpringt ja aus den Creaturen/ die Aſtronomiam lernet man aus dem Geſtirn/ die Muſicam, haben die Philoſophi auß dem klange der Metallen erfunden vnd ſo fort: Derowegen die gantze Creatur dem Menſchen zur Frewde vnd zur Lehr geſchaffen/ derowegen ſo folget/ weil der Menſch ſo viel Guttahten aus den Geſchoͤpffen Gottes empfehet/ zu ſeines Leibes nutz vnnd zur Lehr ſeiner Seelen/ das er Gott vor allen Creaturẽ zum hoͤchſten verpflichtet iſt/ denn er empfehet von allen Creaturẽ Wolthaten/ dieſe Obligation iſt in allen Creaturen geſchrieben/ vnd dieſe Obligation iſt das erſte Band/ damit der Menſch Gott verbunden iſt/ vnnd ſo iſt der Menſch Gottes ſchuͤldener/ das iſt die Wurtzel vnnd Fundament/ der Obligation der Menſchen gegen GOtt.
Allein der Menſch frewet ſich deſſen was er hat.
Alle freude der Creaturen iſt im Menſchen.
Aus vergleichung mit andern Creaturen erkennet der Menſch ſeine Wirde.
Der mẽſch iſt nicht erſchaffen zu dieſem Leben.
Meiſten Theil der Weißhen hat der Menſch auß den Creaturẽ.
Das VIII. Capittel.
Wie groß die Obligation ſey/ damit der Menſch Gott verpflichtet.
Pſal. 92.
Wie ſind deine Werck ſo groß/ deine Gedancken ſind ſo ſehr tieff: Ein Narre achtets nicht/ vnd ein Thoͤrichter gleubets nicht.
SO groß iſt die Obligation/ ſo groß vnd ſo viel der empfangenen Wolthaten ſind/ ſo groß vnd viel iſt der Menſch Gott verpflichtet/ ſo viel die gantze Welt vnnd alle Creaturen wehrt ſind/ denn ſie ſind ja vmb deß Menſchen willen geſchaffen/ alles was Himmel/ Erde/ Lufft vnnd Waſſer fuͤr Guͤter haben/ dafuͤr iſt der Menſch Gott ſchuͤldig vnnd verpflichtet/ denn ſie ſelbſt verſtehen jhr Gut nicht/ genieſſen auch nicht ſelbſt/ ſondern der Menſch/ darumb iſt ja der Menſch dafuͤr GOtt verpflichtet/ iſt gleich als weñ in einem Hauſe eitel vnuerſtendige Kinder wehren/ die jhre Guͤter nicht verſtuͤnden/ denen ein Koͤnig alle ſeine Guͤter ſchenckte/ Sie aber verſtuͤndens nicht/ es wehre aber ein verſtendiger drunter/ wehre nun der nicht ſchuͤldig dem Koͤnige zu dancken/ wegen der andern alle/ oder es wuͤrde dem einigen alle ſchuld gegeben/ vnnd die vndanckbarkeit zugerechnet/ Alſo iſt die Welt auch/ die Creaturen ſind vnuerſtendige vnmuͤndige Kinder. die verſtehen jhr eigen gut nicht/ weils nun der Menſch verſtehet/ ſo iſt er ja ſchuͤldig ſolches zu erkennen/ Gott zu dancken/ vnnd der andern wort zu halten/ vnnd wenn das nicht geſchicht/ ſo wuͤrde die vndanckbarkeit dem Menſchẽ allein zugerechnet/ darumb iſt der Menſch ſchuͤldig fuͤr alle Creaturen Gott zu dancken.
Aller Creaturen Wolthatẽ machen den Menſchen Gott verpflichtet.
Der mẽſch ſchuͤldig Gott zu dancken vor aller Crearuren Gut.
Alle Creaturen haben jhr Gut vmb des Menſchen willẽ empfangen.
Zu dem ſo habens die Creaturen nit jhrer ſelbſt wegen empfangen/ was ſie haben/ ſondern vmb des Menſchẽ willen/ ſolte denn der Menſch dafuͤr Gott nicht verpflichtet ſeyn/ vnd je edler vnd edler die Creaturen ſeyn/ je mehr vnnd mehr der Menſch GOtt darfuͤr verpflichtet iſt/ wann nun der Menſch nit mehr empfangen hette/ denn die gutthaten der Creaturen/ ſo were er doch Gott mehr denn gnugſchuͤldig.
Das IX. Capittel.
Daß der Menſch Gott mehr ſchuͤldig iſt fuͤr das jenige/ was er in Ihm ſelbſt hat/ denn fuͤr alles das in der Welt iſt/ vnd wird hie bewieſen die vnſterbligkeit der Seelen.
Sap. 11. Du Liebhaber des Lebens/ vnd dein vnuergenglicher Geiſt iſt in allen.
Gen. 9. Ewre Furcht ſey vber alle Thier. Sap. 2. Gott hat den Menſchen geſchaffen zum ewigen Leben/ vnd hat jhn gegemacht zum Bilde daß er gleich ſein ſoll wie er iſt.
WEil der Menſch erkennet/ daß er die edleſte Creatur iſt vnter allen/ ſo iſt er Gott vielmehr fuͤr ſich ſelbſt ſchuͤldig vnd verpflichtet/ denn fuͤr die gantze Welt/ denn weil alles vmb des Menſchen willen geſchaffen/ ſo muß ja der Menſche mehr wehrt ſein denn die gantze Welt vnnd alle Creaturen/ denn obwol viel herrliche Creaturen in der Welt ſein/ als die Elementa/ die Himliſchen Coͤrper/ vnnd ſonderlich die Sonne/ dennoch weil ſie alle vmb deß Menſchen willen geſchaffen ſein/ vnnd jhm dienen/ ſo iſt leicht zuerachten daß des Menſchen natur hoͤher ſein muß/ weil jhm ſo viel herrliche/ groſſe/ gewaltige/ mechtige Creaturen dienẽ/ durch dieſen jrẽ dienſt aber lehren vns die gewaltigen vnnd herrlichen Creaturen GOttes/ das im Menſchen etwas vntoͤdliches/ vnſterbliches vnnd Ewiges ſein muͤſſe/ denn es ſind je auch die Himliſchen Coͤrper der Corruption nit vnterworffen/ ſondern wehren immer ohn abnemen/ wie ſolte nun das zugehen daß die Creaturen/ ſo da ſo herrlich ſein das ſie keiner Corruption vnd zerſtoͤrung vnterworffen/ dem Menſchen dienẽ ſolten wenn nichts vnſterbliches vnd ewiges im Menſchen wehre?
Derhalben ſo muß im Menſchen etwas vnſterbliches ſein/ dieſes aber iſt nicht der Leib/ weil derſelbe ſtirbet/ darumb muß etwas anders im Menſchen ſein/ das vnſterblich iſt/ welchs die Seele genant wird/ darumb weil der der da dienet nicht groͤſſer ſein kan vnd muß/ denn dem er dienet/ derhalben ſo muß im Menſchen etwas ſein das groͤſſer herrlicher/ vnuergenglicher/ vnſterblicher iſt/ denn alle Himliſche Coͤrper/ ſonſt wehre es gar eine wiederwertige ordnung/ ja es wehre keine ordnung vñ gantz vmbgekert/ vñ were wieder die gantze Natur wenn die Himliſchen Coͤrper/ die nach jhrer art vntoͤdlichẽ ſein/ einem toͤdlichen Menſchen dienen muͤſten/ in dem keine vnſterbliche Seele wehre/ dieweil die Seel nun vnſterblich iſt.
So ſol ſie auch keine gemeinſchafft haben mit den toͤdlichen dingen/ ſo vnter dem Himmel beſchloſſen ſein/ denn es kan doch kein toͤdtlich ding ſich vereinigen mit einem vnſterblichen/ darumb ſollen allein die vnſterblichen dinge/ mit der Seele vereinigt ſein/ vornemlich aber Gott:
Mit dem Leibe deß Menſchen haben alle toͤdtliche ding Gemeinſchafft/ denn der Leib geneuſt jhr/ aber mit der Seele/ ſol allein der vnſterbliche GOtt Gemeinſchafft haben/ alſo iſt vnd ſol Gott allein als der Koͤnig in der Seel deß Menſchen ſeinen Sitz haben:
Siehe alſo iſt die Seel im Menſchen Gottes Stuel/ das iſt der hoͤchſte Adel deß Menſchen/ zu welchẽ Gott keine Creatur in der Welt erhaben: Alſo iſt die Gleubige Seele deß Menſchen Gottes Bilde vnnd Wohnunge/ hoͤher kan keine Creatur gewuͤrdiget werden/ Darumb iſt der Menſch vber alle Creaturen/ derwegen der Menſch Gott mehr ſchuͤldig fuͤr das ſo in jhm iſt/ denn fuͤr alles was in der Welt iſt.
Der mẽſch mehr wehrt als die gantze Walt.
Der Creaturẽ dienſt zeuget võ der vnſterbligkeit der Sealen.
Dem gedienet wird iſt groͤſſer als der da dienet.
Seele ſol ſich nicht hengen an irdiſche dinge.
Die Seele ſol ſein Gottes Stuel.
Das X. Capittel.
Wie Weißlich vnd Kuͤnſtlich GOtt den Menſchen erſchaffen.
Pſal. 104. Du haſt es alles Weißlich geordnet.
ES ſeindt drey vnterſchiedtliche Staͤnde im Menſchen/ als ein Natuͤrlich Reich:
Der vnterſte Standt iſt die nehrende Krafft/ das ſind die Ackerleute/ Kauffleute/ Arbeidts Leute/ die dem Leibe die Speiſe Kuͤnſtlich im Magen bereiten/ kochen/ zurichten/ Appetit machen/ an ſich ziehen/ behalten/ vnd generiren/ außtreiben/ Subtil machen/ Kuͤnſtlicher denn keine Kuͤnſtler.
Dieſe vnterſten Kraͤffte dienen den oͤbern/ vnnd Arbeiten ohn vnterlaß Tag vnd Nacht/ auff das die obern erhalten werden/ dann wann eins ſeine Arbeit nicht thut/ ſo erliegt das gantze Werck/ vnd die obern Kreffte werden geſchwecht/ dieſe Kraͤffte aber ſind mit dem Leib verbunden/ vnd faſt Leiblich/ darumb ſind ſie vnedler denn die obern.
Dreyerley Staͤnde im Menſchen.
Nehrende Krafft im Menſchẽ.
Darauff folget der ander Standt das ſind die Sinnlichen Kraͤffte/ vnd ſind Edler denn die vntern/ als ſehen/ hoͤren/ ſchmecken/ riechen/ fuͤhlen vnnd vnter denſelbigen iſt eines Edler denn das ander/ das ſehen iſt Edler denn das hoͤren/ denn wir koͤnnen weiter ſehen den hoͤren/ das Gehoͤr vbertrifft den geſchmack/ denn wir koͤnnen weiter hoͤren denn ſchmecken/ der geruch vbertrifft den geſchmack/ denn wir koͤnnen weiter riechen denn ſchmecken/ alſo vbertrifft das Gehoͤr den Geruch/ denn wir koͤnnen weiter hoͤren denn riechen/ Das fuͤhlen aber iſt das vnterſte vnd durch den gantzen Leib außgeſtrewet.
Sinnliche Kraͤffte.
Die Vernunfft.
Der Oberſte vnd Edelſte Standt iſt die Vernunfft/ der Wille vnd Gedechtniß/ vnd iſt der Regimentſtandt/ denn dieſer Regiert die andern alle vnd haben jhre vnterſchiedene Empter/ vnnd ſind nicht Leiblich/ ſondern gantz Geiſtlich/ darumb auch gantz Edel geſchwinde vñ Subtiel/ vnd die kan Niemandt zwingen wie die vnterſten/ denn wer kan den willen zwingen/ ein gezwungener wille/ iſt kein wille/ denn der wille iſt gantz frey leſſet ſich nicht zwingen/ denn was er wil das wil er frey/ diß ſind die Rahthern im Menſchen/ ſo Beſchlieſſen vnd Exequiren/ der Oberſte Standt im Menſchen/ iſt nun mit vielen Tugenden Geſchmuͤcket die ſein Kleidt ſein/ als mit der Gerechtigkeit iſt Geſchmuͤcket der wille/ der Verſtandt mit der Weißheit/ das Gedechtnuß mit beredtſamkeit/ vnd mit andern vielen mehr/ das iſt die Obrigkeit im Menſchen/ vnnd das Natuͤrliche Reich/ ſo Gott dem Menſchen eingepflantzet hat.
Der wille kan nicht gezwungẽ werden.
Das XI. Capittel.
Wie hoch der Menſch Gott verpflichtet ſey/ wegen ſeiner Liebe/ vnd wegen der empfangenen Gaben.
1. Cor. 4. Was haſtu Menſch dz du nicht empfangen haſt?
Zweyerley Gabẽ vmb welcher willen der Menſch Gott verpflichtet.
ZWeyerley allgemeine Gabẽ ſind/ dafuͤr der Menſch Gott hoch verpflichtet iſt/ die eine iſt greifflich vnd ſichtbarlich vñ iſt die gantze Welt/ die ander verborgen vnd vnſichtbar vñ iſt Gottes Liebe/ die Liebe iſt die erſte Gabe Gottes/ weil ſie aber vnſichtbar iſt/ ſo wird ſie fuͤr keine Gabe geachtet/ vnnd iſt doch das Fundament vnnd Wurtzel aller Gaben/ denn alle Gaben entſpringen auß dieſer Wurtzel vnnd Brunnen/ vnd ſind nichts anders den zeichen der Liebe/ in welchẽ die vnſichtbare Liebe leuchtet/ der Menſch aber iſt ſo Nerriſch/ vnd achtet das ſichtbare ding fuͤr eine groſſe Gabe/ vnnd dencket nicht/ das die verborgene Liebe ſo drunter iſt/ viel groͤſſer vnd herrlicher ſey/ denn gleich wie der Rauch ein gewiß zeichen iſt deß Fewrs/ alſo die Gaben Gottes ſind ein gewiß zeichen ſeiner Liebe/ denn wenn er vns nicht hette geliebet/ ſo hette er vns auch nichts gegebẽ.
Derwegen ſeind die Gaben Gottes/ ein Weg vnd/ eine Leiter zu Gott zukommen/ vnd Gott zufindẽ/ ſo groß nun die Gabe iſt/ ſo groß iſt Gottes Liebe/ weil nun Gott die gantze Welt vñ alle Creaturen vmb deß Menſchen willen geſchaffen/ iſt leicht zudencken/ wie groß Gottes Liebe gegen dem Menſchen ſey/ denn vmb deß Menſchẽ willen Liebet er die Creaturen/ ja in allen Creaturen Liebet er nichts denn den Menſchen/ vnd weil er den Menſchen vber alle Creaturẽ erhoben vñ gezieret/ darumb ſo liebet er auch den Menſchen vber alle Geſchoͤpff/ dieweil auch die Liebe Gottes iſt die aller reineſte/ Warhafftigſte/ ſicherſte/ vngefelſchete/ hoͤchſte/ milteſte/ Gabe/ denn er den Menſchen nicht vmb etwas geliebet dz er nutz von jhm hette/ ſondern auß lauterer Goͤttlicher guͤte/ iſt er dem Menſchen zuuor kommen/ vnnd jhn lauter vmbſonſt geliebet/ freywillig vngezwũgen/ So iſt auch der Menſch Gott vielmehr ſchuͤldig fuͤr ſeine hertzliche Liebe/ deñ fuͤr alle andere Gaben/ weil Gottes Liebe beſſer iſt/ denn alle Creaturen/ Derwegen in allen dingen zweyerley zubetrachten.
Die Liebe die vorher gehet/ vnd denn die Gabe die viel geringer iſt denn die Liebe/ denn die Liebe iſt ſo Edel/ wie der ſelber iſt/ der da Liebet/ vnd weil nichts hoͤhers vnd beſſers iſt denn Gott/ ſo iſt auch nichts Edlers vnd beſſers denn Gottes Liebe.
Derwegen iſt der Menſch Gott hoͤher verpflichtet fuͤr ſeine Liebe/ denn fuͤr ſeine Gaben/ vnd weil aus vnuermeidtlicher noth der Menſch Gottes Wolthaten genieſſen muß/ er koͤnte ſonſt nicht ein Augenblick Leben/ darauß erfolget deñ eine vnuermeidtliche Obligation/ vnd weil Niemandt denn Gott allein/ dem Menſchen geben kan ſein Leben vnd Othem/ ſo iſt auch der Menſch Gott vber alle ding dafuͤr verpflichtet.
Die Liebe Gottes al ler Gaben Vrſprũg.
Gaben zeugen von Gottes Liebe.
Gottes Liebe die groͤſte Ga be.
Nicht hoͤhers denn Gottes.
Liebe.
Das XII. Capittel.
Womit der Menſch ſeiner Obligation vnd verpflichtung gegen Gott gnug thun koͤnne.
Pſ. 18. Hertzlich Lieb hab ich dich HErr:
HErr meine ſtercke.
ALLdieweil Gott den Menſchen freywillig/ vngezwungen/ alles guts thut/ vnnd jhme damit den Menſchen verpflichtet gemacht hat/ ſo folget nothwendig das etwas im Menſchen ſein muͤſſe/ das er Gott wieder zu geben ſchuͤldig ſey/ vnnd daſſelbige muß eine ſolche Gabe ſein/ die nit auſſer dem Menſchen iſt/ das ſie jhm Jemandt wehren vnnd endtwenden koͤnte wieder ſeinen willen/ denn alles was auſſer den Menſchen iſt/ kan jhm genommen werden wieder ſeinen willen/ derwegen iſts nicht warhafftig ſein/ vnd kan auch mit ſolchen euſſerlichen dingen GOtt keine ſchuͤldige danckbare ehr anthun.
Denn ſein Leib vnd Leben kan jhm genommen werden wieder ſeinen willen/ vnd derwegen iſt daſſelbige nicht in ſeiner gewalt/ weil nun Gott ſein hoͤchſtes vnd beſtes dem Menſchen vmbſonſt gibt/ nemlich ſeine Liebe ſo iſt der Menſch pflichtig daſſelbe wiederumb zuthun/ Es iſt aber im Menſchen nichts beſſers/ hoͤhers Edlers denn ſeine Liebe/ dieſelbe iſt der gantze Schatz des Menſchen/ weme er ſeine Liebe gibt/ dem gibt er ſich ſelbſt/ Wem ſol nun d’ Menſch dieſen Schatz billicher geben/ denn Gott allein/ vollkoͤmlich vber alle ding/ aus natuͤrlichen Recht vnd Obligation/ auff daß Liebe mit Liebe vergolten werde/ alſo wie GOtt ſeine hoͤchſte Liebe/ dem Menſchen gibt im hoͤchſten Grad:
Alſo der Menſch hinwieder Gott ſeine Liebe ſchuͤldig iſt/ im hoͤchſten Grad/ von gantzem Hertzen vnd Seele/ vnd allen Krefften/ welches vns die vernunfft/ vnd die Natur lehret/ denn die vernunfft lehret vns ja/ das wer da im hoͤchſten Grad liebet/ der ſolle vnd muͤſſe auch im hoͤchſten Grad wiederumb geliebet werden/ oder man iſt nit wehrt der bezeigten Liebe/ vnd diß iſt die hoͤchſie klage Gottes vber den Menſchen/ Siehe wie lieb habe ich euch vñ jr wollet mich nicht wieder lieben.
Wie nun die hoͤchſte Wolthat Gottes ſeine Liebe iſt/ alſo iſt die hoͤchſte wiedergeltung des Menſchen Liebe/ ſonſt begert Gott nichts/ ſo iſt auch die Liebe an jr ſelbſt/ lieblich/ anmuͤtig/ angenehm/ ſuͤſſe vnnd holdſelig/ vnnd iſt ohne die Liebe nichts angenehme/ vnd lieblich/ denn was iſt Furcht ohne Liebe/ Ehre ohne Liebe/ oder alle gaben?
Die Liebe iſt allezeit angenem/ ſie gefellet allezeit wol/ kein Reicher vnnd Gewaltiger/ der ſonſten alles hat iſt jemals geweſen/ der eines Menſchen Liebe vnnd Gunſt verworffen hette/ denn er wil ja gerne von Jederman geliebet werden/ Alſo auch Gott/ weil er der hoͤchſte/ Reichſte/ Gewaltigſte iſt/ ſo verſchmehet er doch keines Menſchen Liebe/ ſondern iſt jhm angenehm/ vnd dieweil nun die Liebe der hoͤchſte Schatz des Menſchen iſt/ ſo iſt er billig dieſelbe Gott ſchuͤldig/ weil auch GOTT ſeinen hoͤchſten Schatz/ nemlich ſeine Liebe dem Menſchen gegeben hat.
Diß Capittel iſt nicht alſo zuuerſtehen/ als das die Liebe nach dem Fall in vnſern eigenen Kraͤfften ſtehe/ oder das wir durch die Liebe vnſerer pflicht gegẽ Gott koͤnten gnug thun/ oder die Liebe vnnd Wolthaten Gottes dadurch vergelten/ ſondern wir werden nur erinnert vnnd vberzeuget in vnſerm Gewiſſen/ das wir Gott wieder zu Lieben ſchuͤldig ſein/ nicht allein Gottes Wort.
Sondern dz Liecht der Natur vberzeuget vns.
Durch die Liebe kan der Menſch ſeiner pflicht gnug thun.
Im Menſchẽ nichts hoͤhers denn die Liebe.
Des Men ſchen gantzer ſchatz ſeine Liebe.
Hoͤchſte wiedergeltung Gottes Liebe.
Gott verſchmehet keines Lie be.
Das XIII. Capittel.
Gottes Liebe iſt in allen ſeinen Wercken/ auch in dem wenn er den Menſchen ſtrafft.
Sap. 12. Du Gewaltiger Herrſcher Richteſt mit Gelindigkeit/ vnd Regiereſt vns mit eitel verſchonen.
WIr haben zuuor gehoͤrt/ das Gottes Liebe ſey eine Anfengerin/ vnd eine Wurtzel aller Werck vnd Wolthaten Gottes gegen dem Menſchen/ dieweil aber dem alſo/ vnd aber die zuͤchtigung/ ſo Gott dem Menſchen zuſchicket/ auch Gottes Werck iſt/ ſo kan daſſelbige nicht ohne Gottes Liebe ſein/ denn aller Werck Gottes Anfang iſt die Liebe/ hette er nicht geliebet/ ſo hette er kein Werck gethan/ wil nun der Menſch Gottes Liebe Antworten/ ſo muß er auch die Zuͤchtigung in der Liebe auffnehmen.
Derwegen/ ſo GOtt zuͤrnet vber den Menſchen/ ſol der Menſch nicht wieder zuͤrnen/ denn GOtt hat das nit verurſachet/ ſondern der Menſch/ wenn Gott den Menſchen ſtrafft vnd ſchildt/ ſol der Menſch Gott nicht wieder ſchelten/ ſondern wie Gott in der ſtraffe ſeine Liebe behelt/ ſo ſol der Menſch in auffnehmen der ſtraff auch ſeine Liebe behalten gegen Gott/ darumb wenn Gott den Menſchen richtet/ ſo ſol der Menſch Gott nicht wieder richten/ denn er findet in Gott keine vrſach deß Richtens/ wie Gott wol am Menſchen findet/ vnd das iſt die rechte Liebe die der Menſch Gott ſchuͤldig iſt/ vnd das iſt jhre rechte Proba/ darumb wiewol der Menſch Gott dem Herrn nicht kan gleiche Liebe bezeigen/ denn Gottes Liebe gegen dem Menſchen iſt vnendtlich/ deß Menſchen Liebe iſt entlich vnnd vnvollkommen/ ja wenn der Menſch ſchon ſelbſt zu eitel Liebe wuͤrde mit Leib vnd Seele/ ſo wehre es doch nichts gegen Gottes Liebe/ doch gleichwol ſol der Menſch/ von gantzem Hertzen vñ von allen Kraͤfften/ ſich befleiſſigen/ das er Taͤglich zum hoͤchſten Grad der Liebe kommen muͤge/ vnd dz iſt er Gott ſchuͤldig/ das ſeine Liebe ſey Heilig/ Zuͤchtig/ rein ohne Falſch/ vnd nicht muͤde werde/ im Creutz nit auffhoͤre/ wie Gottes Liebe auch im Creutz nicht auffhoͤret/ ſondern iſt hertzlich/ Bruͤnſtig/ rein/ ohne Heuchley/ jm̃erwerendt/ denn es wehre ja eine groſſe ſchande dem Menſchen/ daß er Gott fuͤr ſeine allerheiligſte/ reineſte/ hertzlichſte Liebe gebe/ eine vnreine Liebe/ eine falſche Liebe/ eine heuchel Liebe/ da doch daſſelbe keine Creatur thut/ die viel vnedler iſt den der Menſch.
Zuͤchtigung ruͤhrt auch auß der Liebe her.
Straffe mit Lieb auffzuneh men.
Gott kan nicht gnug geliebet wer den.
Das XIV. Capittel.
Wie vnd auff was weiſe/ der Menſch verpflichtet iſt Gott zu Lieben.
Cant.
8. Wenn einer all ſein Gut in ſeinem Hauſe/ vmb die Liebe geben wolte ſo guͤlte es alles nichts.
DIeweil wir nun gehandelt haben/ von denen dingẽ inſonderheit/ die der Menſch Gott ſchuͤldig iſt vñ dieſelbige gantze erkentniß gegruͤndet iſt in der obligation oder verpflichtung/ ſo da herruͤret auß dem geben vnd nehmen/ ſintemal eine Natuͤrliche verpflichtung entſtehet/ zwiſchen einem Geber vñ Nehmer/ den dieſelbige Obligation/ iſt das Fundament/ Vrſprung/ ja ein vnaußleſchliches natuͤrliches Liecht/ dabey erkant mag werden/ was der Menſch Gott ſchuͤldig ſey/ vnd dieweil Gott allein alles gibt/ der menſch aber alles von Gott vmbſonſt empfehet/ ja ſo Gott nichts gebe/ ſo empfienge der menſch nichts/ derwegẽ auch keine obligatiõ ſein koͤnte/ ja es koͤnte keine gewiſſe maſſe/ keine ordnũg vñ weiſe ſein/ was ď Menſch Gott wider zu gebẽ ſchuͤldig were/ ſo entſpringet demnach auß dem vorigẽ grunde/ die ordnung vñ weiſe/ wie der Menſch Gott wider zugeben ſchuͤldig iſt was er empfangen hat/ gleich wie nun die erſte gabe/ ſo der Menſch von Gott empfangen hat iſt Gottes liebe/ deñ Gott hat dẽ Menſchẽ geliebet/ in dem er jn geſchaffen/ derhalben iſt der Menſch ſchuͤldig Gott wider zu liebẽ/ wz ď Menſch guts hat das hat er von Gott/ darumb das jhn Gott geliebet hat/ vnd der Menſch hat nichts von jm ſelbſt noch etwas võ einem andern vrſpruͤnglich/ darumb iſt er auch niemandes anders ſo hoch zu lieben verpflichtet/ als Gott/ ja er iſt jhm ſelbſt nichts verpflichtet/ deñ er hat nichts von jm ſelbſt/ ſondern alles von Gott/ darauß folget/ das der Menſch ſeine Erſte vnd hoͤchſte liebe Gott gebẽ ſol/ vnd nicht jm ſelbſt/ vnd dieweil er alles allein von Gott hat/ ſo ſol er ſeine gantze vollkommene liebe Gott geben/ vñ nit ein theil derſelbigẽ einem anderẽ/ deñ er hat võ keinẽ andern die aller erſte vnd hoͤchſte liebe/ ſondern võ Gott darumb ſol auch hinwieder ſeine hoͤchſte Liebe/ GOttes ſein/ ja dieweil der Menſch ohn vnterlaß vnd Augenblicklich von GOTT erhalten wird/ vnnd vnauffhoͤrliche Wolthaten von GOTT empfehet/ vnd ohne Gott nicht leben kan/ ja dieweil es Gott verordnet hat/ das alle Creaturen dem Menſchen dienen muͤſſen/ ohne vnnd auſſer welchen der Menſch nicht ein Augenblick leben koͤnte/ ſo folget/ das auch der Menſch vollkoͤmlich/ ohn vnterlaß vnauffhoͤrlich/ alle Augenblick Gott ſchuͤldig iſt zu lieben/ vnd das iſt die Weiſe/ Art vnd Maſſe/ der pflichtſchuͤldigen liebe Gottes.
Zwiſchen Gott vnd Menſchẽ iſteine natuͤrliche verpflichtung
Gottes erſte gabe die Liebe.
Darumb ſol der Menſch auch Gott zum hoͤch ſten liebẽ.
Der mẽſch ſol Gott ohn vnter laß lieben.
Das XV. Capittel.
Das alle Creaturen den Menſchen/ vnauffhoͤrlich ermahnen Gott zu lieben
Proverb.
8. Ruffet nit die Weißheit/ vnd die Klarheit leßt ſich hoͤren/ oͤffentlich am Wege vnd an der Straſſen.
NIcht allein aber ruffet vnnd ſchreyet/ die jmmerwehrende vnauffhoͤrliche Liebe Gottes vnnd ermahent den Menſchen/ Gott wieder zu lieben/ auß gantzem Hertzen/ wie Er jmmer kan/ Sintemal Gott den Menſchen Erſtlich geliebet vollkoͤmlich/ ja vnter allen Creaturen der Welt/ hat Gott den Menſchen am hoͤchſten geliebet/ ja in der gantzen Welt hat Er den Menſchen nur allein geliebet/ dieweil Er alle Creaturen vmb des Menſchen willen geſchaffen hat/ darauß den folget/ das Gott den Menſchen einig vnnd allein in der Welt geliebet hat/ nicht alleine ſage ich ermahnet dieſe immerwehrende Liebe Gottes den Menſchen ſeinen Schoͤpffer zu lieben/ ſondern auch alle Creaturen vñ die gantze Welt/ rufft dẽ Menſchen vnauffhoͤrlich zu/ das Er Gott liebe/ vnd das Alſo:
Denn allo Creaturen vnd die gantze Welt/ erzeigen alle jhre dienſte dem Menſchen/ auß Gottes befehl/ ſo hoch vnnd gut ſie vermuͤgen/ oder auß allem jhrem vermoͤgen/ vnnd was ſie liebes vnd gutes vermuͤgen/ geben ſie dem Menſchen/ vnd das hat jhnen Gott gebotten/ damit ermahnen ſie nun den Menſchen/ das er hinwieder daß beſte das er hat/ vnd vermag/ Gott jhrem Schoͤpffer/ wieder gebe/ aus dem Fundament der natuͤrlichen Obligation/ das beſte aber das der Menſch hat/ iſt die Liebe/ darumb ſchreyen alle Creaturen/ der Menſch ſolle doch ſeinen Liebhaber/ wieder Lieben/ ſo freywillig vnd gerne/ Als die Creaturen dem Menſchen dienen aus Gottes Gebot.
GOttes Liebe reitzet wieder zulieben.
Alle Creaturen ver mahnen zur Liebe Gottes
Alle Creaturen vermahnen zur Liebe Gottes.
Der Creaturen dienſt nit falſch darumb ſol auch vnſere Liebe nit falſch ſem.
Vnd weil die Creaturen dem Menſchen keine falſche dienſte erzeigen/ ſondern Warhafftige/ ohne alle Heucheley vnd betriegerey/ denn Gott hat keine falſche vnd betriegliche dienſte den Creaturen eingeſchaffen/ derhalben ſo iſt auch der Menſch ſchuͤldig/ ſeinem Schoͤpffer keine falſche Liebe zubezeigen/ ſondern eine reine vngeferbte Liebe ohne Heucheley/ vnd wie die Creaturẽ aus allen Kraͤfften dem Menſchen dienen/ Alſo iſt der Menſch ſchuͤldig aus allen Kraͤfften Gott zu Lieben/ ja Tag vnnd Nacht/ wie die Creaturen dem Menſchen Tag vñ Nacht dienen.
Wie auch die Creaturen dem Menſchen alleine dienen/ alſo ſol auch der Menſch Gott alleine dienen/ vnd keinem anderen/ denn die Creaturen ſind zu nichts anders geſchaffen/ vñ haben keinen andern Intent zu dienen/ alſo auch der Menſch ſol ſeinen gantzen Willen vnd Intent dahin richten/ das er Gott diene.
Wie aber auch der Creaturẽ dienſt/ dem Menſchen angenehm iſt/ vñ er hat ſein Wolgefallen daran/ alſo auch Gott am dienſt des Menſchen/ vnd der aller angenehmeſte Gottesdienſt des Menſchen iſt die Liebe/ ſo ſie auß dem Glauben an Chriſtum vnd freywilligem Geiſt gehet/ nichts aber iſt freyer vnd vngezwungener/ deñ die Liebe/ das ermahnen vns nun alle Creaturen/ Erſtlich Gott aus allen Kraͤfften lieben.
2. Willig gerne.
3. Von gantzem Hertzen ohne heucheley/ vnd zum 4. Gott alleine vnd keinen andern.
Gott allei ne zu dienen.
Das XVI. Capittel.
Eine gemeine Regel vnnd Lehre/ wie vnd welcher geſtalt/ der Menſch Gott geben ſol/ was er jhm ſchuͤldig iſt.
Cant.
5. Mein Freund komme in ſeinen Garten/ vnnd eſſe ſeiner edlen Fruͤchte.
DEr Menſch iſt ſchuͤldig/ ebener maſſen GOtt zu lieben/ gleich wie die Creaturen von Gott geordnet ſind dem Menſchen zu dienen/ vnnd hat alſo Gott die Creaturen zu vnſern Schulmeiſtern vnnd Præceptores verordnet/ ſehet einem Baum an/ ď gibt nit allein ſeine Fruͤchte dem Menſchen/ ſondern er gibt ſie jhm auch wolreiffe/ zeitig ſuͤſſe/ Gut wolſchmeckend/ vollkommen vnd angenehm/ ſonſt nehme ſie der Menſch nicht an/ wenn ſie vnzeitig/ bitter verdorben weren/ vnd ſo hetten die Beume vergeblich gearbeitet/ alſo ſol der Menſch Gott nicht allein ſeine dienſte bezeigen/ alß Liebe/ Furcht/ Ehre/ ſondern es ſol auch eine wolreiffe/ vollkommene ſuͤſſe angenehme Frucht ſein/ ſie wird aber lieblich vnd angenehme durch Chriſtum vnnd in Chriſto durch den heiligen Geiſt/ der alle gute Fruͤchte in vns Wircket.
Vnnd daran ſol er hoͤchſtes vermuͤgens Arbeiten/ mit ſeinem glauben vnd Gebet das ſeine Frucht angenehme ſey/ gleich wie ein Baum aus allen Kraͤfften/ durch die vier Jahrzeiten daran Arbeitet/ das ſeine Frucht angenehme vnnd lieblich ſey dem Menſchen/ den Gott wil ſo wenig eine Bittere/ faule vnreiffe Frucht vom Menſchen haben/ als der Menſch von einem Baume/ oder alle Arbeit des Menſchen iſt verloren/ vnd wie die Beume dem Menſchen dienen ohn allen betrug vnd liſt/ ſondern in hoͤchſter einfalt/ wiſſen ſelbſt nit was ſie machen/ vnnd jhre Natur iſt/ das ſie den Menſchen erfrewen/ vnnd der Menſch ſeine Luſt/ an Beumen/ Blumen vnnd Thieren ſehe/ Alſo ſol der Menſch auß lauter einfalt/ ohn allẽ eigen nutz vnd verdinſt/ ohn allen betrug vnnd liſt/ ohn alle eigen Ehr Gott dienen aus reinem Hertzen gutem Gewiſſen/ vñ vngeferbeten Glauben/ nur das Er ſeinẽ Schoͤpffer erfrewe.
Vnd das iſt die allgemeine Regel vnnd Lehre auß der Natur wie vnd welcher geſtalt der Menſch Gott dienen ſol/ nemlich das Er nicht auffhoͤren ſol/ bis ſo lange ſeine Frucht Gott angenehme ſey/ vnd alſo kan der Menſch auß der Natur erkennen/ das aller ertichteter Gottesdienſt/ auch alles was liſt vnnd betrug iſt/ Gott nicht gefalle/ ſondern bey jhme alß eine verdorbene Frucht ſo gantz bitter/ vnd verwerfflich ſey.
Creaturen lehr ſter.
Die Liebe ſol ſem einfeltig vnd nicht eigennuͤtzig.
Das XVII. Capittel.
Das ein Chriſten Menſch keine entſchuͤldigung habe/ das er Gott nicht gehebet habe/ entweder auß vnuermuͤgen/ oder das es zu ſchwere Arbeit ſey.
Sap. 13. Hahen ſie ſo viel muͤgen erkennen dz ſie die Creatur hoch achteten/ warumb haben ſie nicht viel ehe den HErrn derſelben funden.
1. Joh. 4. Dz iſt die Liebe zu Gott dz wir ſeine Gebot halten/ vñ ſeine Gebot ſind nit ſchwer.
GOtt hat allen Menſchen einen willen eingeſchaffen/ vnnd in demſelbigen die Liebe/ den kein Menſch iſt ohne Willẽ vñ ohne Liebe/ vnnd kan auch kein Wille ohne Liebe ſein/ denn was ich Liebe das wil ich/ vnd was ich wil das Liebe ich/ vnd was ich nicht wil das Liebe ich nicht/ vnnd aber der Menſch auch von Natur verſtehen kan/ daß er das allerbeſte lieben ſol/ vnd weil Gott das allerbeſte vnnd hoͤchſte Gut iſt/ ſo erkennet ď Menſch Natuͤrlich/ das er GOtt zu Lieben ſchuͤldig iſt verſtehet auch die Vrſach warumb er Gott lieben ſolle/ nemlich weil er von GOtt alles hat/ daher die Natuͤrliche Obligation entſpringet/ derhalben ſo iſt nun kein Menſch entſchuͤldiget/ das er Gott nicht geliebet hat/ denn ſo die Huͤndlein vnnd vnuernuͤnfftige Thiere/ die lieben/ ſo jhnen guts thun/ ſolt denn der Menſch allein ſo grob ſein/ das er den hoͤchſten Wolthaͤter nicht lieben ſolte.
Ferner dieweil die Liebe ſo Lieblich iſt/ das ſie nicht muͤde wird/ das jhr die Arbeidt nicht ſchwer wird/ vnd keine Trawrigkeit vñ Schmertzen in der Liebe ſein kan/ ſonſt were es nicht Liebe/ ſondern Haß/ ja es kan kein vberdruß in der Liebe ſein/ ſonſt hoͤret ſie auff/ ja die Liebe treibet hinweg allen Schmertzen/ Pein vnnd Angſt/ ja die Liebe macht alle Arbeit leichter/ ob ſie noch ſo ſchwer iſt/ denn Lieben iſt Suͤſſe/ Anmuͤtig/ voll Frewde vnd Wonne/ derhalben iſt hie kein Menſch entſchuͤldiget ſondern wir werden alle vberzeuget/ dz wir Gott zu Lieben ſchuͤldig ſein/ auch mit Luſt vnnd Frewden/ weil die Liebe iſt dz allerſuͤſſeſte/ Lieblichſte vñ Anmuͤtigſte Werck dz ein Menſch thun kan/ vñ daraus erkennen wir Gottes Freundligkeit/ dz er den Menſchen nicht hat wollen verpflichten/ zu einem vntreglichen ſchweren ſchmertzhafften Gottesdienſt/ dauon der Menſch kranck/ matt vnd muͤde wuͤrde/ ſondern zu einem Lieblichen ſuͤſſen Gottesdienſt/ welcher allein in Gottes Liebe ſtehet/ vnnd iſt derwegen ſchließlich kein Menſch entſchuͤldigt/ wenn er Gott nicht Liebet.
Diß Capittel iſt nit alſo zuuerſtehen/ als koͤnte der Menſch von Natur nach dem Fall auß eignen Kraͤfften Gott Lieben/ ſondern/ es vberzeuget vns nur in vnſerm Hertzen vnd Gewiſſen/ das ein Menſch erger ſey denn ein vnuernuͤnfftig Thier/ wenn er Gott ſeinen Liebhaber nit Liebet/ vnd was der Liebe art ſey/ auff das wir als Chriſten dadurch erwecket werden/ die Freundligkeit vnnd Suͤſſigkeit der Liebe zuerkennen/ vnnd dieſelbe zu vben/ dazu vns nicht allein Gottes Wort/ ſondern auch die Natur ermanet vnd vberzeuget.
Die Natur lehret Gott lieben.
Kein Menſch entſchuͤldi get das er Gott nit geliebet.
Rom. 12.
Liebe machet al les leicht.
Das XVIII. Capittel.
Das alle Pflicht vnnd Dienſt/ ſo der Menſch Gott ſchuͤldig iſt/ dem Menſchen allein zu nutz vnd frommen gereichen.
Pſal. 19.
Auch wird dein Knecht durch deine Gebot erfrewet vñ wer ſie helt der hat groſſẽ Lohn.
DIeweil nun droben im erſten vnnd andern Capittel/ vnwieerſprechlich bewieſen iſt/ das Gott ein vnendlich vollkommen vberfluͤſſig gut ſey/ vnd keines andern dinges beduͤrfftig denn er hat alle vollkommenheit in jhm ſelbſt/ vnd iſt vnmuͤglich dz jhm etwas mangelen ſolte/ oder einiges andern dienſtes beduͤrffte/ nutz oder frommen dauon habe/ derhalben ſo darff GOtt keines Menſchen dienſies/ dienet er aber Gott/ ſo kompts dem Menſchen zu nutz vnd zu mercklichem frommen/ vnd damit aller Creaturen dienſt nicht vergeblich ſey/ dieweil jhr Gott auch nicht bedarff/ So muß all jhr dienſt/ dem Menſchen zu gut vnd nutz gereichen.
Alſo kompt nũ aller Creaturen dienſt/ ſo wol auch deß Menſchen Gottesdienſt/ Niemandts anders denn dem Menſchen ſelbſt zu groſſem nutz vnnd frommen/ vnd darumb ſol auch der Menſch deſto fleiſſiger/ vnd von gantzem Hertzen vnd allen Kraͤfften Gott dienen/ denn es iſt ſein eigen frommen/ Gott hat nichts darvon/ ſondern Er iſt dem Menſchen ſo guͤtig/ das Er jhm den Weg der Liebe gezeiget hat/ auff das Er dadurch viel guts auß dem Brunnen des ewigen guts Schoͤpffen muͤge/ wenn Er Gott Hertzlich liebet/ O der vberſchwencklichen guͤtigkeit Gottes gegen dem Menſchen/ das er nichts zu ſeinem eigenen nutz vnnd frommen geſchaffen vnnd verordnet hat/ ſondern alles zu nutz des Menſchen/ auch wenn er Gott dienet vnnd jhn liebet/ ſo viel guts wird nun der Menſch aus dem Ewigen gute ſchoͤpffen ſo viel er daſſelbe liebet.
Diß Capittel iſt nicht ſo zuuerſtehen als koͤnte der Menſch GOtt dem Herrn etwas abverdienen/ ſondern Gott belohnet aus Gnaden alle froͤmmigkeit vnd Gottes Furcht in dieſem vñ jenẽ Leben:
So iſts aber zuverſtehen/ biſtu from/ ſo hat GOtt keine nutz dauon ſondern du ſelbſt/ GOtt darff deiner nicht/ biſtu boͤſe/ ſo hat Gott keinen Schaden davon ſondern du ſelbſt.
Ipſa etenim virtus ſibimet pulcherrima merces:
Ipſum etiam vitium ſibimet deterrima pœna.
Gott darff keines Menſchen dienſtes.
Der Creaturẽ dienſt vnd der dienſt/ ſo der Menſch Gott leiſtetkoͤmpt jhm ſelber zu gut.
Das XIX. Capittel.
Vergleichung der zweyerley dienſte der Creaturen/ gegen dem Menſchen/ vnd deß Menſchen gegen GOTT.
Prov.
3. Mein Kindt laß die Weißheit nicht von deinen Augen weichen/ ſo wirſtu Gluͤckſelig vnnd Klug ſein:
Das wird deiner Seelen Leben ſein.
DIeweil nun zweyerley dienſte ſein/ der Menſchendienſt der Creaturen/ vnnd der Gottesdienſt deß Menſchen/ alle beyde aber dem Menſchen zu nutz kommen/ So muͤſſen wir ſehen/ worin ſich dieſe beyde dienſte miteinander vergleichen/ vnd worin ſie vnterſcheiden ſind.
Der mẽſch kan der Creaturen dienſt nit belohnen.
Der Menſch kan der Creaturen dienſt nicht belohnen/ denn er hat nicht womit/ weil alles was er hat Gottes iſt/ vnnd iſt auch nicht von noͤten/ weil aller Creaturen guͤtigkeit/ ein Außfluß iſt aus GOtt/ darumb nicht den Creaturen die liebe vnnd der danck gebuͤrt/ ſondern GOtt dem Vrſprung vnnd Außfluß alles guts/ der Menſch bedarff zwar teglich der Creaturen dienſt zu ſeinem Leben vnnd Notturfft aber darumb ſol er nicht die Creaturen lieben/ ſondern den Schoͤpffer/ dann GOTT macht durch die Creaturen jhm den Menſchen verpflichtet der Creaturen dienſt macht daß der Menſch lebet/ vnnd ohne jhren dienſt koͤnte der Menſch nicht eine Stunde leben/ aber dardurch will GOtt den Menſchen reitzen/ daß er hinwieder Gott diene/ vnd Gott liebe/ dann was hilfft leben durch huͤlff der Creaturen/ wenn man auch nicht Gotte lebet?
Darumb will GOtt ſo viel zu vns ſagen:
Siehe du lebeſt durch der Creaturen dienſt/ vnnd haſt durch ſie das natuͤrliche Leben/ auff daß du an jhnen lernen ſolteſt/ mir zu dienen vnnd mir zu leben.
Denn ſo bald der Creaturen dienſt auffhoͤret/ vnd der Menſch nicht mehr jhrer huͤlff gebraucht/ als des Luffts vnnd Athems/ ꝛc.
So bald ſtirbt der Menſch/ vnd verleurt ſein natuͤrliches Leben/ Alſo ſo bald der Menſch auffhoͤret GOTT zu dienen vnnd zu leben in Chriſto/ ſo ſtirbet er GOTT ab vnd iſt lebendig todt/ Vnnd gleich wie es dem Menſchen nichts nuͤtze iſt/ das er lebe/ wenn er auch nicht Gottſelig lebe/ alſo iſts jhm auch nichts nuͤtze/ daß jhm die Creaturen dienen wenn er auch nicht Gott dienet/ vnnd gleich wie es beſſer vnnd groͤſſer iſt Gottſelig Leben/ denn Natuͤrlich Leben/ Alſo iſts viel beſſer vnnd groͤſſer/ daß der Menſch Gott diene/ denn das jhm alle Creaturen dienen/ ja der Menſch der Gott nicht dienet/ iſt nicht wehrt das jhm eine einige Creatur diene/ dann gleich wie die Creaturen darumb Leben/ das ſie dem Menſchen dienen/ Alſo Lebet der Menſch darumb das er Gott diene/ Derwegen dienen alle Creaturen dem Menſchen darumb/ auff das der Menſch Gott wieder dienen ſol/ vnd wenn das nicht geſchicht/ ſo iſt aller Creaturen dienſt vergeblich geſchehen/ vnnd verloren/ vnnd ſo hat dann ein Menſch alle Creaturen die jhm gedienet haben ſchendtlich betrogen/ vnnd derſelben Mißbraucht/ wie es nun verordnet iſt/ das alle Creaturen dem Menſchen dienen zum natuͤrlichen Leben/ Alſo hat Gott dem Menſchen dadurch lehren wollen/ das er ſchuͤldig ſey GOtt zu dienen/ vnnd Gottſelig zu Leben.
Siehe das iſt/ die vergleichung/ der zweyerley dienſte/ der Creaturen gegen dem Menſchen/ vnd der Menſchen gegen GOtt.
Die Creaturen begeren nit ſie zu lieben.
Wenn der Menſch auffhoͤrt Gott zu dienen ver leurt er ſein feliges Lebẽ.
Alle Creaturen dienen dem Menſchen das er Gott wieder diene.
Das XX. Capittel.
Durch der Creaturen dienſt/ kan der Menſch augenſcheinlich ſehen/ das Gott notwendig alle ding in ſeiner Hand vnd gewalt habe/ vnd erhalte.
Sap. 11.
Wie koͤnte etwas bleiben/ wann du nicht wolteſt?
Oder wie koͤnte erhalten werden/ daß du nicht geruffen hetteſt?
DIeweil der Menſch ohne der Creaturen dienſt nicht ein Augenblick leben kan/ vnnd aber die edleſte Creatur iſt/ vnd die andern geſchoͤpff viel geringer ſind/ ſo folget daraus/ daß ein Gott ſein muͤſſe der auch die Creaturen erhalte/ denn wenn niemandt were der ſie erhielte/ ſo were ſie beſſer vnd Edler als der Menſch/ weil der Menſch jhrer bedarff/ ſie aber keines erhalters beduͤrfften/ weil ſie aber viel geringer ſind denn ď Menſch/ der Menſch aber eines erhalters bedarff/ ſo muß folgen/ das ſie vielmehr eines erhalters beduͤrffen/ denn ſo der Menſch die Edelſte Creatur eines erhalters bedarff/ vielmehr beduͤrffen die geringern Creaturen eines erhalters.
Dieweil aber der Menſch die Edelſte Creatur die andern Geſchoͤpff nicht erhelt/ ſondern wird vielmehr durch ſie erhalten im natuͤrlichen Leben/ ſo muß folgen/ das noch eine Edlere/ Natur ſein muͤſſe denn der Menſch/ dadurch die Creaturen erhalten werden vmb des Menſchen willen:
Denn eben der/ der die Creaturen erhelt/ der erhelt auch Conſequenter durch die Creaturen den Menſchen/ vnnd das kan niemandt anders ſein/ denn der/ von welchem der Menſch vnnd alle Creaturen jhren Vrſprung haben/ denn von dem etwas ſeinen Vrſprung hat/ von dem wirdts auch erhalten/ Darumb ſo erhelt nun Gott alle Creaturen vmb des Menſchen willen/ denn Menſchen aber vmb ſeinent willen/ alſo erkennet nun der Menſch auß ſeiner erhaltung/ das ein erhalter aller dinge ſein muͤſſe.
Des Creaturẽ dienſt zeugt von Gott.
Die erhaltung der Creaturẽ zeuget võ Gott.
Gott iſt Schoͤpfer vnd erhal ter der Creaturẽ.
Das XXI. Capittel.
Das durch die zweyerley dienſte/ der Creaturen vnd des Menſchen/ die gantze Welt wunderbarlich mit Gott vnd Menſchen vereiniget ſey.
Jer. 10.
Aber HErr dir iſt niemandt gleich/ Du biſt groß vnd dein Natur iſt groß vnd kanſts mit der That beweiſen/ wer ſolt dich nicht fuͤrchten du Koͤnig der Heyden.
Mala.
1.
Bin Ich ewer Vater wo iſt meine Ehre/ bin ich ewer HErr wo iſt meine furcht.
Aller Creaturẽ vereinigung mit dem Menſchen
SIehe doch welche eine wunderliche Ordnung/ vnnd vereinigung ſey der gantzen Creature mit Gott durch die zweyerley dienſte.
Deñ alle Creaturẽ dienen dẽ Menſchen vñ ſind vmb des Menſchẽ willen geſchaffen/ vñ durch jren dienſt ſind ſie mit dem Menſchen verbunden vnnd vereinigt vnnd alſo verbindet der dienſt der Creaturen dieſelben mit dem Menſchen/ der Menſch aber wird verbunden mit GOtt durch ſeinen Gottesdienſt/ aus liebe hat GOtt anfenglich alles dem Menſchen zu gut verordnet/ vnd aus lauter Liebe zeuhet Gott den Menſchen zu ſich.
Darumb hats Gott alſo geordnet das alle Creaturen dem Menſchen dienen/ vnnd jhn lieben/ wenn nun der Menſch GOTT nicht wieder dienet vnd liebet/ ſo iſt aller Creaturen dienſt vnd liebe nichtig vñ vergeblich.
Da ſol nun der Menſch erkennen das beyde dienſte der Creaturen dienſt vnd der Gottesdienſt/ zu des Menſchen nutz vñ frommen gereiche/ denn die Creaturen haben keinen nutz daruon/ daß ſie dem Menſchen dienen/ der nutz iſt des Menſchen/ allein daß die Creaturen dardurch edler werden/ ſo je eine die ander in jhrem dienſt vbertrifft/ denn je krefftiger eine Creatur den Menſchen erhelt/ je edler ſie iſt/ Alſo auch je embſiger ein Menſch Gott dienet/ je edler er iſt/ vnd je mehr nutz vnnd frommen er daruon hat.
Dann GOtt hat keinen Nutz von des Menſchen dienſt/ allein der Menſch empfehet den nutz/ Siehe nun/ wie durch dieſe beyde dienſte/ die Creaturen mit dem Menſchen vnd ď Menſch mit GOTT verbunden iſt/ O wolte Gott daß das band der einigkeit vnd trewen dienſtes des Menſchen gegen Gott/ ſo feſt vnnd vnauffloͤßlich were/ als der Creaturen dienſt gegen dem Menſchen/ denn daſſelbe Band reiſt nicht/ GOtt hats zu feſte verbunden/ daß die Creaturen dem Menſchen dienen muͤſſen ohn vnterlaß/ alſo das ſie nichts anders koͤnnen/ denn dem Menſchen dienen/ aber der Elende Menſch zureiſſet das Band ſeines Gottesdienſt vnd Liebe offt vnnd viel vnd macht ſich in dem geringer/ denn alle Creaturen/ da er doch Edler iſt/ ſtehets nun fein/ das die vntern Creaturen dem Menſchen dienen/ als jhrem Herrn/ wie viel ſchoͤner ſtehets/ vnd wie viel edler iſts/ das der Menſch Gott diene/ iſt der Leibliche euſſerliche dienſt der Creaturen ſchoͤn/ wie viel ſchoͤner iſt der innerliche Geiſtliche Gottesdienſt der in der Seele iſt/ denn ſo viel beſſer die Seele iſt/ denn der Leib/ ſo viel beſſer vnd edler iſt auch der Seelen dienſt denn des Leibes/ alſo werden durch den Menſchen vnd ſeinen Gottesdienſt/ alle Creaturen mit Gott verbunden/ vnd in der Liebe vollendet auff das ſie nicht vergeblich geſchaffen ſein.
Alles gereicht dem Menſchen zu nutz/ auch ſein Gottesdienſt.
Der Menſch dienet Gott nit ſo embſig als die Creaturen jhme dienen.
Das XXII. Capittel.
Das auß der erſten Liebe die wir Gott ſchuͤldig ſein/ noch eine andere Liebe gegen dem Menſchen entſpringe.
1. Joh. 4. Diß Gebot haben wir von jhm das wer Gott Liebet dz er auch ſeinen Bruder Liebe.
DIeweil wir droben bewieſen haben/ das der Menſch ſeine gantze Liebe vollkoͤmlich Gotte ſchuͤldig iſt/ vnd das die Liebe die erſte Pflicht ſey ſo Gott gebuͤre.
So folget/ das es vnrecht ſey vnd wieder die Gerechtigkeit/ dieſelbige Liebe einem andern geben/ denn dieweil GOtt dem Menſchen ſeine vollkommene Liebe ſchencket/ So iſt der Menſch ſolchs GOtte wieder ſchuͤldig/ nicht das er ſeine Liebe theile/ vnnd GOTT die helffte vnnd einem andern die helffte gebe/ Denn ob wol die Creaturen dem Menſchen guts thun/ ſo thun ſie es doch nicht/ ſondern Gott durch ſie/ der ſie erhelt/ vnd dem Menſchen zudienen verordnet hat: Vnnd derwegen dieweil auch der Menſch eine Creatur iſt/ von Gott verordnet andern neben Menſchen zudienen/ ſo folget darauß das er jhm ſelbſt nichts zuſchreiben ſol/ ſo er andern etwas guts erzeiget/ ſondern Gotte/ ſol auch dafuͤr weder Liebe noch Ehre begehren/ denn das gebuͤrt allein Gotte/ dieweil aber der Menſch Gott ſchuͤldig iſt zu Lieben vber alles/ ſo muß er auch zugleich das jenige mit Lieben/ was Gott an allen ſeinen Creaturen am liebſten hat/ oder er iſt mit ſeiner Liebe Gott zu wieder/ vnd koͤnte mit Gott nicht eins ſein.
Nun aber liebet Gott vber alle ſeine Creaturen den Menſchen/ darumb auch der Menſch nach Gottes Bilde geſchaffen iſt/ derhalben ſo iſt auch der/ ſo Gott liebet/ ſchuͤldig den Menſchen als der nach Gottes Bilde geſchaffen iſt zu lieben/ derwegen ſo kan der nicht recht GOtt lieben/ der ſein Bilde im Menſchen nicht liebet/ denn nechſt Gott ſol die Liebe in ſeinem Ebenbilde Ruhen/ das aber der Menſch Gottes Bilde ſey/ ſaget vnnd rufft die gantze Creatur.
Der Menſch ſol ſeine Liebe keinem an dern als Gott geben.
Die Creaturẽ thun eigentlich dem Men ſchen nichts zu gut/ ſondern Gott durch die Creaturẽ.
Warumb der Mẽſch ſemen Nechſten lieben ſol.
Das XXIII. Capittel.
Auß der Ordnung der Creaturen lernen wir/ das der Menſch Gottes Ebenbilde ſey.
Gen. 1. Gott ſprach laſſet vns Menſchen machen ein Bilde das vns gleich ſey.
ES iſt eine gewiſſe Ordnunge in den Creaturen/ vnnd viel vnterſchiedtliche Grad/ dadurch ſie Gott etzlicher maſſen nachfolgen vnd nachoͤhmen/ eine mehr die ander minder/ Die Lebendigen Creaturen/ vnnd die empfindtlichen oder fuͤhlenden Creaturen oͤhmen Gott mehr nach/ denn die vnempfindlichen/ die vernuͤnfftigen mehr denn die vnuernuͤnfftigen/ derwegen weil wir Augenſcheinlich ſehen/ das eine Ordnung vnd Gradus in den Creaturen ſind/ da jmmer eine GOtt mehr nachoͤhmet denn die ander/ von der geringſten Creatur/ biß zu der Edelſten/ der Menſch aber die Edelſte Creatur iſt/ derhalben ſo muß auch im Menſchen ſein/ der hoͤchſte Grad GOtt gleich zu ſein/ denn im Menſchen iſt das Ende aller Creaturen/ derwegen muß auch der Menſch anfenglich ein vollkommen Gleichnis oder Ebenbilde Gottes geweſen ſein/ denn ſonſt were die Ordnung der Creaturen vergeblich/ da jmmer eine die ander in der nachoͤhmung Gottes vbertrifft/ denn Gott hat in allen Creaturen ein Zeichen eingebildet oder ein Fußſtapffen/ daraus man den Schoͤpffer ſpuͤren mag/ gleich als man ein Siegel in Wachs drucket/ Alſo hat Gott etwas in allen Creaturen gelaſſen/ daran man ſeine Fußſtapffen ſpuͤren mag/ wiewol vnvollkommen:
Im Menſchen aber hat er anfenglich ſein gantze Siegel rein außgedruckt/ das man ſein Bilde gantz ſiehet/ welches man nicht ſiehet in andern Creaturen/ ſondern etwas darvon/ darumb lehret vns nun die Ordnung der Creaturen/ das der Menſch nach Gottes Ebenbilde/ gantz vnnd vollkommen geſchaffen ſey/ dieweil aber GOtt Geiſtlich iſt/ vnd ein verſtendiges Gemuͤte/ Gerecht vnd Heilig.
Derwegen muß auch ſein Bilde im Menſchen alſo ſein/ daraus folget/ das der Menſch muß eine Geiſtliche Seel vnd ein verſtendig Gemuͤt haben/ darin anfenglich Gottes Ebenbilde geleuchtet.
In den Creaturẽ gewiſſe Ordnung
Im Menſchen das Ende aller Creatu ren.
In Creaturis veſtigia DEI.
Das XXIIII. Capittel.
Das ein jeglicher Menſch ſchuͤldig iſt/ einen jeglichen andern Menſchen zu lieben als ſich ſelbſt/ vnd das auch dieſelbe Liebe dem Menſchen zu ſeinem eignem beſten gereiche.
1. Joh. 4. Wer nicht Lieb hat/ der kennet Gott nicht denn Gott iſt die Liebe.
DIeweil alle Menſchen nach Gottes Bilde geſchaffen vnd GOtt aus Hertzlicher Liebe gern wolt durch ſeinẽ H. Geiſt ſein Bilde in allen Menſchen ernewren:
Vnd ſo viel an jhm iſt/ durch Chriſtum ſelig machen.
Derwegen/ ſo ſollen ſich alle Menſchen vntereinander lieben als ſich ſelbſt/ als die ſo einer Natur vnnd eines Geſchlechts ſein/ vnnd ſol ein jeglicher den andern achten vnnd halten als ſich ſelbſt/ nicht als ſey er weit von dem andern vnterſcheiden/ denn es iſt ein allgemeiner Gott von dem alle Menſchen jhr Leben vnd Weſen empfangen haben.
Derwegen was ein Menſch jm ſelbs wil vnd wuͤnſchet/ ſol er dem andern auch wuͤnſchẽ/ damit dem kein leidt geſchehe/ ſo Gott zu ſeinem Bilde geſchaffen/ vnd durch Chriſtum hat Erloͤſen laſſen. Darumb ſol auch vnter den Menſchen/ das ſterckeſte Band der Einigkeit vnd deß Friedes ſein/ vnd alle Menſchen ſollen ſein als ein Menſch/ denn ſie ſind alle nach dem Bilde Gottes geſchaffen/ vnd haben einen Erloͤſer vnd Heyland.
Vñ gleich wie die erſte Liebe rechts wegen dem Schoͤpffer gebuͤrt/ alſo gebuͤrt aus recht der Natur die ander Liebe/ dem der nach Gottes Bilde geſchaffen.
Dann dieweil der Menſch vornemlich nach ſeiner Seelen zu Gottes Bilde geſchaffen/ ſo folget/ das ein jeder Menſch/ eines andern Seele ſo lieb haben ſol als ſeine eigene Seele/ alſo ſeind zwey Bande der Liebe im Menſchen/ durchs erſte iſt er mit Gott verbunden/ durchs ander mit ſeinem nehſten/ vnd das ander entſpringt aus dem erſten/ denn were das erſte nicht/ ſo were auch das ander nicht/ dann bedencke die wuͤnderliche ordnung:
Gott hat die Menſchen anfenglich geliebet/ vnd liebet ſie vnauff hoͤrlich/ die Creaturen aber offenbahren die vnauffhoͤrliche liebe Gottes/ mit jhrem teglichen dienſt gegen die Menſchen/ alſo zeuhet Gott die Menſchen nach ſich durch ſeine Liebe/ vnd vberzeuget ſie damit/ daß ſie jn hinwieder ſchuͤldig ſind zu lieben/ vnnd will nun das auch die Menſchen ſich vntereinander vnauffhoͤrlich liebẽ nach ſeinem Exempel/ vnd darumb hat er allen anfenglich ſein Bilde eingepflantzet.
Die Liebe aber der Menſchen gereicht jhnen ſelbſt zu jhrem eigenen frommen vnd beſten/ Sintemal drobẽ erwieſen iſt/ dz die erſte Liebe des Menſchen ſo Gott gebuͤrt vnd der Gottesdienſt/ allein dem Menſchen zum beſten gereiche/ So folget notwendig/ daß die ander Liebe ſo den Menſchen gebuͤrt/ auch allein dem Menſchen zum beſten gereichen muͤſſe/ denn die andere Liebe folget aus der erſten/ denn daß die Menſchen GOttes Bilde ſeyn/ das iſt ja der Menſchen nutz vnd frommen/ vnd nicht Gottes.
Vnnd dieweil Gott vnd die Menſchen lieben/ die erſte pflicht iſt/ die ein Menſch thun ſoll/ ſo folget daraus daß dieſelbe Liebe ſein muß/ das vornembſte Hauptgut des Menſchen/ was nun ein Menſch fuͤr gut/ frommen vnnd nutzen haben ſoll/ daß muß eine Wurtzel haben/ daraus es entſpringet/ dieſelbe Wurtzel iſt nun die Liebe/ was nun aus derſelbigen nit entſpringet/ das kan kein warhafftg gut vnd frommen des Menſchen ſeyn/ darauß folget nun ſo viel zunimpt die Liebe Gottes vnnd des Neheſten/ ſo viel nimpt auch zu des Menſchen Hauptgut.
Warumb ſich alle Menſchẽ Lieben ſollen.
Alle Menſchen zu lieben weil ſie nach Gottes Bilde geſchaffen.
Zwey Band der Liebe im Menſchẽ.
Die Liebe der Menſchẽ koͤmt jhnen zum beſten.
Das XXV. Capittel.
Dieweil alle Creaturen allen Menſchen ohn vnterlaß dienen/ lehren ſie vns das alle Menſchen ſich vnteremander fuͤr einen Menſchen halten ſollen.
Mal. 2.
Haben wir nicht alle einen Vater/ vnd hat vns nit alle ein GOtt geſchaffen? warumb verachtet denn einer den andern.
GOtt hat die Creaturen alſo verordnet/ daß ſie allen Menſchen ohn vnterſcheid dienen/ vnd ſo viel an jhnen iſt/ dienen ſie keinem mehr oder minder denn dem andern/ das Fewer brennet den Armen als den Reichen/ alſo alle Creaturen/ ſie machen keinen vnterſcheid/ achten keinen groͤſſer denn den andern/ vnterſcheiden keinen Buͤrger oder Bawern/ die Erde dienet dem Bawern ſo wol als dem Edelman/ alſo Lufft/ Waſſer/ Brunne vnnd Thier/ vnnd das ſiehet man fuͤrnemlich an der Sonnen/ der ſchoͤnſten Creatur/ die dienet allen Menſchen gleich/ warumb geſchicht das nun/ dz alle Creaturen dem Menſchen ohn vnterſcheid dienen nach Gottes willen vñ ordnung?
Darumb/ das Gott will/ das alle Menſchen ſich vntereinander halten ſollen fuͤr einen Menſchen/ ja darumb hat Gott allen Creaturen gebotten dem Menſchen zu dienen/ vnnd den Menſchen zu ehren weil der Menſch nach Gottes Bilde geſchaffen iſt/ darumb ſoll auch der Menſch mit danckſagung/ der Creaturen dienſt auffnehmen/ ſonſt iſt er nicht wehrt/ daß jhm einige Creatur diene.
Denn was meineſtu lieber Menſch/ warumb GOtt verordnet hat/ daß dir ſo viel herrlicher Creaturen dienen/ derer die gantze Welt voll iſt/ warumb hats GOtt geordnet dir zu dienen?
Ohne zweiffel darumb daß du erkennen ſolt/ du ſeyeſt GOttes Bilde vnd ſolt leben als Gottes Bilde/ vnd wereſtu nicht nach Gottes Bilde geſchaffen ſo dencke nur nicht/ das dir einige Creatur dienen wuͤrde/ dieweil nun die vnuernuͤnfftigen Creaturen dir darumb dienen/ vnnd dich ehren das du nach Gottes Bilde geſchaffen/ vielmehr ſoltu deinen nechſten dienen vnd jhn ehren/ weil er auch nach Gottes Bilde geſchaffen/ darumb lehren dich die Creaturen/ warumb du deinem nechſten dienen vnnd jhn lieben ſolt/ vnnd wie alle Menſchen jhnen ein Menſch ſein alſo dir auch/ Schließlich weil die Menſchen/ der gemeinſchafft vnd der liebe eines einigẽ Gottes theilhafftig ſein/ der da ewig lebt vnd ein jglicher Menſch nach des einigen Gottes Ebenbilde geſchaffen/ vnd iſt eine allgemeine liebe GOttes gegen alle Menſchen/ weil er jhnen allen ſein Bilde anfenglich gebẽ/ ſo ſind auch die wolthaten Gottes allgemein/ iſt auch eine allgemeine notturfft aller Menſchen/ ſo alle Gottes beduͤrffen/ ſeindt auch alle gleich verpflichtet GOtt zu lieben/ wegẽ empfangener allgemeiner wolthaten/ auch einem einigen Herrn ſchuͤldig alle zu dienen/ Item eine allgemeine erhaltung aller Menſchen/ ja eine allgemeine Natur/ ein allgemeiner Name daß wir Menſchen ſein vnd heiſſen/ denen auch alle Creaturen ohn anſehen der Perſonen/ vnd ohn vnterſcheid dienen/ auch alle einem Ende dem Tode vnterworffen ſein/ ſo ſollen alle Menſchen vntereinander ſich fuͤr einen Menſchen achten/ vnd vntereinander die groͤſſeſte einigkeit vnd friede halten/ vnd aus dieſem allen entſpringt die zweyfache Bruͤderſchafft der Menſchen/ Erſtlich eine allgemeine Bruͤderſchafft/ weil wir alle Gottes Creaturen ſein/ vñ das weſen von Gott haben wie alle andere Creaturen/ zum anderen eine ſonderliche nehere Bruͤderſchafft vñ verwandnuͤß dadurch die Menſchen von andern Creaturẽ vnterſcheiden werden/ denn ſie alle nach dem Bilde Gotts geſchaffen/ diß lehret vns alſo die Natur aus dem Artickel der Schoͤpffung:
Aber das Evangelium lehret vns eine viel hoͤhere Bruͤderſchafft in Chriſto Jeſu/ da wir alle eins ſeind in Chriſto/ da wir alle vntereinander Glieder ſeyn/ vnter einem Haupt:
Von welchem der Geiſtliche Leib Chriſti alle fuͤlle empfehet.
Creaturen dienen allẽ ohn vnterſcheid.
Der Creaturẽ dienſt mit danck ſagung anzunehmen.
Dem Mẽſchen dienen die Creaturen weil er nach Gottes Bilde geſchaffẽ.
Wie den Creaturen alle Menſchen ein Menſch ſein/ alſo auch deiner liebe.
Zweyfache Bruͤderſchafft der Menſchen.
Das XXVI. Capittel.
Das aus der Einigkeit/ welche aus Pflicht der Natur vnter den Menſchen ſein ſol/ entſtehet die hoͤchſte vnuͤberwindligſte Stercke.
Eph. 4 Seid fleiſſig zu halten die Einigkeit des Geiſtes/ durch das band des friedes.
Aus der einigkeit die hoͤchſte ſtercke.
DIeweil die hoͤchſte Staͤrcke aus der einigkeit koͤmpt die Schwachheit aber aus der Spaltung/ ſo folget/ das je groͤſſer Einigkeit iſt/ je groͤſſer iſt die ſtraͤrcke/ damit aber die Einigkeit vnter den Chriſten groß werde/ ſo muß dieſelbe jhren vrſprung nehmen aus der Einigkeit mit Gott/ je mehr nun ein Chriſten Menſch mit GOtt vereinigt iſt durch die Liebe/ je groͤſſer auch die Einigkeit vnter den Chriſten wird:
Deñ wer mit Gott nicht vereinigt iſt durch die Liebe/ oder wer Gott hertzlich liebet/ der wird auch mit ſeinem Negſten nicht vnuereinigt bleiben/ denn es iſt vnmuͤglich das einer ſolt GOtt lieben/ vnnd ſolte denſelben haſſen/ welchen Gott ſo hertzlich liebet/ ja je mehr er Gott liebet/ je mehr wird er auch denſelben lieben/ den GOtt liebet/ je mehr nun ein Menſch den andern liebet/ je mehr er wird mit jhm vereinigt:
Dieſe Einigkeit wird ſo lang wehren/ ſo lang die Liebe wehret/ die Liebe aber kan vnd muß immer wehren/ ſo bleibt die Einigkeit auch/ vnnd je mehr die Liebe zunimpt/ je ſtercker die Einigkeit wird/ daraus entſtehet deñ eine vnuͤberwindliche ſtercke/ vnnd hie ſiehet man außdruͤcklich/ wenn die Menſchen GOtt lieben/ daher lieben ſie ſich auch vntereinander ſelbſt/ vnnd durch dieſe Liebe werden ſie ſtarck vnd vnuͤberwindlich/ weñ aber die Menſchen allein auff ſich ſehen/ vnd nicht Gott anſchawen/ ſondern ein jeder auff ſich alleine ſiehet/ ſo werden ſie zertheilet/ werdẽ getrennet/ vnd werden gar ſchwach/ derhalben iſt die Einigkeit ein groſſes Gut der Menſchen/ vñ jre groͤſte ſtercke/ vnd ſo lange die Einigkeit wehret/ ſo lange wehret dz Gut der Menſchen/ deß koͤnnen ſie alle genieſſen/ wenn ſie ſich aber trennen/ ſo kan keiner deß Gemeinen guten genieſſen/ ſondern verleurts ein jeglicher inſonderheit/ dz ſie alle in gemein hetten behalten muͤgen/ wenn nun die Menſchen die Einigkeit erhielten vnnd ſie weren darin ſtandthafftig ſo koͤnte ſie keine Gewalt verderben/ ein ſolches groſſes Gut/ koͤmpt auß der Liebe Gottes vnnd deß Menſchen/ alſo ſind wir nun bißher von den vnterſten Creaturẽ hinnauff geſtiegen/ als an einer Leiter zu Gott/ zu Gottes Erkentniß zu ſeiner Liebe als zum hoͤchſten Gute/ hoͤchſter Weißheit/ hoͤchſtes Gewalt/ zum hoͤchſten Anfang/ aller ding/ vnd haben vns die Creaturen vberzeuget/ das wir verpflichtet ſein Gott zu lieben/ darnach ſeind wir wieder herunter geſtiegen von dem Schoͤpffer/ zu den Creaturen/ von der Liebe deß Schoͤpffers/ zur Liebe des Menſchen/ daß iſt das Natuͤrliche auff vnd abſteigen.
Einigkeit entſpringt aus der Liebe.
In der Einigkeit beſtehet der Menſchen ſtercke.
Creaturẽ Gottes Leitern.
Das XXVII. Capittel.
Von der Natur/ Eigenſchafft vnnd Frucht der Liebe.
Luc. 11. Schawe drauff das nit das Liecht in dir Finſterniß ſey.
DAs iſt gewiß das wir nichts haben das Warhafftig vnſer vnd in vnſer Gewalt iſt/ denn die Liebe: Derhalben iſt die gute Liebe/ vnſer einiger Schatz vnſer gantzes Gut/ vnnd die boͤſe Liebe iſt vnſer gantzes vbel/ denn dieweil wir nichts haben/ das Warhafftig vnſer iſt denn die Liebe/ ſo folget daraus: Iſt die Liebe nicht gut/ ſo iſt alle das nicht gut/ das wir haben.
Derwegen ſo die Liebe gut iſt/ ſo ſind wir gut vnnd from/ iſt aber eine boͤſe Liebe in vns/ ſo ſind wir auch boͤſe/ denn alleine die Liebe beweiſet das der Menſche gut oder boͤſe ſey vnd wie nichts beſſers in vns ſein kan/ denn gute Liebe/ alſo kan nichts vbelers im Menſchen ſein/ denn boͤſe Liebe/ vnnd weil wir nichts haben/ das recht vnſer iſt/ denn die Liebe/ derhalben wenn wir Jemandt vnſere Liebe geben/ ſo haben wir jhn alle das vnſere gegeben/ vnnd wenn wir auch vnſere Liebe verlorn haben/ das iſt/ auff boͤſe ding gewant/ ſo haben wir alles verloͤrn was wir haben/ das iſt/ vns ſelbſt/ denn verlieren wir aber vnſere Liebe/ wenn wir ſie deme geben/ dem ſie nicht gebuͤrt/ vnd weil vnſer gantzes Gut iſt die gute Liebe vnd vnſer hoͤchſtes vbel/ die boͤſe Liebe/ ſo folget daraus/ das die Tugend nichts anders ſey/ denn die gute Liebe vnnd die Laſter ſein die boͤſe Liebe/ derhalben wer die Eigenſchafft der Liebe recht kennet/ der kennet ſein hoͤchſtes Gut recht/ vnnd kennet auch ſein hoͤchſtes vbel.
Nichts iſt vnſer als die Liebe.
Nichts beſſers als gute Liebe/ nichts vbelers als boͤſe Liebe.
Tugend nichts anders als gute Liebe.
Das XXVIII. Capittel.
Das die erſte Eigenſchafft der Liebe iſt:
Das ſie den Liebhaber mit dem geliebten vereimgt/ vnd den Liebenden in das geliebte verwandelt.
1. Joh. 4. GOtt iſt die Liebe vnnd wer in der Liebe bleibet der bleibet in Gott vnd Gott in jhm.
DIe vrſache warumb die Liebe ich mit dem geliebten vereinigt iſt dieſe/ denn der Liebe Natur vnd Weſen iſt/ daß ſie ſich ſelbſt mittheilet/ außtheilet vnnd ſchenckt/ darumb leſt ſich die rechte Liebe nicht halten/ ſie gibt ſich ſelbſt/ vnd theilet ſich ſelbſt mit/ vnd dieweil die Liebe nit kan gezwungen werden/ denn es kan niemandt einen zwingen zu Lieben/ derhalben iſt ſie eine freywillige Gabe/ die ſich ſelbſt/ von jr ſelbſt gibt vnd mittheilet/ was nun einem andern gegeben iſt/ das iſt in ſeiner Gewalt/ derhalben ſo iſt nun die Liebe deſſen/ dem ſie gegeben wird/ vnd wird deſſen eigen/ den man Liebet/ dieweil nun der Menſch nichts mehr eigens hat/ denn ſeine Liebe/ derhalben/ wem er ſeine Liebe gibt/ dem gibt er ſich ſelbſt/ vnnd auff dieſe weiſe wird der Liebende mit dem Geliebten vereinigt/ vnnd wird ein ding mit jhm/ vnnd auß zweyen eins/ vnd eins ins ander verwandelt/ vnnd dieſe verwandelung iſt nicht genoͤtiget noch gezwungen/ hat nit Pein oder Furcht/ ſondern iſt Freywillig/ Lieblich vnnd Suͤſſe/ vnd verwandelt den Liebenden/ in das Geliebte/ alſo das die Liebe jhren Namen von dem Geliebten bekompt/ denn ſo man Irrdiſch ding Liebet/ ſo heiſts eine Irrdiſche Liebe/ liebet man etwas todtes/ ſo heiſts eine Todte Liebe/ liebet man Viehiſch ding/ ſo heiſts eine Viehiſche Liebe/ liebet man Menſchen/ ſo heiſts eine Menſchen Liebe/ liebet man GOtt/ ſo heiſts eine Goͤttliche Liebe/ alſo kan der Menſch verwandelt werden durch die Liebe/ in edler vnd vnedler ding/ von jhr ſelbſt vñ Freywillig.
Weil es auch offenbar iſt/ das auch die Liebe den Willen verwandelt/ eine jegliche verwandelung aber geſchehen ſol/ in ein beſſers vnd edlers/ derwegen ſollen wir vnſere Liebe nicht geben einem geringern/ ſondern dem aller Edleſten/ Hoͤchſten vnd Wuͤrdigſten/ nemlich GOtt alleine/ ſonſt wird vnſer Liebe vnd Wille vnedel vnd nichtig/ denn das lehret vns die Natur Sintemal allewege die geringen dinge der Natur/ in edlers vnd beſſers verwandelt werden/ denn die Elementa als da ſein/ Erde/ Waſſer/ Lufft/ werden in Kraͤuter vnd Baͤume verwandelt/ die Kraͤuter aber in die Natur der Thiere/ die Thier aber in Menſchen Fleiſch vnd Blut/ alſo ſol vnſer wille in vnſerer Liebe in Gott verwandelt werden/ ſonſt were es wieder die gantze Natur/ darumb ſchreyet vnd rufft die gantze Natur das Gott/ das erſte vnnd beſte vnd Edleſte ſey/ das von vns ſol geliebet werden/ weil er beſſer iſt denn alle Creaturen.
Liebe vereiniget.
Liebe thei let ſich mit.
Verwãdelung deß Liebendẽ ins Geliebte iſt Lieblich.
Liebe verwandelt den willẽ.
Ein jegliches wird in etwas edlers ver wandelt.
Das XXIX. Capittel.
Es iſt kein ding in der Welt das da Wuͤrdig ſey vnſer Liebe/ ohne das vns wieder lieben koͤnne/ vnnd vnſers Liebe koͤnne Edler vnnd beſſer machen.
1. Joh. 4. Lieben Kindlein habt nicht Lieb die Welt/ noch was in der Welt iſt.
DIeweil vnſer Liebe iſt die Edleſte vnd Wuͤrdigſte Gabe/ vnd verwandelt vnſern Willen/ in die Natur vnd Art des Geliebten/ alſo daß das jenige das wir zu allererſt lieben/ Herrſchet vber vnſern Willen/ vnd weil es weder billig noch recht iſt/ das ein geringer vnd vnwuͤrdiger ding/ habe die Herrſchafft eines Edelern/ vnſer Wille aber Geiſtlich iſt/ vnd den- noch Edeler/ denn alles was Leiblich iſt/ derhalben ſo iſt kein Leiblich ding Wuͤrdig vnſere Liebe/ derwegen/ weder vnſer eigen Leib/ weder die Thiere/ weder Gold noch Silber/ weder Soñ noch Mond/ weder Baͤume oder Elementa/ oder Haͤuſer oder Ecker/ ſind wirdig vnſer freyen Liebe.
Weil es aber recht vnd billig iſt/ das was Edeler/ hoͤher vnd beſſer iſt/ Herrſche vber ein vnedlers vnnd geringers/ GOtt aber der hoͤchſte vnd edelſte iſt/ derhalben iſt Gott allein wuͤrdig/ das er von vns geliebet werde/ vnd alſo erzwingt/ die Art vnd Eigenſchafft der Liebe/ das Gott allein von vns geliebet werde im hoͤchſten Grad vnd ſonſt nichts: Ferner/ weil es vnbillig iſt/ dz jenige lieben von dem man nicht kan wieder geliebet werden/ welches auch nicht verſtehet/ was die Liebe ſey/ nemlich des Menſchen hoͤchſter Schatz/ derhalben ſollen wir vnſere Liebe nicht den Todten Creaturen geben/ die vns nicht allein nicht wieder Lieben koͤnnen/ ſondern verderben vnſer Liebe/ machen dieſelbe Irrdiſch/ Viehiſch/ vnd zu einer Todten Liebe/ weil vns aber GOtt vber alle Creaturen Liebet/ billig ſollen wir denſelben wieder vber alle Creaturen lieben/ denn Er verderbet vnſere liebe nicht/ ſondern macht ſie Edel vnd gibt vns die aller edelſte liebe wieder/ welche vnſere liebe weit vbertrifft/ denn ſeine liebe iſt Ewig vnd vnerſchaffen.
Dz nichts zu lieben welches vnwirdiger iſt.
Gott allein vnſeter Liebe wirdig.
Creaturẽ koͤnnen vns nicht wieder Lieben.
Das XXX. Capittel.
Die erſte Liebe des Menſchen/ ſol billig vor allen andern dingen/ Gott dem HErrn als dem Erſten vnd Letzten/ dem Anfang aller dinge geben werden.
Deut. 32. Trewe iſt Gott vnnd kein boͤſes an Ihm:
Gerecht vnd from iſt Er:
Die verkerte boͤſe Art fellet von Ihm ab.
DIe gantze Natur bezeuget neben dem Gewiſſen des Menſchen/ das Gott dem Herrn/ die erſte vnnd hoͤchſte Liebe gebuͤre.
1. Weil Er das hoͤchſte ewige Gut iſt.
2. Weil der Menſch vnd alle Creaturen auß GOtt jhren Vrſprung haben.
3. Weil Gottes Guͤte vñ Liebe/ durch alle Creaturen/ zu dem Menſchen gelanget vnd einfleuſt/ derhalben ſo hat Gottes Liebe/ von Rechts vñ der Natur wegẽ/ auch wegen natuͤrlicher Obligation/ billig den vorzug/ vnd den erſten ſitz im Menſchen/ deñ es iſt ja nichts ſo Wirdig vnſere Liebe/ als Gott ſelbſt/ vnnd das iſt die erſte/ rechte/ Warhafftige/ billigſte/ gerechteſte/ ordentlichſte Liebe/ vnd die erſte Gerechtigkeit in vns/ vnnd die Rectitudo vnſers Willens/ wenn aber die eigene Liebe/ den vorzug hat/ vnd der Menſch iſt ſelbſt das ding/ das der Menſch erſt vnnd am meiſten Liebet/ ſo iſts/ nach Recht der Natur/ eine vnordentliche/ vngerechte/ falſche/ vnrechtmeſſige Liebe/ wieder Gott/ vnnd die Ordnung der Natur/ vnnd iſt die erſte Vngerechtigkeit im Menſchen/ die erſte Vnordnung/ die erſte Beleidigung Gottes/ das erſte Vbel vnd Laſter/ derhalben wenn ich mir die erſte Liebe gebe/ die nicht mir/ ſondern Gott gebuͤrt/ ſo thu ich Gott zum hoͤchſten vnrecht/ vnnd lege Ihm die hoͤchſte verachtung an/ vnnd darumb wenn ich mich erſt Liebe vnd nicht Gott/ das iſt auff zweyerley weiſe wieder Gott/ Erſtlich/ das ich Gott nicht ſo Wirdig achte/ vnd ſo lieb vnd hoch als mich ſelbſt.
Zum andern/ ſo nehme ich Gott dem Herrn/ das ſo jm gebuͤrt vor allen Creaturen/ vnnd gebs ſeinem Geſchoͤpff/ welches das hoͤchſte vnrecht iſt/ vñ wieder die gantze Natur.
Gott gebuͤrt die erſte vnd hoͤchſte Liebe.
Eigene Liebe eine vnordentliche Liebe.
Das XXXI. Capittel.
Das der Menſch der ſich ſelbſt zu erſt liebet/ ſich ſelbſt zu GOtt macht vnnd zeucht ſich ſelbſt Gotte fuͤr.
Dan. 9. Du HErr biſt Gerecht/ wir aber muͤſſen vns ſchemẽ.
Pſal. 115.
Nicht vns HErr nicht vns/ ſondern deinẽ Namen gib die Ehre.
DIeweil Gott iſt/ der Anfang vnd Ende alles dinges/ ſo gebuͤrt jhm billig die Erſte Liebe des Menſchen/ vnd wenn nun der Menſch ſich ſelbſt/ oder etwas anders erſt liebet denn Gott/ ſo macht er das jenige/ oder auch ſich ſelbſt zu Gott/ welches die groͤſſeſte Feindtſchafft gegẽ Gott iſt/ in dem der Menſch ſich/ oder etwas anders/ hoͤher/ werther vñ lieber helt denn Gott/ vnd weil die Liebe verwandelt wird in das Geliebte/ ſo wird dadurch der Menſch gar von Gott abgewendet/ vnnd dieweil der Menſch zu allererſt ſich ſelbſt liebet/ ſo liebet er den alle ding vmb ſein ſelbſt willen/ vnd in jm ſelbſt/ da er ſonſt alle ding vmb Gottes willen/ vnd in Gott lieben ſolte/ alſo hat der Menſch ſein gantz Hertz vnnd Fundament ſeiner Liebe in jm ſelbſt/ dz er billig in Gott haben ſolte/ vnd weil d’ Menſch ſich ſelbſt liebet/ ſo folget er auch allein ſeinem willen vnd nit Gottes Willen/ denn auß eigener Liebe entſtehet auch eigener Wille vnnd eigene Ehre vnnd Ruhm/ ſo nimpt denn der Menſch was Gottes iſt/ vnd gibts jhm ſelbſt/ gleich als weñ einer einem Koͤnige ſeine Krone nehme/ vnd ſetzt ſie jhm ſelbſt auff/ ſo wil denn der Menſch ſelbſt Gott vnd Koͤnig ſein/ vnd fehet ein eigen Reich an wieder Gott/ vnd ſtreitet/ jmmer wieder Gott/ alſo macht die eigene Liebe/ das der Menſch Gottes abgeſagter Feindt wird.
Eigne Liebe ma chet Gottes Femde.
Eigne Liebe ſetzt ſich an Gottes ſtatt.
Das XXXII. Capittel.
Gleich wie die Liebe Gottes/ wenn dieſelbige die erſte iſt./ vnd den vorzug hat/ die erſte Wurtzel/ Vrſprung vnd Brunnen iſt/ alles guts: Alſo iſt die eigene Liebe/ wenn dieſelbige den vorzug hat/ ein Vrſprung vnd Wurtzel alles boͤſen.
Oſe. 13. O Iſrael dein Heil ſiehet allein bey mir/ du aber bringſt dich in alles vngluͤck.
DIe Liebe iſt ein Vrſach aller dinge/ vnnd durch die Liebe geſchehen alle ding/ vnnd dieweil dieſe zwo Liebe/ Gottes vnd die eigene Liebe/ abgeſagte Feinde miteinander ſein/ ſo muß eine ſehr gut ſein/ vnnd die andere ſehr boͤſe/ weil aber die Liebe Gottes ſol billig die erſte ſein/ ſo folget daraus/ das dieſelbe alleine ſehr gut ſey/ denn die Liebe Gottes iſt ein Goͤttlicher Same in vns/ daraus alles gutes wechſet/ vnnd kan aus der Goͤttlichen Liebe nichts boͤſes wachſen:
Denn die liebe vereiniget ſich mit dem geliebten/ das iſt mit GOtt/ dem hoͤchſten Gut/ ſie bleibet vnnd ruhet in GOtt vnnd Gott in jhr: Sie frewet ſich in Gott/ vnnd Gott in jhr/ denn freude wird aus der liebe geboren:
Pſal. 18.
Sie breitet ſich aus vber alle Menſchen/ vnnd theilet ſich jederman mit gleich wie Gott.
Die Liebe ein Vrſach aller dinge.
Die Liebe Gottes eine Wurtzel alles guten.
Gottes liebe bedarff keiner Creatur.
Ja die liebe Gottes bedarff keiner Creaturen denn ſie hat an Gott alle jhre genuͤge/ jhre hoͤchſte liebe vnnd freude.
Gleich wie nun aus GOttes liebe/ nichts boͤſes in vns wachſen kan/ ſondern alles gutes/ Alſo iſt die eigene liebe/ die Wurtzel alles boͤſen in vns/ daher alles boͤſe enſpringt/ daher kompt alle Vngerechtigkeit/ Suͤnd/ Laſter/ Blindheit/ vnwiſſenheit/ ſchmertzen/ vnnd ſo macht der Menſch ſeinen willen zum falſchen Gott/ vnd wie der rechte wahrer Gott iſt ein Vrſprung alles guten/ ſo iſt der falſche Gott/ des Menſchen eigener wille/ ein Vrſprung alles boͤſen/ vnnd weil die Creatur/ ſo man zu erſt liebet aus nichts gemacht iſt vnd nicht in jhm hat/ eine beſtendigkeit/ vnnd gewißheit/ ſondern eilet allezeit zu ſeinem nicht von Natur/ vnd iſt allezeit Nottuͤrfftig/ vnd aber die liebe auch verwandelt wird in das geliebte/ ſo kan der Menſch in jhm ſelſt/ keine beſtendigkeit vnd gewißheit haben/ ſondern wancket allezeit/ hin vnnd her/ iſt immer duͤrfftig/ kan nimmer Ruhe/ denn er hat ſich durch die liebe in das vorgengliche verwandelt/ vnnd weil die Creatur in jhr ſelbſt iſt nichtigkeit vnnd eitelkeit/ ſo verwandelt ſich der Menſch auch ſelbſt in ſolche nichtigkeit vnd eitelkeit/ vnd weil der Menſch der Creaturen bedarff/ ſo liebet er ſie auch wegen ſeiner duͤrfftigkeit vnd iſt jhnen vnterworffen/ vnd weil die Creaturen verderben/ verwandelt werden vnd vergehen/ ſo iſt der Menſch in ſtetigen ſorgen vnd Engſten/ der ſie liebet/ alſo macht die eigene liebe/ ſo ſie im Menſchen die Erſte iſt/ alle Menſchen zu Gotts feinden/ vnd erfuͤllet den Menſchen mit allerley vbel/ vnd macht jhn vnterworffig den Creaturen/ vnnd gleich wie Gottes liebe macht den willen des Menſchen allgemein/ vñ mitteilig allen/ alſo macht die eigene liebe/ den willen des Menſchẽ vnmittheilig/ dz ſie niemand geneigt/ ſondern macht den willen vngerecht/ boͤſe/ verkert/ Hoffertig Geitzig. etc. Vnnd wie die Liebe Gottes/ den willen macht Ruhig/ friedſam/ lieblich/ alſo macht die eigene Liebe den willen des Menſchen vnruhig/ vnfriedſamvnfreundlich/ die Liebe Gottes macht den willen frey/ das er an nichts gebunden iſt/ aber die Creatur Liebe macht den willen des Menſchen vnfrey/ allen Creaturen zum Knecht vnterworffen/ die Liebe Gottes macht den willen des Menſchen/ feſt/ gewiß/ beſtẽdig in Gott/ aber die eigene Liebe/ macht den Menſchen vngewiß/ vnbeſtendig/ wanderdelbar/ die Liebe Gottes macht den Menſchen gelinde/ ſtarck/ Reich eigene Liebe macht denn Menſchen ſtoͤrrig/ ſchwach/ Arm/ die Lieb Gottes macht den Menſchen allen angenehem/ die eigene Liebe/ macht den Menſchen jederman zu wider/ geheſſig vnd feindſelig.
Eigne liebe eine Wurtzel alles boͤſen.
Creaturẽ vnbeſtendig.
Darumb auch die vnordentliche Liebe der Creaturen gibt keine wah re Ruhe.
Creaturen Liebe macht vns zu Knechten.
Das XXXIII. Capittel.
Gottes Liebe/ vnd eigene Liebe/ ſind zwo Thuͤren/ vnd Zwey Lichter/ der Erkentniß des Menſchen.
Rom. 8. Fleiſchlich geſinnet ſein/ iſt eine Feindtſchafft wieder Gott.
WEil nun von derſelben zweyerley Liebe alles geſchicht/ alles kompt/ alles Regirt wird/ was deß Menſchen wille thut/ vnnd ſind ein Vrſprung aller anderen Liebe/ ſo folget/ das an jhnen hangen/ alle Erkentniß anderer dinge/ es ſey guts oder boͤſes/ denn Gottes Liebe iſt ein Anfang zu erkennen alles was gut iſt am Menſchen/ vnd eigene Liebe iſt ein Vrſprung zu erkennen alles was boͤſe iſt am Menſchen/ vnnd wer Gottes Liebe nicht kennet oder weiß/ der weiß auch nicht das gute/ ſo im Menſchen iſt/ vnd wer ſeine eigene Liebe nicht kennet/ der kennet alles das boͤſe nicht ſo im Menſchen iſt/ denn wer die Wurtzel vnnd Vrſprung des guten vnd boͤſen nicht kennet/ der weiß nicht was boͤſe oder gut iſt:
Die Liebe Gottes iſt ein erleuchtendes Liecht/ darumb gibt ſie zu erkennen ſich ſelbſt/ vnd ſein gegentheil nemlich die eigene Liebe:
Vnnd die eigene Liebe iſt eine Finſternuß die den Menſchen verblendet/ das ſie ſich ſelbſt nicht ſehen noch erkennen koͤnnen/ was gut oder boͤſe iſt/ in jhm ſelbſt: Alſo haben wir zwey Wurtzeln/ alles gutes vnd boͤſes/ vnnd zwey Thuͤren zu denſelbigen/ wer dieſelbe nicht weiß/ der kennet auch die zwey Staͤdte nit/ Nemlich die Stadt der boͤſen vñ guten.
Dann dieweil der Menſch zwey theil hat/ Leib vnnd Seele/ daher entſtehen zweyerley vnterſchiedtliche Liebe:
Eine wegen der Seele/ die ander wegen des Leibes:
Auß der Seele entſpringet die Liebe der hoheit oder fuͤrtreffligkeit:
Auß dem Leibe entſpringet/ die Liebe der Wolluſt: Derhalben/ wer zu erſt ſich ſelbſt liebet/ der liebet alſo balde ſeine eigene Ehre vnd Hoheit/ oder liebet die Wolluſt des Fleiſches/ vnd dieſe zwey ding liebet er/ als zwey ſeiner groſſen hohen Guͤter/ vnnd auß dieſer zweyfachen Liebe wachſen darnach viel andere/ Nemlich alles was zu erhaltung eigener Ehre vnnd des Leibes Wolluſt dienet/ alle die ding muͤſſen denn nothwendig geliebet werden/ vmb der eignen Ehre vnd Wolluſt willen/ daher koͤmpt die liebe des Geldes vñ Reichthumbs/ die liebe d’ Kunſt vnd Digniteten/ welche alle die eigene Ehre erhalten/ derhalben entſpringen auß der eigenen Liebe 3. andere/ welche da ſind drey Laſter.
1. Hoffart/ welche iſt die Liebe der eigenen Ehre/ vnd fuͤrtreffligkeit.
2. Wolluſt vnd Fraß/ welche ſind die Liebe der Fleiſchlichen Wolluſt.
Vnd dañ zum 3.
Der Geitz welcher iſt eine vnoͤrdentliche Liebe der zeitlichen dinge/ vnd des Geldes.
Wer nun die eigene Ehre lieb hat/ der iſt alle dem jenigen Feind/ was die eigene Liebe zerſtoͤren kan/ daher kompt der Zorn vnd Rachgier:
Daher entſpringet auch der Neid/ welcher iſt ein Haß deß guten ſo eines andern iſt/ welches vnſere eigene Ehre kan verkleinern/ daher entſpringet auch die Faulheit vnnd meydung der Arbeit/ die der Fleiſchlichen Wolluſt zu wieder iſt/ vnnd alſo kommen alle Laſter auß der eigenen Liebe.
Auß Gottes vnd der Creatur Liebe entſpringt al les un Menſchẽ.
Gottes Liebe iſt ein Liecht.
Auß eigner Liebe entſpringen drey Laſter.
Das XXXIIII. Capittel.
Das alleine Gottes Liebe/ wenn ſie die Erſte iſt im Menſchen/ eine Vrſache iſt der Einigkeit vnter den Menſchen:
Vnnd alleme die eigene Liebe iſt eine Vrſach deß Zancks vnd vneinigkeit.
Col. 3. Vor allen dingen ziehet an die Liebe welcher iſt das Bandt der vollkommenheit.
WEnn ein einiges Gut von allen Menſchen gleich geliebet wuͤrde/ ſo were alle Liebe der Menſchen gleichfoͤrmig vnd eintrechtig/ vnd ſo muͤſten nothwendig dieſelben Liebhaber vntereinander eins ſein/ denn ſie hetten alle eine Liebe/ wenn nũ alle Menſchẽ Gott gleiche lieb hetten/ ſo muͤſten ſie nothwendig einia ſein/ vnd ſich vntereinander lieben/ So were Gottes Liebe eine Vrſach der Einigkeit vnter den Menſchen/ weil aber das nicht geſchicht/ ſondern ein jeder liebet ſich ſelbſt vnnd ſeinen eigenen Willen/ ſo wird die Liebe getrennet:
Vnd wer ſeine eigene Ehre liebet vnd ſuchet/ der liebet eines andern Ehre nicht/ ſondern haſſet ſie/ daher entſtehet die vneinigkeit vnter den Menſchẽ/ denn ein jeder zeucht ſeine eigene Ehre andern fuͤr/ vnnd wer ſeinen eigenen Willen/ vnd ſeine eigene Ehre liebet/ der macht ſich zum Gotte: Alſo ſind ſo viel Goͤtzen in der Welt/ ſo viel eigene Ehre vnnd Liebe/ daher kompt denn Zanck/ Haß/ Neid/ Krieg/ denn ein jeder wil ſeine eigene Ehre vertheidigen/ alſo iſt die eigene Liebe/ alleine eine Wurtzel aller vneinigkeit in der Welt/ Gottes Liebe aber ein Vrſprung alles Friedes vnd Einigkeit.
Gottes Liebe eine Vrſach der Einig keit.
Vneinigkeit auß eigner Lie be.
Das XXXV. Capittel.
Das ein jeglicher auß ſeiner eigenen Liebe erkennen kan/ was er Gott zu thun ſchuͤldig ſey.
1. Tim. 1.
Die Heuptſumma des Gebots iſt: Liebe von reinem Hertzen/ von gutem Gewiſſen/ vnnd von vngeferbten Glauben.
EIn jeder Menſch kan nicht beſſer vberzeuget werden/ denn durch ſich ſelbſt/ vnd iſt dz aller gewiſſeſte beweiß/ was aus des Menſchen eigenem Gewiſſen kompt/ vnnd wenn er in jhm ſelbſt ſiehet/ als in einem Spiegel was er thun ſol/ ſo darff er nichts mehr zum beweiß denn ſich ſelbſt/ vnnd keine andere zeugen:
Nun iſt droben erwieſen/ das auß natuͤrlichem Rechte/ GOtt fuͤr allen anderen dingen ſol geliebet werden/ vnnd wer ſich ſelbſt fuͤr allen andern dingen liebet/ der macht ſich ſelbſt zum Abgott:
Wenn einer nun wiſſen wil/ was er Gott ſol geben/ ſo ſehe er an/ was er jhm wolt geben: Weil du dich aber fuͤr allen dingen/ wilt geliebet haben/ ſo lerne hie/ das du daſſelbe Gott zuthun ſchuͤldig biſt/ ſo ſetze nun GOtt an deine Stadt/ vnnd nicht dich ſelbſt an Gottes Stadt/ vnnd gib jhm die erſte Liebe fuͤr allen die du dir gibſt:
Denn erſtlich liebeſtu deinen eigenen Willen vnnd folgeſt jhm/ das kehre vmb/ weil du Gott fuͤr allen dingen lieben ſolt/ ſo Liebe auch ſeinen Willen/ vnnd folge Ihm vnd keinem andern.
2. So liebeſtu deine eigene Ehre/ vnnd wolteſt/ das Jederman dieſelbe huͤlffe erhalten vnd befordern/ ſiehe/ dz thue Gott dem Herrn vnd bitte dz alle Menſchen ſeine Ehre beforderen/ vnd groß machen.
3. Hinwieder/ wie du deinen Feindt biſt/ vnnd mit jhnen zuͤrneſt/ die deine Ehre verkleinern/ ſo ſoltu billig alle denen Feindt ſein/ die Gottes Ehre verhindern.
4. Weil du dich ſelbſt liebeſt/ ſo liebeſtu dein eigen Lob/ wilt auch von Jederman gerne gelobet ſein/ das Jederman von dir guts Rede/ daſſelbige biſtu Gott auch ſchuͤldig/ vnnd ſolt wuͤnſchen/ das Er von Jederman gelobt vnnd gepreiſet werde/ vnd das kein Menſch auff Erden ſeinen Namen vnchre/ denn dieweil ich mir ſolches goͤnne/ Tauſenemal mehr ſol ichs GOtt goͤnnen.
5. Du wilt das dir Jederman glaube/ vnnd dich kein Menſch fuͤr einen Luͤgner halte/ das ſoltu auch wuͤnſchen das es deinem lieben Gott geſchehe/ vnnd alle Menſchen auff Ihn trawen/ alſo iſt offenbar/ das ein jeglicher Menſch in jhm ſelbſt tregt einen klaren vnbetrieglichen Spiegel/ darin er ſehen kan/ was er GOTT zu thun ſchuͤldig iſt/ wann er nemlich ſich von der Stadt vnnd Stuel GOTT es herab ſetzet/ vnnd GOTT daſelbſt ſitzen leſt/ vnnd diß iſt ſo ein gewiß Zeugniß/ das alle Menſchen ohne Schrifft vnnd Buͤcher vberzeuget.
Das groͤſte Zeugniß koͤmpt auß des Menſchẽ Gewiſſen.
Gottes Willen zu folgen.
Gottes Ehre zubefordern vnd zuver theidigen
Gottes Lob zupreiſen.
Gott zugleuben.
Das XXXVI. Capittel.
Von der Frucht der Liebe Gottes/ Nemlich der Frewde in Gott.
Pſal. 5. Froͤlich laß ſein in dir/ die deinen Namen lieben.
ALLer ding Ende iſt jhre Frucht.
Vnterſchiedtliche Samen aber bringen vnterſchiedtliche Fruͤchte.
Weil nun im Menſchen zwey vnterſchiedtliche Samen oder Wurtzeln ſein/ nemlich Gottes Liebe vnd eigne Liebe/ ſo iſt auff zu mercken/ was ein jeder Same fuͤr Frucht bringe.
Vnd weil dieſe zwey Samen im Menſchen wiedereinander ſein/ ſo folget draus/ das ſie auch wiederwertige Fruͤchte bringen Alles was der Menſch thut/ deſſen Ende vnnd Frucht iſt entweder Frewde oder Trawrigkeit/ das iſt deß Menſchen Gewin oder Frucht in aller ſeiner Arbeit.
Weil nun die Frewde eine gute Frucht iſt/ lieblich vnd angenehme/ derwegen ſo muß dieſelbe auß einem guten Samen vnnd guten Wurtzel herſprieſſen/ vnnd weil die Trawrigkeit eine boͤſe Frucht iſt/ derwegen ſo muß ſie auch von einem boͤſen Samen herkommen/ vnd demnach ſo iſts gewiß/ das die wahre Frewde dadurch wir vns in dieſem Leben in Gott Frewen/ herkommet vnnd entſpreuſſet von der herrlichen Liebe Gottes:
Vnd die Trawrigreit vnnd Pein des Gewiſſens von der eignen Liebe.
Denn wo keine Liebe iſt/ da kan auch keine Frewde ſein/ denn die Frewde wird aus der Liebe geborn.
Wie aber die Liebe iſt/ ſo muß auch nothwendig die Frewde ſein.
Iſt nun die Liebe Goͤttlich/ ſo iſt auch die Frewde Goͤttlich: Iſt die Liebe Irrdiſch vnd hanget am Irrdiſchen/ ſo iſt die Frewde Irrdiſch hanget die Liebe GOtt allezeit an/ ſo wird ſie ſich allezeit in Gott erfrewẽ/ vñ das iſt ein Vorſchmack des ewigen Lebens.
Were die Liebe vollkom̃en in dieſẽ Leben/ ſo were es auch eine vollkomne Frewde.
Weil ſie aber in jenem Leben wird vollkommen ſein/ ſo wird auch im ewigen Leben vollkomne Frewde ſein vñ wie wir Gott ewig leben werdẽ/ ſo wird auch die Frewde ewig ſein/ vnd wie die Liebe dort wird vollkom̃en ſein/ ſo wird ſie auch haben allezeit ein vollkommen Gut/ dem nichts gebriſt/ das da iſt vnſterblich/ vnendlich/ vnwandelbar/ vnmangelhafftig.
Derwegen ſo wird auch die Liebe ſein vnſterblich/ ewig/ beſtendig/ warhafftig/ vnbeweglich/ lebendig/ vnbreſthafftig.
Weil nun die Liebe in jenem Leben wird ſein rein/ vnbeflecket/ Goͤttlich/ ſo wird auch die Frucht alſo ſein/ nemlich eine reine Goͤttliche/ vnbefleckte Frewde/ die aller beſte vnd koͤſtlichſte Frewde vnd wird in ſich begreiffen die hoͤchſte Liebligkeit/ den hoͤchſten Friede/ die hoͤchſte Ruhe deß Hertzens/ das froͤlichſte Jauchtzen vnd Jubilieren der Seelen/ die hoͤchſte ſuͤſſigkeit vñ gnugſamkeit/ vñ ſaͤttigũg im hoͤchſten Grad/ vnd dz ſeligſte Lebẽ/ ja dz ewige Leben.
Denn dz ewige Lebẽ iſt nichts anders denn ewige Frewde/ davon die Gleubige liebhabende Seele bißweilen ein kleines fuͤncklein empfindet vñ ein kleines troͤpfflein ſchmecket/ davon dz hohe Lied Salomonis ſinget: Mein Freundt fuͤhret mich in ſeinen Weinkeller/ er Labet mich mit Epffeln vnd erquicket mich mit Blumen.
Vnd im 100. Pſ. Jauchtzet dem Herrn alle Welt:
Vnd abermal wol dem Volck dz Jauchtzen kan.
Wer nu dieſe frewde hat d’ hat alles was er wuͤnſchen vñ begehren mag/ vnnd vber dieſelbe kan er nichts mehr wuͤnſchen.
Vñ weil dieſelbe frewde entſpringt auß d’ waren Liebe Gottes/ ſo aus dem Glaubẽ an vnſern Herrn Jeſum Chriſtũ kompt/ ſo folget wo wir diß hohe gut habẽ wollen vñ ein troͤpfflein davon ſchmeckẽ wollẽ in dieſẽ leben:
Ja wenn wir in vns ein lebendig Zeugniß haben wollen deß Ewigen Lebens das wir im Glauben nach der einigen Liebe Gottes trachten/ vnd vns derſelben ergeben.
Dahero S. Paulus ſagt:
Chriſtum lieb haben iſt beſſer deñ alles wiſſen.
Vñ weil dieſe Liebe in vns iſt/ vnd nit auſſer vns/ wiewol vnuollkommen ſo folget dz wir dieſen Schatz in vnſer Seele habẽ/ vñ beduͤrffẽ nichts außwendiges dazu weder Golt noch Silber/ weder Ehre noch Wuͤrde/ weder Kunſt noch Hoheit/ weder Sprachen noch Anſehen/ weder Speiſe noch Tranck/ noch etwas Zeitliches/ ſondern in der einigen Liebe Gottes/ iſt dz alles begriffen:
Vnnd weil die Liebe dort wird vollkommen vnd ewig ſein/ ſo wird auch ewiger Friede vnd Frewde ſein.
Vnd dieſen Schatz vnd Reichthumb wird der Menſch haben in jhm ſelbſt vnnd wird jhme denſelben niemand ſtelen koͤnnen/ vnd er wird auch ſeine Frewde ſtets in jhm ſelber haben/ dazu er weder Golt noch Silber bedarff/ weder Ehre noch euſſerliche Herrligkeit.
Denn Gottes Liebe iſt jm alle Herrligkeit.
Vñ dieſen Reichthum̃ weiß vnd kennet niemandt denn der jn hat.
Wer jhn aber in jhm ſelber hat/ der wird nichtes außwendiges begeren/ wird niemand etwas vergoͤnnen/ denn er iſt voll vnd ſatt ſeines eigenen gutes/ ſeiner eigen Frewde/ vnd begert nichts denn die Liebe Gottes/ darin ſein Frewde vnd Leben iſt:
Vnd ſolches Schatzes anfang koͤnnen alle Gleubige haben/ denn Gottes Liebe wird dadurch nicht geringert/ ſondern mehret ſich vnd theilet ſich vnendtlich auß/ vnnd hindert darin kein Gleubiger den andern/ ſondern machen vielmehr ſolche Gaben in jhnen wachſen vnnd zunehmen.
Denn je mehr ein Menſch Gott liebet/ je mehr er ſich in Gott erfrewet:
Vnd wie Gott ſeine Liebe dem Menſchen außtheilet ſo theilet er auch ſeine Frewde auß/ ſo offenbaret ſich auch Gott ſeinen Liebhabern/ nach deme ſie jhn lieben:
Vnd ſo hat Gottes Liebe vnd Frewde/ vnnd Erkentniß in allen Menſchen jhre Gradus/ vnnd hindert hierin keiner den andern/ daraus abzunehmen wie groß die ewige Frewde im Ewigen Leben ſein wird/ weil GOtt ſeine Liebe vnd Frewde in alle Auſſerwelte gantz außgieſſen/ vnnd ſie damit erfuͤllen wird/ wenn er wird alles in allen ſein.
Frucht der beydẽ Liebe.
Frewde koͤmpt auß einem guten Samen.
Wahre Frewde koͤmpt võ Gottes Liebe.
Die Frewde in Gott iſt ein vor ſchmack des ewigẽ Lebens.
Wie die Liebe alſo auch die Frewde.
Ewige Le ben iſt ewige Frewde.
Ephe.
3.
Der Schatz deß ewigẽ Lebens iſt in vns.
In Gottes Lieb alles begriffen.
Gottes Liebe bringt alles mit ſich.
Keinr hin dert den andern in Gottes Liebe.
1. Cor. 15.
Das XXXVII. Capittel.
Von der Frucht der eigenen Liebe/ das auß derſelben keme wahre Frewde wachſen kan/ ſondern eine falſche Frewde/ ſo ewige Trawrigkeit Gebieret.
Jacob. 4. Seidt Elend/ vnnd tragt Leidt/ vnd Weinet/ ewr Lachen verkehre ſich in Weinen/ vnnd ewre Frewde in Trawrigkeit.
GLeich wie auß der Warhafftigen Goͤttlichen Liebe/ Warhafftige/ Goͤttliche Frewde folget: Alſo aus der falſchen eigenen Liebe kompt her eine falſche vnd nichtige Frewde.
Dann die eigene Liebe liebet jhren eignen willen/ jr eigen Lob/ jhre eigene Ehre/ jhre eigene Wolluſt/ vnd alle Luͤſte des Fleiſches.
Vnd demnach liebet die falſche Liebe alles/ was da dienet eigene Ehre vnnd Wolluſt zuerhalten/ als zeitlich Gut vnd Reichthumb/ Wuͤrde vnd Gunſt/ vnd dergleichen.
Weil aber ſolches alles vnbeſtendig/ vnd bald verloren werden kan/ ſo muß ſich der Menſch immer fuͤrchten vnd Sorgen/ wie ers erhalte/ vnd dagegen muß er daſſelbe haſſen vnnd neiden/ welches jhm ſein Gut/ daran er mit ſeiner Liebe hanget/ verderben vnnd nehmen kan.
Derwegen folget darauß/ das er ſich nicht recht in ſeiner eigenen Liebe frewen kan/ ſondern dieſelbe Frewde iſt mit Furcht vnnd Trawrigkeit vermiſchet/ vnnd wird endtlich in Trawrigkeit verwandelt.
Darumb iſts eine falſche vnd nichtige Frewde.
Dann wie der Same iſt/ ſo iſt auch die Frucht.
Auß eigner Liebe koͤmpt nichtige frewde.
Der grũd eigner Lie be iſt vnbeſtendig.
Frewde auß eigner Liebe wird endlich in Trawrigkeit verwandelt.
Wir haben aber droben bewieſen/ das die eigene Liebe vnordentlich iſt/ vnbillig/ falſch/ vnrein/ verderbt/ voller Laſter/ boßhafftig/ ſchendtlich/ wieder die gantze Natur vnnd Crcatur/ vnnd demnach ein Wurtzel aller Vntugend vnd alles boͤſen/ ein Gifft/ ein Todt/ Finſterniß/ Irrthumb/ Blindheit/ Luͤgen/ vnd Wurtzel aller Luͤgen/ vnd die erſte Vngerechtigkeit.
Derhalben ſo Gebieret auch ein ſolcher boͤſer Same eine boͤſe Frucht/ nemlich eine falſche Frewde/ eine vnreine Boßhafftige/ ſchendtliche Frewde wieder Gott vnd denn Neheſten/ vnnd Frewet ſich wieder GOtt vnd alle Gerechtigkeit.
Frewet ſich in allen Laſtern vnd Suͤnden/ in aller verachtung Gottes/ vnd iſt Gott zum hoͤchſten zuwieder.
Vnd kan nichts Verdamlichers dem Menſchen ſein/ dann ſich wieder GOtt in aller Boßheit Frewen vnd Beluſtigen.
Dann iſt es boͤſe etwas lieben wieder Gott/ viel erger iſts/ ſich frewen deſſen/ das wieder GOtt iſt.
Dann ſolche Frewde iſt wieder die gantze Natur vnd alle Creaturen auſſer GOtt/ ohn GOtt wieder GOtt.
Darauß dann nichts anders werden kan dann der ewige Todt/ die ewige Trawrigkeit vnd Finſternuß.
Eigne Liebe em Wurtzel aller Vntugend.
Frewde auß eigner Liebe iſt auſſer Gott/ ohne Gott/ wieder Gott.
Denn gleich wie die Goͤttliche Frewde den Menſchen jmmer neher vnd neher zu vnd in Gott fuͤhret: Alſo die Fleiſchliche Frewde fuͤhret den Menſchen jmmer weiter vnnd weiter von Gott.
Die Goͤttliche Frewde vermehret die Goͤttliche Freundtſchafft:
Die falſche Frewde vermehret die Feindtſchafft wieder GOtt.
Die Goͤttliche Frewde ſaͤttiget vnnd befeſtiget den Willen in Gottes Liebe/ vnd macht das Gewiſſen Frewdig/ Froͤlich/ Suͤſſe vnd Holdſelig/ aber die Fleiſchliche Frewde macht das Hertz vnd Willen vnbeſtendig/ vnruhig/ bitter/ vnnd feindſelig.
Die Goͤttliche Freude kan man haben ohn arbeit/ vnkoſten/ vnd ohn anderer Leute Huͤlffe vnd ſchade:
Aber die Fleiſchliche freude kan man nicht haben dann mit groſſer muͤhe vnd arbeit/ vnkoſten/ mit anderer Leut ſchaden vnd verderben/ vnd mit vieles zeitlichen dinges vorraht vnd vberfluß.
Die Goͤttliche freude machet/ vermehret/ vnnd erhelt Friede vnd Freundſchafft/ einigkeit vnnd alles gutes vnter den Menſchen:
Die falſche Freude machet vnfriede/ Feindſchafft/ Vneinigkeit/ vnd ſtifftet viel Verderben vnnd Vngluͤck.
Aus der Goͤttlichen Freude kan nichts boͤſes kommen/ vnnd keine ergerniß/ Aber aus der falſchen Freude kan nichts erwachſen dann alles boͤſe vnnd viel ergernuͤß.
Die Goͤttliche freude erwecket den Menſchen zu allem guten:
Die falſche freude erwecket den Menſchen zu allem boͤſen.
De Goͤttliche Freude iſt lebendig/ heilſam/ loͤblich/ lieblich/ herrlich/ ehrlich:
Die Fleiſchliche Liebe vnnd freude iſt ſchendlich/ Laſterhafftig/ Vnehrlich.
Die Goͤttliche Freude iſt Gott dem Herrn angenehme vnd wolgefellig:
Die falſche freude haſſet Gott der Herr auffs hoͤchſte.
Die Goͤttliche freude vermehret die Goͤttliche begierde/ vnd machet verlangen nach Gott vnd allem guten:
Die falſche freude vermehret die begierde alles boͤſen.
Die Goͤttliche freude erleuchtet das Hertz vnnd Verſtand/ erfuͤllets mit Weißheit/ vnnd Goͤttlicher erkantnuͤß:
Aber die falſche freude verfinſtert vnd verblendet den Verſtandt/ vnnd erfuͤllet das Hertz mit aller thorheit vnnd eitelkeit.
Die Goͤttliche Freude iſt warhafftig/ betreugt niemand:
Die Fleiſchliche Freude iſt luͤgenhafftig/ vnnd nichts dann lauter betrug vnd verfuͤhrung.
Fleiſchliche frewde fuͤhret võ Gott abe.
Vergleichũg Goͤtt licher vnd Fleiſchlicher freude.
Das XXXVIII. Capittel.
Von der endtlichen vnd letzten Frucht/ ſo da wechſet auß der eigenen Liebe vnd falſchen Frewde/ welche iſt die ewige Trawrigkeit vnd ewige Todt.
Roͤm. 8.
So Ihr nach dem Fleiſch lebet/ ſo werdet Ihr ſterben.
DRoben iſt angezeigt/ das auß der Goͤttlichen ewigen Liebe wachſe vnnd entſpringe ewige Frewde.
Darauß folget/ wo die Liebe Gottes nicht iſt/ da kan auch nicht ſein die ewige Frewde/ vnd alle das gute/ ſo zu der ewigen Frewde gehoͤret/ ſondern da iſt vnd muß ſein eine ewige Beraubung aller Frewde vnnd alles guten.
Vnnd darumb kan daſelbſt nichts anders ſein dann eitel Trawrigkeit vnnd Hertzleidt.
Dann die Seele des Menſchen wird dann in ſich ſelbſt gekehret werden/ vnd in jr ſelbſt befinden/ dz ſie des Ewigen vnd hoͤchſten Gutes Beraubet iſt/ dazu ſie nimmermehr in Ewigkeit wieder kommen kan/ vnnd daſſelbe durch jhre eigene ſchuldt.
Vnd ob ſie wol ſolches Sehnlich vnnd mit groſſem Heulen begehren wird/ wird ſie es doch nimmermehr in ewigkeit erlangen.
Darauß nichts dann Hertzleidt/ Angſt vnd Pein inwendig in der Seelen entſtehen kan.
Auß eigner Liebe koͤmpt ewige Trawrigkeit.
Hoͤchſter ſchmertz in der verdampten Seclen.
Vnnd weil der Menſch nimmer in ewigkeit der Schmertzlichen Rewe vber das verlorne Gut loß werden kan/ ſo wird er immer wuͤnſchen/ das er gar zu nicht wuͤrde/ das er nichts mehr were/ welches dann auch nimmermehr geſchehen kan/ ſondern muß alſo bleiben/ vnnd die Verdamniß in ewigkeit leiden.
Darauß nichts anders werden kan dann ein ewiger Haß ſein ſelbſt/ vnnd das ein Verdampter ſich ſelbſt Ewig verfluchen muß/ ſonderlich weil er ſehen wird ſeine ſchande/ ſeine heßligkeit/ ſeine abſchewligkeit/ dadurch er ſich ſelbſt nicht wird ertragen/ dulden/ vnd leiden koͤnnen/ vnd wirds doch in ewigkeit ertragen maͤſſen.
Alſo wird an ſtat der eignen liebe kommen eigner Haß vnd Vermaledeyung.
Verdamten werdẽ wuͤnſchen zu nicht zu werden
Das XXXIX. Capittel.
Wie wir Gott vnſerm Schoͤpffer alles geben/ vnd jhn allein ehren ſollen.
Pſal. 95. Kompt/ laſt vns anbeten/ vnd knien/ vnd niederfallen fuͤr dem HERRN/ der vns gemacht hat.
Alle Ehre Gott dem Schoͤpfer zu geben.
WEil wir wiſſen/ das GOtt vnſer Schoͤpffer/ Erhalter/ vnd Liebhaber/ ja vnſer Vater iſt/ weme wolten wir dann billicher alle Ehre vnnd Ehrerbietung geben dann vnſerm Schoͤpffer vnd Erhalter?
Wen wolten wir billicher anruffen/ bitten/ flehen/ ehren/ loben/ vnnd preiſen/ dann denſelbẽ/ der vns geſchaffen hat?
Wem wolten wir vertrawen?
Auff wen wolten wir vnſere Hoffnung ſetzen?
Wen wolten wir billicher lieben?
In weme wolten wir vns billicher frewen?
An weme wolten wir vnſern hoͤchſten wolgefallen haben/ vnnd vnſern hoͤchſten troſt?
Wen wolten wir anders lieben dann den/ der vns zu ſeinem Bilde geſchaffen?
Wen wolten wir ehren dann den/ der vns ſo hoch vber alle Creaturen geehret hat?
Wem wolten wir doch vns gantz ergeben dann deme/ der ſich vns gantz gegeben durch ſeine Liebe/ der vns alſo geſchaffen/ daß wir mit jhm ewig leben/ vnd bey jhm ewig bleiben ſollen/ vnd vns mit jhm ewig frewen ſollen?
Wen wolten wir doch billicher lieben vnd ehren dann den/ der vns zu ſeinen Kindern angenommen/ vnd ſich vns zum Vater gegeben hat?
Darumb bedencke O Menſch/ warumb dich GOtt zu einem vernuͤnfftigen Menſchen geſchaffen hat/ daß du jhm nemlich alle deine Sinne vnd Seelenkreffte geben ſolt.
Derwegen weil dich Gott alſo geſchaffen/ daß du lieben kanſt/ ſo ſoltu Gott lieben/ weil du etwas erkennen kanſt/ ſo ſoltu Gott erkennen/ weil du etwas fuͤrchten kanſt/ ſo ſoltu Gott fuͤrchten/ weil du etwas ehren kanſt/ ſo ſoltu GOtt ehren/ weil du beten kanſt/ ſo ſoltu Gott anbeten/ vnd weil du loben vnd preiſen kanſt/ ſoltu Gott loben vnnd preiſen/ vnnd weil du dich verwundern kanſt/ ſoltu dich vber deinen Schoͤpffer vnd Vater verwundern/ vnd weil du gleuben/ vertrawen/ vnd hoffen kanſt/ ſoltu Gott gleuben/ vertrawen/ vnd auff jhn hoffen.
Vnnd weil du dich frewen vnnd beluͤſtigen kanſt/ ſoltu dich in Gott frewen vnd beluͤſtigen.
Vnnd weil in Gott alles iſt/ vnd Er vermag alles vnendlicher weiſe/ ſo kanſtu alles bey Gott vnnd in Gott finden/ vnnd thun/ was dein Hertz wuͤnſchet/ ſo du deine luſt an Gott haſt.
Warumb vns Gott zu ver-
nuͤnfftigẽ Menſchẽ erſchaffẽ?
Daraus folget dann die rechte warhafftige Ehre Gottes.
Dann wer Gott liebet/ der ehret Ihn:
Wer jhn aber nicht liebet/ der vnehret jhn.
Wer Gott fuͤrchtet/ der ehret jhn/ vnnd wer jhn nicht fuͤrchret/ vnehret jhn.
Alſo iſts mit allen Tugenden vnnd Laſtern.
Mit gehorſam Ehret man Gott/ mit vngehorſam vnehret man Ihn.
Alſo iſts mit dem Glauben/ mit Hoffnung/ mit Lob vnd Preiß/ mit Danckbarkeit.
Womit man Gott ehret.
Daraus iſt nun offenbar/ das nichts beſſers/ herrlichers/ loͤblichers/ ehrlichers/ nuͤtzlichers dem Menſchen iſt dann Gott Ehren/ vnd nichts ſchendlichers/ abſchewlichers/ grewlichers iſt dann Gott vnehren.
Das XXXX. Capittel.
Von eigener Ehre/ welche der Ehre Gottes zuwieder iſt/ vnd jhr abgeſagter Feindt.
Pſal. 115.
Nicht vns HErr/ nit vns/ ſondern deinem Namen gib die Ehre.
Eigene Eh re ſtreitet wieder Gott vnd die gantze Natur.
WAnn ein Menſch nicht in allen dingen Gottes Ehre ſuchet/ dieſelbe hilfft außbreiten vnd vermehren/ ſo handelt er nicht als ein Geſchoͤpff vnnd Creatur Gottes/ noch als ein Werck ſeiner Hende/ ſondern er handelt wieder Gott/ wieder die gantze Ordnung der Creaturen/ die Gott zu ſeinen Ehren geſchaffen.
Viel erger aber handelt ein Menſch/ wann er alles thut zu ſeinen eigenen Ehren/ zu ſeinem eignen Lob/ jhm einen groſſẽ Namen zumachen/ vnd denſelben außzubreiten.
Dann dadurch Raubet der Menſch Gott ſeine Ehre/ die jhme allein gebuͤhret/ vnnd ſetzet ſich auff den Stuel Gottes als Lucifer/ vnd da muß er herunter geſtuͤrtzet werden/ dadurch wird er ein hefftiger Feind Gottes.
Ein ſolcher Menſch erfuͤllet ſein Hertz mit eigener Ehre vnd Ruhm/ darnach er Tag vnd Nacht trachtet/ vnd vertreibet alſo Gottes Ehre auß ſeinem Hertzen.
Dann ſein Hertz ſoll der Ehren Gottes voll ſein/ ſo iſts voll ſeiner eigener Ehre/ vnnd findet demnach Gottes Ehr keine ſtatt vnnd raum in deſſelben Menſchen Hertzen.
Nicht allein aber hat er ſein eigen Hertz alſo vergifftet/ ſondern er wil auch anderer Leute Hertzen (welche ſollen ſein ein Sitz vnd Hauß der Ehre Gottes) mit ſeiner eigenen Ehre erfuͤllen/ das er von jhnen hoch gehalten werde.
Vnd alſo vertreibet er Gott võ ſeinẽ Stuel/ auß der Menſchen Hertzen/ vnd ſetzet ſich ſelbſt mit ſeiner Ehre hinnein.
Wie koͤnte nun ein groͤſſer Feindt Gottes ſein?
Darumb wiltu kein Feindt Gottes ſein/ ſo ſiehe zu/ dz du bald aus deinem Hertzen außtilgeſt vnd toͤdteſt die eigene Liebe vnd eigene Ehre.
Darumb muſtu dich ſelbſt haſſẽ vnd verleugnen/ wiltu Gottes Freund ſein.
Dann durch eigene Liebe vnnd Ehre wirſtu Gottes Feind.
Dadurch wird ein ſolcher Menſch aus dem Himmel verſtoſſen/ das iſt/ von Gott vnnd ſeinẽ Angeſicht ins ewige verderben/ in die ewige ſchmach vñ ſchand.
Dz iſt die Frucht/ ſo auß d’ eignen Ehre wechſet.
Eigne Eh re erfuͤllet auch ande rer Menſchẽ Hertz mit Gifft.
Darumb gehe wieder zuruͤck/ thue Buſſe/ gleube an Chriſtum/ vnd lebe in jm als eine newe Creatur:
So wird Er dich fuͤr den ſeinẽ erkennen.
Zu den andern/ die nit Buſſe gethã/ ſondern nach dem Fleiſch gelebt in Adã/ ja im Teuffel/ zu den wird er ſagen:
Ich hab euch noch nie erkant/ weichet alle von mir jr Vbelthaͤter.
So iſt auch die eigene Ehre d’ Liebe Chriſti gar zuwieder vñ vertilget ſie auß deinem Hertzen/ darumb weil vnſer hoͤchſtes Gut iſt/ vnſere hoͤchſte Weißheit vnd Kunſt die Liebe Chriſti:
So laß die eigene Ehre vnnd Welt Liebe von deinen Hertzen außgehen auff dz die Liebe Chriſti eingehe/ deñ ſie koͤnnẽ nit beyeinander ſtehen:
Vnd in der Liebe Chriſti wird vnſer wares Chriſtenthumb vollendet/ mit welcher Gott vnſer Seelen ewiglich wolle erfrewen ſaͤtigen vnd erfuͤllen Amen.
Wiederkehr zur Buſſe.
Beſchluß.
DIeſe 4. Buͤcher haben darum̃ den Titel vom wahren Chriſtenthumb/ dieweil der wahre Glaube an vnſern Herrn Jeſum Chriſtum/ vnnd die Gerechtigkeit des Glaubens/ dz Fundament ſein/ darauß das gantze Chriſtliche Leben herflieſſen ſol.
Demnach hab ich nit den Heyden geſchrieben ſondern den Chriſten/ die zwar den Chriſtlichen Glauben angenommen/ aber gantz vnchriſtlich Lebẽ/ vnd die krafft des Glaubens verleugnẽ oder nit vorſtehen wollen.
Ich hab nit geſchrieben den vngleubigen/ ſondern den Gleubigen/ nit den luſtificandis, ſondern den Iuſtificatis.
Darumb das gantze Werck/ von taͤglicher Buſſe/ vñ Chriſtlicher liebe/ nit anders verſtandẽ werden ſol/ denn prælucente fide in Chriſtũ, & præſuppoſita fide, dz iſt dz der Glaube fuͤrleuchte/ vnd dz Fundament ſey/ damit niemand gedenck/ dz allhiero vnſerm Fleiſchlichen freyen willen/ oder guten Wercken etwas zugeſchriebẽ werde/ mit nichten/ ſondern weil du ein Chriſt biſt/ vñ mit dem Geiſt Gottes geſalbet/ ſo ſoltu Chriſtum laſſen in dir Leben/ in dir Herrſchen/ vnd den H. Geiſt dich Regieren/ damit dein Chriſtenthumb nit heucheley ſey/ ſo ſol auch der ander Theil des 4. Buchs nit alſo verſtanden werden/ das wir auß Fleiſchlichẽ freyen willen/ koͤnten Gott lieben/ denn die Liebe iſt ein Frucht des H. Geiſtes/ ſondern dahin gehet derſelbe Theil/ das wir neben dem Wort Gottes vñ dem Buch der H. Schrifft/ auch koͤnnen vberzeuget werden in vnſern Hertzen vnd Gewiſſen/ auß dem Buch der Natur/ vnd aus dem Licht d’ Natur/ das wir Gott zulieben ſchuͤldig ſein/ wegen ſeiner groſſen Liebe die Er vns durch alle Creaturen erzeiget vnd beweiſet/ vnd ſolch Argument aus der Natur vberzeuget alle Menſchẽ/ er ſey Heyde oder Chriſt/ Gleubig oder Vngleubig/ vnd kans auch kein Menſch wiederlegen.
Gott erzeigt vnd beweiſet vns durch alle Creaturẽ ſeine Liebe/ vñ wir nehmen ſeine Wolthaten an/ darumb machẽ wir vns verpflichtet vnſern Liebhaber wieder zu Lieben:
Ja darumb ruffet vnd reitzet vns Gott durch alle Creaturen zu ſeiner Liebe/ welcher alle Menſchen in gemeinem Leben genieſſen/ boͤſe vnd gute.
Darumb freylich auch Gottes Liebe auß dem Buch der Natur zuerkennen/ vñ koͤnnen auch damit die Heyden vberzeuget werden/ Groß ſind die Wercke des Herrr/ ſagt der 111. Pſalm.
Wer jhr achtet der hat eitel Luſt dran: vnd der 92. Du leſſeſt mich froͤlich ſingen võ deinẽ Wercken vnd ich ruͤhme die Geſchaͤfft deiner Hende.
Wie koͤnnen ſie aber beſſer geruͤhmet werden/ deñ auff ſolche weiſe.
GOtt geb vns Verſtandt vnnd Weißheit das wirs erkennen/ vnnd GOtt in allen ſeinen Wercken Preiſen hie vnd dort ewiglich AMEN.
Errata in das Vierdte Buch.
FOl. 16 Im. 3 poſt Seele adde im f. 19 l. 10 poſt wolleſt/ adde es.
Ibid. l. 11 pro auß/ liß auff. f. 20 l. 18 liß Schamaim. f. 23 l. 15. pro der liß des. f. 26 l. 25 liß breitet. f. 27 l. 7 liß vergenglicher. f. 34 l. 21 liß Er. f. 39 l 17 pro erinnert/ liß ernewert. f. 66 l. 3 liß Jeden Ibid. l. vlt. pro wehrende/ liß Nehrende. f. 84 l. ult liß nennen. f. 85 l. 2 poſt vnd adde/ iſt. f. 97 l. 3 pro Jenigen liß Juͤnger. f. 101 l. 2 pro ruffet/ liß ruͤſtet. f. 104 l. 1 dele lineas vndecim, biß auffs Wort/ ſondern. f. 105 l. 7 pro Nebel/ liß Wolcken. f. 110 l. 17 pro auß ſeinem Himliſchen Othem/ liß auß Heimlichen Ortern. f. 113 l. 3 poſt dieſelben adde ſollen. f. 121 l. 13 liß diß. f. 122 l. 17 liß betrogen. f. 128 l. 8 pro ein liß im. f. 157 l. 12 pro doch/ liß durch. f. 170 l. 10 liß ſtecken. f. 192 l. 3 pro Wege/ liß Wercke. f. 195. l. 2 dele alles. f. 210 l. 8 pro dennoch/ liß demnach. f. 211 l. 10 poſt einem adde/ Ort. f. 216 l. ult. poſt gemeſſen adde kan. f. 218 l. 10 pro treibet/ liß liebet. f. 252 l. 2 pro Gottes/ liß Gott.
Ibid. l. vlt. pro klarheit/ liß klagheit. f. 255 l. 16 poſt intent/ adde/ den dem Menſchen. f. 271 l. 15 pro Natur/ liß Name. f. 289 l. 8 dele nicht. f. 291 l. 5 liß hoͤchſter. f. 300 l. 7. poſt Gerechtigkeit adde æquitatis debiti & gratitudinis.
ENDE.
