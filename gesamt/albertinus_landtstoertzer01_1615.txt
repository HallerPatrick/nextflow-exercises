Der Landtſtoͤrtzer: Guſman von Alfarche oder Picaro genannt/ deſſen wunderbarliches/ abenthewꝛlichs vnd poſſirlichs Leben/ was geſtallt er ſchier alle ort der Welt durchloffen/ allerhand Staͤndt/ Dienſt vnd Aembter verſucht/ vil guts vnd boͤſes begangen vnd außgeſtanden/ jetzt reich/ bald arm/ vnd widerumb reich vnd gar elendig worden/ doch letztlichen ſich bekehrt hat/ hierin beſchriben wirdt.
Durch ÆGIDIVM ALBERTINVM, Fuͤrſtl: Durchl:
in Bayrn Secretarium, theils auß dem Spaniſchen verteutſcht/ theils gemehrt vnd gebeſſert.
Getruckt zu Muͤnchen/ durch Nicolaum Henricum.
Anno M. DC. XV.
Dem Hochehrwuͤrdigen in GOtt Herꝛn/ Herꝛn Iacobo Abbte/ deß wuͤrdigen Gottshauß Farnbach/ ꝛc. Meinem gnedigen Herꝛn.
Hochehꝛwuͤrdiger in Gott/ gnediger Herꝛ.
VJlen dingen wirdt die Welt artlich verglichen/ bißweiln einem prato florido, oder gruͤnen vnnd luſtigen Wiſen/ dann wie in derſelben ſich zu Sommerszeit allerhand ſchoͤne vñ wolriechende Blumen vnd Kraͤuter ſehen laſſen/ vnd die Augen der Menſchen erluſtigẽ/ alſo wañ der Schnitter kombt/ vnd mit ſeiner Sichel alles abmehet/ alsdann fallen vnd ligen alle vnd jede ſchoͤne vnd heßliche/ gute vnd boͤſe Blumen vnd Kraͤuter durch einander/ verwelcken vnd verdorꝛen.
Alſo vnd ebner geſtallt ſeind die Menſchen in diſer Welt je nicht anders/ als vnderſchidliche Blumen/ die einander in der groͤſſe/ in der ſchoͤnheit/ in der guͤte/ vnd in der ehr vnd hochheit ſehr vngleich ſeind aber wann der grauſamb Todt ſein Sichel anſetzet/ alsdann machet er alles gleich: omnia mors æquat Dann wo ſeind anjetzo die Scepter der Koͤnige/ die Huͤt der Cardinaͤln/ die dryfache Jnfeln der Baͤpſte/ die Kronen der Kaiſern/ wo ſeind anjetzo die Samſones, Gedeones, Hercules vnd Achilles: Wo ſeind die reiche Craſſi, Midæ, Cræſi vnd weiſe vnd geſcheide Salomones.
Bißweiln wirdt die Welt einem dicken Waldt verglichen/ dann in demſelben ſehen wir vnderſchidliche art der Baͤum/ dern etliche wachſen in alle hoͤhe/ vnd verbergen jre Haͤupter vnd Haar biß in die Wolcken/ etliche ſeind ſehꝛ nutzlich vnd fruchtbar/ aber benebens heßlich/ etliche ſeind vnnutzlich vnnd vnfruchtbar/ vnd doch darneben ſchoͤn/ gruͤn/ luſtig vnd lieblich anzuſehen/ etliche aber ſeind dermaſſen klein vnd kurtz/ daß ſie jhre Zweig biß auff die Erden hangen laſſen/ Alsbald aber die Art an ſie geſchlagen wirdt/ vnnd ſie ins Fewr geworffen vnd zu Aſchen verbrennt worden/ alsdann keñet man die hohe vnd nidrige Baͤum nit von einander.
Die Welt iſt der Waldt/ die Menſchen ſeind die Baͤum/ vnd wie der Waldt/ alslang er gruͤnet/ mit vnderſchidlichen farben geziert iſt/ alſo ſeind etliche Menſchen pur lautere ignoranten, ſtam̃ler vñ vnberedt/ andere ſeind geſchwetzig vnd wolredent:
Etliche ſeind Sophiſten vñ Philoſophi, andere ſchoͤn/ andere heßlich/ etliche werden erkent auß jren heroiſchen Fruͤchten vñ dapfern thaten/ andere aber ſeind forchtſam̃ vnd doͤrffen ſich nichts vnderfahen/ aber alsbaldt der Todt ſein Sichel anſchlaͤgt/ alsdann redigiret vnd verkehꝛet er alles in Aſchen.
Ferner wirdt die Welt dem Hauſe eines Hafners verglichen/ Dañ wie in deſſelbẽ Hauſe allerhand geſchirꝛ/ groſſe vnd kleine/ ſchoͤne vnd heßliche verhanden/ dern etliche zu ehren gebraucht vnd auf den Tiſch geſetzt/ andere aber zu vnehꝛen vnd nur in die Winckel geſetzt werden/ aber doch alleſambt vnuerſehens oder langſamb zerbrochen vnd zu lauter Scherben gemacht werden/ alſo findt man in der Welt Magnates, Fuͤrſten/ Koͤnige/ Monarchen/ Edelleut/ Burger/ Bawren vnd Armen/ wie aber die vaſa alia in honorem, alia in contum eliam: vos nobiles, nos autem ignobiles; alſo ſeind wir alleſampt dem fall vnderwoꝛffen/ vnd von Natur ſehr ſchwach vnd bawfellig/ deſcende ergo, ô homo, in domum figuli.
Ierem. 18.
Der jenig aber triffts meines erachtens/ am beſten/ welcher die Welt einem Laborint oder Jrꝛgarten verglichen/ dann was ſeind die Menſchen in diſer armſeligen Welt anderſt/ als die hin vnd wider/ auff vnd nider wanderen/ lauffen/ ſuchen/ dichten/ trachten/ ſich bemuͤhen/ jmmerdar vnnd vil jrꝛen/ aber wenig finden noch treffen?
Dann zum treffen iſt nur ein einiger weg verhanden/ aber zum faͤhlen vnd jrꝛen ſeind vnendtlich vil verhanden.
Das haben nun die jenigen mit jhrem ſchaden wol erfahren/ welche in der ewigen qual ſich jhꝛes auff Erden vollbrachten boͤſen Lebens halben beklagten vnd ſagten: ambulauimus vias difficiles.
Diſes haben etliche gelehrte betracht vnnd geſagt/ daß deß Menſchen Leben nur ein inconſtantiæ imago, ein ebenbild der vnbeſtaͤndigkeit ſeye/ vermuͤg der Wort: in imagine pertranſit omnis homo.
Pſ. 38.
Andere habẽs dem vnbeſtaͤndigen vngeſtuͤmmen Meer verglichen/ welches ſtuͤndtlich newe Wellen/ Vngewitter vnnd Schiffbruͤch verurſachet:
Dañ hominum vita imitatur mare veſaniens, quotidie parens naufragia.
Andere ſagen/ daß deß Menſchen Leben ein vergehender Windt: vermuͤg der Wort Nazianzeni, eſt homo turbo referens puluerem omnibus infidum, & incertũ hucatq; illucagitãs Iob 37.
Aber noch beſſer ſagt der weiſe Mann/ Vniuerſa vanitas omnis homo viuens, als wolte er ſagen: alle vnd jede eytelkeiten/ vnbeſtaͤndigkeiten/ thorheiten/ arm: vnd vngluͤckſeligkeiten befinden ſich in dem Menſchen.
Daß nun ſolches alles alſo war zu ſein erſcheine/ hab ich allen vnnd jeden Standts Perſonen zur nachrichtung vnd gutem/ die Hiſtori vom Leben Johan Guſmans in Truck verfertigt/ vnd E. Gn. zu einen Patron deſſelben erwoͤhlen/ vnnd beynebens derſelben zu jhrer erlangten Pręlatur von Gott dem Allmaͤchtigen vil gluͤck vnd heyl wuͤnſchenwoͤllen/ damit alſo E. Gn. derſelben vil Jarlang gluͤcklich vnnd wol vorſtehen/ vnd jedermennigklichs zu derſelben geſetzter guten hoffnung/ ein gnuͤgen thun moͤgen/ Daran dann deſtoweniger zu zweiflen/ allweil E. Gn. nunmehr vil Jahrlang der Probſtey Gloͤcknitz in Oeſterꝛeich loͤblich vnd wol gehauſt vnd vorgeſtanden/ vnd dardurch allbereit einen guten Namen præparirt vnd erlangt haben.
Datum Muͤnchen den 1. Ianuarij 1615.
E. Gn. dienſtwilliger Ægidius Albertinus den Fuͤrſtl: Durchlein Bayꝛn Secretarius.
1 Der Landtſtoͤrtzer.
Capvt I.
Guſman erzehlt/ wer ſein Herꝛ Vatter geweſt/ nemblich ein ſeltzamer Geſell vnd ſehr erbarer Mann.
OHne zweiffel wirdt man mirs fuͤr vbel haben/ daß ich wider das vierdte Gebott GOTtes handle/ vnnd in Beſchreibung meiner ſchaͤndtlichen Geburt/ die Laſter vnd Schand meiner Eltern entdecke/ dann jederzeit ſeindt die calumnianten vnnd Ehrenſchaͤnder veracht vnnd verhaßt worden/ zumaln die jenigen/ welche jhrer eygnen Eltern nicht verſchonen:
Aber doch troͤſte ich mich mit deme/ daß man von mir ſagen wirdt:
O/ wie gleich iſt Guſman ſeinen Eltern:
Zu dem iſt jhr Leben allermennigklichen dermaſſen bekannt/ daß es ein Thorheit were/ wann ichs laugnen wolte/ derwegẽ halte ichs vilmehꝛ fuͤr ein pur lautere hoͤflichkeit/ daß ich den wahren vnd klaren Text ableſe/ vnd etlicher Leuth daruͤber gemachte falſche gloſſas ablaine:
Dann man findt Leuth/ welche/ zu erzeigung jhꝛer Kunſt vnd Wolredenheit/ auß einem Zwergl einen Riſen/ vnd auß der præſumption oder veꝛmutung ein euidentiam vñ warheit machen/ Jnmaſſen einem frembden Edelman zu Madril widerfahren/ welcher einen ſo groſſen Luſt vnnd wolgefallen an Spaniſchen Pferden hatte/ daß er ſich entſchloſſen/ eins abmahlen zulaſſen/ vñ es ſeinen Freunden heimbzubringen vnd zu zeigen:
Zu ſolchem end verfuͤgte er ſich zu zween beruͤm̃ten vnd Kunſtreichen Mahlern/ vnd verhieß dem jenigen einen beſtimbten Lohn/ der das Pferdt am aller zierlichſten vnd natuͤꝛlichſten mahlen vnnd treffen wuͤrde:
Der ein Mahler mahlte es dermaſſen vollkom̃lich/ daß jhm nichts mehr abging/ als nur die Seel: Sonſten vnnd nichts anders mahlte er auff das Tuch:
Der ander Mahler mahlte gleichfals ein Pferd/ aber bey weitẽ nit ſo ſchoͤn vnd volkom̃lich/ wie der erſt/ ſondern darneben mahlte er einen ſehr ſchoͤnen Sattel/ deßgleichen ſchoͤne Baͤum/ alte Gebaͤw/ zerfallene Mawren vnd dergleichen/ luſtige Felder/ Wieſen/ Blumen vnnd Kraͤuter.
Als der Edelman diſe Gemaͤhld ſahe/ verliebte er ſich alsbaldt ins erſte/ vnnd ſchenckte dem Mahler einen koͤſtlichen guldinen Ring/ ſampt ſeinem verdienten Lohn:
Diſe deß Edelmanns groſſe Freygeblichkeit verurſachte/ daß der ander Mahler fuͤr ſein Gemaͤhld einẽ vberſchwenglichen werth forderte.
Deſſen verwunderte ſich der Edelman vnnd gab jhm zuuerſtehen/ daß ſein Arbeit der andern bey weitem nicht gleichte.
Der Mahler replicirte vnd bekente/ daß das Pferdt gleich wol nit ſo gar ſchoͤn vñ wol getroffen/ aber daß jhm die vbrige darneben gemachte Zierlichkeiten vil Muͤh vnnd Arbeit gekoſt hatten:
Aber der Edelmann antwoꝛtet/ daß er dergleichen gemahlte Landtſchafften/ Gebaͤw/ Baͤum/ Felder/ Bluwen vnd Kraͤuter nicht begert/ ſonder nur zu ſchoͤnen Pferden groſſen luſt gehabt/ vnd mit ſich heim̃ zu fuͤhren begert habe/ derwegen (ſprach er zu jhm) ſo bezahle ich dir nur das Pferdt/ das vbrige Gemaͤhld aber behalte du ſelbſt.
Auff eben diſen Schlag findt man Leuth/ welche/ wann man von jhnen begert/ daß ſie vns die ſubſtantz vnd warheit deſſen/ was ſie gehoͤrt oder geſehen/ erzehlen ſollen/ es jres gefallens/ vnd jhren paſſionen nach/ exaggeriren, coloriren, vermehren/ ferben/ anſtreichen/ verbluͤmlen oder vernichten/ auß einem Bachanten einen Comitẽ Palatinũ oder Pfaltzgrauen/ auß einem Narꝛen einen Weiſen/ auß einem heßlichen einen ſchoͤnen/ vnnd auß einer verzagten Lettfeigen einen dapffern Held machen:
Nit mahlen ſie nur das Pferd/ ſonder cõmentiren, dichten vnd ſetzen darzu was jhnen wolgefallt.
Eben diſes begegnete auch meinem lieben Vatter/ dann/ ſo vil die warheit belangt/ ſagt man nunmehr nit/ was der handel an jhm ſelbſt iſt/ ſonder auß drey machet man dreyzehen/ vnnd auß dreyzehen dreyhundert:
Ein jeder vnderſtehet ſich etwas hinzu zuſetzen:
Vnnd auß demſelben Zuſatz wirdt letztlichen ein groſſer hauffen/ welcher doch keinen grundt noch Bodem hat.
Dem ſey aber wie jhm woͤlle/ ſo kan ich mich doch meines Vatters nit verlaugnen:
Hat er vbel gehandlet/ ſo wirdt er ſeinen Lohn darumb empfahen:
Ein jeglicher kehre fuͤr ſeiner eygnen Haußthuͤr/ ſo wirdt er villeicht befinden/ daß ſeine Eltern eben ſo wenig kein nutz vnd vnedel geweſt ſeyen/ als die meinigen.
Mancher ſtoltzieret vnd pranget mit ſeinem Adelichen Geſchlecht/ vralten Stammen vnd herkommen/ wann mans aber eygentlich beym Liecht beſchawt/ ſo befindt ſich daß ſein Anherꝛ etwan ein Jud oder ein Pfannenflicker/ oder ein Schalcksnarꝛ/ oder wann es vil iſt/ ein ſchreiber oder wucheriſcher Kaufman geweſt.
Was aber meinen lieben Vatter belangt/ iſt er vnd ſeine Blutsfreunde Mohꝛen geweſt: als ſie gen Genua kamen/ wurden ſie fuͤr patritios oder Edelleut angenom̃en vnd gehalten/ dañ ſie hatten vil Gelts/ vñ handleten mit dem Wechßl/ derwegen ward er von etlichen mißguͤnſtigen verfolgt/ vñ ein Wucherer geſcholten/ aber er hatte ein ſo gute natur/ dz ers nicht andete/ ſonder diſſimulierte vnnd ſich ſtellete/ als hette ers nit gehoͤꝛt.
Gleichwol wil ich jne nit loben/ vil weniger wil ichs beſtreitẽ vnd ſagen/ daß es zugelaſſen ſeye/ Gelt vmb Gelt oder auff Pfandt/ auff ein beſtimte zeit/ bey verluſt deß Pfands/ woferꝛn es nit zu rechter zeit geloͤſt wird/ außzuleyhen:
Noch vil weniger wil ich die vſuras palliatas gutheiſſen/ noch auch die jenigen verthaͤdigen/ welche den trucknen Wechßl fuͤhren/ vnd die Stim̃ Jacobs/ aber die Haͤnd Eſaus haben/ ſonder ich lobe nur die gute intention, mit dern die Wechßl vnd Wucher bißweilen beſchehen/ zu dem befinde ich/ daß man in dreyen faͤllen etwas ex mutuo oder vltra fortem, ohne Suͤnd/ nem̃en moͤge/ erſtlich ratione damni emergentis:
am andern ratione lucri ceſſantis, vnd drittens ratione gratitudinis:
dann der Menſch iſt gleichwol ſchuldig/ ſeinem Nechſten zu helffen/ aber doch der geſtallt/ daß er ſelbſt ſchadloß verbleib:
Alſo/ daß man den Wucher wol vnd vbel bꝛauchen kan/ derwegen verwundere ich mich/ daß man jhn an etlichen Orten verachtet vnd verbietet/ da doch bißweilen die meiſte vnd fuͤrnembſte Geſchlechter/ Herꝛen vnnd Edelleuthen in den groſſen Staͤtten ſich darmit ernehren vnnd dereicheren.
Dannenhero hette mans auch meinem lieben Vatter nit ſo hoch fuͤr vbel haben ſollen.
Ferꝛner hielt man meinen lieben Vatter fuͤr einen Heuchler:
Wann nun ich ſihe/ daß ein Prieſter oder religios mitten in der Nacht an einem verdaͤchtigen Ort durch das Fenſter ſteigt/ vnd ein Woͤhr an der Seyten hat/ alsdann kan ich je nit ſagen/ daß derſelb im willen habe/ jemande mit den heiligen Sacramenten zuuerſehen:
Wann aber einer vil bettet/ offt beichtet/ communiciret, vnd taͤglich Meß hoͤret/ vnnd wann man jhn deßwegen fuͤr einen Heuchler vnd Gleißner halten wolte/ das were je ein vnbillicher handel vnd ein groſſe Boßheit: Mein lieber Vatter pflegte allzeit einen groſſen Roſenkrantz oder pater noſter bey ſich zutragen/ alle Morgen hoͤrte er ſeine dꝛey Meſſen mit gebognẽ Knyen vnd gen Himmel auffgehebten Haͤnden/ darneben gab er auch vtl Almuſen.
Das legten jhm nun ſeine Mißgoͤnner zu einer Gleißnerey auß:
Die vrſach deſſen war/ allweil er ſich einsmals ſchier ein gantzes Jahrlang abſentirte, vnſichtbar machte/ vnnd ſeinem Mitgeſellen/ der jhm ein groſſe ſumma Gelts hinweg gefuͤhrt hatte/ nachzohe:
Das Schiff/ darauff er fuhr/ ward durch die Tuͤrcken erobert/ gepluͤndert/ vnnd mein Vatter ſampt vilen anderen gefaͤngklich gen Argel gefuͤhrt.
Damit nun er widerumb frey vnnd ledig werden moͤchte/ ſo verlaugnete er daſelbſt ſeinen Chriſtlichen Namen/ verehelichte ſich mit einer ſehr reichen Moͤhrin/ vnnd verblib zwey gantze Jahrlang alldort.
Jnmittelſt erholte vnd erquickte ſich meines Vatters Mitgeſell/ vnd vergliche ſich mit ſeinen creditoribus vnnd Glaubigern:
Als mein Vatter ſolches vernommen/ entſchloſſe er ſich heimblich daruon zu ziehen/ vnnd zu ſolchem end vberꝛedete er ſein Fraw Moͤhrin/ daß er Kauffmanſchafft treiben wolte.
Sie glaubte jhm/ vnd verwilligte daß er jren Haußrath/ aller beſte vnnd koͤſtlichſte ſachen verkauffte/ aber mit dem darauß geloͤſtem Gelt zohe er heimblich hinweg gen Genua, nam den Chriſtlichen Glauben widerumb an/ wainte/ buͤßte vnnd bate GOTT den HErꝛn vmb Verzeyhung/ Gnad vnnd Barmhertzigkeit.
Eben diſes war nun die einige Vrſach/ warumb man meinem Vatter hernacher nit glaubte noch trawete/ vnangeſehen er noch ſo ſehr vnnd andaͤchtigklich bettete/ vnnd vil guts thate:
Man ſagt gleichwol/ quod, qui ſemel malus ſemper præſumitur malus:
Wer das Ziel der Erbarkeit einmal vberſchritten/ vnnd ein Schelmenſtuͤckl begangen/ deꝛ wagts wol oͤffter/ aber kein einige Regel iſt ſo gar gewiß/ daß ſie nicht etwan ein exception litte/ dann niemandt waiſt/ wie vnnd was geſtallt Gott bißweilen die Hertzen der Menſchen wunderbaꝛlich beruͤre/ jnmaſſen auch meinem Vatter beſchehen/ vñ er allerdings ein newer Menſch woꝛden/ vnd mit redintegratis morib. auffzohe.
Dann ob ſchon jm nachgeredt ward/ dz er zwey oder dreymahl fallirt oder banckerottirt hatte/ ſo iſt doch hergegẽ war/ das andere gleichfals meineydig an jhm worden/ vnd jne darzu gebracht vñ verurſacht haben:
Einmal iſt gewiß/ daß die Menſchen nicht von Stahl gemacht worden/ derwegen auch nicht ſchuldig ſeyen/ wie Naͤgel ſteiff zu halten/ dann ſo gar die Negel ſelbſt verlieren/ letztlichen jhre Krafft wacklen/ laſſen nach vnnd werden loß.
Diſes ſeindt die ſtratagemata vnnd griffel der Kauffleuten/ welche taͤglich practiciert werden/ derwegen ſoll man ſich nicht ſo ſehr druͤber verwundern/ ſonder es Gott dem HErꝛn vnnd dem Beichtuatter heimbſetzen:
Vil Kauffleuth kenne ich/ welche dergleichen ding ſtarck treiben/ aber keinen einigen habe ich deßwegen hencken ſehen: woferꝛn derwegen das fallieren vnnd Leut anſetzen boͤß oder ein Diebſtuck were/ ſo wurde mans ohne zweifel mit ernſt ſtraffen/ zumaln weil wir ſehen/ daß offt einer wegen eines einigen geſtohlenen Guldens mit Ruthen außgehawen oder auff die Galeren geſchmidt wuͤrdet.
Ob wol auch mein Vatter dreymal gefaͤngklich befaͤngnuſt woꝛdẽ/ ſo machte er ſich doch allzeit widerumb ledig/ dañ weil er reich war/ vnnd der Oberꝛichter gleichſamb ſein Vatter/ vnnd der Gerichtſchreiber ſein Genatteꝛ war/ ſo ward er bald wider außgelaſſen.
Es waren gleichwol inditia gnug verhanden/ aber die bloſſe inditia ſeindt nit gnugſamb/ ſo waren auch die Zeugnuſſen falſch/ vnd galten nichts bey Gericht/ noch bey ſolchen guͤnſtigen vnnd wolgeneigten gefatteriſchen Richtern vnd Schreibern/ zu dem purgierte mein Vatter ſolche inditia durch die Tortur/ vnd machte alſo die Zeugen/ welche ohne einiges Fundament vñ auß lauter præſumptionibus deponirten, offentlich zuſchanden.
Beſchließlich hielt mans meinem Vatter hoch fuͤr vbel/ daß er ſehr hoffertig war/ vnnd ſein Angeſicht anſtriche/ welchs ich nit loben koͤndte/ woferꝛn deme alſo were/ Aber ich hab nichts dergleichen an jm koͤnnen vermercken/ allein ſahe ich/ daß er weiß vnd roth duꝛch einander war/ vnnd ich glaube/ daß er von Natur alſo war/ vnd groſſe Augen vnnd rothe Carfunckelſtein im Angeſicht hatte/ dannenhero vnd woferꝛn ers von Natur alſo gehabt/ ich jn nit verdencken noch tadlen koͤndte/ daß er dergleichen mengel vnd gebrechen durch den anſtrich bedeckt vnnd verboꝛgen haben moͤchte:
Hat ers aber auß Hoffart vnd fuͤrwitz gethan/ ſo were es vnrecht/ dañ es thuns nur die Weiber/ vnd zwar die faile vnd liderliche Metzen/ welche/ ob ſchon ſie von Natur/ ſchoͤn gnug ſeindt/ nicht deſto weniger deß Morgens im Beth anfahen/ ſich anzuſtreichen biß zu Mittag/ vnd begeren alſo noch ſchoͤner zu werden:
Je mehꝛ aber dergleichen Weiber jhꝛ Angeſicht zieren vnnd beſchawen/ je mehr gehet jhr Haußweſen zu grundt:
So dann das anſtreichen deß Angeſichts den Weibern ein ſchand iſt/ vmb wie vil mehr iſts dañ den Maͤnnern?
Was aber meinen lieben Vatter betrifft/ ob ſchon ers gleichfals gethan hette/ ſo iſt er doch nit allein der jenig geweſt/ der ſich dißfals verſuͤndigt/ ſonder es thuns jhm villeicht auch andere ſtattliche Herꝛen nach.
Capvt II.
Guſman erzehlt wie vnd was geſtallt ſein Vatter anfangs vmb ſeine Fraw Mutter gebuelt/ vnd auß was fuͤr einem ehrlichen Stammen er geboren worden/ Jtem/ was ſein Fraw Mutter fuͤr ein erbare Fraw geweſt.
ALs vor verſtandener maſſen/ mein Vatter widerumb gen Seuilia kommen/ ſeine ſchulden theils eingebracht/ theils abgelegt/ vnnd widerumb redlich/ ja vil redlicher vnnd reicher/ weder zuuor/ worden/ (dann ſeine creditores muſten ſich wider jhꝛen willen mit jhm einlaſſen vnd etwas wenigs annemmen/ dann vom vmbgekehrten oder vergoſſenen Wein muß man auff faſſen was man kan) fing er an/ ſich vmb ein Haußweſen anzunem̃en/ vnd kauffte ein Hofmarch oder Landtgut/ welches nahe bey der Statt Seuilia gelegen/ vnd Alfarche genent ward/ welches dann kein wunder/ dann zu Seuilia werden bißweilen auß verdorbenen Wucherern/ anſehenliche Edelleut.
Nun begabs ſich/ daß/ als einsmals mein Vatter ſampt andern Kauffleuten auffm Marckt ſpatzieren ging/ daſelbſt ein Kindtstauff fuͤr paſſierte/ vnnd von vilen ſchoͤnen Frawen gen Kirchen begleitet ward.
Der fuͤrwitz ſtach vnd reitzte meinen Vatter dermaſſen/ daß er jhnen nachfolgete/ vnnd ſahe/ was geſtallt mein Mutter vnd noch ein feiner alter Geiſtlicher Ordensherꝛ/ das Kindt auß der Tauff hebten.
Beſagte mein Mutter war huͤpſch/ ſchoͤn/ holdſelig vñ ſehꝛ verſtaͤndig: Mein Vatter ſchawte ſie jmmerdar an/ verliebte vnd vernarꝛte ſich alsbaldt in jhre Schoͤnheit:
Das merckte mein Mutter/ vnnd verliebte ſich gleichfals in jhn/ aber doch diſſimulirte ſie es ſehr verſtaͤndigklich/ dann es ſey ein Fraw ſo ſtattlich/ wie ſie immer woͤlle/ ſo frewet ſie ſich doch/ geſehen vnd gelobt zu werden von Maͤnnern/ vnangeſehen dieſelbigen nicht ſehꝛ ſtattlich ſeindt.
Mit redenden Augen/ vnd mit ſchweigendem Mund redeten mein Vatter vnnd Mutter mit einander/ vnd entdeckten alſo einander jhꝛ Hertz.
Damals koͤndte mein Vatter meiner Mutter halben mehr nit erfahren/ als allein/ daß ſie deß vorberuͤrten Ordensherꝛn Fraw oder Anhang war/ vnd dz er ſie heimblich bey ſich hatte.
Vnangeſehen nun mein Mutter ſampt jhrem Herꝛn heimb ging/ ſo blib doch das Hertz meines Vatters jmmerdar bey jhr/ vnnd ſuchte gelegenheit ſie in der Kirchen bey der Meß widerumb zuſehen/ dann laider die Kirchen vnd Haͤuſer Gottes muͤſſen bißweilen das beſte thun/ vnd Kuppel/ Huren vnnd Teufels haͤuſer vertretten:
Diſes ſehen vnnd anſchawen wehꝛte ſo lang/ biß letztlichen mein Vatter ein feine erbare Fraw antraff/ die ſich fuͤr ein Kuplerin gebrauchen ließ/ vnd meiner Mutter ein holdſeligs Brieffel/ welches jhr mein Vatter geſchriben/ vberantwortete/ vnnd benebens gute muͤndtliche officia præſtirte.
Weil dann der Ordens Ritter nunmehr alt vnd jmmerdar kranck war/ ſo vberkam mein Mutter ein vil beſſers gefallen an meinem Vatter/ der noch ein junger/ friſcher vnd ſtarcker Mann war/ derwegen entſchloſſe ſie ſich gleichwol/ jhren alten Herꝛn zuvertauſchen vñ zuverlaſſen/ aber doch wolte ſie auch die gute bey jhm habende gelegenheit vnd ſtatliche vnderhaltung nit gern verlaſſen/ derwegen ſuchte ſie ein mittel auſſerhalb Hauſes/ zu meinem Vatter zukommen/ vnnd ſtellte ſich/ als wolte ſie ein Kirchfarth nah bey meines Vatters Hof Alfarche verꝛichten:
Wie nun ſie ſampt jhrem Herꝛn auffm Weg/ vnd nicht weit von Alfarche war/ fing ſie vnuerſehens an/ ſich vber jhren Magenwehthumb zu beklagen/ vnd ſich dermaſſen vbel zugehaben/ daß man ſie fuͤr paſſiert hielt/ vnd daß ſie deß Todts erloſchen were: ein hertzlichs mitleyden mit jhr hatte.
Die Leut/ welche der orten fuͤruͤber gingen/ bliben ſtill bey jhr ſtehen/ vnd ein jegklicher wolte jhr einen guten Rath geben/ was ſie brauchen vnd einnemmen ſolte:
Weil man aber nit gelegenheit hatte/ ſolche jr gerathene ſachen zuwegen zubringen/ ſo waren alle fuͤrgeſchlagene remedia vnd mittel vergebens: Widerumb in die Statt zu gehen war ir vnmuͤglich/ weiter fort zu gehen war beſchwerlich: vnnd mitten auffm weg alſo ſtill zu ligen/ war ſpoͤttlich:
Jnmittelſt ward mein Mutter je lenger je ſchwecher/ (ſcilicet) jederman ward trawrig/ vnnd man wuſte je nit/ was man thun oder anfahen ſolte:
Letztlichen ſprach ein Fraw/ fuͤhret ſie von der ſtraſſen/ ein ſpott vnd ſchandt iſts/ daß man die gute Fraw alſo ligen vnnd ſterben laͤſt/ traget ſie dort in deß Edelmans Hof/ biß es gleichwol beſſer vmb ſie wirdet.
Jederman lobte diſen Fuͤrſchlag/ vnd der Ordensherꝛ ſchickte alsbald hin/ vnd ließ das Haußgeſindt erſuchen/ daß ſie doch diſe krancke Fraw nur ein ſtundlang/ biß es etwas beſſer vmb ſie woꝛden/ einnemmen wolten Ein altes Weib befand ſich im Hauſe/ die war allbereit vnderwiſen/ was ſie thun ſolte/ gab derwegen zur antwort/ daß man die krancke Fraw nur kecklich herbꝛingen ſolte/ damit jhr geholffen/ vnd aller guter willen erwiſen werden moͤchte.
Der Ordensherꝛ ließ ſie hintragen/ ging ſelbſt mit/ vnd erzeigte ein groſſes mitleiden mit ſeiner krancken Frawen/ welche jhren ſchmertzen ſtarck klagte/ vñ doch heimblich lachte:
Die alte Fraw oder Haußpflegerin eroͤffnete alsbald alle Zimmer vnnd Loſementer/ vberzohe ein Beth mit friſchen Leylachern/ legte mein Mutter darein/ waͤrmete jhꝛen Bauch mit warmen Tuͤchern/ labte vñ erquickte ſie mit confect vnd andern kraͤfftigen guten ſachen/ biß ſich der ſchmertzẽ allgemach verluhr: Mein Mutter ſtellte ſich/ als begerte ſie ein wenig zu ruhen vnnd zu ſchlafen/ deſſen frewete ſich der alt Herꝛ/ ließ ſie allein im Beth ligen: ſperꝛte alle Fenſter vnd Thuͤr fleiſſig zu/ vnd befahl/ daß man ſtill ſeyn/ vnd niemandt zu jhr hinein gehen laſſen ſolte:
Er ſelbſt ging auch von dannen vnnd im Garten ſpatzieren:
Aber mein Vatter ſchlieff nicht/ ſonder hoͤrte in einer abſonderlichen Kammer alles/ was fuͤruͤber ging/ er eroͤffnete in aller ſtill die Kammerthuͤr/ darinn mein Mutter lag/ verfuͤgte ſich zu jr/ vnd vertrib jr jnnerhalb zweyer ſtunden allen ſchmertzen.
Letztlichen ging der alt Herꝛ auß dem Garten/ ſuchte mein Mutter heimb/ vnd als er ſahe/ daß es etwas beſſer vmb ſie worden/ danckte er Gott/ ſchickte alsbald in die Statt/ ließ allerhand Speiſen vnd Getranck herauß bringen/ vnd hatte einen guten Muth mit ſeiner Frawen.
Jnmittelſt aber ging mein Vatter heim̃lich von dannen gen Seuilia/ ließ jm ein Pferdt ſatteln vnd ritte/ ſeiner gewonheit nach gen Alfarche/ fandt daſelbſt den alten Ordens Ritter ſam̃t der Frawen/ erzeigte ſich gantz freundlich gegen jhnen/ leiſtete jhnen ein zeitlang geſellſchafft/ vnd begleitete ſie widerumb in die Statt.
Bald hernacher ward der alt Herꝛ je laͤnger je kraͤncker vñ ſchwaͤcher/ aber mein Mutter je lenger je gatler vnd begieriger/ biß letztlichen ſie jhne ins Grab brachte:
Jn ſeinem letzten End vnnd Zuͤgen aber/ zohe ſie gleichfals/ vnnd raumte aller orten dermaſſen auff/ daß ſchier kein einiges gantzes Leylach mehr verhanden war/ darin man ſeinen todten Leib wicklen hette moͤgen.
Vnd ob ſchon man ein ſtarcke nachfrag hatte/ wo doch ſein Gelt vnd Gut hinkommen ſein moͤchte/ ſo wolte doch mein Mutter nit beſtehen/ daß er ſonderbars vil gehabt/ ſonder ſagte/ daß er das ſeine ſelbſt an worden/ vnd ob ſchon er jhr etwas wenigs geſchenckt/ ſo hette ſie es doch wol vm̃ jne verdient/ vnd jhm fleiſſig vnnd trewlich außgewart.
Darmit thate ſie nun jhrem Gewiſſen ein gnuͤgen/ vnnd die Rechtsgelehrten gaben jhr zu verſtehen/ daß ſie es gar wol vnnd mit gutem Gewiſſen behalten doͤrffte/ dann ob ſchon ſie es ſchendtlich gewunnen/ ſo hab ſie es doch nicht ſchaͤndtlich/ ſonder redlich angenommen.
Bey diſem Todtfall hat ſich wahr zu ſein befunden/ was ich zuuor hab ſagen hoͤren/ daß nemblich die Reichen auß Armut/ die Armen auß vberfluß/ vnnd die Geiſtlichen auß Kaͤlte ſterben/ dann die Reichen doͤrffen auß lauter Geitz vñ mißtrawen gegen Gott/ nicht gnug eſſen/ vnd ſterben mehꝛers auß hunger/ weder wegen der ſchaͤrpffe der Kranckheit:
Mit den Armen aber hat jederman ein mitleyden/ dañ etliche ſchicken jhnen etwas/ andere bringen jhnen einen gantzen hauffen Speiſen/ zumaln wann ſie in extremis vnnd letzten noͤthen ligen.
Man findt etliche mente captas oder vnweiſe Frawen/ welche die krancke Armen/ auß lauter andacht/ in jhren Haͤuſern oder Spitaͤlen beſuchen/ vnnd jhnen gantze Haͤfen vnd Koͤrb voller collationen vnnd Speiſen bringen/ aber an ſtatt deß Almuſens/ welches ſie jhnen dardurch zu geben vermeinen/ befuͤrdern ſie jhren Todt/ dann entweder koͤnnen die Krancken es alsdann im Todtbeth nim̃er genieſſen/ oder aber ſie genieſſen es vnordentlich/ koͤnnens nicht veꝛdaͤwen/ vnnd erſticken gleichſam̃ druͤber.
Was aber die Geiſtlichen belangt/ weil ſie in jhren toͤdtlichen Kranckheiten bißweilen keine rechte Erben bey ſich haben/ ſo ſterben ſie gleichſamb vor lauter Kaͤlte/ wie zu ſehen an diſem Ordensherꝛn/ deme man in ſeinem Leben kein Hemmet ließ/ vnd kaum ein altes zerꝛiſſenes Leylach widerfahren hat laſſen/ das iſt nun aber der Concubinariorum rechter Lohn.
Jnmittelſt vnnd noch in wehrendem deß alten Ordensherꝛn Leben/ ward mein Fraw Mutter ſchwanger/ vnd gebahr einen Sohn/ der war ich/ vnd hatte ich/ der rechnung vnnd regel der ſcientiæ fœmininæ nach/ zween Vaͤtter/ dann mein Mutter wuſte mich der maſſen zu filioliſiren, daß ich gleichſamb ein vnmuͤglichs ding erhielt vnd zuwegen brachte/ dann ich gefiel zweyen Vaͤttern oder Herren/ vnnd ſie alle beyde erkennten mich fuͤr jhren Sohn/ Wann der Ordensherꝛ allein bey mir war/ ſagte vnnd beruͤmbte er ſich/ daß ich jhm vil gleicher vnd aͤhnlicher ſehe/ weder ein Ey dem andern:
Wann ich mit dem andern meinem Vatter redete/ ſagte vnnd bezeugete derſelb/ daß ich jhme je gleicheꝛ nit ſehen koͤndte.
Diſer geſtallt zaͤrtelten vnd liedten ſie mich alle beyde:
Kein anderer vnderſchidt war hierunder verhanden/ als allein/ daß der Ordensherꝛ mich in ſeinem noch wehrenden Leben/ offentlich fuͤꝛ ſeinen Sohn hielte/ aber der ander hielt mich heimblich darfuͤr/ dann mein Mutter hat mich deſſen hernacher verſichert vñ mir deßwegen ein lange Relation gethan/ derwegen ſage vñ proteſtire ich hiemit/ daß mir das jenig/ deſſen mich die mißguͤnſtige calumnianten bezeyhen/ daß nemblich ich mehꝛ/ als zwen Vaͤtter gehabt haben ſolle/ nit wahꝛ iſt/ dann nit allein meine zwen Vaͤtter haben mich ſelbſt fuͤr jren Sohn erkennt/ ſonder es hats auch mein Mutter beſtaͤttigt:
Jſt alſo vil beſſer/ daß man ſage/ daß ich vbel geboren woꝛden/ weder keines einigen Sohn vnd niemande zugehoͤrig ſeye:
Es liebte mich auch mein Vatter Guſman dermaſſen/ daß er gleichſam̃ ein Abgoͤtterey dardurch beging/ dann vnangeſehen mein Mutter von menigklichen ein Fraw Commenthurin (wegen jhres erſten alten Herꝛn deß Commenthurs) genennt ward/ ſo verthedigte er ſie doch/ ſamb hette er ein Wohnung oder rechtſame zu der cõmenda:
Ja was mehr iſt/ er fragte nichts nach ſolchem Namen/ ſondern er ehelichte ſie auch offentlich/ vnd zwar nit ohne vrſach/ dann er wuſte ein anſehenlichs Gelt bey jhr/ Aber wie das Gelt war gewunnen/ alſo iſt es entrunnen/ dann bald nach dem mein Vatter Hochzeit mit meiner Mutter gehalten/ fing er an/ ſich ſehꝛ ſtattlich zu halten/ zu bancketiren/ zu ſpielen/ vnd dermaſſen zu dommiren/ daß er jnner halb zwey Jaren nit allein 10000 Ducaten meines Muͤtterlichen Guts hindurch jagte/ ſonder auch ſein Landtgut Alfarche genannt/ verkauffte/ vnnd bald hernacher auß Hertzleyd ſtarb.
Da fing mein Mutter an/ arm/ elendig/ veracht vnd demuͤtig zu werden/ dann vnangeſehen jederman wol wuſte/ daß ſie an dem alten Herꝛn Commenthur hing/ nicht deſto weniger war ſie dermaſſen vnuerſchambt/ ſtoltz vnnd hoffertig/ daß ſie ſich gedunckte vil beſſer zu ſeyn/ weder andere ehrliche matronen, vnnd diſes iſt aller Fetlen gebrauch/ derwegen vnd als mein lieber Vatter auß diſer zeitlichen Wanderſchafft erfordert worden/ diſem Leben vꝛlaub gegeben/ ſeine letzte Taͤg mit vollendung deß Todts beſchloſſen hatte/ vnnd vom Liecht diſer Welt verſchiden war/ ward jederman meiner Mutter ſpinnenfeindt/ vnd man redete jhr ſehꝛ ſpoͤttlich vnnd ſchimpflich nach:
Vnder andern ſagte man auch/ daß jhr Vatter ein Ehrwuͤrdiger Prieſter/ vnd jhꝛe Fraw Mutter ein Fettel geweſt war:
An ſtatt auch/ daß mein Mutter nur zwen Maͤnner in jhre Netz verwickelt hatte/ ſagte man/ daß mein Anfraw zwey gantze dutzet gehabt/ vnnd dieſelbigen/ wie junge Huͤnlein/ auß einerley Geſchirꝛ eſſen/ vnd in einerley Beth ſchlaffen hatte laſſen/ ohne daß ſie einander biſſen.
Mit jhrer diſer Tochter meiner Mutter vberkam ſie vil Vaͤtter/ dern jeden ſie vberꝛedete/ daß jhre Tochter jhnen zugehoͤrte/ ſeytemal ſie einem jeden ſehr gleich vnd aͤnlich ſahe/ vnd zwar dem einen mit den Augen/ dem andern mit dem Mund/ dem dꝛitten mit der Naſen/ dem vierten mit dem Reden/ dem fuͤnfften mit den Geberden/ vnd dem ſechſten ſo gar mit dem außſpeyen.
Capvt III.
Guſmans erſter Auffzug.
AVß oberzehlten vrſachen ward ich ein armes Waißlein/ vnd dermaſſen troſt: vnnd huͤlffloß/ daß kein einiger Baum verhanden war/ der mir einen Schatten gemacht oder gegeben hette/ Kein anders mittel ſahe ich/ als mich von dannen anderſt wohin vnbekanter weiß/ in die frembde zu begeben/ vnd mich nicht nach meinem Vatter/ ſonder nach meiner Mutter Geſchlecht/ Guſman von Alfarche zu nennen/ ſeytemal ich allda zu Alfarche meinen Anfang vberkommen.
Nun begab ich mich hinauß/ in meinung/ die Welt zu beſehen/ vnd befahl mich Gott vnd guten Leuten.
Jch war gleichwol noch ſehr jung/ zu Seuilia zartiglich one einige vaͤtterliche noch muͤtterliche Zucht/ mit Hoͤnigſuppen vnd Roſenzucker erzogen/ derwegen kam es mir je ſchwer an/ meines Vatters Hauß vñ Freunde zuverlaſſen/ aber die noth trib mich hinauß/ alsbaldt nun ich zum Thor hinauß kam/ floſſen zwen Waſſerbaͤch auß meinen Augen/ die Nacht kam auch herzu/ ſahe derwegen weder Himmel noch Erde/ gelangte letztlichen gen S. Lazaro, welches vngefaͤhrlich ein Meil wegs von Seuilia ligt/ daſelbſt ſetzte ich mich auff der Straſſen nider/ fing an mein Leben zu betrachten/ vnd begerte wider zu ruck zu gehen/ allweil ich mich mit einer groſſen vnbedachtſambkeit vnd wenig Gelts auff ein ſolche lange Reiß hatte begeben.
Jch hatte weder zu Mittag noch zu Nacht geſſen/ derwegen ſing mich an zu hungern/ vnnd ich empfandt den vnderſchidt/ der da iſt zwiſchen einem ſatten vnd hungerigen Menſchen: Alle muͤhe vnd arbeit paſſieren/ wann man darneben zu eſſen hat/ wo aber nichts zu freſſen verhanden/ da gehets vnwirſch zu.
Jch hette gern zu Nacht geſſen/ fand aber nichts anders/ als ein friſch Bruñenwaſſer/ ich wuſte je nit/ was ich thun oder anfahen ſolte:
Jch befand mich in forcht vnd hoffnung/ ergab mich doch letztlichen Gottes Haͤnden/ vnnd verꝛichtete ein kurtzes Gebett/ ging wider hinauß/ ſetzte mich bey einem Brunnen nider/ vnd entſchlief auß lauter Melancoley vnd Trawꝛigkeit/ erwachte deß Morgens fruͤh/ vnd ging den nechſten weg fort/ vnnd gedachte an die vbel formirte vnd beſtelte reſpublicas, in denen die Fuͤß das Ambt deß Haupts/ vnd das Haupt das Ampt der Fuͤſſen verꝛichten.
Meine Fuͤß trugen mich/ vnd ich folgte jnen vber Berg vñ Thal/ vber Wiſen vnnd Aecker/ denſelben gantzen Tag ging ich nur zwo kleine Meil wegs/ aber doch gedunckte mich/ daß ich die antipodes erꝛeicht/ vnd ſampt dem Columbo ein newe Welt erſunden hatte.
Als nun ich in ein kalte vnd duͤrꝛe Herberg kam/ fragte man mich/ wo ich hinauß woͤlle?
Jch antwortet/ daß ich vorhabens were/ mich an deß Koͤnigs Hof gen Madril zu begeben/ aber dz mich faſt hungerte/ ſeytemal ich ſchier in zwen Tagen nichts geſſen/ man ſetzte mir Eyer fuͤr/ die aß ich geſchwindt vngeſchawt/ aber in wehrendem eſſen/ empfand ich etwas von zarten Gebeinen vnd Fleiſch/ ohne zweiffel warens junge Huͤner/ die allbereit außgebruͤt waren.
Jch vermerckte gleichwol/ daß ſie nit beſchaffen waren wie andere Eyer/ die ich in meiner Mutter Hauß hatte geſſen/ aber doch ließ ich ſie paſſieren/ dann der Hunger trib ſie fort/ daß ſie durch den Mundt in Halß/ vnd auß dem Halß hinab in Bauch kamen:
Mit dem Brot hielt ich mich etwas laͤnger auf/ dann es war dermaſſen hart vnd ſchimlecht/ daß ichs nur zu kleinen broͤcklsweiß hinab bringen vnd ſchlicken muſte:
Vngefaͤhrlich vber ein viertel ſtund hernacher fingen die Eyer an zu wircken/ vnd ich empfandt/ daß die arme Huͤnlein anfingen in meinem Bauch zu kratzen/ derwegen fing ich/ wie ein ſchwangere Fraw/ an zu ſpeyen vnnd außzuwerffen/ biß mir nichts mehr im Bauch verblib.
Dem allem aber vnangeſehen/ begab ich mich deß Morgens fruͤh widerumb auff den weg/ vnd traff einen Eſeltreiber an/ der fragte mich was mir mangelte?
Jch erzehlte jhm/ was ich fuͤr ein herꝛliche Mahlzeit gehabt/ vnd wie es mir mit den Eyern gangen war.
Aber an ſtatt deß troͤſtens lachte er mich rein auß/ vnnd ſpottete meiner noch darzu/ vnd fuͤhrte mich zu Mittag in ein Herberg vnd zum allergroͤſten Dieb/ den man in derſelben gantzen Gegent hette finden moͤgen/ Diſer Wirth hatte vnder ſeinem Vieh auch ein Eſelin/ die ließ er bißweilen mit allem fleiß ledig im Stall vmblauffen/ damit ſie den andern Roſſen der frembden Fuhrleuten vnd Gaͤſten jhre lectiones leſen vnd das Futer auffeſſen helffen ſolten/ darauß aber erfolgte/ daß ſie letztlichen ſchwanger von jhnen ward/ weil aber die Geſetz in Andaluſia ſolche vngleiche vermiſchungen bey ſchwerer ſtraff verbotten/ vnnd aber ſich begab/ daß die Eſelin vor der rechten zeit einen jungen Eſel gebar/ ſo verbarg jhne der Wirth/ vnd hielt jn gantz heim̃lich/ aber als er ſahe/ daß ers in die laͤng nit verbergen kondte/ ſo ließ er jhne an einem Freytag niderſchlagen/ das Fleiſch einſaltzen/ vnd den Kopff/ das Hirn/ die Fuͤß vnd das Jngeweid an einem Sontag ſieden vnd zubereiten:
Wir zwen kamen auch gerad zur rechten zeit/ vnd fragten den Wirth/ ob er vns hette etwas zu eſſen zu geben?
Der gab vns zuꝛ antwort/ daß er geſtrigs Tages ein ſehr gutes vnd feiſtes Kalb hatte abgeſtochen/ vnnd das Jngeweidt geſotten/ vnd ſeye vrbietig/ vns etwas daruon mit zutheilen:
Deſſen frewete ich mich zum hoͤchſten.
Der Tiſch ward gedeckt/ vnnd man ſetzte vns vier geſottene Eyer fuͤr/ deßgleichen ein in Butter gebachenes Hirn/ folgends ein geſottenes Jngeweyd/ das alles aber ſchmeckte vns nit wol/ dañ die Eyer waͤten inwendig blutig/ vnd das Hirn vnd Jngeweyd ſtanck ſehr vbel:
Jch vnd mein Mitgeſell ſahẽ einander an/ lachten vnd aſſen nichts darnon/ der Wirth merckte es vnd ſpꝛach:
Jhꝛ Herꝛn/ jhꝛ doͤrffet mir meine Speiſen nit verlachen/ die Eyer ſeind friſch/ vnd das ander iſt von einem guten faiſten Kalb/ das kan ich beweiſen woferꝛn jhrs begert.
Mein Mitgeſell der Eſeltreiber aber antwortet vnnd ſprach:
Was gehet dich vnſer lachen an/ haſtu dann einen Tax im Hauſe/ warumb vnd wie vil der Gaſt lachen ſolle?
Laß du einen jeden lachen oder weinen ſo vil vnd offt es jhne geluſtet/ vñ nimb du dein Gelt darfuͤr ein:
Die vrſach meines lachens iſt/ allweil deine Eyer mich erjnnert haben an die jenige Eyer/ welche diſer mein Mitgeſell vorgeſtern an einem andern ort geſſen/ vnnd dermaſſen friſch waren/ daß jhme das Blut der jungen darin verhandenen Huͤnlein auß dem Mundt gerunnen.
Der Wirth gab ſich zufriden/ weil er ſahe/ daß wir es ferner nit andeten:
Weil aber die Eyer bey mir anfingen zu operiren, vnd die darin geweſte junge Huͤner in meinem Magen vmbzukratzen/ ſo ergriffe ich geſchwind die Weinkanten/ vnd thate zwen ſtarcke truͤnck/ dann es heiſt: poſt ouum molle, bonum hauſtum tibi tolle: poſt ouum durum bis, ſi diu viuere cupis.
Bald hernacher brachte vns der Wirth widerumb etwas anders/ das konten wir eben ſo wenig kewen noch eſſen/ ſonder ſtunden vom Tiſch auff/ vnnd ſchawten zu vnſern Eſeln: Jnmittelſt aber ward mir mein Mantel auß der Kammer verzuckt/ vnangeſehen vnſer nur vier Perſonen im Hauſe waren/ derwegen lieff ich hin vnnd wider im Hauſe herumb/ vnnd ſuchte meinen Mantel mit ſchmertzen:
Letztlichen kam ich auch in die Kuchel/ darinn ſtundt ein groſſer Hafen mit friſchem Blut/ vnnd nah darbey lag ein Eſelshaut ſampt den abgehawenen Fuͤſſen/ Kopff vnnd langen Eſels Ohren:
Nur die Zung vnd das Hirn maͤngelte/ dann wir hattens allbereit zum theil geſſen:
Da lief ich alsbald hin zu meinem mitgeſellen/ zeigte jme die vberwerlein vnſers Nachtmals/ vnd ſprach:
Sihe/ das iſt das friſche Kalb/ welches vns der Wirth ſo ſehr gelobt hat:
Als ich nun alſo mit jhm redete/ ſahe ich mich noch ferner in der Kuchel vmb/ vnnd ſahe an der Wandt ein feiſte abgezogene Katz hangen/ vnnd die Koͤchin ſagte vns/ daß der Wirth vil dergleichen Katzen an ſtatt der Haſen vnnd Koͤnigl/ braten vnd anrichten lieſſe.
Wir lachten vnd verwunderten vns vber diſe deß Wirths ſo groſſe fuͤrſichtigkeit:
Folgendts ging ich zu jhm/ vnd fragte mit ernſt nach meinem Mantel/ er aber gab mir boͤſe antwoꝛt/ vnnd trohete mir mit der Ruthen/ da hebte ich Stein auff/ vnd warff ſie jhm nach dem Grindt:
Er lieff in ſein Zimmer/ holte ſein Woͤhr vnnd wolte mich erſtechen:
Aber mein Mitgeſell ſtund mir bey/ da ward ein groſſer Lermen/ alle Nachbarn lieffen herzu/ der Richter/ Gerichtſchreiber vnnd die Schoͤrgen lieſſen ſich geſchwindt ſehen/ vnnd namen mich beym Grindt/ vnd wolten mich gefaͤnglich hinweg fuͤhren:
Aber ich bate ſie zum allerhoͤchſten/ daß ſie mich nit alſo vbereylen/ ſonder mich zuuor zur verantwortung kommẽ laſſen wolten/ jnmaſſen beſchehen/ vnnd ich jhnen alles erzehlte/ was ſich zwiſchen vns verloffen/ vnd wz wir fuͤr ein ſchoͤnes Kalbfleiſch geſſen vnd gefundẽ:
Darauff lieſſen ſie alsbald dẽ Wirth gefaͤngklich annem̃en/ durchſuchten ſein gantzes Hauß/ vnd fanden nit allein meinen Mantel/ ſonder auch die abgezogene Eſelshaut ſampt dem Kopff/ Ohꝛen/ Fuͤſſen vnd Jngeweid/ deßgleichen zwo abgezogene faiſte Katzen.
Was nun ſie fuͤr ein Straff gegen jhme fuͤrgenommen/ iſt mir vnbewuſt/ dann ich vñ mein Mitgeſell trolten vns von dannen hinweg/ vnd danckten Gott/ daß er vns auß diſer gefahꝛ erꝛett hatte.
Capvt IV.
Guſman diſcurriret artlich von der Gluͤckſeligkeit vnnd vngluͤckſeligkeit der Menſchen/ vnd was geſtalt er vnſchuldigklich gefangen worden.
REcht vnnd wol ſagt der heilig Job: militia vita hominis ſuper terrá: als wolte er ſagen:
Das Leben der Menſchen iſt je nichts anders/ als ein Streit vnnd Krieg auff Erden/ nichts iſt ſicher/ kein Standt iſt beſtaͤndig/ kein Luſt iſt vollkom̃en/ kein freud iſt warhafftig/ alles iſt ein falſchheit vnd eytelkeit:
Dann als der Gott Iupiter alle ding auff Erden erſchaffen/ vnd die Menſchen darumb foꝛmirt hatte/ daß ſie ſie beſitzen vnd genieſſen ſolte/ befahler/ daß ein ſonderbare Goͤttin/ namens die Gluͤckſeligkeit/ in der Welt reſidiren vnd wohnen ſolte/ im wenigſten gedachte vnnd vermeinte er/ daß die Menſchen ſo gar vndanckbar gegen jhm werden wurden/ jnmaſſen ſie hernacher gethan/ vnnd ſich gegen jhm ſtarck geſetzt haben/ Dann weil ſie diſe Goͤttin Gluͤckſeligkeit bey ſich hatten/ ſo gedachten ſie an keinen andern Gott/ ſonder opffertẽ diſer Goͤttin allerhand Opffer/ vnd ſangen jhꝛ vil Lobgeſaͤng.
Daruͤber erzuͤrnete ſich Iupiter, beruffte alle andere Goͤtter zuſammen/ erzehlte jhnen die boͤſe correſpondentz vnnd vndanckbarkeit der Menſchen/ in deme ſie nun die Gluͤckſeligkeit verehꝛten vnnd anbetteten/ da doch er jhnen ſo vil Gutthaten erwiſen/ vnd ſie auß nichts erſchaffen/ begerte derwegen von jhnen/ daß ſie jhm jhre meinung vnnd guten rath geben ſolten/ was er mit den Menſchen anfahen moͤchte : Etliche der guͤtigſten/ barmhertzigſten vnd mitleidenlichſten Goͤttern ſagten/ daß die Menſchen einer ſchwachen Materi waͤren/ vnd daß man derwegen ſie vbertragen vnd jhnen etwas nachſehen/ aber doch ſie mit etwan einer leidenlichen correction vnnd Straff anſehen ſolte/ in gaͤntzlicher hofnung/ ſie wurden ſich dran kehren/ vnd jhnens ins kuͤnfftig ein gewarnung ſein laſſen.
Der Gott Momus vnderſtund ſich ſein meinung darzu zuſagen vnd frey herauß zu reden/ aber Iupiter hieß jhne ſtill ſchweigen/ biß die frag an jhn kaͤme.
Gleichwol waren auch andere Goͤtter verhanden/ welche es mit dem Momo hielten/ vñ vermeinten/ daß das verbrechen der Menſchen wider den allerhoͤchſten Gott Iupiter vnendlich were/ vnd daß derwegen von rechts wegen die Straff gleichfals vnendtlich ſeyn ſolte:
Vns gedunckt (ſprachen ſie) daß man das gantze Menſchliche Geſchlecht zerſtoͤren vnnd gar vertilgen/ auch niemaln widerumb auffs new erſchaffen ſolle/ ſeytemal wir jhrer nicht beduͤrffen.
Andere Goͤtter votirten vñ ſagten/ dz man die allermeiſte/ maͤchtigſte vñ boßhafftigſte Menſchen außreuten vnd verbrennen/ vnd hinwider andere from̃e erſchaffen ſolte.
Letztlichen gab auch Apollo ſein Stimm vnd ſprach:
Allerhoͤchſter Herꝛ/ dein gefuͤhrte klag wider die Menſchen iſt dermaſſen billich vnd gerecht/ daß man dir kein einige wider ſie vorhabende Raach abſchlagen kan/ aber doch iſt darneben auch diſes zubedencken/ daß/ woferꝛn du die Welt zerſtoͤreſt/ alles vergebens vnnd verlohren iſt/ was du erſchaffen haſt:
Man wuͤrde dirs auch fuͤr ein vnuollkommenheit außrechnen/ wann du das jenig zerſtoͤrteſt/ was du erſchaffen haſt/ gleichſamb hetteſtu gejrꝛt vnd empfuͤndeſt ein Rew.
Vil weniger wil dir gebuͤhren vnd wol anſtehen/ daß du die Menſchen vertilgeſt/ vnd widerum̃ newe erſchaffeſt/ dann thuſtu es/ ſo muſtu jnen einen freyen willen/ oder keinen geben/ gibſtu jhnen einen/ ſo werden ſie eben alſo beſchaffen werden/ wie die vorigen geweſt:
Benimbſtu jhnen den freyen willen/ ſo werden ſie keine Menſchen ſein/ vñ wuͤrdeſtu ein ſo groſſe machinam deß Himmels/ der Erden/ der Sternen/ deß Mohns/ der Sonnen/ vnd die compoſition der Elementen/ vergeblich erſchaffen haben.
Dannenhero iſt ein notturfft/ daß kein andere newerung fuͤrgenommen/ ſonder nur ein heylſames remedium an die Hand genommen werde: Du/ O allerhoͤchſter Herꝛ/ haſt jhnen die Goͤttin Gluͤckſeligkeit gegeben/ auff dz ſie dieſelbe recht vnd wol brauchen/ vñ nit vndanckbar noch widerſetzig ſein ſolten/ weil aber ſie dieſelbe mißbraucht vnnd vngehoꝛſamb woꝛden/ ſo iſt billich/ daß ſie geſtrafft werden/ vnd daß du zu ſolchem end jhnen dieſelbe Goͤttin Gluͤckſeligkeit benem̃eſt/ vnd jhnen an ſtatt derſelben die Vngluͤckſeligkeit zuſchickeſt/ damit ſie alſo hinfuͤran jhre Armſeligkeit/ vnd hergegen dein Macht vnd Ernſt ſehen vnnd erkennen.
Darneben aber kanſtu nach allem deinem Goͤttlichen willen den wolverdienten Perſonen die Gluͤckſeligkeit vnd Wolfahrt beſcheren vnd mittheilen:
Aber doch ſtehets in deinem Gefallen vnnd willen/ was du dißfals thun woͤlleſt.
Diſes war nun das votum oder gutachten Apollinis, vñ ob wol Momus ſich ſtarck befliſſe/ mit ſeiner vergifften Zungen das verbrechẽ der Menſchen zu exaggerirẽ, ſo erkenten doch die andere Goͤtter ſeinen alten grollen/ neyd vnd feindſchafft wider das menſchliche Geſchlecht/ vnd lobten die meinung Apollinis; derwegen befahl Iupiter dem Mercurio die execution, derſelb verfuͤgte ſich alsbald hinab auff Erden zu den Menſchen/ fand bey jhnen die Goͤttin Gluͤckſeligkeit/ vnd ſahe/ daß ſie nichts anders thaten/ als eſſen/ trincken/ ſpilen/ tantzen vnnd froͤlich ſein/ ſamb wuͤrde es ewigklich wehren.
Aber Mercurius ging heimblich zu der Goͤttin Gluͤckſeligkeit/ zeigte jhr den willen vnnd befehl der andern Goͤtter an/ vnd fuͤhꝛte ſie mit ſich hinweg:
Das verdroß die Menſchen/ woltens verhindern/ vnnd widerſetzten ſich dem Mercurio mit aller macht.
Als Iupiter diſen vnwillen vnnd rauffhandel ſahe/ ſtig er vom Himmel herunder/ vñ in deme die Menſchen ſich an den Kleydern der Goͤttin Gluͤckſeligkeit ſteiff hielten/ zohe er ſie auß den Kleydern/ ließ die Vngluͤckſeligkeit an jhr ſtatt vnnd in jhren eygnen Kleydern/ vnd fuͤhrte ſie mit ſich gen Himmel:
Dardurch wurden nun die Menſchen betrogen/ dañ ſie vermeinten/ daß ſie jhꝛ intent erhalten/ vñ jre Goͤttin Gluͤckſeligkeit behalten hatten/ aber das widerſpil befand ſich.
Eben diſer Jrꝛthumb der alten zeiten iſt auch gelangt auff diſe vnſere jetzige gegenwerlige zeiten/ dann es vermeinen die Menſchen/ daß die Gluͤckſeligkeit allhie auff Erden verbliben/ vnd daß ſie dieſelbe bey ſich haben/ aber ſie jrꝛen ſich/ dann ſie haben nur jhr bloſſes Kleyd/ vnnd euſſerliche Figur/ dann die Vngluͤckſeligkeit/ muͤhe vnnd arbeit ſteckt mitten drin.
Wann man einen fragt/ wohin er gehen woͤlle?
ſo gibt er mir zur antwort/ ich gehe in ein Hochzeit/ oder zu einer Gaſterey oder Frewdenſpiel:
Nun wolan/ er gehet hin/ er jſſet/ trinckt/ ſingt/ ſpringt/ tantzt/ buelet vnnd hat einen guten muth/ wann aber er widerum̃ heimb gehet/ alsdann ſpricht er:
O/ wie bin ich ſo muͤd/ wie ſchwitze ich?
wie thut mir der Kopff ſo wehe? wie iſt mir der Magen ſo ſehr verſtellt?
O wie hab ich mein Gelt ſo vbel an woꝛden?
O wie hab ich mein Gelt ſo ſchaͤndtlich verſpielt?
O wie vbel iſts mir gangen mit diſer vnd jener ſchoͤnen Frawen?
Alsdann/ alsdann bekennt man/ daß man nur das euſſerliche Kleyd der Gluͤckſeligkeit traͤgt/ vnd daß die maſcara vns habe betrogen:
Eben: diſes iſt auch mir in meiner zarten Jugendt begegnet/ dann als ich mich entſchloſſe in frembde Landen zu ziehen/ imaginirte vnd bildete ich mir ſelbſt allerhand Gluͤckſeligkeiten fuͤr:
Jch ſahe den April/ die ſchoͤnheit der Feldern/ vnd die breite vnnd ebne Straſſen/ vnnd vermeinte/ daß ich auff denſelbigen niemaln muͤd werden ſolte/ daß auch ich in den Herbergen vnd Wirtshaͤuſern vmb ſonſt eſſen vnd trincken wuͤrde:
Vnnd im wenigſten wuſte ich was hinder den Wirthen ſteckte.
Deßgleichen ſaͤhe ich die Vnderſchidlichkeit vñ hochheit der dingẽ/ die voͤgel/ Thier/ Beꝛg/ Waͤld/ Staͤtt/ Maͤrckt vnnd Doͤrffer/ ſamb wuͤrde man mich aller orten auff den Haͤnden vmbtragen/ Nichts anders bildete ich mir fuͤr/ auß lauter Gluͤckſeligkeit vnd wolfarth/ vnd vermeinte/ daß ich aller orten mein Mutter antreffen wuͤrde/ die mich zaͤrtlen/ vnd ein Magd/ die mir meine Kleyder abziehen/ vnd mir dienen/ vnd alle Morgen mein Fruͤhſtuck bringen wurde.
Wer wolte vermeint haben/ daß die Welt ſo groß were? geſehen hatte ich die Mappen/ vnnd es gedunckte mich/ daß die gantze Welt alſo beyſammen were:
Wer wolte vermeint haben/ daß mir die notturfft maͤngeln wuͤrde ? Keins wegs gedachte ich/ daß der Menſch ſo vilen muͤheſeligkeiten vnderworffen were.
Jch handelte wie ein einfaͤltiger junger Bub/ O wie vil ding nam ich mir fuͤr/ als ich auß der vorbemelten Herberg gehen/ vnnd meinen Mantel dahinden laſſen muſte:
O wie gern hette ich auß den Egyptiſchen Fleiſchhaͤfen geſſen?
Aber leyder/ die gute Taͤg erkennt man erſt/ wann ſie hin vnd verlohꝛen ſeind.
Jch vnnd mein Mitgeſell gingen trawrig auß der Herberg/ vnd waren trawrig auffm weeg/ Er lachte vñ ſchertzte nimmer:
Die zwen Prieſter/ welche mit vns gingen/ recitirten jhꝛe horas, vnnd ich betrachtete mein Vngluͤck/ vnuerſehens aber ſahen wir vier reitende Schoͤrgen zu vns kom̃en/ in meinung/ einen jungen Buben/ der ſeinem Herꝛn vil Kleynoder geſtohlen/ nach zu eylen/ vnd als ſie mich ſahen/ vermeintẽ ſie daß ſie den rechten Geſellen ertapt hatten/ griffen mich derwegen an/ banden mir meine Haͤnd/ vnd wolten mich hinweg fuͤhren/ dermaſſen groß iſt die vnbeſcheidenheit/ gꝛobheit vnd Tyranney der Schoͤrgen vnd Gerichtsdiener: Letztlichen aber erjnnerten ſie ſich/ daß der Bub/ welchen ſie ſuchten/ keinen Daumẽ an der lincken Hand hatte/ vnd weil derwegen ſie an mir kein ſolches Zeichen/ ſonder ſahen/ daß ich gantze vnbeſchaͤdigte Haͤnd hatte/ ſo lieſſen ſie mich widerumb frey vnd ledig/ vnd ich kam wider zu meiner Geſellſchafft dem Eſeltreiber vnd den zwen Prieſtern.
Capvt V.
Guſman wirdt durch einen from̃en Prieſter heylſamblich vnderwiſen.
DER ein Prieſter ſchawte mich eygentlich an/ hatte ein mitleyden mit meiner zarten Jugendt/ vnd ſpꝛach:
Mein Kind/ ich ſihe vnd erkeñe die gꝛoſſe gefahꝛ vnd vnheyl/ welches dir beuoꝛ ſtehet/ dañ du biſt je noch ein junges Buͤbel/ Vatter vnd Herꝛnloß.
Damit derwegen du dich aller orten deſto beſſer huͤten vnd fuͤrſehen moͤgeſt/ ſo merck auff mein Wort/ vnnd folge meinem Rath.
Vor allen dingen ſey Gottsfuͤrchtig/ dann wirſtu dich in der Gottsforcht nit ſtaͤt vnd feſt halten/ ſo wird dirs vbel gehen/ allhie zeitlich vnd dort ewigklich.
Auß diſer Gottsforcht wird dir entſpꝛingen vnnd erfolgen die ſoꝛgfaͤltigkeit eines guten vñ reinẽ gewiſſens/ Jtem dein eigne erkaͤntnuß/ die demut/ der gehoꝛſam̃ vñ die gedult/ deßgleichẽ die ſobrietet Nuͤchterkeit vnd maͤſſigkeit/ Jtem die Keuſchheit, modeſtia vñ geſchaͤmigkeit Am andern huͤte dich voꝛ allẽ vñ jeden ſuͤnden/ vñ gedenck/ dz du in deinem ſuͤndigẽ niemaln alleinig ſeyeſt/ ſonder daß Gott bey dir iſt/ welchen du erzuͤꝛneſt/ dz die Engel bey dir ſeind/ die du betruͤ. beſt/ dz die Teufel bey dir ſeind/ die du eꝛfreweſt daß die Creaturen bey dir ſeind/ die du inquinireſt, vnd dz das gewiſſen bey dir iſt/ welches du beleidigeſt vnd verwundeſt.
Dreyerley guͤter hat der Menſch von GOtt empfangen/ nemblich die Guͤter deß Gemuͤts/ die Guͤter deß Leibs/ vnd die Guͤter deß Gluͤcks/ alle dieſelbige verliereſtu durch begehung einer ſuͤnd/ vnd macheſt dich ſelbſt zu einen Sclauen deß Teuffels.
Drittens huͤte dich vor boͤſer geſellſchafft/ wie voꝛm hoͤlliſchen Fewꝛ/ dañ wer das Bech beruͤhret/ der wirdt daruon beſudelt/ ſonder ſchlage dich allzeit zu den Frommen/ vnd hab gemeinſchafft mit den Freunden Gottes/ dañ mit den Heiligen wirſtu heilig/ vnnd mit den vnſchuldigen vnſchuldig ſein/ vnd durch jhre heylſame Lehꝛ vnd warnungen/ wirſtu abgehalten werden von deinem boͤſen vorhaben/ vnd durch jhꝛ Exempel/ wirſtu ermahnt zum guten.
Viertens rathe ich dir/ daß du dich enthalteſt der gemeinſchaft der vnkeuſchen Weiber/ dann nur einem einigen iſts mit jhnen wol ergangen/ vñ derſelb ward gehenckt.
Beſchließlichen/ gedencke offtermals an den Todt/ vnd daß du/ ob ſchon du noch jung biſt/ doch entweder bald oder ehender/ denn du vermeinſt/ ſterben werdeſt: Betrachte den Spruch Salomonis:
Lætare iuuenis in adoleſcentia tua, & in bono ſit cor tuum, in diebus iuuentutis tuæ:
& ambula in viis cordis tui, & in intuitu oculorum tuorum:
& ſcito quia pro his omnibus adducet te Deus in iudicium:
Als wolte er ſagen:
Ob ſchon du noch jung biſt/ ſo ergib dich doch nicht den Laſtern/ Eytelkeiten vnd Leibs wolluͤſten/ dann GOtt wirdt dich vor Gericht ſtellen/ ſtrenge Rechenſchafft von dir fordern/ vnnd dich ſtraffen nach deinen Verdienſten:
Vmb wie vil mehr auch du dich in den wolluͤſten erhoͤcht vnnd erluſtigt haſt/ vmb ſo vil deſto mehꝛer vnd groͤſſere Marter vnd Qual wirdt dir angethan werden.
Diſes waren die Wort deß from̃en Prieſters/ vnnd wolte GOtt/ ich hette ſie zu Hertzen gefuͤhꝛt/ vnnd behalten/ aber ich war noch vil zu jung vnd wild/ ſie zu faſſen.
Capvt VI.
Guſman dienet einem Wirth auffm Gey.
MJt obbemelter meiner Geſellſchafft raiſte ich zwoͤlff meil wegs/ vnd weil mein Beutel allbereit laͤr/ vnd mein Leib vnd Glieder muͤd vnnd math woꝛden/ ſo ging es mir eben wie einem krancken oder kretzigen Hund/ welcher von allen Hunden angebellt wird/ vnd der jhnen allen die Zaͤhne zeigt/ aber doch niemande beiſſet:
Dañ die muͤheſeligkeiten vmbgaben mich/ jederman ſtach auff mich/ vnnd ſpottete meiner/ ſeytemal ich kein Gelt hatte/ damals erkeñte ich/ was ein haͤller ſeye/ vnd was geſtalt der jenig/ der jhne nit gewiñet/ ſeiner nit achtet/ wie auch ſeinen werth nit weiſt/ ſo lang jhm nichts mangelt:
Diſes war nun das erſte mal/ dz ich der laidigen Armut vnder Augen ſahe: damals erkente ich jre Ziffer/ aber hernacher betrachtete ich jre effecten vnnd wirckungen/ was nemblich ſie fuͤr ſchaͤndliche ding begehe/ wz ſie fuͤr boͤſe einbildungẽ veꝛuꝛſache/ wz ſie fuͤꝛ vnehꝛ vñ boͤſe ſtuck ſollicitire, vnd was ſie fuͤr vnmuͤgliche ding ſich vnderfahe.
Damals ſahe vnd befand ich/ wz maſſẽ vnſere mutter die natur ſich mit gar wenigẽ laͤſt benuͤgen/ vñ ob ſie ſchon meniglichẽ vil gibt/ doch niemand zu friden iſt/ ſonder ſein noth vñ armut beklaget.
Jch ſahe klaͤrlich was geſtalt das widerwertige Gluͤck die Menſchen fuͤrſichtig machet:
Damals gedunckte mich/ daß ich ein newes Liecht ſahe/ dann wie in einem klaren Spiegel repræſentirte ſich mir das vergangne/ das gegenwertige/ vnd dz zukuͤnfftige:
Biß dato war ich gleichſamb nur ein junges Fuͤllel/ einer Witfrawen Sohn vñ ein verwent es vbel/ vnderwiſenes Kindt geweſt/ das Alter/ der verſtand vnd die erfahrenheit gingen mir ab/ vnd das aller aͤrgiſte war/ daß ich keinen einigen Menſchen hatte/ der mir etwan einen guten Rath hette gegeben/ derwegen wuſte ich je nit/ was ich thun ſolte/ Nicht gern wolte ich weiter fort reiſen/ dann ich hatte kein zehrung: Widerumb zu ruck zu gehen/ ſchaͤmte ich mich/ O wie vil Menſchen hab ich verderbẽ ſehen wegen deß bloſſen ſchemens/ O wie vil feine Jungfrawẽ habẽ vnderlaſſen Jungfrawen zu ſein/ O wie vil außgelihenes Gelt wirt verlorẽ/ keiner andern vꝛſachen halben/ als weil man ſich ſchemet/ es widerumb vom Freund abzufordern.
Die verecundia oder geſchaͤmigkeit iſt beſchaffen wie ein geſtricktes Netz/ welches/ wann ein einiger Faden bricht/ alsdann alles auffgeloͤſt wirdt:
Wann derwegen einer das ziel der verecundiæ oder Geſchaͤmigkeit einmal hat vberſchritten/ alsdann ſchaͤmet er ſich hernacher nimmer/ diſer vrſachen halben hatte ich mein Ehr in obacht/ vnnd weil ich meinen Mantel allbereit verlohren hatte/ ſo wolte ich ohne denſelben nicht wider zu ruck anheimbs kommen/ ſonder weil ich mich einmal entſchloſſen hinweg zu ziehen/ ſo hielte ich dz wider zuruck ziehen fuͤr ein ſchandt/ ſonder nam mir fuͤr/ fort biß gen Madril zu gehen/ allda damals alles florirte vnd erfuͤllt war mit groſſen Herꝛen/ Prælaten vnnd Edelleuten:
Der Koͤnig war auch noch jung/ vñ hatte erſt newlich geheurat:
Es gedunckte mich/ daß man ſich vmb mein feine vnnd ſchoͤne Perſon ſehr reiſſen/ vnd ein jeglicher mich gern haben vnd annemmen wuͤrde.
O wie vil vnnd ſeltzame ding begegnen den einfaͤltigen jungen Leuten/ O wie weit ſeind die gedancken von den wercken:
O wie leichtlich nimbt jhm der Menſch etwas fuͤr/ aber ſehr ſchwerlich richtet ers zu Werck:
Damals bawete ich Schloͤſſer im Sandt/ ich machte mir fantaſtiſche chymeras, vil ding nam ich mir fuͤr/ aber es ging alles zu ruck/ vnd gewann den Krebsgang:
Alle meine imaginationes, einbildungen vñ fuͤrſatz waꝛen eytel/ vergeblich vnd ein betrug/ dañ ich bawte auff den Sandt/ vnd nicht auff die Gottsfoꝛcht/ ich wuſte nit/ was Gottsforcht war/ vnd meine Eltern hatten mich nit drin vnderwiſen/ noch darzu erzogen/ derwegen bettete ich weder deß Morgens noch deß Abends/ vnd hoͤrte niemaln Meß:
Weil dann das Fundament aller meiner Anſchlaͤg vnnd vorhaben boͤß war/ ſo iſt kein wunder/ daß jhre effecten vnnd wirckungen laͤr außgingen.
O wie gluͤckſelig ſeind die Kindeꝛ/ denen Gott jhre Eltern ſo lang leben laͤſt/ von denen ſie Gottsfoͤꝛchtiglich erzogen werden/ vnnd ſo weit kommen/ daß ſie jhre Nahrung ſelbſt gewinnen koͤnnen/ vnd nit gezwungen werden/ den frem̃den in die haͤnd zu ſehen/ vnd hin vnd wider elendiglich vmbzuſtoͤꝛtzen.
Jnmaſſen mir widerfahren/ dañ als ich meinen weg foꝛt reiſẽ wolte/ ſahe ich zwen Fuhrleut voꝛan fahren/ denen eylte ich nach/ biß ich ſie ertapte/ vñ ſampt jhnen in die Herberg kam:
Daſelbſt demuͤtigte ich mich/ halff jhnen jre Roß abſpannen/ in den Stall fuͤhren vnd fuͤtern in hoffnung/ ſie wuͤrden mir etwann ein ſtuck Brot geben/ aber ſie waren vil zu geitzig vnnd vnbarmhertzig/ vnd gaben mir nichts/ vnangeſehen ich mich/ als ſie am Tiſch ſaſſen/ gerad gegen jhnen vber auff einen block niderſetzte vnd jhnen ſuͤndlich zuſchawte: biß letztlichen ein Barfuſſer kam/ vnd ſich niderſetzte/ Brot vnd Speck auß ſeinem Sack herfuͤr zohe/ vnnd ſein Mahlzeit verrichtete.
Vnd weil ich jhne auß lauter ſcham oder verzagtheit nit bitten doꝛffte mit Woꝛten/ ſo bate ich jhne mit den Augen/ deß er mir doch vmb Gottes willen ein biſſel Brots mittheilen wolte:
Der fromm Muͤnch verſtundt mich geſchwindt/ vnnd theilte mir trewlich mit/ alles was er hatte:
Dardurch ward ich dermaſſen geſterckt/ daß ich meinen weg foꝛt paſſieren konte/ vnd als ich deß Abends in die Herberg kam/ begerte der Wirth zwen Kreutzer fuͤr die Nachtherberg/ aber weil ich nichts hatte zu zahlen/ ſo fragte er mich von wañen ich were/ vnd ob ich nicht luſt hette jhm zu dienen?
Jch gab jhm zur antwoꝛt:
Ja/ gar gern: Jch blib ein zeitlang bey jhm vnnd lehrnete/ wie man den Habern mit warmem waſſer netzen ſolle/ damit er auffgeſchwuͤlle/ Jtem wie man jhne faͤlſchlich meſſen/ mit doppelter Kreiden anſchreiben/ den Wein buttern/ vnnd die Gaͤſt ſchinden vñ vbernemmen ſolte:
Deßgleichen erfuhꝛ ich/ dz die Wein ſchwim̃en koͤñen/ dañ ſonſten ertruncken ſie/ weil die Wirth ſo vil Waſſer zu gieſſen.
Jhꝛer vil vnd zwar die verſtaͤndigſten/ bezahlten ohne Widerꝛed alles wz wirfoꝛderten/ ſamb waͤre es ein Gebott der Obrigkeit/ dann die wort der Wirthen ſeind gleichſam̃ ſententiæ diffinitiuæ, darwider hilfft kein ſuppliciren noch repliciren, Sonder es heiſt:
Thu den Beutel auff/ vnnd zahle.
Etliche andere verwaigerten ſichs/ aber es halff nichts/ dann die Schoͤꝛgen ſeind geſchwind verhanden/ vnnd machen jhnen ein boͤſes ſpiel:
O was fuͤr Tyranneyen/ Buͤbereyen/ vnuerſchambtheiten/ Diebereyẽ/ Schindereyen vnnd Boßheiten gehen in den Wirtshaͤuſern fuͤr/ man foͤꝛchtet weder Gott noch die iuſtici wegen der ſo groſſen ſchindereyen der Wirthen/ werden entweder bißweilen die Straſſen gar vmbgangen/ oder die Kauffmanſchafft gar eingeſtelt/ dann ſie ſeind ſchier nichts anders/ als offentliche Dieb vnd Rauber:
Jch ſelbſt habs mit meinen Augen geſehen/ habs erfahꝛen vnnd darzu geholffen:
Nichts weꝛe ſchier nothwendiger/ als eben ein gute reformation der Wegen/ Prucken vnd ſonderlich der Wirtshaͤuſer.
Capvt VIII.
Guſman kombt gen Madril/ vnd wirdt ein Picaro, oder ein Schwarack.
DAs vnruͤhige vnd gottloſe Leben der Wirthſchafft gefiel mir je lenger je weniger/ dann es kamen bißweiln junge Knaben zu vns zur Herberg/ dern etliche hatten Gelt/ etliche hatten keins/ etliche bettelten vnd zohen alle foꝛt.
Da gedachte ich bey mir ſelbſt: Guſman/ was macheſtu? warumb biſtu ſo gar verzagt? warumb verligſtu dich allhie bey diſem ſchinderiſchen Wirth? warumb zeuchſtu nit auch weiter? warumb trachteſtu nit auch nach anderm vnd mehrerm:
Letztlichen zeigte ich dem Wirth vnnd ſeiner Arbeit die Feygen/ zohe von jhm/ vnnd als ich mein bey jhm erobertes Gelt verzehꝛt hatte/ fing ich an zu betteln/ weil aber eben damals der liebſelig Getraidt vbel gerathen/ vnnd aller Orten ein groſſe Thewrung verhanden war/ ſo gab man deſto weniger Almuſen.
Weil dann das bitten vnnd begeren mir wenig halff/ ſo ward ich gleichſamb gezwungen/ mein Kleyd anzugreiffen/ vnd meiſten theils zu verkauffen/ dañ es heiſt: vt vitam redimas, Schuch/ Bruch & omnia vendas.
Dannenhero als ich gen Madril kam/ befandt ich mich nur in einem bloſſen Hemmet/ vnd ſo gar war daſſelb allerding zerꝛiſſen vnd vnflaͤtig/ vnd ob derwegen ſchon ich gern etwan einẽ Herꝛn gedient hette/ ſo wolte mir doch niemand trawen/ dann man hielt mich fuͤꝛ einẽ Picaro oder Schwaracken/ der kein nutz were.
Das verurſachte mich/ daß ich mich in die loͤbliche Picariſchzunfft oder geſellſchafft begab/ dañ die ſcham hatte ich allbereit auffm weg verlohꝛen/ dann weil ich zu Fuß gehen muſte/ ſo war ſie mir vil zu ſchwer zu tragen/ derwegen ließ ich ſie fahren/ vñ bekleidete mich mit der vnuerſcham̃theit/ dann vnmuͤglich iſts/ daß der hunger vñ die ſcham gute fꝛeunde vnd beyſammen ſeyen:
Diſer vꝛſachen halben ſchlug vñ verfuͤgte ich mich zu etlichen andern jungen Knabatzen meines gleichen/ halff jnen arbeiten/ folgte jhnen in allen dingen/ thate wie ſie/ ging auch mit jhnen hin vnd wider betteln/ vnd ſamblete vil Realn.
Darneben vnderwiſen ſie mich in allerhand Karten: vnnd Wuͤrffelſpieln dermaſſen/ daß ichs ſchier den Eltiſten beuoꝛ thate.
Diſes Picariſche oder ſchwarackiſche Leben gefiel mir ſo gar wol/ daß ichs keins wegs gegen dem vorigen vertauſcht hette:
Jmmerdar ſpeculirte vñ ſubtiliſirte ich in meinem verſtand je laͤnger je mehꝛ/ vñ ſahe/ was geſtalt man mit einem ſchlechten anfang vil guts zuſam̃en bꝛingen/ vnd ohne begeren/ reich werdẽ konte/ dañ fuͤrwar/ wer erſt andern Leuten in die Haͤnd ſehen muß/ der jſſet das Brot deß Schmertzens vnd Bluts/ vnangeſehen jhms ſo gar ſein leiblicher Vatter gebe.
Diſe herꝛliche freyheit deß Lebens gefiel mir trefflich wol/ derwegen accommodirte vnd gewehnte ich meinen Rucken zum Puttẽ oder Kraͤtzen tragen: ſehr groß iſt die Bruͤderſchafft der Eſeln/ ſeytemal ſie ſo gar die Menſchen in jre geſellſchafft einlaſſen/ vñ der maſſẽ hoͤflich ſeind/ dz ſie verwilligen/ daß die Menſchen jre vnſauberkeitẽ außtragen/ vnd ſie viler muͤhe vberheben.
Vnnd ob ſchon/ omne principium graue, der anfang aller guten dingen ſchwer iſt/ ſo wirds doch alles leichter/ wann man nur beſtendiglich beharꝛet:
Jch gewehnte vnd ſchickte mich allgemach dermaſſen in diſes Picariſche Leben/ daß es mir außbuͤndig wol ſchmeckte/ dañ zu meiner vnd’haltung bedoꝛffte ich weder eins fingerhuts/ noch einer Nadel/ noch einer Zangen/ noch eines Hammers/ noch einer Axt/ ſonder ich brauchte nur ein bloſſe Putte/ Kraͤxen oder Korb/ vnd war aller ſorgen frey.
Offt gedachte ich an das Leben meines Vatters/ was geſtallt nemblich derſelb ſampt dem Zolner Matthæo am Zoll oder auff der Wechßelbanck/ wie ein Cederbaum/ mitten vnder den Doͤꝛneꝛn/ geſeſſen/ vnd meniglichen mit ſeinen wucheriſchen haͤndeln vil muͤh vñ arbeit gemacht/ vnd verurſacht hatte.
O wie vil Kaufleut ſitzen noch heutiges tags ſam̃t dẽ Matthæo am Zoll in einem Seſſel/ ſaugen frembdes blut/ werffen jhꝛe Angel auß/ vnd fiſchen dz Gelt auß allen Staͤtten vnd Landen:
O wie vil Rechtsgelehꝛten ſitzẽ in jꝛen Seßln/ durchkucken vnd durchblettern jhre Buͤcher/ ſpitzen jhꝛe Feder/ vnnd erobern mit ſchlechter muͤh ein jaͤmmerlichs Geltwerck:
Warumb thun ſie es aber? wohin zielen die Kauffleut/ was iſt jhr intent vnnd meinung/ wann ſie alſo mit dem Judenſpieß rennen/ vnnd andere Leuth betriegen?
Was haben etliche andere im Sinn/ welche erſt geſtern auß den hohen Schulen kommen/ heut aber das Land regieren/ hohe Haͤuſer bawen/ vnnd ſtattliche Herꝛſchafften kauffẽ?
Fuͤrwar/ nichts anders ſuchen/ ſoꝛgen/ dichten vnd trachten ſie/ als dz jre Neſter in der hoͤhe ſtehen moͤgen.
O wie ſelig aber weren ſie/ wañ ſie ſich mit jrem mitelmaͤſſigen ſtand/ darin Gott ſie geſetzt/ benuͤgẽ lieſſen/ vñ mit gutem ruͤhigen Gewiſſen leben theten:
Aber leyder/ weil die begeren Edelleut zu ſein/ vñ ſehꝛ hoch zu ſteigen/ ſo geraichts jhnen bißweilen zu groſſer zeitlichen Soꝛg vnd ewigen quaal/ malam enim telam & confuſionem domui ſuæ orſi ſunt.
O wie gefaͤhrlich iſt die Ehꝛ zu erlangen/ wie ſchwerlich zu erhalten/ wie muͤheſamblich zu tragen/ vnnd wie leichtlich zu verlieren/ vnnd nicht deſto weniger reiſſet man ſich dermaſſen darumb/ als muͤſte man durch ſie ſelig werden:
Deſſen allen waꝛ ich bey meinem Picariſchen oder Bernhaͤutiſchen Leben allerdings vberhebt/ war ſorgloß/ vnnd beſaß die edle Freyheit/ welche von den Gelehrten ſo ſehꝛ gelobt/ von vilen verlangt/ vnnd von den Poeten beſungen wird/ vnd gegen dern alles Goldt vnnd Reichthumb der Erden nit zuſchetzen iſt.
Diſe edle freyheit hatte ich/ kondte aber ſie nit behalten/ noch die gute tag laͤnger tragen/ ſonder begab mich in einen andern/ aber doch nit vil ehꝛlichern ſtandt/ dañ ich waꝛd ein rotziger vñ ſchmotziger Kuchelratz/ wie im nachfolgenden Capitel zu vernemmen.
Capvt IX.
Guſman dienet fuͤr einen Kuchelbuben/ fahet an/ ſich mit der vnbegerten Arbeit/ das iſt/ mit ſtehlen/ zu ernehꝛen.
ALs ich mich ein zeitlang gewehnt hatte/ allerhand Buͤrd vnd laſt auffm rucken zu tragen/ vñ ich nunmehr/ wegen meiner trew vñ fleiſſes/ wolbekant woꝛden/ ſchickte mich einsmals eines Grafen Einkauffer/ mit etlichen eingekaufften Speiſen in ſeines Herꝛn Hauß/ vnd vberꝛedete mich/ dz ich meinen Picariſchen/ beꝛnheutiſchen odeꝛ ſchwaꝛakiſchen ſtand verließ/ vñ mich in ſeines Herꝛn Kuchel gebrauchen ließ/ dann er verhieß mir/ daß er mich von dannen in deß Koͤnigs dienſt befuͤrdern/ vnd zu einem Herꝛn machen wolte.
Der Graf nam mich an/ dañ ich kondte außbuͤndig wol ſchwetzen/ diente jhm anfangs gantz fleiſſig/ verhielte mich auch gegen allem Haußgeſindt dermaſſen/ daß mich jederman lieb gewan/ dañ nit allein war ich willig/ ſonder auch ſtill vnnd verſchwigen/ wann man auch mit mir greinte/ ſo ſchwig ich ſtock ſtill/ derwegen ſchenckte man mir hin vnnd wider ſo vil Kleyder vnnd Gelts/ daß ich meinen nackenden Leib gar luſtig widerumb bedeckte/ vnd am Sontag einem erbarn jungen Menſchen gleich ſahe:
Vnd dz beſte war/ daß ich darneben mein Beſoldung vnd Koſtgelt erſparte/ aber das aͤrgiſte war/ daß man mich zuuoꝛ im Picariſchen Leben hatte ſpielen gelehꝛt/ dannenhero verkauffte ich anjetzo alles/ was ich erſparen kondte/ vnnd verſpilte es fein ſauber bey einem biſſen.
Jm Ambt oder in meinem Kucheldienſt ward ich in kurtzer Zeit gleichſamb ein Doctor, aber im ſpilen war keiner vber mich/ vnnd weil mein Koſtgelt vnnd Beſoldung mir zum ſpilen nicht erkleckte/ ſo ſuchte ich etwas anders/ vnnd hieß alles mit mir gehen/ was ich im Hauſe ſahe/ aber doch mit einer ſolchen Beſcheidenheit vnnd ſubtilheit/ daß mans nit gewar ward.
Einsmals begegnete mir ein artlicher poſſen/ dann mein Herꝛ der Graf brachte auff ein zeit etliche Bacchus vñ bon tempo, oder Sauffbruͤder mit ſich heimb/ vnd weil er ein ſonderbarer guter Kanten muſicus war/ vnd nit nachließ drin zu ſingẽ vñ zu blaſen/ biß jm der Flaſchen humor in Kopff ſtieg/ ſo machte ich jhnen geſchwind ein gute Collatzen von guten Zapfraͤſſen Wuͤrſten vnnd Weinziehenden Speiſen/ darauff ſchmeckte jhnen der Wein dermaſſen wol/ dz ſie nit wuſten wie ſie letztlichẽ von einander geſchiden.
Mein Herꝛ vñ Fraw legten ſich vnuerſehens ins Beth/ dz Hauß blib offen/ der Tiſch gedeckt/ vnnd das Silbergeſchirꝛ blib drauff ſtehen.
Jch befand mich damals in meiner Kuchel/ vnd verꝛichtete mein Arbeit/ als ich aber vermerckte wie es zugangen war/ ſo verfuͤgte ich mich in aller ſtill in den Saal/ folgends in die Silberkammer/ vnnd ſahe/ daß das Silbergeſchirꝛ theils noch ordentlich ſtund/ theils aber hin vnd wider zerſtrewtlag.
Vnder andern aber lag ein ſilberne Schuͤſſel auff der Erden/ die ſahe mich gar ſuͤndtlich an/ vnnd bate mich gleichſamb/ daß ich mich vber ſie erbarmen/ auffheben vnnd zu mir nemmen wolte:
Das thate ich nun/ hebte ſie auff/ nam ſie zu mir/ vnnd ging in aller ſtill daruon/ ohne daß es mein Herꝛ vnnd Fraw gewar wurden/ dann ich ſahe/ daß ſie im Wein begꝛaben lagen:
Jch hette jhnen gern ein Poſſen geriſſen/ vnnd jhnen jhre Fuͤß an die Bethſtatt gebunden/ aber es gedunckte mich/ daß die ſilberne Schuͤſſel beſſer were.
Deß Morgens fruͤ maͤngelte mein gnedige Fraw alsbald der ſilbernen Schuͤſſel/ kam zu mir in die Kuchel/ vñ durchſuchte alle winckel:
Jch fragte ſie/ was ſie doch ſuchte? ſie antwortet mit weinenden Augen:
Ach Guſmaͤndl/ daß Gott erbarm/ ich maͤngle einer ſilbernen Schuͤſſel/ was wird mein Herꝛ darzu ſagen/ wofern ſie verlohren iſt:
Jch hatte mit jhrem weinen durchauß kein mitleyden/ dann man ſagt/ daß/ wann ein Weib weinet/ man alsdann eben ein ſolches mitleiden mit jhr tragen ſolle/ wie mit einer Ganß/ welche mitten im Winter barfuß im Waſſer vmbzeucht:
Aber doch ſtelte ich mich ſehr mitleidig/ troͤſtete ſie/ vnnd erbotte mich/ daß ich geſchwind hin zu etwan einem Goldtſchmidt gehen/ vnnd ein andere dergleichen Schuͤſſel kauffen/ wie auch etwan einen guten Freund finden wolte/ der das Gelt darfuͤr herlihe.
Mein gnedige Fraw bedanckte ſich gegen mit wegen diſes guten Raths/ vnd bate mich/ daß ich doch geſchwindt hingehen/ vnd es alſo zu werck ziehen wolte.
Jch ging zwar alsbaldt hin/ nam die geſtohlene Schuͤſſel zu mir/ brachte ſie einem Goldtſchmidt/ vnd bate jhne/ daß er ſie geſchwindt ein wenig renouiren vnnd verneweren thete/ ich gab jhm fuͤr ſein benuͤgung zwen Real/ brachte meiner Frawen die gleichſamb newe Schuͤſſel vnnd ſprach:
Gnedige Fraw/ zu allem vnſerm Gluͤck hab ich ein Schuͤſſel beym Goldtſchmidt angetroffen/ die wigt ſiben vnnd funfftzig Real/ vnnd er fordert fuͤr ſein Arbeit weniger nicht/ als acht Real.
Wer war froͤher als die Fraw?
Das Gelt zahlte ſie mir alsbald baar auß/ nam die Schuͤſſel zu ſich/ vnd erſetzte darmit den verſpuͤrten mangel.
Diſer geſtallt verkauffte ich jhr jhre eygne Schuͤſſel/ ſamb hette ich ſie nit geſtohlen:
Sie war froh vnnd ich war nicht trawrig/ dann ich vberkame dardurch vil Gelts:
Das blib aber nicht lang bey mir/ dann wie es war gewunnen/ alſo iſt es Entrunnen/ Dann in einem einigen Abend verſpielte ich alles miteinander/ vnnd es blibe mir kein Haller im Beutel.
Nicht allein behalff ich mich diſer geſtalt mit ſtehlen/ Sondern auch der Einkauffer/ der Kuchelmeiſter/ der Kellermeiſter vnnd alle andere Officier ſtahlen vnnd raubten heimlich alles/ was ſie jmmer zuwegen bringen kondten/ an Fleiſch/ Wein/ Gefluͤgelwerck/ Gewuͤrtz/ Eſſig/ Traidt/ Mehl/ Kertzen/ Holtz/ dann jhre Beſoldung warklein/ vnnd kondten derwegen ſich vnnd jhre Baͤſel nicht darmit ernehren/ Derwegen iſts nit allzeit gut/ daß die Herꝛen jhren Dienern ein ſo gar kleine Beſoldung geben/ dann ſie gewinnen dardurch Vrſach zum ſtehlen.
Mit deme/ was ſolche Officier jhren Herꝛn ſtehlen vnd abtragen/ koͤndten ſie ſechs Diener gratificiren: vnnd ob ſchon die Herꝛn vermeinen/ daß ſie ſehꝛ geſcheid ſeyen/ vnd auf alle ſachen dermaſſen fleiſſig mercken/ daß nit muͤglich ſeye/ ſie zu betriegen vnd zu beſtehlen/ ſo ſeind doch die Officier vil geſcheider/ liſtiger vnnd verſchlagener/ vmb wie vil mehꝛ auch ſie vermercken/ daß man jhnen nit trawe/ vmb ſo vil deſto mehr befleiſſen ſie ſich deß ſtehlens vnd abtragens.
O wie offt vnd vilmals hab ich deß Mundtkochs Haußfraw die allerbeſte Paſteten/ Torten vnd andere gute Biſſel muͤſſen zu Hauß tragen:
O wie offt hab ich auß befehl deß Kelners/ groſſe Flaſchen deß allerbeſten Weins vnd Maluaſier muͤſſen hin vnnd wider zu ſeinen guten Freunden vnd Baͤſeln/ ꝛc. tragen?
Weil ich dann ſahe/ daß meine Obrigkeiten ſolches thaten/ vnnd daß jederman ſtahl/ ſo ſtahl ich auch/ vnnd weil ich mich vnder den Woͤlffen befand/ ſo vermeinte ich/ daß ich ſampt jhnen muͤſte heulen.
Mein beſte vbung war damals das ſtehlen vnd ſpielen:
Einsmals aber als ich biß in die Mittenacht ſaß vnd ſpielte/ vnd wir mit einander vneins wurden vnd rumorten/ hoͤrte es vnſer Herꝛ der Graf/ nam einen duͤrꝛen Pruͤgel/ vnnd ſchlug vns den Staub dermaſſen auß den Kleydern/ daß vns ſtarcke Puͤndtl auffm gantzen Leib auflieffen/ dardurch fing ich von derſelben zeit an/ meinen credit vnd guten Glauben bey jhm zuuerlieren/ vnd je laͤnger je weniger bey jhm zu gelten/ zumaln weil ſich noch ein anderer fall begab/ daruon im nachfolgenden Capitel meldung beſchehen ſoll.
Capvt X.
Was dem Guſman/ als einem Kuchelbuben/ fuͤr ein wercklicher Poß widerfahꝛen.
NJl iſts/ wann einer ſich ernehren kan mit ſeiner Arbeit/ aber vilmehr iſts wann einer mit tugendt das jenig kan behalten/ was er hat gewunnen.
Gewinnen kondte ich mein Brot/ vnnd hatte allbereit ein gutes Lob vnd vertrawen bey meinem Herꝛn erlangt/ aber ich verluhꝛs gaꝛ bald durch mein boͤſes verhalten/ dann was andere Diener im Hauſe thaten/ das thate ich auch:
Etlich Dieb ſeind dermaſſen gluͤcklich/ daß ſie alt ſterben/ andere aber ſeind ſo gar vngluͤckſelig/ daß ſie wegen deß erſten Diebſtahls in der zarten jugendt gehenckt werden:
Andere meines Herꝛn Diener ſtahlen in groſſo, vnnd wurden reich dardurch/ ich aber zwickte vñ zwackte meinem Herꝛn nur hin vñ wider etwz wenigs ab/ vnd blib doch arm darbey/ wz derwegẽ bey andern ein laͤßliche Suͤnd war/ das muſte an mir ein Todtſuͤnd ſeyn:
Jch ſahe nit auff mich ſelbſt/ ſonder nur auf andere/ vnd ich vermeinte/ daß mir das ſtehlen eben ſo frey waͤre/ als jnen/ im wenigſten betrachtete ich/ dz ſie allbereit drin eraltet vñ anſehenlich waren/ ich aber nur ein ſchlim̃er picaro vñ Bernhaͤuter war.
Nit gedachte ich/ dz dißfals nur die reichẽ/ die mechtigen/ die auffgeſchwollnen/ vnd hoffertigen/ welche die lachrymas crocodili fellen/ vnd nit mit dem Mundt beiſſen/ ſonder mit dem ſchwantz verwunden/ Jtem die Schmeichler vnd Fuchsſchwaͤntzler/ priuilegirt ſeyen/ vnd daß jhnen alles/ was ſie thun/ wol anſtuͤnde/ aber daß es mir vnnd meines gleichen armen Tropffen fuͤr ein ſacrilegium crimen læſæ Maieſtatis auffgenom̃en werde:
Jn ſumma/ ich armer junger Schelm muſte jrer aller entgelten/ vnd die Zech fuͤr ſie zahlen.
Dañ es begab ſich eins mals/ daß mein Herꝛ einen frembden Fuͤrſten zu gaſt geladen/ vnnd zu ſolchem end außzohe/ vnd ſelbſt allerley gefluͤgelwerck procurirte vnd zu Hauß ſchickte/ derwegen befahl mir mein gnedige Fraw/ daß ich ſolches Gefluͤgelwerck fleiſſig vnd ſauber butzen/ vnd in der Speißkam̃er ordenlich aufhencken ſolte/ jnmaſſen auch beſchahe.
Nun war es damals ein ſehꝛ warme zeit/ derwegen vnnd nach verꝛichteter meiner arbeit/ zohe ich mir meine kleideꝛ ab/ vñ legte mich nackent nider/ dañ die kleine thierlein od’ wuͤrmlein/ welche man ſonſtẽ Leuß vñ floͤch neñet/ lieſſen mir kein ruh.
Jn wehꝛendẽ meinem beſtẽ ſchlaffen hoͤꝛte ich ein jaͤm̃erlichs ſcharmuͤtzeln vñ reiſſen der Katzen/ welche an einem Schaͤfenen ſchloͤgel bancketirten vñ zechten/ dañ es haben die Katzen ein boͤſe art vnd eygenſchafft/ vnnd nit weiſt man wañ ſie content ſeyen/ ſonder/ allermaſſen wie die alte Maͤnner/ koͤnnen ſie nit ſtillſchweigendt oder fridlich eſſen/ ſonder murꝛen/ gꝛonen vnd greinen jmmerdar.
Diß Katzen getuͤmmel weckte mich auf/ da gedachte vnd beſorgte ich/ daß die Katzen villeicht in die Speißkammer vber das Wildtpraͤt kommen waͤren: derwegen ſprang ich geſchwind nackendt vnd bloß auß dem Beth/ vnd rumpelte in aller eyl die Stiegen hinab/ in meinung/ meinem Wildtpraͤt zu huͤlff zu kom̃en:
Aber mein gnedige Fraw/ welche laͤngſt vor mir ſchlaffen war gangen/ war vil geſchwinder auß dem Beth/ weder ich/ dann ſie hatte das getuͤmmel/ reiſſen vnd beiſſen der Katzen alsbaldt vernommen: derwegen ſaumbte ſie ſich nit lang/ vergaß in ſolcher eyl vnnd noth jhꝛer Kleyder vnd Hemmets/ lieff Mutternackendt herfuͤr/ vnd hatte nur ein Wachsliecht in der Hand.
Jhre vnd meine gedancken vnd voꝛhaben waren einerley/ vnnd zwar in cauſa propria:
Mitten auff dem Fletz kamen oder ſtieſſen wir beyde zuſammen:
Sie erſchrack als ſie mich in ſolcher geſtalt ſahe/ vnd ich erſchrack/ als ich ſie alſo ſahe: Sie vermeinte daß ich etwan ein Geſpaͤnſt were/ derwegen ließ ſie die Koͤrtze fallen/ vnd fieng an vberlaut zuſchreyẽ:
Jch aber erſchrack vber diſer figur/ vnd ſchꝛye noch vil ſtaͤrcker/ dann ich gedachte daß es der Geiſt deß vnlengſt verſtorbenen Einkauffers waͤre.
Die Fraw ſchrye dermaſſen/ dz mans in derſelben gantzẽ Gaſſen hoͤrte/ ich aber ſchꝛye daß mans in der gantzen Statt hoͤrte: Sie zwar lieff eilends jhrem Loſament zu/ deßgleichen wolte ich auch thun/ die Katzẽ begabẽ ſich gleichfals auff die Flucht/ vnd jhrer zwo erwiſchten mich auff der Stiegen/ die eine hinden beym Geſaͤß/ vnnd die andere bey der hindern Ferſen meines Fuſſes/ deſſen erſchrack ich noch mehr/ fiel die Sttegen gar hinab/ lag ein zeitlang in Ohnmacht/ kam doch wider zu mir ſelbſt/ vnnd fing auffs new an zu ſchreyen/ vnd mich zu klagen.
Das hoͤrte nun mein gnedige Fraw auß jhrem Loſement/ hatte ein mitleiden mit mir/ ſchrye mir zu/ vnd hieß mich widerumb hin ſchlaffen gehen/ vnangeſehen ſie gleichwol ſelbſt auff ein endt vbel erſchrocken vnnd ſehr krafftloß war worden/ dann in wehrendem jhrem lauffen entrann jhr die virtus retentiua, ehr vnnd beuor ſie widerumb in jhre Schlafkammer kam/ eroͤffneten ſich jhre beyde hinderſte Geſchoß deß Leibs dermaſſen/ daß ſie gar nichts mehr im Bauch behielt/ ſonder alles mit einander theils herauſſen im Fletz/ theils auff den Stiegen verzettete vnnd fallen ließ/ dardurch vberkam ich ein ſchoͤne vnnd ſaubere Arbeit/ kehꝛte vnd faßte es alles ſauber auff/ dann der Reinigkeit befliſſe ich mich jnſonderheit.
Damals ſahe vnnd erkennte ich/ daß die Vnreinigkeiten/ welche in dergleichen accidentiis vnnd Zuſtaͤnden geſellt vnnd außgeworffen werden/ vil vbler ſchmecken/ weder andere ordinariæ, die Philoſophi vnnd Sophiſten aber werden die eygentliche vrſachen deſſen wol wiſſen zu inquiriren vnnd zu erforſchen.
Mein Fraw erſchrack wegen diſes zuſtands vber alle maſſen/ aber ich noch vil mehr/ darneben ſchaͤmte ich mich/ als waͤre ich ein Jungkfraw geweſt:
Jch ſchaͤmte mich auch wegen jreꝛ ſcham/ leyd war mirs von Hertzen/ daß ich ſie alſo geſehen hatte/ ſie aber wolte es nit glauben/ ſonder vermeinte vnnd glaubte veſtigklich/ daß ichs auß lauter Boßheit gethan/ vnnd ſie mit allem fleiß eygentlich vnd wol/ hinden vnnd vorn/ geſchawt hatte:
Von derſelben zeit hero/ ward ſie mir von Hertzen ſeind/ vnnd vnſer Nachbaͤwrin eine (dern ſie diſen Handel erzehlt hatte) ſagte mir/ daß mein Fraw zu jhꝛ geſagt vnnd bekennt hatte/ daß jhꝛ nichts leiders waͤre/ als daß ſie ſich damals embloͤſt/ vnd daß ich jhre Nackendtheit geſehen hatte.
Als mein Herꝛ deß andern tags hernacher widerumb heimb kam/ fragte er mich/ ob alle Sachen in der Kuchel fertig waͤren?
Jch antwortet: Ja.
Folgendts veroꝛdnere vnd gab er alle andere Sachen vnnd Speiſen herfuͤr/ vnd ich vnnd meine Mitgeſellen vberkamen damals ein ſehr gewuͤnſchte gelegenheit zuſtehlen/ dañ es ging alles vnordenlich durcheinander/ man kondte nicht ſo eygendtlich auff alle ſachen mercken/ derwegen neñen wir dergleichen Bancket/ iubileos, auff denen die Officier allerhand indulgentias erlangen/ die beſte Wein/ Paſteten/ Torten/ Gewuͤrtz/ Schmaltz/ vnnd dergleichen erſchnappen vnd heimbtragen koͤnnen.
Was nun andeꝛe thaten/ dz thate ich gleichfals/ vnd ſchiebte mein Hemmet vnnd Hoſen voller Eyer vnnd Fleiſch: Meinen Hut fuͤllte ich mit ſchmaltz/ ſetzte jhne auff meinen Kopff/ vnd wolte darmit heimgehen/ aber mein Vngluͤck war/ daß mir mein Herꝛ auffm weg begegnete/ ich waͤre jhm gern gewichen/ vnd draͤhte mich hin vnd her/ aber es halff alles nichts/ dann je mehꝛ ich mich ſeiner enteuſſerte/ je mehr nahete er zu mir/ vnd fragte mich/ wo ich ſo ſtarck/ eylends vnd wol beladen hinauß wolte?
Jch aber erſchrack dermaſſen/ daß ich nit wuſte/ was ich thun ſolte:
blib ſtock ſtill ſtehen/ vnd erſtum̃ete:
Steteruntque comæ, & vox faucibus hæſit:
Die Sonn ſtach auch damals dermaſſen heiß/ daß die Butter/ welche oben auff meinem Kopff im Hut lag/ anfing zu zergehen/ zu verſchmeltzen/ vnd tropffenweiß vber mein Angeſicht herunder zu rinnen/ deſſen lachte mein Herꝛ heimlich vnd ſpꝛach zu mir: Guſmandl/ was iſt das? eytert dir dein Kopf? laß ſehen was du fuͤr einen grindigen Kopff habeſt?
Folgends hebte er meinẽ Hut herundeꝛ vnd fand den allbereit halb zerꝛuñenen Butter/ deßgleichen alle andere geſtohlene ſachen bey mir/ vnd ſprach:
O Schelm/ biſtu der geſell/ welchen man mir ſo ſehr gelobt hat/ vnnd deme ich am meiſten getrawt?
Troll dich/ du Boͤßwicht/ vnnd kom̃ mir nimmer in mein Hauß:
Deſſen allen erſchrack ich zum hoͤchſten/ wuſte auß lauter ſcham nichts zu reden/ ſonder ging ſtillſchweigendt hinweg/ dann vil beſſer vnd ehrlicher iſts/ daß man vor den zugefuͤgten iniurien fliehe/ weder daß man ſie durchs verantwoꝛten vberwinde.
Capvt XI.
Guſinan nimbt ſein voriges Picariſches oder Bernhaͤuteriſches Leben widerumb an/ wird durch ein ſonderbares gehebiges mittel reich.
JNallen vnnd jeden zuſtaͤnden/ gilt die ſcienz vilmehꝛ/ denn der reichthumb oder guͤter/ dañ ob ſchon dz Gluͤck wider den Menſchẽ rebelliret/ ſo verlaͤſt jne doch die ſcienz niemaln:
Das Gut wird verzehꝛt/ aber die ſcienz waͤchſt/ vnd wirdt das wenige was ein Gelehrter weiſt/ vil hoͤher geacht/ weder das vile/ was ein reicher hat:
Nun moͤchte aber einer fragen vnd ſpꝛechen:
Warumb wiſchet Guſman diſer geſtalt mit der ſcienz heꝛfuͤr/ oder was hat er fuͤr ein ſcienz? warumb lobet er die ſcienz ſo ſehr?
was hat er darmit im Sinn?
Hierauff gib ich zur antwort/ daß mein gantze ſcienz vnd Kunſt in meiner Putten oder Kraͤxen ſteckte/ dañ nichts andeꝛs noch beſſers konte vñ wuſte ich/ als allerhand ding vnd Buͤrd auffm ruͤcken in einer Putten oder Kraͤxen tragen/ vñ benebens ſpielen/ ſtehlen vnd allerhand buͤberey treiben:
Durch diſe ſcienz konte ich mein bꝛot reichlich gewiñen/ diſes officiũ war mein beneficium: wie Vlyſſes ſich ernehꝛte mit ſeinem Liſt/ vnnd Demoſthenes mit ſeiner eloquentz, alſo behalff vnnd ernehrte ich mich mit diſer meiner ſcienz, dañ nach dem ich voꝛerzehlter maſſen auß meines Herꝛn dienſt geſchidẽ/ zeigte jederman mit fingern auf mich/ vñ ſagtẽ: ſihe/ doꝛt geht der Dieb: diſer vꝛſachen halbẽ wolte mich niemand annem̃en noch mir trawen/ vñ waꝛd ich derwegẽ verurſacht/ mein voꝛiges leben vñ arbeit zutreiben/ vñ die Eſelarbeit mit Kraͤxen tragẽ widerum̃ zu verꝛichtẽ.
Wie were es mir aber ergangẽ woferꝛn ich diſe picariſche kunſt nit zuuor gelehrnt/ ergriffen vnd practiciert hette?
Dañ nunmehꝛ war ich dienſtloß/ Kleyderloß vnd Chꝛloß/ alles was ich mit arbeiten hatte erobert/ das verluhr ich ſpielent/ ich war allerdings zerꝛiſſen/ hinden vnd voꝛnen/ vnnd kente kaum mein ſcham bedecken:
Aber doch war mein ſcientz noch gantz vñ vollkom̃en/ vnd die ſcham verlohren/ dann den Armen iſt ſie wenig nutz.
Jch fing widerumb allerhande Waaren vñ ſachen auffm Rucken zu tragen/ vnd aß mein notturfft: niemaln ließ ich meinen Bauch meinen Gott ſeyn:
Der Menſch ſoll nit mehꝛ eſſen/ als ſein notturfft/ wer aber excediret vnnd mehr jſſet/ der iſt ein Viech: Vermittelſt diſer meiner ſobrietet, nuͤchterkeit vnnd maͤſſigkeit verblib mein Leib allzeit friſch vnd geſund/ vñ mein Beutel voll Gelts.
Niemaln tranck ich mich voll/ dann ich ſahe/ wie ſchaͤndlich meinen Geſellen die Voͤllerey anſtunde.
Daß nun die Picari oder Bernhaͤuter ſich voll ſauffen/ das gehet wol hin/ dann ſie haben ohne das wenig Ehr/ daß es aber die Gelehrten/ die edle vnnd maͤchtige Herꝛen vñ Obrigkeiten thun/ iſt ſolches je ein ſchand vnd ſpott.
Nit allein war ich ſehꝛ maͤſſig/ ſonder auch fleiſſig/ vnnd dermaſſen embſig in meiner ſcientz, officio vnnd Ambt/ daß ichs allen meinen Mitgeſellen beuor thate/ vnnd jederman mir trawte vnd mich liebte.
Einsmals begabs ſich/ daß etliche Faͤndl Soldaten in Jtalien ſolten verſchickt werden/ das gedunckte nun mich ein gewuͤnſchte gelegenheit ſeyn/ mein Vatterland vnd meine Freunde zu beſuchen/ aber weil ich aller nackendt vnd zerꝛiſſen war/ ſo gedachte ich auff alle mittel vnd weg/ mich ſtattlich zu kleyden.
Das Sprichwort:
Si volete eſſere Papa, ſtampate lo en la teſta:
Das iſt: Vegerſtu ein Bapſt zu werden/ ſo preſſe dir jhne in deinen Kopff: ward bey mir verificirt, dann als ich mit vorbemeltem meinem intent vnnd verlangen ſchwanger ging/ vnd ſehr ſollicitus vnd ſorgfaͤltig war/ mich ehꝛlich zu kleidẽ/ ich auch einsmals aufm Marckt ſaß/ vnd auf etwan ein Gluͤck wartete/ hoͤꝛte ich vnuerſehens ein ſtimm/ die ſpꝛach:
Guſmaͤndl gehe her: Jch ſprang geſchwind auff meine Fuͤß/ vnnd ſahe einen/ der winckte mir/ legte einen Sack mit 500. Realn/ vnnd noch einen andern mit 300. Kronen in meine Putten/ vnd befahl mir/ dz ich jm nachfolgen ſolte.
Jch war willig/ vnnd trug jhms etliche Gaſſen lang nach/ aber vnuerſehens verdraͤhete ich mich von jhm ab/ verſchwand voꝛ ſeinen Augen/ machte mich vnſichtbar/ gewann das Statt Thor/ lieff noch denſelben Abendt zwo meil wegs/ vnd verbarg mich in einer dicken Stauden vier gantze Taglang/ biß ſich die Schoͤrgen/ welche mir nacheylten/ widerumb verluhren.
Als nun ich vermeinte ſicher zu ſeyn/ machte ich mich auf/ ging nur bey der Nacht durch abgelegene ort vnd Doͤrffer/ biß ich auff zwo meil wegs nahe bey Toledo kam/ daſelbſt traf ich einen jungen Knaben meines gleichen an/ der war ſeinen Eltern entloffen/ vnd hatte ein ſtarckes Felleiſſel bey ſich/ darinn war ein ſehr ſchoͤnes Kleyd/ das kauffte ich jhm ab vmb einen rechten werth/ Er nam das Gelt zu ſich/ vnnd ging ſeinen weg fort/ deßgleichen kam ich noch denſelben Abendt gen Toledo/ daſelbſt aber erging es mir ſehꝛ artlich.
Capvt XII.
Was geſtallt Guſman zu Toledo ſich ſtattlich gekleydet vnnd ſein Gelt verbuelt.
WAn ſagt/ daß/ ob man ſchon einen Affen in lauter Seiden vnnd Sammet kleidet/ er doch ein Aff ſeye vnnd verbleibe:
Es mag gleichwol einer einen ha bitũ oder Kleid anlegen/ aber doch wird er darumb nicht deſto beſſer oder anderſt/ weder er zuuor war.
Eben diſes begegnete auch mir/ dann gar baldt werde ich werden ein Galan oder Juncker/ aber baldt hernacher werde ich widerumb ein Ganapan oder Betler.
Das aller erſte/ welches ich am morgen fruͤh zu Toledo thate/ war/ daß ich das obuermelte erkauffte Kleyd etlicher maſſen verkehren vnnd veraͤndern ließ/ damit mans nicht kennen/ vnnd man mich villeicht an ſtatt deß vorigen Knabens anſehen vnd ergreiffen moͤchte.
Jn diſem ſchoͤnen Kleyd ging ich zwen Taglang zu Toledo vmb/ vnnd fragte nach der Geſellſchafft der Soldaten/ aber keine waren verhanden/ ward derwegen gezwungen noch laͤnger daſelbſt zu verbleiben.
Einsmals an einem Sontag kam ich in die Kirch vnd hoͤꝛte Meß: folgendts ging ich hin vnnd wider in der Kirchen ſpatzieren/ vnd ſahe letztlichen in einer Capellen etliche ſehr ſchoͤne Frawen/ ſie vñ jederman ſahen mich an/ vñ verwunderten ſich vber meine naͤrꝛiſche ſitten vnd geberden/ dann ich ſtoltzierte vnnd prangte mit meinem Kleyd vnd Federn/ ſamb waͤre ich der Hanen Koͤnig.
Jhrer eine warff jhr Aug auff mich/ oder/ daß ich recht ſage/ auff mein Gelt/ ich aber nam es nit gewar/ ſonder verwendete meine Augẽ auf ein andere/ welche neben jr ſtund: vnd als dieſelbe heimb ging/ folgte ich jhꝛ von weitem nach/ biß zu jhrem Loſement/ vnd im hinein gehen/ kehꝛte ſie ſich vmb/ zeigte mir ein ſehꝛ freundlichs Angeſicht/ vnnd gruͤſte mich gleichſam̃.
Da fing ich alsbald an in der Lieb zu brinnen/ vnnd wolte allgemach widerumb heimb in mein Loſement gehen/ aber ſahe/ daß ein Magd mir von weitem nachfolgte/ vnnd mir mit dem Kopff vnd Fingern winckte: derwegen wartete ich/ biß ſie zu mir kam/ vnd mir ein langes parlament herein machte/ mit vermelden/ daß ſie einer anſehenlichen Ehefrawen zugehoͤrte/ welche ein verlangen hette zu wiſſen/ wer vñ von wannen ich doch were/ dann ſie etwas ſonderbares mit mir hette zu tractiren:
Das hielt ich nun fuͤr ein groſſe Ehr/ vnd hette mein Gluͤck nit vertauſcht gegen dem Gluͤck deß Alexandri Magni, dann es gedunckte mich/ daß alle vnnd jede ſchoͤne Frawen ſich vmb mich riſſen:
Jn wehrender vnſer conuerſation vnnd vnderꝛedung kamen wir zu meiner Herberg/ dieſelbe ward durch die magd fleiſſig gemerckt/ ich aber nam vrlaub von jhr/ ging heimb vnnd verꝛichtete mein Mahlzeit:
weil ich aber nit wuſte/ was diß fuͤr ein Fraw war/ ſo kummerte ich mich nit ſo ſehr vmb ſie/ als vmb die andere/ dann derſelben zu gefallen ging ich voꝛ jhrem Hauß auff vnd nider ſpatzieren/ vber ein kleine Zeit ließ ſie ſich ſehen/ redete mit mir auß dem fenſter/ vnd bate mich letztlichen/ daß ich mit jhr zu nacht eſſen wolte: deſſen frewete ich mich/ ſchickte meinen Diener alsbald hin/ vnnd ließ einen Kaupaun/ zwey Rebhuͤner/ ein Koͤnigel vnd ein flaſchen mit dem beſten Wein holen.
Als nun wir vns niderſetzten vnnd eſſen wolten/ klopffte einer gar ſtarck an jrer Haußthuͤr/ da ſtellte ſie ſich/ als were ſie zum hoͤchſten erſchrocken/ vnd ſagte/ daß es jhr Bruder were/ der bißweilen voll vnd doll heimb kaͤme/ vnnd boͤſe haͤndel anrichtete/ derwegen bate ſie mich daß ich mich eylends in einen gꝛoſſen Waſſerkrug/ welcher herauſſen im Fletz ſtund/ verbergen wolte.
Jch folgte jhrem Rath/ vnd verbarg mich darin:
Als jhr Bruder ins Hauß vnd in die Kuchel kam/ verwunderte er ſich vber die Kocherey/ ſtellte ſich ſehr zornig/ ſetzte ſich doch letztlichen ſampt jhr zu Tiſch/ aſſen ein guts genuͤgen von meinen ſpeiſen/ vñ gingen letztlichen mit einander in ein Kam̃er/ wz nun ſie daſelbſt beyſamen thaten/ das war mir vnbewuſt/ aber das weiß ich wol/ daß ich im Waſſerkrug verblib/ zitterte/ ſchwitzte vnnd hungerte/ weil auch ich vermerckte/ daß alles ſtill war/ ſo ſtig ich allgemach auß dem bauch deß Waſſerkrugs/ allermaſſen wie Jonas auß dem Bauch deß Wahlfiſches/ ging hin vnnd wider im finſtern im Hauſe herumb/ vnd ſuchte etwan einen Außgang: fandt aber nirgendts keinen/ ſonder muſte wider meinen Willen alldort verbleiben/ groſſe Kaͤlte einnemmen/ vnd deß Tags erwarten.
Alsdann ging ich zornigklich von dannen widerumb in mein Herberg/ legte mich mit hungerigem vnd laͤrem Bauch ins Beth/ vnnd ſuchte den Schlaf zum Troſt meines empfangenen Leydts.
Bald hernacher klopffte man an meiner Kam̃erthuͤr/ vnd es war eben die vorbemeldte Magd/ welche miꝛ deß tags zuuoꝛ nachgefolgt war/ vnd ſie kam ſampt jrer Frawen.
Dieſelbe ſetzte ſich alsbald in einen Seſſel/ zum Haupt meines Beths/ die Magd aber ſetzte ſich auff die Erden nah bey der Thuͤr.
Die Fraw fing an mich zu fragen/ wer ich waͤre/ was ich allda zu Toledo zu ſchaffen hette/ vnnd wie lang ich daſelbſt gedaͤchte zu verbleiben.
Weil ich aber ein lauter Lugner war/ ſo ſagte ich jhr die Warheit nicht:
Jn wehrender vnſer conuerſation vnd vnderꝛedung/ zohe ſie mit allẽ fleiß etliche koͤſtliche Kleinoder herfuͤr/ zeigte mirs vñ fragte mich/ ob ich mich auff dergleichen ding verſtuͤnde? ſo gar gab ſie mir die Wahl eins daruon zu nemmen/ vnnd von jhrentwegen zu behalten: aber ich ſchlug jhꝛs ab/ vnd bedanckte mich deß guten willens.
Bald drauff ſtellte ſie ſich/ als mengelte jhꝛ ein Kleinot/ vnd zwar das allerliebſte/ welches ſie von jhrem Haußwirth vberkommen gehabt/ derwegen ſtundt ſie geſchwindt auff/ ſamb waͤre jhr vil dran gelegen/ vnnd daß ſie zu Hauß gehen vnd ſehen wolte/ obs villeicht daſelbſt verbliben waͤre/ damit ſie es bey zeiten ſuchen/ vnd widerum̃ zu wegen bꝛingen moͤchte.
Ob auch ich ſchon jhr verhieß/ daß ich jhr ein anders ſchenckẽ wolte/ ſo wolte ſie ſich doch lenger nit laſſen auffhalten/ ſonder ging hinweg/ mit vertroͤſtung/ daß ſie mich zu einer andern zeit heim̃ſuchẽ/ mich auch durch die Magd wiſſen laſſen wolte/ ob ſie das Kleinod gefunden.
Jch ward trawrig/ daß ſie diſer geſtallt von mir ging/ dann ſie war vber alle maſſen ſchoͤn vnd holdſelig.
Vber ein kleine zeit hernacher kam die Magd wider/ vnnd ſagte mir/ daß jhr Fraw vermeinte/ daß ſie das Kleinod gewißlich bey mir verlohren/ wir alleſampt durchſuchten mein Loſement mit allem fleiß/ fanden aber nichts dergleichen/ derwegen bate mich die Magd/ daß ich doch jhrer Frawen ein anders Kleynod kauffen wolte:
Jch ließ mich vberꝛeden/ ging mit jhr zu einem Jubilirer/ kauffte ein ſchoͤnes Kleynod vmb 20. Ducaten/ ſtellte jhrs zu/ vnnd bate ſie/ daß ſie es jhrer Frawen fleiſſig vberantworten wolte.
Das verhieß ſie mir gleichwol trewlich/ aber ſeythero ſahe ich weder ſie noch jhre Fraw.
Diſer betrug hette mich billich ſollen witzig machen/ aber es halff nichts/ dann als ich in der Melancoley hinauß ſpatzieren gehen wolte/ erſahe mich die andere Fraw/ von dern obẽ meldung beſchehen/ winckte mir auß dem fenſter/ vñ gab mir zu verſtehen/ dz ich mich in vnſer L. Frawen Kirch verfuͤgen/ vnd jhꝛer daſelbſt erwarten ſolte:
Deſſen frewete ich mich zum hoͤchſten/ ging vor an/ vnd ſie folgte mir auff dem Fuß nach:
Kehrte aber zuuor in eines Kauffmans Laden ein/ entſchuldigte ſich gegen mir wegen deſſen/ daß ſie mir die voꝛige Nacht kein beſſere Geſellſchafft hatte geleiſt.
Jch glaubte jhren verlognen vnnd falſchen worten/ dann ſie ſchwur vnd verhieß mir/ daß ſie es in der zukuͤnfftigen Nacht alles wider herein bringen wolte.
Darneben kauffte ſie etliche ſachen/ ſo vngefaͤhꝛlich biß in 30. Ducaten anlieffen:
Als aber ſie außzahlen ſolte/ fragte ſie den Kauffman/ wie lang er jhr borgen wolte?
Der Kauffman antwortet/ daß er jhr nit koͤndte borgen/ fonder bar Gelt haben muͤſte.
Da ſprach ich zu jhm: Diſe Fraw ſpottet nur/ dann ſie hat Gelts gnug/ ich hab jren Bentel/ vnd bin jr Rentmeiſter: folgends griffe ich in meinen Sack/ zohe ein Hand voll Ducaten herauß/ bezahlte den Kauffman vnd loͤſte die Fraw auß der ſchuldt/ ſie ging heimb/ vnd ſagte/ daß ſie meiner vmb acht Vhren zu Abends gewiß: vnnd vnfehlbarlich wolte erwarten.
Jch kam/ klopffte an jhrer Haußthuͤr/ wartete biß in die zwoͤlffte Stund/ vnnd ſahe/ daß es aber mals ein lauter Betrug vnd falſchheit war/ dann der jenig/ welchen ſie fuͤr jhꝛen Bruder außgab/ war jhr Galan, vnnd ſteckte jmmerdar bey jhr:
Wie derwegen ich wider hinweg gehen wolte/ ſahe ich turbam multam vnd vil Schoͤrgen vnd Gerichtsdiener/ welche in diſes Hauß filen/ alle Winckel durchſuchten/ vnnd letztlichen einen zarten Schreiber inn einem groſſen Waſſerkrug/ deßgleichen noch einen andern in einer Truhen fanden/ vnd gefaͤngklich hinweg fuͤhrten:
Da danckte ich Gott/ daß ich nit auch in diß Hauß kommen war/ dañ es mir gewißlich eben ſo vbel als diſen Schreibern ergangen waͤre.
Capvt XIII.
Guſman kompt gen Almagro zu einem Hauptman/ vnd wirdt ein Soldat.
WEil mir oberzehlter maſſen mein Bulerey zu Toledo ſo gar vngluͤcklich gerathen/ ſo verfuͤgte ich mich von dannen gen Almagro/ vnd legte mich in ein anſehenliche Herberg: weil dañ der Wirth ſahe/ dz ich ſo ſehꝛ wol ſtaffiert war/ ſo fragte er meine Diener/ wer ich were?
die gaben jm zur antwoꝛt/ dz ich Dõ Iohan de Guzman hiefſe/ vñ ein anſehenlicher vom Adl were/ derwegen hielt mich der Wirth in hohen ehꝛen.
Vñ weil ich vernom̃en/ dz daſelbſt ein Haupt man verhanden/ der ein Regiment Knechte warb/ ſo verfuͤgte ich mich zu jhm/ vnd erbotte mich jhm zu dienen.
Jch war ſchoͤn gekleidt/ vnnd hatte noch 300. Kronen bey mir/ (dann das vbrige war allbereit theils mit Kleidern/ vnnd theils mit den obberuͤrtẽ ſchoͤnen Frawen aufgangen) derwegen nam mich der Hauptman als bald an/ vnnd erzeigte mir allen guten willen/ ſo gar ſetzte er mich an ſeinen Tiſch ſampt andern vom Adel vnd Befelchshabern.
Weil auch er ein Gelt bey mir ſchmeckte/ ſo ſpielte er mit mir anfangs nur vmb ein Pfenning/ folgends vmb Groſchen/ vnd letztlichen vmb Kronen.
Dardurch ward mein Beutel je lenger je geringer/ vnd letztlichen gar laͤr.
Nun kams zu der Muſterung/ vnd als ich gleichfals durchgehen wolte/ ſahe der Commiſſarius mich eigentlich an/ vnd wolte mich wegen meiner groſſen Jugendt/ nit paſſieren laſſen:
das empfand ich nun billich vnd ſprach zu jhm: Herꝛ/ das Alter iſt gering/ aber das Gemuͤt iſt groß:
Mein Arm̃ kan dz ſchwerdt fuͤhꝛen:
Er antwortet vnnd ſprach:
ich glaub/ daß wahr ſeye/ was du ſagſt/ aber mein commiſſion bringts nit mit/ daß ich dergleichen ſo gar junge Leuth in der Muſterung paſſiren laſſen ſolle.
Weil ich dann ſahe/ daß es andeꝛſt nicht ſein kondte/ ſo muſte ich gedult haben.
Mein Hauptmann war gleichfalls mit dem Commiſſario deßwegen ſehr vbel zu friden/ aber doch troͤſtete er mich mit deme/ daß er mich in Jtalia zu einem Fenderich machen wolte/ woferꝛn ichs erwarten/ vnd ſo lang bey jm bleiben wuͤrde.
Jch ließ mich vberꝛeden vñ blib bey jhm/ ſo lang biß die Galeren kamen/ vnd das Kriegsvolck in Jtalien fuͤhꝛen ſolten: Jnmittelſt aber thate mein Hauptman nichts anders/ als dominiren/ freſſen/ ſauffen vnnd ſpielen/ deßgleichen verthate ich alles mein zu Toledo geſtohlenes Gelt/ vnd hatte je nichts mehr zu verzehꝛen/ da gedachte ich an den jenigen/ welcher geſagt hat: diues eram iam dudum, fecerunt me tria nudum, Alea, Vina, Venus, tribus his ſum factus egenus.
Derwegen ward ich nit allein wegen meiner Jugendt veracht/ ſonder auch wegen meiner Armut verwoꝛffen:
Dann pauper & vacuus cogitur ire forâs:
Der freye Tiſch/ welchen ich bey meinem Hauptmann gehabt/ ward mir hinfuͤran abgeſchafft/ meine beſte Freund vnd Tautzbruͤder verlieſſen mich/ vñ ſahen mich vber die Achſſeln an/ niemandt wolte ſchier mehꝛ mit mir reden noch vmbgehen/ ſond’ ich war bey meniglichẽ ſchabab/ keiner andern vꝛſachen halben/ als weil man kein Gelt mehr bey mir wuſte:
Das war nun mein rechter vnd woluerdienter Lohn.
An ſtatt nun/ daß ich zuuor meinem Hauptmann fuͤr einen Juncker gedient/ mit jhm geſſen/ geſpielt vnnd burſtert hatte/ vnnd man mich nur Don Iohan de Guzman genennt/ nennete er mich hinfuͤran nur Guſmaͤndl/ hielt mich fuͤr ſeinen Buben/ vnnd brauchte mich bißweilen fuͤr einen Kupler/ ja was mehꝛ iſt/ als wir in Jtalien kamen/ ſprach er zu mir: Du Bub/ nunmehr hab ich dich deinem begeren nach/ in Jtalia gebracht/ ich brauche dich ferner nit/ derwegen magſtu dir ein andere gelegenheit ſuchen:
Diſer geſtallt ward ich abdanckt/ vnd erfuhr mit meinem Schaden/ wie wenig man ſich auff Weiber vnnd Herꝛn habe zu verlaſſen.
Capvt XIV.
Guſman kompt gen Genua/ fragt ſeiner Freundtſchafft nach/ wirdt aber vbel von jhnen tractirt.
NJchts iſt auff Erden veraͤchtlicher vñ verhaßter/ als eben die armut/ dann ſie iſt der Welt Kchꝛkoth:
Wie das vnnutze/ ſtinckende vnd verfaulte Fleiſch verworfen/ vnnd den Hunden fuͤrgeworffen wirdt/ alſo wirdt ein Armer/ ob er ſchon noch ſo verſtaͤndig iſt/ verworffen vnnd von mennigklichen veracht: fuͤr vil ſchaͤdlicher wirde die Armut gehalten/ denn der Todt ſelbſt/ dann das Gelt viuificiret vnnd waͤrmet das Blut/ wer es derwegen nit hat/ der iſt gleichſam ein todter Leib/ der vnder den Lebendigen vmbgehet.
Aber ein reicher iſt allzeit vnd aller orten willkomb/ lieb vnd angenemb/ vnangeſehen er ein vngeſchickter grober Eſel/ vnnd ein Narꝛ in der Haut iſt:
Ein alter gebrauch vnnd gewonheit iſts/ daß mans nur mit der proſperitet vnnd Gluͤckſeligkeit helt/ wo aber bey jemande Armut vnd Vngluͤckſeligkeit verſpuͤrt wirdt/ da wirdt der Sohn verlaſſen vom Vatter/ der Vatter vom Sohn/ der Bruder vom Bruder/ der Freund vom Freund/ Ja ſo gar iſt ein Armer jhm ſelbſt feindt/ vnnd hat einen verdruß vnnd abſcheu an ſeiner eygnen Perſon.
Diſes alles lehrt mich die zeit/ veꝛmittelſt deꝛ diſciplin, diſcurſen, vnd ſie caſtigirte vnnd ſtraffte mich mit vnendtlichen muͤheſeligkeiten.
Dañ nach dem mein Hauptman mir den Sack gegeben/ verfuͤgte ich mich gen Genua/ in hoffnung meine Blutsfreunde allda anzutreffen/ vnd groß bey jhnen zu werden/ vnangeſehen auch ich aller zerlumpt vnd zerhadert war/ nit deſto weniger vnderſtundt ich mich/ einer von den alten vnd edlen Gothen zu ſein/ vnd mich zu beruͤhmen/ daß ich den edlen patritijs vnnd Geſchlechtern daſelbſt befreundt waͤre/ derwegen fing ich an/ mich fuͤr den jenigen außzugeben/ der ich war: vnd als ich derwegen dẽ namen meines lieben Vatters nachfragte/ fing jederman an zu lachen/ vnd mich außzuſpoͤtteln/ vnnd ſagten: Du zerrißner Schelm/ biſtu ein Genueſer? einem Huren Sohn ſiheſtu vil gleicher:
Vnnd gleichſamb waͤre mein Vatter vor 200. Jahren geſtorben/ fandt ich keinen einigen Menſchen/ der jhm verwandt waͤre.
Letztlichen begegnete mir ein gar alter Mañ/ der hatte einen ſchneeweiſſen langẽ bart/ ein ſehꝛ anſehẽliche geſtalt/ aber ein ſchlangiſches vergifftes vnd falſches hertz/ der ſprach zu mir:
Mein Sohn/ ich hab wol etwas von deinem Vatter vnd Freunden gehoͤrt/ daß ſie nemblich die aller edleſten in diſer Statt geweſt/ vñ wofern du allbereit zu nacht geſſen haſt/ ſo gehe mit mir heimb vnd ſchlafe in meinem Hauſe/ Moꝛgen woͤllen wir ferner von der ſachen reden.
Weil dann diſer alte Mann mir ſo gar freundlich zu redete/ vnd dz anſehen eines heiligen Pauli hatte/ ſo trawte ich jhm/ folgte jhm nach/ vnnd hatte einen vil groͤſſern Luſt zu eſſen/ weder zu ſchlafen: dann es tawrte mich mein Gelt/ vnd hette vil lieber auffm Salueblaͤtl oder vmbſonſt geſſen/ dann wir Spanier leben gantz maͤſſigklich/ vnnd eſſen ſehꝛ wenig/ wanns vnſer eigen Gelt koſtet/ aber wann andere Leuth die Zech fuͤr vns bezahlen/ alsdann freſſen wir wie die Geyer/ vnd ſauffen wie die Buͤrſtenbinder.
Als nun wir in ſein Hauß kamen/ fragte er mich vmb das Spanniſche weſen/ vnd vmb meiner Mutter gelegenheit?
das erzehlte ich jhm außfuͤhrlich.
Letztlichen rieff er ſeinem Diener/ vnd befahl jhm/ daß er mich in ein Schlafkam̃er fuͤhren ſolte/ jnmaſſen beſchehen/ vñ ich ſahe/ daß das Loſament herꝛlich vnd ſchoͤn/ vnnd das Beth dermaſſen ſauber vñ koͤſtlich war/ dz ich mich foͤrchtete drein zu legen/ dann ich vnnd meine Kleyder vnd Hemmet waren nit ſehr ſauber/ ſonder zerꝛiſſen vñ voller vnzifers/ derwegen muſte ich mich Mutternackendt abziehen vnd drein legen.
Nach Mittnacht in meinem beſten ſchlaffen/ hoͤꝛte ich ein getuͤm̃el vnd ſahe vier erſchꝛoͤcklich geſtaltẽ der Teufeln mit langen Haren/ krum̃en Schnaͤbeln/ vnd langen ſchwaͤntzen/ die naheten zu meinem Beth/ vnd zohen die deck herunder:
Jch fing gleichwol an zu betten/ den ſuͤſſen namen Jeſu anzuruffen/ vñ mich voꝛ diſen getaufften Teuffeln zu ſegnen/ aber es war alles vergeblich/ dann ſie legten mich auff eine Kotzen oder Deck/ vnd ein jeglicher nam einen Zipffel in die Hand/ vnd ſchutzten mich laͤnger als ein halbe Stundt in die hoͤhe/ allermaſſen wie die Metzger in der Faßnacht den Jaͤckel oder einen Hundt zuſchutzen/ hin vnd wider zu werffen/ zu blencklẽ vnnd zu peinigen pflegen:
Biß ſie letztlichen muͤd wurden/ vnnd mich fuͤr halb todt ligen lieſſen:
Das machte mich nun dermaſſen ohnkraͤfftig/ daß ich nichts bey mir im Leib behalten kondte/ ſonder alles vnden auß/ ins Beth gehen ließ/ vnd vber alle maſſen vbel ſchmeckte.
Damals gedachte vnd erjnnerte ich mich meiner gnedigen Frawen/ von dern oben gemelt worden/ dz ſie gleichfals auß lauter angſt vnd ſchꝛicken jre virtutem retentiuam verlohren hatte:
Das war mir nun ſehr leyd/ vnd ich wiſchte vnd butzte meinen Leib mit dem vbrigen/ was an den Leylachern ſauber bliben war:
Folgendts deckte ich das Beth fleiſſig zu/ damit man mein ſchwachheit vnd mißgerathene vngelegenheit nicht ſehe vnnd wahrnemme.
Deß Morgens fruͤ kam der Diener/ vnnd ſagte mir/ daß ſein Herꝛ in der Kirchen auff mich wartete:
Damit nun der Diener den vnrath im Beth nit fuͤnde/ vñ ſeinem Herꝛn das Bottenbrot abgewinne/ ſo bate ich jhne/ daß er mir den weg zeigen wolte.
Er ging mit mir/ brachte mich auf die Gaſſen/ vñ ging wider zu ruck:
da fing ich an zu lauffen/ ſamb waͤren mir an den Fuͤſſen Fluͤgel gewachſen/ vnd ſuchte den weg zum Statthoꝛ hinauß.
Capvt XV.
Guſman fahet an zu betteln/ geſellet ſich zu andern Bettlern/ lehrnet jhꝛe Statuta, Geſetz vnd Ordnungen.
ALsbaldt ich auß Genua kommen war/ eylte ich dermaſſen/ daß kein Curꝛier oder Poſtlauffer mich erwiſchen hette koͤnden/ vnd wofern deß Loths Weib auch alſo gethan hette/ ſo wuͤrde ſie in keine Saltzſeul verwandelt ſein worden:
Niemaln ſchawte ich zu ruck/ ſonder lieff ſechs gantze meil wegs in einem Athem/ ohne einiges verſchnauffen/ das verurſachte der zorn vñ die groſſe mir erwiſene ſchmach:
das aller aͤrgiſt aber war/ dz ich allerdings zerꝛiſſen/ kranck/ ſchwach vnnd ohne Gelt war: O Armut vnd noth/ wie ſehr ſchwaͤcheſt vnd zernichteſtu die Gemuͤter vnd Leiber der Menſchen/ dann ob ſchon du die ingenia ſubtiliſireſt, ſo zerſtoͤreſtu doch die potentias vnd ringeſt die ſeinen dermaſſen/ daß ſie ſampt der gedult ſich verlieren.
Zweyerley art der Armut iſt verhanden/ die eine iſt vnuerſchambt/ vnnd kompt ſelbſt vnberuffen:
die andere aber kompt beruffen vnd gebetten.
Vor der erſten/ welche ſich ſelbſt ladet vnd beruffet/ behuͤte vns Gott/ vnd dieſelbe iſt die jenige/ von dern ich tractire/ dann ſie iſt ein gezwungener Gaſt in dem Hauſe/ vnnd bringt ſehr vil boͤſe effecten mit ſich/ nemblich/ Vntrew/ Dieberey vnnd Verachtung:
Die andere voluntaria oder freywillige Armut/ die wir ſelbſt beruffen vnd erwehlen/ iſt ein herꝛliche vnnd fuͤrtreffliche Fraw/ freygebig/ reich/ maͤchtig/ redſelig/ freundlich/ lieblich vnd angenem̃:
Sie iſt ein vnuͤberwindlicher Thurn/ ein wahꝛer Reichthumb/ vnd ein wares Gut/ welches die Gemuͤter der Menſchen erhebet/ die Leiber ſtaͤrcket/ die Ehr erleuchtet vnnd befuͤrdert/ die Hertzen erfrewet/ die werck erhoͤhet vnd deß Menſchen guten namen vnſterblich machet:
Jhre Fuͤß ſeind von Diamanten/ jhr Leib von Saphier/ jhr Angeſicht von Carfunckel/ ſie glantzet/ erfrewet/ viuificiret vnd macht lebendig:
Aber die andere jhre Nachbaͤwrin iſt allerdings ſchaͤndtlich/ vnflaͤtig vnnd veraͤchtlich/ vnnd in eben dieſelbe verliebte ich mich mit aller macht/ vnd begab mich allerdings zum betteln auffm Landt/ in den Staͤtten vnnd in Haͤuſern.
Darzu gab mir das edle Jtalien groſſe vrſach vnd anlaͤß/ dann daſelbſt wirdt ein ſo groſſe Lieb deß Naͤchſten verſpuͤrt/ vnd dermaſſen gern vnnd vil gibt man den Armen/ daß es ſchier ein vberfluß iſt/ vnnd nur vil Bettler dardurch gemacht vnd geziegelt werden.
Von Genua auß biß gen Rom verzehrte ich keinen einigen Haͤller/ vnnd hatte aller Orthen zu eſſen genug.
Jch war gleichwol damals erſt ein nouitz, vnnd gab offtermals den Hunden etwas/ welches ich verkauffen vnnd vil Gelts drauß loͤſen hette koͤnnen.
Als ich gen Rom kam/ hette ich mich gern von newem gekleydet/ aber doch vnderließ ichs/ damit es mir nicht widerumb erginge wie zu Toledo/ dann ob ſchon vnſer einer ein guts Kleidt an hat/ ſo hat er doch drumb nicht zu freſſen/ vnnd niemandt gibt einem wolgekleidten Bettler gern ein Allmuſen/ derwegen entſchloſſe ich mich/ daß ich mein erſambletes vnd erſpartes Gelt fein fleiſſig beyſammen behalten wolte: ſetzte mich nider/ vñ machte noch ein andern knopf vor meiner Muͤntz/ vñ ſprach zu jhr:
Da bleib/ dann ich weiß nit/ wann ich deiner bedoͤrffen moͤchte.
Jn meinen zerꝛiſſenen Kleidern vnd Haderlumpen fing ich an/ das Allmuſen zu begeren/ beſuchte die Haͤuſer der Cardinaͤlen/ Geſandten/ Fuͤrſten/ Biſchoffe vnd anderer Potentaten: Ein anderer junger Bub fuͤhrte mich/ vnd gab mir alle gute anleitung vnnd lectiones, vnnd vnderwiſe mich in den principijs, wie vnd was/ vnd auff was fuͤr vnderſchidliche form vnd weiſe ich von einem jeglichen dz Almuſen begeren/ wie ich mit den Reichen ein mitleiden erzeigen/ vñ die andaͤchtigẽ verobligiren ſolte:
Dermaſſen proficierte ich in diſer profeſſion, dz ich vberfluͤſſig zu eſſen vnd Gelts gnug vberkam/ dann ich kente den Bapſt/ vnd ſo wol die jenigen/ welche Kutten trugen/ als welche keine trugen:
Alle Gaſſen durchſtraiffte ich/ vnd alle Winckel vnd Haͤuſer durchnaſchte ich/ aber doch viertheilte ich die Statt/ vnnd theilte die Kirchen nach den Feſttaͤgẽ auß.
Das meiſte Almuſen war brot/ das verkauffte ich denen Leuthen/ welche die Hennen/ Kapaunen vnnd andere dergleichen ziglen/ vnd loͤſte vil Gelts drauß: deßgleichen brachte ich hin vnnd wider vil alte Kleider zu wegen/ dann weil ich nackendt vnd bloß war/ ſo gab man mir allzeit etwas/ das verkauffte ich aber alles wider/ vnnd ſamblete ein feines Schatzgeltl.
Folgends begab ich mich in die geſellſchaft etlicher alten Betler/ damit ich durch ſie deſto perfectior vnd vollkom̃ner in diſer facultet werden moͤchte.
Einer vnder jnen nam mich in ſeine diſciplin vnd zucht/ vnnd vnderwiſe mich in den aller fuͤrnembſten geheimnuſſen/ grandezen vnnd hochheiten deß bettlens/ ſo gar gab er mir ein geſchribene Betteloꝛdnung damit ich mich vor allem ſchaden vnd aͤrgernuſſen deſto beſſer moͤchte huͤten.
Jn ſumma/ ich ward in kurtzer zeit ein abgefuͤhꝛter Betler/ vnd hette mich trefflich wol darbey befunden/ woferꝛn nicht die zeit vnnd das vngluͤck mich daruon getriben vnd entſetzt hetten/ dann als mich einsmals der fuͤrwitz ſtach/ daß ich wiſſen moͤchte/ ob man zu Gaeta ebẽ ſo barmhertzig vnnd mitleidig waͤre/ wie zu Rom/ ſo verfuͤgt ich mich dorthin/ ſetzte mich mit meinem ſehr grindigen vnd ſchadhafften Kopff (vnangeſehen derſelb ſonſten friſch vnnd geſundt war) vor die Kirchthuͤrn/ vnnd ſamblete das Allmuſen/ mit ſehr lauter klaͤglicher vnnd beweglicher Stim̃.
Der Statthalter daſelbſt ſahe mich eygentlich an/ vnnd gab mir gleichfals ein reiches Allmuſen:
Aber der Geitz vberging mich vnnd brach den Sack/ dann an einem andern Feſttag brauchte ich ein anders vñ newe inuention, præparirte meinen geſunden vnnd friſchen Schenckel dermaſſen/ daß es ein grewel war anzuſehen: darmit ſetzte ich mich vor die Kirchen/ fing an vber laut zu ſchreyen/ vñ meinen verwundten elendigen (aber doch geſunden) Schenckel zu erheben vnnd zu zeigen: zu meinem Vngluͤck kam der vorbemelte Statthalter damals in dieſelbe Kirch/ vnd als er mich erkennte/ hieß er mich auffſtehen vnd ſprach: gehe mit mir heimb/ ich wil dir ein Hemmet geben.
Jch glaubte es/ kam in ſein Loſament/ vnnd er ſchawte mich eygentlich vnder mein Angeſicht/ vnd ſprach:
Wie iſts muͤglich/ daß ein ſolches rothes friſches vnd faiſtes Angeſicht einen ſo gar boͤſen Schenckel habe?
Es reimen vnd ſchicken ſich diſe zwey ding gar nicht zuſammen?
Jch antwortet: Herꝛ/ ich weiß es je nit/ vnſer Herꝛ hat mirs alſo zugeſchickt:
Aber der Statthalter ſchickte vmb einen Balbierer/ der beſchawte mich eygentlich/ erkennte letztlichen den betrug vnd ſprach:
Herꝛ/ diſer Bub hat eben ſo wenig einen ſchadhafften Schenckel/ als ich ein ſchadhafftes Aug hab:
Folgendts fing er an/ meine Windel vnd Pflaſter auffzuloͤſen/ vnnd zeigte mennigklichen meinen friſchen vnd geſunden Schenckel:
Deſſen verwunderte ſich der Statthalter/ vnd befalch dem Hencker/ daß er mir in ſeiner gegenwertigkeit ein Wammes vnder das Hemmet gab/ vnnd mich mit Ruthen auß der Statt hawen ließ/ nam luit in corpus quiſquis non poſſidet æra.
Diſer geſtallt ward mein fuͤrwitz gebuͤſt/ vnd ich nam meinen weg widerum̃ auff Rom zu/ allda man nicht ſo gar haͤck vnd geſtreng iſt/ vnnd nicht ſo fleiſſig auffmercket/ wie zu Gaeta, ſonder man laͤſt einen jeglichen ſein Nahrung ſuchen/ wie er am beſten kan vnnd mag.
Capvt XVI.
Was geſtallt Guſman zu Rom durch einen Cardinal auß mitleyden/ in ſeinem eygnen Hauß vnd Beth curirt worden.
DJe junge Leuth haben in zarten vnd wichtigen ſachen ein kurtzes geſicht/ nicht zwar auß mangl deß verſtands/ ſonder auß mangel der fuͤrſichtigkeit/ welche nur durch die experientz zu wegen gebꝛacht:
die experientz aber durch die zeit erlangt wirdt:
dann wie ein gruͤne vnzeitige frucht keinen vollkom̃nen Geſchmack hat/ ſonder bitter vnd ſawr iſt/ alſo vnd ebner geſtallt ſehen wir/ daß/ weil die junge Leuth noch vnzeitig vnnd vngeſchmackig ſeind/ jnen die ſpeculationes vnd die wahꝛe erkaͤndtnuß der dingen mengelt vnd abgehet/ derwegen iſts je kein wunder/ dz ſie jrꝛen/ jnmaſſen auch ich gethan/ vnfuͤrſichtigklich handlete/ vnd das allerboͤſeſte fuͤr das beſte erwehlte.
Dann einsmals ſtund ich meiner gewonheit nach/ deß Morgens fruͤ auff/ verband meinen geſundten Schenckel/ ſetzte mich voꝛ dem Hauſe eines Cardinals nider/ vnnd als derſelb außgehen wolte/ erhebte ich mein klaͤgliche Stimm vnd ſprach:
O edler Chriſt/ O Freund Chriſti Jeſu/ erbarme dich vber diſen betruͤbten/ elendigen/ verwundten vnd armſeligen Menſchen/ O hochwuͤrdigſter Vatter/ habt doch ein mitleiden mit diſer armen Creatur/ vnd jungen Knaben/ ꝛc.
Der Cardinal merckte auff mein ſchreyen/ erbarmete ſich vber mich/ vnnd vermeinte/ daß ich kein Menſch/ ſonder Gott ſelbſt were/ derwegen ließ er mich alsbald durch ſeine Diener in ſein Hauß tragen/ meine alte zerꝛiſſene Kleyder außziehen/ vnnd mich in ſein eygnes Beth legen.
Folgendts ſchickte er nach den allerbeſten Stattbalbierern vnd Wundtartzten/ vnd befalch jhnen/ daß ſie mich fleiſſig curiren vnd heilen ſolten/ dañ ich hatte meinẽ Schenckel dermaſſen armſeligklich præparirt vnd zugericht/ als waͤre er vnheylbar vnnd mit dem Krebs befangen/ aber doch hette ich jhne jnnerhalb dꝛey Tagen gar wol widerumb heylen koͤnnen.
Die zwen Balbirer vermeinten anfangs/ daß es ein ſehr boͤſer Schenckel waͤre/ legten jhre Maͤntel von ſich/ begerten ein Glutpfanne/ Kuͤhſchmaltz/ Eyer vnd andere ſachen/ fingen an den Schenckel auffzuloͤſen/ vnnd gaben ſo vil zu verſtehen/ als muͤſte man jhne gar abſchneiden.
Da fing mir erſt an angſt vnd bang zu werden/ der ſpott/ welcher mir zu Gaeta erwiſen war worden/ gedunckte mich ein Kinderſpil gegen diſer gefahr zu ſein/ dann ich beſoꝛgte mich einer vil groͤſſern Straff/ derwegen wuſte ich meiner ſachen keinen rath/ dann weder in der gantzen Letaney/ noch im Flore Sanctorum fand ich keinen einigen Helffer noch Beſchuͤtzer der Schelmen.
Je laͤnger die Artzten meinen Schenckel beſchawten/ je mehꝛ fingen ſie an zu zweiffeln/ einander anzuſchawen vnd zu laͤchlen/ letztlichen aber eroͤffnete mir der Geitz der Artzten ein Thuͤr/ auß diſem laborinth zu kommen/ vnd als derwegen ſie von mir hinweg gingen/ vnd ſich ſtelleten/ als wolten ſie hingehen/ vnd dem Cardinal die beſchaffenheit meines ſchenckels vnnd Kranckheit referiren, ſprang ich geſchwindt auß dem Beth/ vnnd hoͤrte/ was ſie herauſſen im Saal mit einander heimlich vnd vertrewlich redeten:
dann der ein ſprach zum andern: diſer Knab iſt ein arger Schelm/ ſeine Wunden ſeind falſch/ was woͤllen wir aber thun?
Verlaſſen wir jhne/ ſo gehet vns vnſer Lohn vnd nutz auß den Haͤnden/ ich vermeine/ wir ſolten vns gegen dem Cardinal nichts mercken laſſen/ ſonder den Knaben allgemach mit langſamer hand curiren, vnd vil Tag vnnd Zeit mit jhm verzehren/ damit vnſer Artztlohn deſto groͤſſer vnd mehrer werde.
Der ander Artzt aber wolte nicht darein verwilligen/ ſonder war der meinung/ daß man dem Cardinal den Betrug entdecken ſolte:
Als ich das hoͤrte/ ging ich nackendt zu jhnen hinauß/ fiel vor jhnen nider vnnd ſprach:
Ach jhr meine liebe Herꝛen/ mein Leben vnnd mein verderben ſtehet in ewren Haͤnden vnnd Zungen.
Jhr ſelbſt wiſſet die groſſe noth der Armen/ vnnd die haͤrtigkeit der Reichen/ dannenhero vnd zu jhrer beweg: vnd erwaichung jhꝛer Hertzen/ iſt je ein notturfft/ daß wir vnſer Fleiſch verwunden/ vnnd alſo das heilige Allmuſen herauß preſſen.
Vmb Gottes willen bitte ich/ jhr woͤllet euch vber mich erbarmen vnd mich nicht offenbar machen/ ſonder hierunder auch ewren eignen nutz vnd gewinn betrachten:
Jnmittelſt vnnd in wehrender vnſer vnderꝛedung ging der Cardinal herein/ vnnd der ein Balbierer ſprach zu jhm:
Gnediger Herꝛ/ groß iſt die Kranckheit vnnd der Schaden diſes jungen Menſchen/ dann der Krebs hat ſich allbereit an vnderſchidlichen orten ſeines Leibs angeſetzt/ vnnd muß durch ein lange Cuhr vertriben werden:
Der ander Balbirer ſprach:
Gnediger Herꝛ/ woferꝛn diſer Knab nicht in ewer gnedige vnd barmhertzige Haͤnd gerathen waͤre/ ſo hette er muͤſſen verfaulen/ ſterben vnnd verderben/ aber wir verhoffen jhne jnnerhalb 6. Monat zu heilen.
Der fromb Cardinal antwoꝛtet: nit nemmet nur 6. ſonder 10. Monat darzu/ damit er wol curiert werde.
Wer war froͤher/ als eben ich?
Dann fuͤrwar/ die gefahr/ darinn ich mit den Balbierern ſteckte/ war je groß.
Man traetirte mich mit eſſen vnnd trincken/ wie einen Fuͤrſten/ vnnd der Cardinal ſelbſt ſuchte mich taͤglich heimb/ conuerſirte mit mir/ vnd hoͤꝛte mich gar gern reden.
Als nun ich letztlichen gefundt worden/ namen die Balbierer vꝛlaub/ vnd wurden wegen jhꝛer gehabten bemuͤhung reichlich ergetzt vnd befeidigt.
Jch aber ward gekleidt vnd in die zahl der Edelknaben geſetzt/ muſte auch ſampt jhnen dem Herꝛn Cardinal dienen/ vnd in ſeiner Kammer auffwarten.
Capvt XVII.
Was geſtallt Guſman dem Cardinal fuͤr einen Edelknaben gedienet.
ALle vnd jede ding haben jhre periodes viciſſitudines vnnd veraͤnderungen.
Vorzeiten war die Poeterey in hohem werth/ deßgleichen kan das alte Rom zeugnuß geben/ wie hoch man die Oratores geſchetzt habe:
Vnſer Hiſpanien waiſt/ wie ſehr bey jhr die ſtudia Theologiæ vnnd beeder Rechten florire.
Deßgleichen ſihet man/ wie offt vnnd vilmals ſich die Spanniſche Kleydungen veraͤndern/ vnnd was man taͤglich fuͤr newerungen erdencke/ die ignorantz, Toꝛheit vnd vermeſſenheit deß gemeinen Manns iſt dermaſſen groß worden/ daß ſie in der Hoffart vnnd ſeltzamkeit der Kleidern/ dem Adel vnnd Herꝛenſtandt nichts beuor gibt.
So gar die phraſes vnd termini deß redens vnd ſchreibens verkehren ſich in allen Sprachen/ vnnd muß alles auff den newen form gerichtet ſein/ der alt ſtylus gilt nichts mehr.
Die Gebaͤw vnnd Kriegs Jnſtrumenten verneweren ſich jmmerdar:
Die Sitten der Menſchen ſeind nunmehr nicht Chriſtlich/ ſonder Heydniſch:
Die Frawen vnd Jungkfrawen ſelbſt muͤſſen bekennen/ daß ſie ohne zarte Polſterhuͤndlein/ Affen/ Meerkaͤtzel/ Papageyen/ vnnd ſonderlich ohne Galanen oder Seruidorn ſich nit behelffen/ leben noch jhꝛe zeit vertreiben koͤndten/ da doch ſie vor zeiten jhre beſte vnd meiſte Kurtzweil pflegten mit dem Spinnrocken/ vnd mit der Haußarbeit zu haben.
Eben ein ſolche meinung hats auch mit der Warheit/ dann dieſelbe brauchte man vor alten zeiten dermaſſen ſehr/ daß ſie vber alle Tugenden reſpectirt ward/ vnnd daß einer der ein Lugen redete/ offentlich mit Steinen zu todt geworffen ward:
wie aber alle gute ding baldt ab: aber die boͤſe auffkommen/ alſo iſts allgemach dahin gelangt/ daß man die Warheit weder hoͤren noch reden will:
Ja ſo gar hat man jhre ſtatuam oder Bildtnuß zerſtoͤrt/ ſie banniſirt/ vnd in jhren Stul die Fraw Mendacium oder Lugen geſetzt.
Die Warheit muſte dem Jnhalt deß ſententzes nachkom̃en/ vnd allein arm vnnd veraͤchtlich vmbziehen:
Dann der gebrauch iſt/ daß/ wann einer/ der zu Hof im hohen anſehen iſt/ fellt/ alsdann jhm jederman feind wirdt/ ja ſeine allerbeſte Freunde ſehen jhne nur vber die Achßeln an/ vnd kennen jhne nimmer.
Jn wehrendem jhrem exilio vnd Elendt ſahe ſie einsmals auff einem Buͤhel ein groſſe mennig Volcks/ mitten vnder jhnen gingen die Koͤnige/ Fuͤrſten/ Regenten vñ Geiſtlichen vnd begleiteten einen herꝛlichen vnnd Mayeſtaͤtiſchẽ triumphwagẽ/ darauff ſaß ein Fraw/ die war gekroͤnt vnd gekleidt wie ein Koͤnigin/ vnd hatte von ferne ein ſehꝛ ſchoͤnes angeſicht vnd glantz/ aber je nahender man zu jhꝛ kam/ je haͤßlicher vnd ſchaͤndlicher ſahe ſie auß/ vnd jhr Leib war erfuͤllt mit gebrechen Die Warheit blib ſtill ſtehen/ biß die vorbemelte Auffwarter vnnd Gleidtsleut fuͤruͤber gangen waren/ vnd als ſie diſe Koͤnigin Fraw Lugen ſahe/ verwunderte ſie ſich/ vñ laͤchelte heimlich: deſſen ward die Koͤnigin gewar/ ſtund ſtill vñ fragte ſie/ wo ſie hin wolte? die Warheit ſagte jrs alles: da befahl jr die Lugen/ dz ſie mit jr ziehen ſolte/ dann ſie vermeinte/ daß ſolches jhꝛer grandeza vñ hochheit wol anſtuͤnde/ dz auch einer vmb ſo vil deſto maͤchtiger waͤre/ vm̃ wie vil groͤſſere Feinde er vberwindet:
weil dann die Warheit jhr keinen Widerſtandt thun koͤndte/ ſo gehorſambte ſie/ folgte jhr nach/ aber blib weit hinder der gantzen turbæ, dann ſie wuſte jhꝛ bekandtes vnd gehoͤꝛiges oꝛt wol/ dann wer die Warheit begert zu ſuchen/ der wirdt ſie nit finden bey der Lugen vnnd jhren Miniſtris vnd Dienern/ ſonder hinden nach vnd zu aller letzt laͤſt ſie ſich ſehen vnnd offenbaren.
An der erſten Tagreiß kamen ſie zu einer Statt/ darin regiert ein ſehꝛ maͤchtiger Fuͤrſt/ der hieß Fauor, der ritte jhr hinauß entgegen/ vnnd begerte ſie in ſeinem Pallaſt zu beherbergen/ aber die Koͤnigin Lugen nam nur ſeinen guten willen an/ vnnd verfuͤgte ſich in das Hauß deß Ingenij: derſelb hatte ein ſehꝛ koͤſtlichs Haußweſen/ vnnd tractirte ſie ſehr ſtattlich mit allerhandt ſpeiſen.
Jhr Hofmaiſter hieß Oſtentatio, hatte einen langen Barth/ ein grauitetiſches Anſehen/ reputatiſche ſitten/ vnnd ein ſehr ſittſame Rede:
Der fragte den Wirth/ was ſein gnedige Fraw die Koͤnigin verzehrt vnd ſchuldig waͤre?
Der Wirth machte die Rechnung/ vnnd der Hofmeiſter ſagte anders nichts daꝛzu/ als daß es recht vnd gut waͤre.
Da ruffte die Koͤnigin Lugen jhrem Hofmeiſter Oſtentatio vnnd ſprach:
Bezahle diſen guten Mann von dem Gelt/ welches du jhm zu verwahꝛen haſt gegeben/ als du allhie einzoheſt.
Der Wirth erſchꝛack/ vñ wuſte von keinẽ ſolchem jm zugeſtellten Gelt: vnd er hielts anfangs nur fuͤr einen Schertz/ aber als er ſahe/ daß es jhnen ernſt war/ beklagte er ſich/ vnnd ſchwur/ daß man jhm niemaln ein Gelt hatte zu geſtellt:
Aber die Koͤnigin Lugen rieff zu Zeugen jhren Schatzmeiſter Ocium, vnd jren Kuchelmeiſter Adulatio, deßgleichen jhre Kammer Jungfraw Fraus.
Damit ſie auch jhne deſto mehꝛ conuinciren vñ vberzeugen moͤchte/ ſo ließ ſie auch herfuͤr tretten deß Wirths Sohn/ namens Intereſſe, Jtem ſein Weib/ namens Auaritia:
Diſe alle zeugten einhelligklich wider den Wirth Ingenium.
Weil dann derſelb ſich in ſolchẽ gedraͤng befandt/ ſo fing er an ſeine Haͤnd gen Himmel zu erheben/ zu exclamiren, zuſchreyen vnd Gott den HErꝛn zu bitten/ daß er doch der Warheit einen beyſtandt leiſten wolte/ ſeytemal diſe Leuth jhm nit allein das jenig ablaugneten/ was ſie jhm ſchuldig waren/ ſonder auch etwas begerten/ was er jhnen nit ſchuldig war.
Da ging die Warheit zu jhm/ vnnd ſprach:
Mein lieber Freund Ingenium, du haſt recht/ aber ich kan dir nicht helffen/ dann die Koͤnigin Lugen iſt die jenige/ die dir das deine ablaugnet:
du haſt niemande auff deiner Seyten/ als allein mich/ vnnd kan je mehr nit darbey thun/ als daß ich mich zu erkennen gib/ vnd ſage/ daß dir durch die Koͤnigin Lugen gewalt vnnd vnrecht beſchicht.
Diſe der Warheit kuͤnheit vnnd redligkeit verdroß die Koͤnigin Lugen dermaſſen/ daß ſie alsbald befelch gab/ den Wirth außzu zahlen.
Nun reiſte diſe Koͤnigin noch weiter/ vnd kam in ein Statt/ die gehoͤrte einer Frawen zu/ namens Murmuratio, die war der Koͤnigin gꝛoſſe Freundin/ zohe jhꝛ ſambt jren maͤchtigen Landtſaͤſſen/ fauoriten vnnd Hoſgeſindt entgegen/ die hieſſen Superbia, Traditio, dolus, gula, ingratitudo, malitia, odium, accidia, pertinatia, vindicta, Inuidia, iniuria, ſtultitia, vana gloria, &c. Darneben erbotte ſie ſich ſie zu beherbergen/ das bewilligte nun die Koͤnigin/ doch mit dem Beding/ daß ſie ſich ſelbſt verzehren wolte.
Jhr Prouiantmeiſter Sollicitudo vnnd der Schaffner Inconſtantia trachteten nach den Speiſen/ die wurden von allen orten her vberfluͤſſig herzugebracht/ vnd auffkaufft.
Als aber ein jeglicher ſein Gelt begerte/ gab jhnen der Schatzmeiſter zur antwort/ daß er jhnen nichts ſchuldig waͤre/ ſeytemal der Einkauffer allbereit außzahlt hatte:
Da erhebte ſich ein groß Getuͤmmel/ vnnd die Koͤnigin Lugen ſelbſt ging herfuͤr vnd ſprach:
Jhr gute Freunde/ was begert jhr/ hat man euch doch alle ewre Sachen bezahlet:
Jch ſelbſt habs geſehen/ vnd man hat euch das Gelt geben in beyſein vnnd gegenwertigkeit der Warheit/ dieſelbe moͤget jhr fragen/ ſie kans auch nicht laugnen/ dann es iſt je wahr/ was ich geredt.
Man ging hin zu der Warheit/ vnnd begerte daß ſie die Warheit ſagen vnnd bekennen ſolte/ aber ſie ſtellte ſich/ als ſchlieffe ſie:
Vnnd ob ſchon man jhr ſtarck in die Ohꝛen ſchrye/ ſo ſtellte ſie ſich doch/ als waͤre ſie ſtumm/ dann ſie foͤrchtete ſich vor der Boßheit jhrer Feinde/ dann wer zu Hof mit der Warheit vmbgehet/ der muß jhꝛer entgelten/ vnd wer das Maul zu weit aufthut/ der muß fort.
Noch artlicher aber vnd beſſer wirdt die Warheit dem Nagel eines Jnſtruments/ vnd die Lugen einer Saiten verglichen/ dann wie die Saite einen lieblichen Thon oder Klang hat/ vnd aber der Nagel/ wann er vmbgetriben wirdt/ krachet vnnd ſich ſchwerlich vmbkehꝛet/ aber doch letztlichen je lenger je feſter hafftet/ hergegen die Saite zerſpꝛinget vnd bricht/ alſo ſehen wir/ daß die Warheit nicht anders iſt/ als eben ein ſolcher hoͤltzener nagel vñ dz die Lugẽ nichts anders iſt/ als ein Saite vnnd ob ſchon die Lugen bißweilen den Nage der Warheit dermaſſen trucket/ daß ſie es empfindet vnnd ein Zeichen vberkompt/ ſo muß doch letztlichen die Saite der Lugen zerſprin gen/ aber der Nagel der Warheit bleibt je lenger je feſter im Jnſtrument deß Hofs:
O wir offt wirdt zu Hof ein warhaffter vnd redlicher Mann durch die neidige Luͤgner vnd Judasgeſellen ſtaꝛck getruckt/ gepetnigt vnd verfolgt/ aber doch ſihet man jederzeit/ daß die Warheit triumphiret, vnd daß die Lugner letztlichen zerſpringen/ vnnd jhren verdienten Lohn empfahen.
Wofern ich diſes alles in meiner Jugendt wol verſtanden/ gewuͤſt vnd betracht hette/ ſo wuͤrde es mir nicht ſo gar widerwertig vnnd armſelig ergangen ſein/ dann mein handel vñ wandel war ein lauterer Betrug/ Lugen/ Falſchheit vnnd Buͤberey/ derwegen hatte es keinen beſtandt/ ſonder zerſprang vnnd brach jedesmals:
Jmmerdar vnnd je lenger je mehr gerieth ich von dem einen vnheyl ins ander/ abyſſus enim inuocat abyſſum.
Anjetzo bin ich eines Cardinals Edelknab/ vnd Gott geb/ daß es nit bald aͤrger mit mir werde/ dañ vnmuͤglich iſt/ daß die violentirte oder mit gewalt gezwungene ding vnderlaſſen koͤnnen widerumb zu jhrem centro zu gelangen.
Wie der vngewurtzelte Baum keine fruͤchte traͤgt/ vñ bald verduͤrꝛet/ alſo konte auch ich in meinẽ newen Edelknaben dienſt keine wurtzeln ſetzen noch fruͤchte tragen.
Nit war ich geſinnt wie andere Leuth/ dann man ſagt/ daß/ vmb wie vil mehr die Ehr waͤchſt/ ſie vmb ſo vil deſto mehr begert werde/ aber bey mir befandt ſich das widerſpil/ dann ich verachtete die Ehr eines Edelknabendienſts/ vnnd hatte einen verdruß dran.
Wie es ein vngereimbter Handel waͤre/ wann einer die Fiſch auß dem Waſſer nemme/ vnnd Pfawen drein zieglen wolte/ oder wann einer einen Ochſſen fliegen/ vnnd einer Adler pfluͤgen laſſen wolte/ oder wann einer ein Roß mit Sandt fuͤtern/ vnnd den Habich mit Stroh ſpeiſen wolte/ eben ein ſolche vngereimbtkeit war es auch mit mir/ in deme man auß einem Picaro/ Bernhaͤuter/ Bettler/ vnnd Lodterbuben/ einen Edelknaben machen wolte:
Dann nunmehr ward ich der Egyptiſchen Fleiſchhaͤfen gewohnt/ mein centrum, dahin ich zielte/ war die Tafern/ der punct meines Circuls oder Rings/ waren die Laſter/ die waren das endt vnnd ziel/ darnach ich ringete/ trachtete vnd mich erfrewte vnnd erluſtigte.
Nit ohne iſts/ daß ich mich anfangs fein anließ/ vnd mich ſampt andern meines Herꝛn Edelknaben zim̃lich in den Poſſen wuſte zuſchicken/ dann ich befliſſe mich fuͤrnemblich vnd jnſonderheit deß eylfften Gebotts/ Du ſolt nit fuchsſchwaͤntzlen:
Vnnd durch diſes mittel gewann vnnd erlangte ich meines Herꝛn deß Cardmals gnad vnnd gunſt dermaſſen/ daß er mich jmmerdar bey ſich haben muſte/ vnnd gleichſamb ohne mich nit ſein kondte.
Darneben aber ſtach ich jhm heimblich alles auff/ was ich ſo wol in der Statt Rom/ als auch in ſeinem Hauſe ſahe vnd hoͤrte.
Das wuſte ich auch bißweilen dermaſſen zu exaggeriren vnd zuuermehꝛen/ daß es ein luſt war/ aber weil meine ſachen auf Lugen vnd betrug fundirt waren/ ſo hatte es keinen beſtandt mit mir/ dann erſtlich kondte ich mein angebornes ſtehlen nicht laſſen/ nichts war ſicher vor mir: Meines Herꝛn Gelt vnd Kleinoder waren mir nicht zu gut/ vnnd der andern Edelknaben meiner Mitgeſellen Kleyder vnnd Gewandt verſchmahete ich nicht/ ſonder ſchiebte es alles ein/ verkauffte es/ vnnd loͤſte Gelt drauß: Sie waren von Natur faul/ hinlaͤſſig vnnd vnauffmercklich/ aber ich machte ſie munter/ vnd verurſachte/ daß ſie jhr Gewandt/ Kraͤß/ Hembder/ Struͤmpff/ Huͤt/ Schuch/ vnnd dergleichen etwas fleiſſiger aufhebten vnd einſperten/ dañ wann ſie es nur ein wenig vergaſſen vnd ligen lieſſen/ ſo ſahens jhꝛe Augen nimmer.
Einsmals brachte ich meines Herꝛn vergulten ſchluͤſſel zum Confect Kaſten zu wegen/ denſelben truckte ich ins Wachs ab/ ging darmit zum Schloſſer/ ließ einen darnach machen/ ſperte den Kaſten bißweilen auff/ vnnd labte mich mit dem beſten darin verhandenen confect, das trib ich ſo lang/ biß man einmals ein ſonderbares ſtuck oder Geſtadel mit Zucker- Roſat mengelte/ vnd merckte/ daß ein falſcher Schluͤſſel verhanden ſein muͤſte:
Dannenhero inquirirte man ſehr ſtarck bey allen Dienern vnd ſonderlich bey vns Edelknaben/ nichts aber befandt ſich damals/ ſonder als mein Herꝛ auff ein zeit etliche Herꝛn zu Gaſt hatte/ vnd etwz lenger zu Tiſch ſaß/ vnd conuerſirte, ſtund er vnuerſehens auff/ ging in ſein Schlafkammer vnnd wolte ſein Waſſer abſchlagen/ da erwiſchte er mich beym Confect Kaſten ſtehen/ vnd weydlich ſchlecken:
Er fragte mich/ was ich da machte?
Aber ego obmutui, ich erſtummete/ da ließ er den Domine Nicolao ſeinen Secretarium holen/ vnd befalch jhm/ daß er mir zwoͤlff ſtreich mit der Ruthen geben ſolte:
Das thate er fleiſſig/ vnd gab mir nit nur 12. ſonder 24. Streich/ dann er war mir feindt.
Aber ich zahlte jhne rein auß/ dann als er vermeinte/ daß ich ſolche ſtreich allbereit vergeſſen hatte/ begab ſichs einsmals/ daß jhne die Mucken vbel ſtachen/ dann das Hauß vnd gantz Rom war voller Mucken:
da ſprach ich zu jhm:
Herꝛ Domine Nicolao, woͤllet jhr/ ſo wil ich euch ſagen/ was man in Hiſpanien wider die Mucken brauchet/ vnnd wie mans vertreibt?
Er ſagte: Ja.
Da holte ich ein ſonderbares Kraut/ netzte es in Eſſig/ ſetzte es zun Haupten ſeines Beths/ vnd vberꝛedete jhne/ daß alle Mucken zu deſſen geruch fliegen/ vnd alsbald niderfallen vnnd ſterben wuͤrden.
Er glaubte es/ vnd als er ins Beth kam/ vberfiel jhne ein vnendtliches geſchwader dergleichen Mucken/ biſſen jm ſchier die Augen auß/ vnd fraſſen jhm ein ſtuck von der Naſen hinweg/ muſte derwegen das Loſament raumen vnnd ſich anderſtwohin ſaluiren.
Deß morgens fruͤ wolte er mich kurtzumb todt haben/ vnd verklagte mich beym Herꝛn Cardinal/ aber ich verantwoꝛtete mich vnd ſprach:
Gnediger Herꝛ/ E. Gn. wiſſen/ daß ſie diſem Domino Nicolao befohlen haben/ mir zwoͤlff ſtreich zu geben/ wegen deß geſchleckten Confects/ aber er hat vier vnnd zwantzig drauß gemacht/ derwegen hab ich nicht vnderlaſſen koͤnnen/ jhne diſer geſtallt außzuzahlen.
Der Cardinal lachte/ vnnd ließ es fuͤr ein poſſen paſſieren.
Capvt XVIII.
Guſman wirdt ſeinem Herꝛn dem Cardinal je lenger je lieber/ ſtudieret vnnd ſtellet ſich ſehꝛ andaͤchtig/ beſchreibt auch die fuͤrnembſte Roͤmiſche Kirchen/ ſampt denen darin verhandenen Reliquien/ ꝛc.
JE lenger je mehr gewann mich mein Herꝛ der Cardinal lieb/ vñ ſein lieb vñ gunſt wurde gewißlich einen beſtandt gehabt haben/ wofern nur mein woluerhalten einen beſtandt gehabt hette.
Gar gern conuerſirte er mit den Leuthen/ vnnd ſonderlich mit mir/ vnnd weil mir vornen im Munde ein Zahn mengelte/ vnd ich derwegen Zahnlucket war/ ſo fragte er mich/ wie ich vmb denſelben Zahn kommen waͤre?
Jch erzehlte jhm die vrſach vnd ſprach:
Gnediger Herꝛ/ einsmals zu Madril empfand ich einen groſſen Wehthumb in diſem verlohrnen Zahn/ derwegen war ich vorhabens/ jhne außziehen zulaſſen.
Nun war gleichwol ein Zahnbrecher verhanden/ der forderte aber zu vil Gelts/ vnd ich hatte keins: derwegen ging ich auffm Marck hin vnd wider in groſſer Melancoley ſpatzieren/ blib aber letztlich vor eines Kuͤchelbachers Laden ſtehen/ vñ ſahe/ was geſtalt er die Kuͤchel bachete/ vnnd verkauffte:
Das ſahe ein Soldatiſcher Speyvogel vnd ſprach zu mir: Du Edelman ſag mir/ wie vil Kuͤchel traweſtu dir auff einmal zu eſſen?
Jch antwortet: Vil gnug trawe ich mir zu eſſen/ wofern einer verhanden were/ der mirs zahlte: der Soldat ſprach: woferꝛn du mir verſprechen wirſt/ daß du 500. ſolche Kuͤchel eſſen woͤlleſt/ ſo wil ich ſie fuͤr dich zahlen/ aber doch mit dem beding/ daß/ wofern du ſie nit alle jſſeſt/ du mir etwas dargegen gebeſt:
Jch antwortet: Kein Gelt hab ich/ aber wofern ich ſie nit alle jſſe/ ſo mag ich leyden/ daß man mir einen Zahn auß dem Mund reiſſe: dem Soldaten gefil diſer Fuͤrſchlag/ vnnd zahlte die Kuͤchel:
Jch fing an waidlich zu eſſen (dann es hungerte mich) vnd als ich hundert Kuͤchel verſchluckt hatte/ ſagte ich/ daß ich keine mehr kondte eſſen/ gab mich alſo fuͤr vberwunden/ da begerte der Soldat mir den Zahn außzuziehen/ aber ich wolte es nit geſchehen laſſen/ vnd gab jhm zu verſtehen/ daß ich jhm nit druͤber trawte.
Da fuͤhret er mich geſchwindt zum Zahnbrecher/ der ohne das ſeinen Laden am Marckt hatte/ vñ ich bewilligte/ dz mir der Zahn ward außgebrochen.
Der Meiſter Zanbrecher foꝛderte alsbald ſeinen Lohn von mir/ ich aber ſagte/ daß ich kein Gelt hatte/ vnd wiſe jhne an den Soldaten/ der mich mit allem fleiß zu jhm gefuͤhꝛt hatte.
Der ward letztlichen gezwungen den Zahnbrecher zu befridigen/ diſer geſtalt bin ich gleichwol vmb meinen boͤſen Zahn/ aber hergegen zu guten Kuͤcheln kommen.
Diſes Poſſens lachte mein Herꝛ Cardinal von Hertzen.
Jn wehꝛender diſer vnderꝛedung kam meines Herꝛn Cardinals Medicus darzu/ ſahe mich vnnd meine kleine geſtallt an/ (dann ich hatte kurtze Bein vnnd lange Finger) vnnd ſprach:
Guſmaͤndl du biſt artlich vnd poſſirlich/ ich glaub/ die Natur hab dich mit allem fleiß ſo klein gemacht/ damit einer dich in ſack oder Beutel ſchieben koͤnne/ vnd dich nit verliere?
Jch wil dich auch einmal in meinen Sack ſchieben/ damit ich dich bey mir haben moͤge:
Darauff antwoꝛtete ich jhm geſchwind vnnd ſprach:
O Domino Gerhardo, kaͤme ich euch einmal in ewren Beutel/ ſo wuͤrdet jhr mich nicht ſo bald wider herauß bringen.
Diſer Medicus war auch zugleich ein Aſtrologus, derwegen diſcurrirte er mit meinem Qerꝛn gar vil von den Him̃liſchen dingen:
Letztlichen lachte ich: Mein Herꝛ fragte mich warumb ich lachte?
Jch antwortet: Gnediger Herꝛ:
Jch moͤchte gern wiſſen/ wie lang es waͤre/ daß diſer Doctor vom Himmel herab kommen/ ſeytemal er von Him̃liſchen dingen ſo vil reden kan?
Das empfandt der Doctor, laͤchelte/ ſchawte den Cardinal an/ vnd ſprach:
Gnediger Herꝛ/ ich komm hin/ wo ich woͤlle/ ſo findt ich Narꝛen/ wo haben aber E. G. diſes geſcheide Naͤrꝛl vberkommen?
Jch aber antwortet:
Ja/ Herꝛ Doctor, Narꝛen muß man haben/ man neme ſie gleich wo man woͤlle/ aber vnder 100. Narꝛen find man nit einen/ der geſcheyd iſt.
Seyt aber jr geſcheyd?
Der Cardinal hatte ein wolgefallen an diſer vnſer cõuerſation, vnnd weil er ein ſubtiles ingeniũ bey mir verſpuͤrte/ ſo entſchloſſe er ſich/ daß er mich ſtudieren laſſen wolte/ vñ zu ſolchem end hielt er mir einen eygnen Præceptorem, der mich im Lateiniſchen ſo weit vnderwiſe/ dz ich etlicher maſſen ein perfectus Latinus oder vollkom̃ner Latiniſt ward.
Nit allein ward ich erzogen in den ſtudiis, ſondern auch gewehnt zu der Andacht vnnd Gottsforcht/ dann wochentlich muſten wir Edelknaben die ſiben fuͤrnembſte Kirchen andaͤchtigklich beſuchen: die erſte war S.
Ioannis Lateranenſis, welche auffm Berg Cælio ligt/ vñ vom Keyſer Conſtantino dẽ groſſen gebawt vñ mit reichem einkom̃en verſehẽ/ aber durch die Ketzer zerſtoͤrt/ folgendts durch die Baͤpſt Nicolaum den IV. Martinum V. Eugenium IV. vnnd Pium IV. reparirt iſt worden.
Bapſt Sylueſter hat ſie zu der Ehr deß Erloͤſers/ vnd Joannis deß Taufers conſecrirt Die Bildnuß deß Erloͤſers ſtehet oben auff dem Choraltar/ vnnd iſt nicht verbrennt worden/ vnangeſehen die Kirch zwey mahl verbrunnen.
Jn diſer Kirchen werden am H. Oſtertag nachfolgende reliquien oder Heylthumb gezeigt: nem̃lich das Haupt deß H. Zachariæ/ welcher deß H. Tauffers Joannis Vatter geweſt.
Das Haupt deß H. Martyrers Pancratij/ auß welchem drey Tag ein ander Blut gefloſſen/ als die Ketzer diſe Kirch verbrenten.
Jtem die Reliquien der heiligen Mariæ Magdalenæ.
Jtem ein Achſſel deß H. Laurentiz.
Jtem ein Zahn vom H. Apoſtel tro.
Jtem der Kelch/ auß welchem der heilig Euangeliſt Joannes auß Befelch Keyſers Domitiani das Gifft/ ohne allen ſchaden getruncken.
Jtem die Ketten/ mit dern er von Epheſo gefaͤngklich gen Rom gefuͤhrt worden.
Jtem deß heiligen Tauffers Joannis Aſchen vnd haͤrines Kleyd.
Jtem die Haar vnd Kleyder der allerheiligſten Jungfrawen Mariæ:
Jtem das Hem̃et/ welches ſie dem Herꝛn Chriſto gemacht:
Jtem das Tuch/ mit welchem vnſer Erloͤſer die Fuͤß ſeiner Juͤnger getruͤcknet:
Jtem das Rohr/ mit welchem ſein allerheiligſtes Haupt geſchlagen worden.
Jtem das rothe vnd mit ſeinem koͤſtlichen blut gefaͤrbte Kleid/ welches jhm Pilatus angelegt:
Jtem vom Holtz deß Creutzes: Jtem die Leinwat/ welche jhm auff ſein Angeſicht im Grab gelegt ward:
Jtem ein theil deß Waſſers vnd Bluts/ welches auß ſeiner Seyten gefloſſen.
Auff deß Bapſts Altar ſeind deß heiligen Petri vñ Pauli Haͤupter.
Jn einer neben Capeln iſt der Altar/ welchen der heilig Tauffer Joannes in der Wuͤſten gehabt:
Jtem die Arch deß Bundts:
Der Stab Aarons vnnd Moyſis: die Tafel/ darauff vnſer Erloͤſer ſein letztes Abendtmahl ſampt ſeinen Juͤngern geſſen:
Alle diſe ding hat Keyſer Titus von Jeruſalem gen Rom gebracht.
Jm obern Saal ſeind drey Thor von Marmelſtein/ welche im Pallaſt Pilati zu Jeruſalem geweſt/ dardurch vnſer Erloͤſer zum Pilato gefuͤhrt worden:
Jtem ein Marmelſteines Fenſter/ durch welches der Engel Gabriel gangen/ vnd die verkuͤndigung der Menſchwerdung Chriſti verricht:
Jtem die Stiegen mit 28. Staffeln/ darauff der Erloͤſer nidergefallen vnnd ſein koͤſtliches Blut vergoſſen:
Jtem die Saͤul/ welche im Todt Chriſti mitten von einander zerſpꝛungen.
Jn der Capelln Sancta Sanctorum befindt ſich die bildtnuß vnſers Erloͤſers als er nur zwoͤlff Jar alt war/ welche der heilig Lucas gemahlt/ vnnd ein Engel gar vollendt haben ſoll/ ꝛc.
2.
Die Kirch deß heiligen Petri in vaticano iſt gebawt vnd geſtifft woꝛden vom Keyſer Conſtantino Magno, darinn ſeind die Leiber deß heiligen Simonis vnd Judæ/ deß H. Ioan: Chryſoſtomi, Bapſts Gregorij vnd Petronillæ, das Haupt deß heiligen Andreæ/ Jtem deß heiligen Euangeliſten Joannis/ S. Sebaſtiani, S. Iacobi deß juͤngers/ deß heiligen Thomæ Biſchoffs zu Canterberg/ vnnd deß H. Amandi/ Jtem ein Achſſel vom heiligen Chriſtophoro/ vñ deß H. Stephant.
Vnder dem groſſen Altar iſt der halbe Leib deß H. Petri vnd Pauli/ Jtem im Tabernacul die H. Veronica/ das Eiſen deß Spieſſes/ welches die heilige Seiten deß Erloͤſers durchdrungẽ/ vnd welches der Tuͤrckiſch Keyſer dem Bapſt Innocentio VIII. zugeſchickt hat.
Jtem die Saͤulẽ/ an welcher der Erloͤſer geleint hat/ als er predigte/ vnd man die beſeſſene fuͤrbrachte.
3.
Die Kirch deß H. Pauli ſtehet ein halbe meil auſſer der Statt Rom/ vnd iſt gleichfals vom Keyſer Conſtantino gebawt vnd dotirt woꝛden an dem oꝛt/ wo das Haupt deß H. Pauli wunderbarlicher weiß gefunden worden.
Jn diſer Kirchen ſeind die Leiber deß heiligen Timothæi, Celſi Iuliani, Baſiliſſæ, vnd viler vnſchuldigen Kindlein/ Jtem ein Armb von S.
Anna der Mutter Mariæ/ Jtem die Ketten/ an dern der H. Paulus gefangen gelegen/ Jtem das Haupt der Samaritanin/ ein Finger vom H. Nicolao.
4.
Die Kirch S.
Mariæ maior, iſt gebawt worden von dem Joanne einem Roͤmiſchen Patritio vnnd ſeiner Frawen/ dann weil ſie keine Kinder hatten/ ſo begerte ſie jhre Guͤter zu der Ehr der allerheiligſten Jungkfrawen Mariæ zu verwenden/ derwegen hatten ſie in der Nacht ein viſion, daß ſie deß Morgens hinauß gehen/ vnd an dem ort/ ſo mit Schnee bedeckt waͤre/ ein Kirch bawen ſolten.
Eben ein ſolche viſion hatte auch der Bapſt/ der ging ſam̃t ſeinem gantzen Hofgeſindt zum ber ſagten ort/ fand den Schnee/ ſing mit ſeinen eignen Haͤnden an zu graben/ vñ ward daſelbſt die Kirch gebawt:
Dariñ ſeind verhanden die Leiber deß H. Apoſtels/ Matthiæ, Romuli, Redemptæ, Hieronymi, die Krippen/ darinn Chriſtus zu Bethlehem gelegen/ die Windel/ darinn die allerheiligſte Jungkfraw jhne gewickelt/ Jtem ein Arm vom heiligen Apoſtel Matthæo/ Luca vnd deß heiligen Biſchofs Thomæ.
5.
Die Kirch S. Laurentij ſtehet auſſer Rom ein halb meil/ vnnd iſt ebenmeſſig durch den Keyſer Conſtantinum gebawt worden/ darin ligt der Leib deß heiligen Laurentij vnnd Stephani deß erſten Martyꝛers/ ſampt einem Stein/ mit deme er geſteinigt worden.
Jtem der Stein/ darauff der heilig Laurentius nach ſeinem todt gelegt worden/ vnd ein Stuck ſeines Roſtes/ darauff er gebraten worden.
6.
Die Kirch deß H. Sebaſtiani iſt gebawt worden durch die H. Lucinam, darin ligt deß H. Sebaſtiam vnd der H. Lucinæ vnnd deß H. Bapſts Stephani Leib.
Jtem der Stein/ auff welchem Chriſtus die Fußſtapffen ſeiner Fuͤß gelaſſen/ als er dem von Rom fliehenden heiligen Petro erſchin.
7.
Die Kirch S. Crucis zu Jeruſalem iſt gebawt worden vom Conſtantino deß Keyſers Conſtantini Magni Sohn auff beſchehenes begeren der H. Helenæ/ darm iſt der Leib deß H. Anaſtaſij vnnd Cæſarij, ein Ampel voller Bluts Chriſti/ der Schwam̃/ mit welchem jhm der Eſſig vnd Gall zu trincken gegeben worden/ zwey Doͤrner von der Kronen die jhm auffgeſetzt ward/ vnnd ein Nagel/ mit welchem er an dem Creutz gehefftet worden/ Jtem der Tittel/ welchen Pilatus oben dran ſetzen laſſen:
Jtem das Holtz deß H. Creutzes/ welches die H. Helena dorthin verordnet.
Jtem ein Silberling von denen/ mit welchen der Herꝛ verꝛathen worden:
Jtem das halbe Creutz deß frommen Schaͤchers/ ꝛc. Alle diſe ding werden am H. Carfreytag gezeigt.
8.
Die Kirch S. Mariæ populi, darin die allerheiligſte Jungkfraw inſonderheit verehrt wirt/ vnd iſt anfangs vom Roͤmiſchen Volck gebawt woꝛden zur zeit Bapſts Paſcalis.
Darin findt man den Nabel vnſers HErꝛn/ Jrem etwas von der Milch/ Schlair vnd Kleydern der allerheiligſten Jungkfrawen.
Die fundation diſer Kirchen iſt wunderbarlich/ dann eben an dem ort/ da anjetzo der groß Altar ſtehet/ war vor zeiten ein ſo hoher Nußbaum/ daß er alle andere benachbarte Baͤum vbertraff.
Vnd in diſem Baum hielten ſich die Teuffel auff/ vnd verwarten den Leib Keyſers Neronis/ der vnden an den Wurtzeln begraben lag:
Diſe Teuffel vexierten/ peinigten vnd erwuͤrgten alle die jenigen/ welche der orten fuͤr vber gingen/ derwegen ließ Bapſt Paſcalis dem gantzen Roͤmiſchen Volck ein dreytaͤgiges Faſten vnd betten verkuͤnden/ damit doch das Volck von diſer ſo gar boͤſen Peſt erloͤſt moͤchte werden:
Jn der dritten Nacht erſchin jhm die allerheiligſte Jungkfraw vnnd ſprach: Paſcalis, verfuͤge dich zu der Porten flaminea, da wirſtu einen Nußbaum finden/ vnder welchem die Gebein Neronis begraben ligen/ denſelbẽ ſolleſtu zerhauwen/ vnd allerdings außreuten/ auch an demſelben ort ein Kirch in meinem namen bawen laſſen:
Jnmaſſen beſchehen/ vnnd in wehrendem außreuten hoͤrte man ein ſehr erſchroͤcklichs getuͤm̃el der Teuffeln: der Leib Neronis ward daſelbſt gefunden/ vnd in die Tiber geworffen/ vnd die Kirch gebawt.
Bapſt Gregorius IX. hat die durch den heiligen Lucam gemahlte Bildtnuß der allerheiligſten Jungkfrawen Mariæ getragen.
Capvt XIX.
Guſman erzehlt ferꝛner/ was geſtalt er auch wegen ſeines ſpilens vom Cardinal beurlaubt/ vnnd widerumb in deß Frantzoͤſiſchen Geſandten dienſt angenommen worden/ was er auch bey demſelben fuͤr artliche boſſen geriſſen.
VJl gute gelegenheiten hatte ich Gottsfuͤrchtig vnnd andaͤchtig zu ſeyn/ aber es war vnſere andacht ſehr klein/ vnnd ich ſahe/ daß das Sprichwort:
Je naͤhender Rom/ je aͤrger Chriſt: wahr iſt/ vnnd daß die jenigen/ ſo die beſte Gelegenheit zur Gottsforcht haben/ am aller Gottloſeſten ſeindt.
Dann wann wir Edelknaben Kirchfahrten gingen/ thaten wir nichts anders/ als newe Maͤrlein auffklauben vñ erzehlen/ vnd vnderwegs die Tafernen beſuchen vnnd ſpilen:
Bey der Nacht aber lieffen wir auff den gaſſen vmb vnd bulten.
Diſes Leben fuͤhrte ich ſo lang/ biß mir der Barth anfing herfuͤr zu ſtechen/ fuͤꝛnem̃lich vnd inſonderheit aber ergab ich mich dem ſpilen allerdings/ zumaln ala primera.
O was fuͤr ſchoͤne ſtuͤckel falſchheiten vnd betrug lernete ich im ſpilen? nichts vnderließ ich zu lernen/ was ein Spitzbub wiſſen vnnd koͤnnen ſoll:
Dardurch aber verſaumbte ich nicht allein vilmals meinen dienſt/ ſonder verſpilte auch alles/ was ich hatte:
Einsmals bliben alle meine Leibskleyder im ſtich/ derwegen dorffte ich auß meinem Loſament nicht gehen/ noch zum dienſt kom̃en: Mein Herꝛ mengelte meiner alsbald/ vnd erfuhr alles/ wie es mir ergangen war:
Er hatte ein mitleyden mit meiner ſo gar boͤſen eygenſchafft/ vnuerſchambkeit vnd hartneckigkeit/ vnd gab befelch/ daß man mich widerumb kleyden/ vnd fort ziehen laſſen ſoll.
Das verdroß mich ſo gar ſehꝛ/ daß ich alsbald auß ſeinem Hauß ging/ vnnd niemaln wider kam/ vnd ob ſchon man mir ſtarck rieth/ dz ich vmb gnad anhalten/ vñ vmb verzeyhung bitten ſolte/ ſeytemal mein Herꝛ mich gewißlich widerumb annemmen wuͤrde/ ſo wolte ich doch nit/ ſonder ſchlug alle mir erwiſene gutthaten in Windt/ zohe/ als ein vndanckbarer heyloſer letzer Schelm/ hinweg/ vnnd trachtete mit allem fleiß meinem vngluͤck nach:
Dann ob ich mich ſchon etliche tag bey meinẽ guten freunden vñ Bruͤdern auffhielt/ ſo wurden ſie doch meiner bald muͤd/ vnd zeigten mir das Kuͤhefenſter/ ſeytemal ich kein Gelt hatte.
Da fing das Elendt widerumb bey mir an zu regieren/ keinen einigen Baum kondte ich finden/ der mir einen Schatten hette geben/ der Hunger ward ſo gar gꝛoß bey mir/ daß ich ſambt jenem verloꝛnen Sohn gar gern mit deß Herꝛn Cardinals Schweinen auß jhrem Trog geſſen/ vnd mich mit jhren Kleiben erſaͤttiget hette.
Letztlichen nam ich mein Zuflucht zu der Frantzoͤſiſchen Bottſchafft oder Geſandten/ der meines Herꝛn deß Cardinals ſeligen gar guter Freund geweſt/ vnnd mich bey jhm wol gekennt hatte.
Diſer Herꝛ nam mich auff/ vnd hielt mich wol/ aber mit einem vnderſchidlichen intent, dann der Cardinal ſahe allzeit auff meinen nutz/ heyl vnd wolfahrt/ aber der Geſandte ſahe nur auff ſeinen luſt/ dann er erluſtigte ſich mit den boſſen vnd kurtzweiligkeiten/ die ich jhm vorſagte/ vnnd mit den Bottſchafften/ die ich jm hin vnd wider bey groſſen Herꝛn vnd ſchoͤnen Frawen außrichtete.
Er gab vñ benente mir keinen eigentlichen dienſt noch Beſoldung ſonder ich diente jhm generaliter, vnnd er belohnte mich generaliter, dann man hielt mich gleichſamo fuͤr ſeinen Schalcksnarꝛen vnd Kupler:
Wann auch er Gaͤſt hatte/ brauchte er mich fuͤr ein Auffwarter vnnd kurtzweiligen Tiſchrath:
Vnd weil bißweilen ſich etliche vngeſchickte/ grobe vngeſchmackige vnd vnannembliche Geſellen vnnd Knoͤpff ſelbſt zu Gaſt luden/ vnnd vnberuffen kamen/ ſo erwiſe ich denſelbigen allerhandt Poſſen/ dann etliche ließ ich ohne Tranck ſitzen/ vnnd gewehnte ſie wie die duͤrꝛe Melonen: andern gab ich nur gar wenig zu trincken auß gar kleinen Glaͤſern: andern gab ich den gewaͤſſerten Wein/ vnnd andern einen gar warmen Wein.
Wann ich vermerckte/ daß jhnen ein Speiſe wol ſchmeckte/ ſo ruckte ich die Schuͤſſel von jnen hinweg/ vnnd ſetzte jhnen was anders vngeſchmackiges fuͤr:
Allerhandt mittel erſann ich/ damit jhnen die Mahlzeit vbel bekaͤme/ vnd ſie nit vrſach hetten wider zu kommen.
Einsmals erſchinen neun Perſonen/ vnd als man gleich zu Tiſch ſitzen ſolte/ kam ein wolbekandter Schmorotzer/ vnnd wolte ſich gleichfals zum eſſen laden/ vnangeſehen der Tiſch allbereit wol beſetzt war/ da ging ich zu jhm vnnd ſprach:
Herꝛ/ jhr ſollet wiſſen/ daß mein Herꝛ der Geſandte niemaln vber neun Perſonen ſetzet/ derwegen will ich hingehen vnd die verhandene Perſonen abzehlen.
Jch ging hin/ zehlte ſie/ kam wider zu jhm/ vnnd ſprach: Herꝛ/ die zahl iſt erfuͤllt/ jhꝛ moͤget wol wider hinweg gehen:
Aber er antwortet vnnd ſprach: Du haſt gejrꝛt/ gehe hin/ vnnd zehle ſie noch einmal/ aber an mir muſtu anfahen/ ſo wirſtu befinden/ daß ich kein vbriger bin.
Deſſen muſte ich gleich lachen/ vnd jhne paſſiren laſſen.
Zu einer andern zeit kam ein Spaniſcher Soldat zu mittag/ als mein Herꝛ der Geſanle eſſen wolte/ ging in den Saal zu jhm vnnd ſprach: Herꝛ/ ich bin ein Soldat vnd ein fuͤrnemmer Cauallero vnnd Cordua, befinde mich aber anjetzo bloß an Gelt/ vnnd bin geſchoſſen worden mit dem Pfeil der Armut/ derwegen bitte ich vmb ein Ritterzehrung?
Der Geſandt griffe in ſeinen Beutel/ zohe etliche Ducaten herauß/ vnnd gab jhms: Der Cauallero war aber damit nit vernuͤgt/ ſonder erzehlte dem Geſandten wer er waͤre/ vnd in was fuͤr Feldtſchlachten vnd impreſen er ſich befunden Als auch der Geſandt zu Tiſch ging/ ſetzte ſich diſer Cauallero gleichfalls hinzu.
Jch ging damals vmb die Speiſen hinauß/ vnnd ſahe zwen andere Spanier herein gehen/ vnnd als dieſelbigen diſen Soldaten oder Cauallero ſahen am Tiſch ſitzen/ ſprachen ſie zu einander:
Jſt dann das nit ein klaͤglicher handel/ daß vns diſer Schwarack vnd Bernhaͤuter aller orten den weg ablauffet:
Als ich das hoͤrte/ ging ich zu jhnen vnnd ſprach:
Jhr Herꝛn/ kennet jhꝛ diſen Cauallero?
Sie antwoꝛteten:
Ja/ wir kennen diſen Hudler gar wol/ ſein Vatter hat vns offtermals die Schuch angelegt vnd gepletzt/ ſeinen Schuſter Laden hat er zu Cordua nahe bey vnſer behauſung.
Zu erbarmen vñ ein ſchand iſts/ daß/ wann vnſer zwantzig Caualleri in Jtalien ziehen/ alsdann hundert heyloſe Leut/ wie diſer einer iſt/ mitkommen/ vnd jnen gleich ſein woͤllen/ dann weil ſie wiſſen/ daß man ſie nit kennet/ ſo vermeinen ſie/ daß/ wann ſie nur jhꝛen Knoͤbelbarth ſtreichen/ vnnd vil Federn auffſetzen/ ſie dardurch den Adel vnd dapfferkeit allbereit erlangt haben/ vnangeſehen ſie letze Lettfeigen vnd verzagte Hennen ſeind/ vñ niemaln kein fliegendes Faͤndel geſehen haben/ dann nicht die Federn vnd Knoͤbelbaͤrth/ ſonder die Hertzen vñ Maͤñer muͤſſen ſtreiten.
Darmit gingen ſie hinweg.
Jch aber ſchoͤpffte allerhand nachgedencken drauß/ hielt eben ſo vil von jhnen/ als dem andern vnuerſchamten Geſellen/ der an meines Herꝛn Tiſch ſaß/ derwegen vberkam ich einen luſt/ jhm einen poſſen zu reiſen: vnd als er zu trincken begerte (dann in Hiſpanien ſetzet man keine Glaͤſer mit Wein auff den Tiſch/ wie in Teutſchlandt/ ſonder wer da begert zu trincken/ der mags fordern vnnd begeren) gab er mir ein zeichen mit der Handt/ oder mit den Augen:
Jch aber verwendete meine Augen anderſtwohin/ oder ſtelte mich/ als ſehe ichs nit/ weil dann er vermerckte daß man keinen luſt hatte jhme einzuſchencken/ ſo ſprach er zum Geſandten:
Ob wol es villeicht ein vermeſſenheit ſein moͤchte/ daß ich mich an eine Taſel geſetzt/ ſo bin ich doch deſſen/ wegen meines adelichen Geſchlechts vnd dapferen verhaltens im Kriegsweſen/ wol wuͤrdig/ derwegen bitte ich/ jhr woͤllet Beuelch geben/ daß man mir einſchencke/ dann diſer Spanier ewer Diener hat mich nit verſtanden/ vnangeſchen ichs begert hab.
Da befalch gleich wol mein Herꝛ vns/ daß wir jhm zutrincken geben ſolten/ aber ich ſchwur jhm heimblich einen Eydt/ daß ich jhne außzahlen wolte:
Derwegen ſetzte ich jhm ein gar kleines Glaß mit wolgewaͤſſertem Wein fuͤr/ mit welchem er den Durſt nicht loͤſchen koͤndte.
Er vermerckte auch/ daß ſo wol ich als meine andere Mitgeſellen vnnd auffwarter vnſere Augen vnnd Geſichter von jhm abwendeten/ vnnd jhne nicht anſchawen wolten? damit wir nicht Vrſach hetten/ jhme einzuſchencken/ derwegen verluhre er letztlichen die Gedult/ ſtunde vom Tiſch auff/ vnnd ſprach zu meinem Herꝛen dem Geſandten:
Herꝛ verzeyhet mirs/ ich muß hingehen vnnd trmcken:
Folgendts ging er zum Schencktiſch/ ſchenckte jhm ſelbſt ein groß maͤchtiges Glaß mit Wein ein/ loͤſchte ſeinen durſt/ nam ſeinen Hut ab/ thate ſein Reuerentz vnnd ging hinweg ohne einiges reden oder vrlaub nemmen.
Deſſen lachte der Geſandt/ vnnd ſprach zu mir: Guſmaͤndl/ diſer Soldat iſt dir vnnd deinem Vatterlandt gleich/ allda man alles mit Hoffart trutzen vnnd bochen hinauß fuͤhret.
Sonſten war noch ein Engellaͤnder verhanden/ der gab ſich fuͤr meines Herꝛn Blutsverwandten auß/ vnnd kam ſchter taͤglich zu jhm zum eſſen.
Weil er aber ein vngeſchmackiger/ vngelegener vnnd vnannemblicher Mann war/ ſo hatte mein Herꝛ einen verdruß an jhm/ das merckte ich/ vnd als derwegen man einsmals waidlich zechte/ vnnd der Wein jhm das Hirn allerdings eingenommen hatte/ fing er an mich zu vexiren/ vñ wegen meiner kleinen Perſon/ zu verſpotten/ vnnd ſagte/ daß der Bapſt im werck vnd vorhabens were/ die kleine Maͤndl zu lauter Puluerflaſchen zu brauchen/ das empfandt ich/ nam einen Strick/ kroche heimlich vnder den Tiſch/ band jhm den Fuß an den Seſſel/ vnd an Tiſch:
Folgendts beſtellte ich durch meiner Geſellen einen/ daß er vnuerſehens herein zu der Tafel lieffe vnnd ſchrye:
Jhꝛ Herꝛen/ es brint/ es brint: deſſen erſchracken die Gaͤſt/ ſprangen vom Tiſch auff/ vnnd wolte ein jeglicher der erſt beym Fewr ſeyn: Mein ſchoͤner Engellaͤnder aber fiel ſampt dem Seſſel vber vnnd vber/ zohe den Tiſch nach ſich/ vnnd beſchaͤdigte ſich dermaſſen im Geſicht/ daß er vberall ein lauters Blut war.
Nun hatte auch mein Herꝛ der Geſandt einen groſſen ſtarcken ſehr ſchwartzen Mohꝛen/ der diente in der Kuchel/ denſelben beſtellte ich/ daß er mit einer Hellebarten vnuerſehens auff jhne zu lieff/ vnd ſich ſtelte/ als wolte er jhne erſtechen: deſſen erſchrack der Engellender noch mehr/ vermeinte/ daß es der Teuffel waͤre/ lieff derwegen vor jhm auff ſeine Knye nider/ vnd ſprach mit auffgehabenen Haͤnden:
O ſancte Diabole, miſerere mei, O heiliger Teuffel/ erbarme dich meiner.
Seyther derſelben zeit kam diſer Engellaͤnder nimmer zum eſſen.
Noch einen andern vngeſchmackigen taͤglichen Gaſt oder Schmarotzer hatte der Geſandt/ der war ein Aduocat vnd beyder rechten Doctor/ ſpilte jmmerdar mit meinem Herꝛn/ vnd gewann jhm vil Gelts ab/ der fragte mich einsmals vber Tiſch/ was doch die vrſach were/ daß ich ſo glat vmbs Maul were/ vnnd daß mir der Bart nicht wachſe?
Jch aber fragte jhne hingegen/ was doch die Vrſach were/ daß er auffm Kopff ſo kahl were? (dann er war kahlkoͤpffig/ vnnd hatte die Frantzoſen etliche mal gehabt)
Er ward ſchamrot/ vnnd wuſte nicht was er darzu ſolte ſagen:
Jch aber halff jm vñ ſpꝛach:
Domine Doctor, caluitium non eſt vitiũ, ſed probitatis indiciũ, ſi morbus gallicus nõ fuit initium.
Weil ich auch vernommen/ daß ſein Fraw bulte/ ſo fragte ich jhne noch ferꝛner vnnd ſprach:
Herꝛ Doctor/ weil jhꝛ hochgelehꝛt ſeyt/ ſo ſagt mir/ an was fuͤr einem Ort deß Menſchlichen Leibs die Haut am aller harteſten ſeye?
Der Doctor lachet vnd ſagte/ daß ers je nit wiſſe/ aber wofern ichs wiſſe/ ſo moͤchte ers gern von mir vernemmen.
Da antwoꝛtet ich vñ ſpꝛach:
Ewre Haut iſt nirgents dicker vnd groͤber/ als eben voꝛnen an der Stirn/ dann ob ſchon ewre Fraw euch allbereit vil Jahr lang die Hoͤrner auffgeſetzt/ ſo haben ſie doch niemaln wachſen woͤllen/ welches dann ein zeichen iſt/ daß die Haut an demſelben Ort (nemblich an der Stirn) ſehr hart iſt.
Der Doctor lachte/ aber zum eſſen kam er nimmer.
Diſer geſtallt erlaidete vnnd vertrib ich meinem Herꝛn vil Schmorotzer vnd vnuerſchambte freſſer.
Capvt XX.
Guſman verlaͤſt den Dienſt der Frantzoͤſiſchen Bottſchafft/ zeucht auß Rom/ vnd wirdt beraubt.
DAs Leben bey der Frantzoͤſiſchen Bottſchafft gefil mir nicht/ dann ich hatte einen ſchlechten nutz vnnd gewinn/ aber vil muͤhe vnnd gefahr bey jhm.
Dann nit allein war ich ſein Schalcksnarꝛ vnd Brillenreiſſer/ ſondern auch ſein Kupler/ vnnd brachte jhm vil ſchoͤne zarte Fraͤwlein zuwegen/ darbey aber hatte bißweilen auch ich vnnd andere gute Geſellen vnſern theil/ dann man machts keinem anderſt/ die groſſe Herꝛn muͤſſen ſich auch bißweilẽ narꝛen laſſen.
Einsmals als er an einem Sontag etliche Schreiben auß Franckreich empfangen/ vnnd beym Bapſt audientz haben ſolte/ ging ich im Capitolio ſpatzieren/ vnnd ſahe von vngefahr zween junge Spanier: Wir erkennten alsbald einander am Angeſicht/ vnnd ſie redeten mich in Spaniſcher Sprach an:
Deſſen frewete ich mich/ ſamb hette ich zween Engel angetroffen:
Wir erzehlten emander vnſere Gelegenheit vnnd Zuſtaͤndt/ ich vermerckte auch/ daß ſie wegen jhrer Vnruhe jhr Vatterlandt verlaſſen/ im Niderlaͤndiſchen Krieg gedient/ mit gefahr jhres Lebens entloffen/ vnd voꝛhabens waͤren Rom zu verlaſſen/ derwegen vergliche ich mich mit jhnen/ daß wir mit einander fort ziehen wolten:
Aber doch bate ich ſie/ daß ſie doch mit mir vor meines Herꝛn Loſament vber gehen ſolten/ dann ich woͤlle meinen Wanderbuͤndtel/ darin ein bar Hembder vnnd Kraͤß/ zu mir nemmen: Ja (ſagten ſie) gar gern/ aber ſchaw/ daß du ſonſten noch etwas anders vnd beſſers zu wegen vnd mit bringen moͤgeſt:
Jch folgte jhrem Rath/ verfuͤgte mich in meines Herꝛn Hofmeiſters Loſament/ vnnd ſahe/ daß er ſich fertig machte/ mit dem Geſandten gen Hof zu gehen/ weil auch er mich jederzeit lieb gehabt/ vñ wol wuſte/ daß mir zu trawen war/ ſo ſprach er zu mir: Du Guſmaͤndl/ ich muß dem Geſandten auffwarten/ derwegen verbleibe du hie im Loſament/ vnnd ſchaw fleiſſig auff/ damit niemand frembder herein komme/ oder etwas verlohren werde:
Jch antwortet: gar gern wil ichs thun/ kein frembder ſol euch etwas beruͤhren.
Alsbaldt er hin war/ fiſchte ich ſeine beſte Kleider/ Hoſen/ Wambes/ Maͤntel vñ Hembder/ wicklet ſie in ein Leylach/ als waͤre es ein kotiges gewandt/ kam zu meinem geſellen/ ſuchte das Statt Tohr auff Neapolis zu/ vnd theileten die Kleider in drey vnderſchidliche Buͤndtel/ damit wir deſto leichter vnnd geſchwinder gehen vnnd fort kommen moͤchten.
Wie nun wir drey Meil wegs fort geloffen waren/ vnnd in ein gehuͤltz kamen/ entſchloſſen wir vns daſelbſt vber nacht zu verbleiben/ wir aſſen vnd trancken was wir bey vns hatten/ erzehlten einander/ wie es vns jederzeit vñ aller orten ergangen war/ vnnd machten vertrewliche Bruͤderſchafft.
Letztlichen legten wir vns nider zum ſchlaffen.
Sie ſtelten ſich als waͤren ſie ſehr muͤd vnd ſchlaͤfferig/ vnnd entſchlieffen vor mir:
Derwegẽ thate ich auch dergleichen/ vnd entſchlieff ohn alle ſoꝛgen:
Jn wehrendem meinem beſten ſchlaff aber/ ſtunden ſie fein huͤbſchlich vnnd ſtill auff/ namen jhren Buͤndtel vnd alle meine dem Hofmeiſter entfrembde Kleider vnd ſachen zu ſich/ vnd lieffen darmit daruon.
Deß Moꝛgens fruͤe erwachte ich/ ſahe mich hin vnnd wider vmb/ vnnd rieff meinen Mitgeſellen/ aber ich kondte keinen ſehen noch erſchreyen/ dann ſie hatten ſich allbereit vnſichtbar gemacht:
Jch ſuchte meinen Buͤndtel hin vnnd wider/ aber fand nirgents nichts:
Jch erſchrack vnnd gedachte/ daß es villeicht ein Traum waͤre:
doch ſahe ich/ daß es wahr war:
Es war mir gleichwol leyd/ aber doch ſprach ich ſampt dem Job: Nackent bin ich geboren worden/ vnd nackent befindt ich mich:
Jch gedachte auch an das Epheu Jonæ/ welches in einer einigen Nacht gewachſen/ vnd in der andern verdorꝛt.
Nun wolan/ ich ging meinen weg foꝛt/ troͤſtete mich ſelbſt mit allerhandt gedancken/ allermaſſen die jenigen thun/ welche alles verſpilt/ oder einen Schiffbruch auffm Meer erlitten hatten/ ich gedacht auch an diſe meine falſche Bruͤder vnd Freunde/ vnnd was geſtallt der ein Dieb den andern beſtohlen.
Mein beſter troſt vnd gluͤck war/ daß ſie mir nit auch das Leben genommen hatten.
Capvt XXI.
Guſman trifft einen Jtalieniſchen Grafen an/ erlangt dienſt bey jhm/ vnd erzehlt allerhandt artliche Schnacken.
JN oberzehlter meiner ſo groſſen Melancoley/ Vngluͤck vnnd Trawrigkeit erſahe ich einẽ groſſen hauffen volcks/ welches gen Neapolis raiſte/ Darunder war nun ein Graf von Mirandola, zu demſelben geſellete ich mich/ vnnd lieff allzeit neben ſeinem Pferdt/ damit er vrſach hette mich anzureden/ vnnd mit mir zu diſcurriren: Jch hielt jhm den Stegreiff wann er wolte abſteigen/ vnd gab jhm etliche Blumen die ich auffm weeg abbrache:
Derwegen verſtundt er mich/ vnnd fragte wo ich hin wolte?
ich antwortet: gen Neapolis:
Er begerte zu wiſſen/ von wannen ich waͤre/ vnd womit ich mich ernehꝛte?
Jch antwoꝛtet jm vermuͤg meines gewoͤnlichen ſtyli, dann nit allzeit ſol man die waꝛheit ſagen/ damit nicht mehꝛ ſchadẽ/ als nutz drauß erfolge/ ein jegklicher iſt ſchuldig ſein Ehr zuerhalten.
Als wir zu der Herberg kamen/ ſprach er zu mir: Guſman, raſte ein wenig/ vnd laſſe dir zueſſen geben/ ich wil fuͤr dich außzahlen:
Diſe ſtimm klingte vil lieblicher in meinen Ohren/ dann die Harpffe Orphæi.
Diſe frewd wehrte aber nit lang/ dann ich ſahe zwen Betler vorm Wirts hauß ligen/ die kennten mich/ vnd redeten mich an/ das ſahe der Graf vnnd fragte mich/ was ich fuͤr kundtſchafft mit Bettlern hette?
Jch erſchrack ſchaͤmte mich von Hertzen vnd ſprach:
Herꝛ/ zu Rom ſeind ſie jmmer dar voꝛ meines Herꝛn deß Cardinals Thuͤr gelegen:
Er aber fing an zuzweiffeln/ vnd fragte mich noch ferner:
weil du beym Cardinal gedient haſt/ wie biſtu dann ſo arm vnd zerriſſen von jhm kommen?
da war ich geſchwindt mit noch einer andern Lugen beſchoſſen/ vnd ſprach:
Weil mein Herꝛ der Cardinal mich ſehr lieb hatte/ ſo warẽ mir alle andere Diener feindt/ derwegen beſoꝛgte ich mich/ daß ſie mich einsmahls in vngnad bey jhm bringen moͤchten:
Das verurſachte mich nun/ vrlaub von jhm zunemmen/ vnnd weil ich zu Rom etliche Wochenlang dienſtloß vmbzohe/ ſo hab ich meine Kleider vnd gewandt theils verkauffen/ vnnd theils verpfenden muͤſſen.
Der Graf glaubte mirs:
Die Tiſch wurden gedeckt vnd die Speiſen angericht:
Jch ſtelte mich/ als wolte ich zu Tiſch dienen vnd auffwarten/ aber mein Herꝛ hieß mich nider ſitzen/ vnd ſetzte mir ein Schuͤſſel mit Fleiſch fuͤr:
Die aß ich dermaſſen luſtig vnnd geſchwind auß/ daß mein Herꝛ zu mir ſagte: haſtu es ſchon gar?
einen guten Hunger haſtu mitbracht.
Jch antwoꝛtet vñ ſprach: Herꝛ/ wir Colerici haben diſe eigenſchafft/ das wir alle vnſere ſachen geſchwindt verrichten/ mein Magen iſt der maſſen redlich im verdewen/ daß ers wenig achtet/ was zwiſchen den Zaͤhnen beſchicht/ derwegen ſchicke ich jhm die Speiſen bißweilen halb vnd dermaſſen gekewt zu/ daß ich ſie am dritten tag hernacher wider herauß werffen kondte/ allermaſſen wie der Waalfiſch den Jonam außgeſpyen.
Deſſen lachte mein Herꝛ von Hertzen/ vñ ſetzte mir noch zwo Schuͤſſeln mit Speiſen fuͤr: die expedirte ich eben ſo geſchwindt als die erſten/ derwegen vergliche er mich etlichen beruͤmbten Freſſern/ nem̃lich dem Claudio, Albino, vnd dem Mileſiſchen Aſtidama, welche alles allein fraſſen/ was fuͤr die Gaͤſt zubereit war:
Vom Camble Koͤnig in Lidia ſagte er auch/ daß derſelb dermaſſen gefraͤſſig geweſt/ daß er einsmals beym Nachtmal ſein Weib gefreſſen:
Jch ließ gleichwol meinen Herꝛn reden/ vnnd vil andere dergleichen Exempel der Freſſern allegiren/ aber doch fraß ich darneben wie ein Wolff/ vnnd erleuterte alle Schuͤſſeln dermaſſen/ daß ein vnnotturfft war ſie abzuſpuͤlen oder anderſt zu rainigen.
Das verdroſſe aber die andere Diener vnnd ſahen mich ſawr vnnd vnwirſch an:
Da gedachte ich alsbald bey mir ſelbſt: wolan Guſman/ mache dich gefaſt/ du muſt durch die Spieß rennen/ vnnd vil contradictiones vnd widerwertigkeiten außſtehen:
Aber doch ließ ich mich gegen jhnen nicht mercken/ ſonder demuͤtigte mich/ als vil mir muͤglich war.
Nun ward die Rechnung gemacht/ der Wirth nam ſein Gelt ein/ vnnd mein Herꝛ machte ſich wider auffn weeg:
Jch lieff allzeit neben jhm her/ vnd wartete jhm vil fleiſſiger auff/ denn ein Hundt.
Vnder wegs ſprach er: Guſman/ erzehle vns etwas kurtzweiliges/ damit vns der weg deſto kuͤrtzer werde/ dann weil du ein Spanier biſt/ ſo haſtu ohne zweiffel die Welt geſehen vnnd wol etwas erfahren.
Jch entſchuldigte mich gleich wol/ daß ich nit vil wuͤſte zu ſagen/ ſeytemal ich noch jung vñ vil juͤnger auß Hiſpanien gezogen war/ aber doch erbotte ich mich/ dz jenig von Hiſpanien zu melden/ was ich wuͤſte.
Hiſpanien (ſprach ich) iſt ein Kron der Welt/ ein Haupt der Waffen/ ein compendium der gelehrtheit/ ein ſubtilheit der ingenien, ein monarchia der maͤchtigen/ ein Saͤul der Kirchen/ ein Beſchuͤtzung der religion/ vnd hat keinẽ ſuperiorẽ oder Oberherꝛn.
Der Koͤnig in Hiſpanien iſt der aller groͤſt Monarch der Welt/ auf deſſen Achſſeln ſich die Chriſtenheit lainet/ deſſen Kron die zwo Welten begreiffet/ deſſen Wapen die zwẽ Poli ſehen/ deſſen Adler vnd gulden Fluͤß alle grandezẽ vbertreffen.
Jn Reichthum̃en iſt er der groͤſt/ vnnd der allermaͤchtigſt Herꝛ vnder der Sonnen/ er ſauget die guldine Bruͤſt der Orientaliſchen vñ Occidentaliſchen Jndien: Alle Nationes vnnd Voͤlcker verehren den Spanniſchen namen/ jederman verwundert ſich vber der Spanier Thaten/ Monarchiam vnd triumphen: niemandt darff ſich gegen jhnen competiren vnd ſetzen.
Wann wir die beruͤmbte Spaniſche Helden/ welche ſeyt der zeit der vnuͤberwindlichen Gotten gelebt/ betrachten/ ſo wirdt man ſehen wie offt ſie die gewaltige Statt Rom erſchreckt/ vnd alle andere Voͤlcker bezwungen.
Cantabro Pelayo hat mit wenig Volcks gantz Hiſpanien wider erobert/ Koͤnig Bamba hat den anfang der Chriſtlichen Religion vnd der Policey in Hiſpanien gemacht:
Ferdinandus Gonzales war der erſt Herꝛ in Caſtillia, von deſſen Lini die Koͤnige in Hiſpanien herkommen.
Bernardus del Carpio hat die zwoͤlff pares in Franckreich erſchreckt vnd die Schlacht zu Ronzes Valles vnſterblich gemacht.
Rodrigo de Viuar der Cid genannt/ hat vil Koͤpff der Mohren in Affrica vnd Hiſpania fuͤr ſeine Fuͤß ligen ſehen.
Der vnuͤberwindtliche Don Iayme de Aragon iſt wegen ſeiner herꝛlichen Thaten genennt worden der Vberwinder.
Was ſoll ich auch ſagen von dem gewaltigen vnnd vberwindtlichen Koͤnig Ferdinand vnd Jſabella von Aragon/ vnnd von jhrem Hauptmann Gonzalo Hernandez de Aguilar vnnd Cordua, vor deſſen namen ſich das Koͤnigreich Neapolis vnnd Franckreich pflegte zuentſetzen?
Hat nicht der allermaͤchtigſt Keyſer Carl durch das bloſſe gereuſch vnd ſchwingen ſeiner Fluͤgel/ die Tuͤrckiſche macht voꝛ Wien vertriben?
Hat er nit Niderlandt vnd Franckreich entſetzt vnd erzittert?
Hat nit ſein Sohn Philippus die Frantzoͤſiſche macht gedempfft vnnd jhren Koͤnig gefaͤngklich vberkommen?
Hat nit Don Iohan d’ Auſtria ſein Bruder deß Tuͤrcken macht auffm Meer erlegt/ vnnd die Niderlaͤnder vor Namur ſcheutzlich gebutzt?
Was hat nicht Don Aluaro Bazan Marggraf zum heiligen Creutz in Portugal vnd Terzera gethan? deß Ferdinandi Corteſij herꝛliche Thaten ſeind mehꝛ zu verwundern/ denn zu erzehlen:
Wie auch deß Don Fernando de Toledo, von deſſen herꝛlichen Siegen vnd Triumphen Portugal/ Nider: vnd Hochteutſchlandt gnug haben zu reden.
Hierauff antwortet der Graf vnd ſpꝛach: Du Guſman/ lobeſt dein Hiſpanien waidlich/ aber es laͤſt ſich anſehen/ als habeſt du nit geſehen die ding/ dern ſich andere nationes vñ Voͤlcker beruͤhmen.
Sag aber mir/ wo haſtu diſe ding erfahren? haſtu villeicht etwas ſtudiert?
Jch antwortet/ daß mich meine Eltern von zarter jugend auff/ hatten zur ſchulen gehalten/ vnd daß ich etliche Hiſtoꝛibuͤcher geleſen.
Folgends fragte er mich/ wz ich von den Laſtern der Spanier hielte? dann (ſprach er) gemeinlich ſeind die Spanier ſtoltz/ hoffertig/ vbermuͤtig/ auffgeblaſen/ ignoranten, vnnd woͤllen alleſampt Caualleri ſein/ ꝛc. Darauff antwortet ich vnd ſprach:
Die Spanier ſeind nit hoffertig/ ſonder haben gemeinlich ein hohes großmuͤtiges Hertz vnd gemuͤt/ vnd daſſelbe waͤchſt bey jhnen vmb ſo vil deſto mehꝛ/ vm̃ wie vil mehꝛ ſie mercken/ daß ſie andern nationen voꝛ gezogen werden wegen jrer dapfern vñ ritterlichen thaten.
Ob derwegen ſchon ſie nit alle Adelichen Geſchlechts ſeind/ jedoch wann ſie in frembde Landt kommen/ ſo ſuchen vnd bewerben ſie ſich vmb den Adel durch das Kriegsweſen/ dann nur der jenig Soldat iſt edel/ der edle thaten verꝛichtet.
Beſehe man jhre Thaten in Niderland/ ſo wird man bekennen muͤſſen/ daß ſie deß Adels wol wuͤrdig.
Vñ ob ſchon etliche ſtoltze vnder jnen gefunden woꝛden/ ſo haben doch alle vnd jede andere rechtſchaffene vñ beſcheidene ſpaniſche Soldaten deſſen nit zu entgelten.
Mein Herꝛ aber fil mir in die red/ vnd ſagte: Du biſt halt auch ein Spanier/ derwegen lobſtu deine Landtsleuth/ vnangeſehen ich alzeit ſagen hab hoͤꝛen/ daß in Hiſpanien nit vil Roß/ aber vnendlich vil Eſel verhanden/ dannenhero wenig Caualleri, aber vil Aſinini oder Eſelleut gefunden werden.
Darauff antwoꝛtet ich vnnd ſprach:
Gnediger Herꝛ/ die Eſel ſeind nit zu verachten/ dann ich bin auch eins mals ein Eſel geweſt/ vnd hab jren dienſt vnd Ampt mit tragen allerhand buͤrden/ verꝛichten helfſen.
Es hat auch mit den Eſeln vnd der Eſellſchafft eben die meinung/ welche es hat mit dẽ Signori vnd Signorie, dann wie die Signoria oder herꝛlichkeit von menigklichen gelobt/ verlangt vnd verwundert wirdt/ hergegen die Herꝛn gemeinglich veracht vnd geflogen werden/ (dann niemandt hat gern/ daß jhm ſein Herꝛ auff der Hauben ſitze) alſo werden die Eſel veracht/ aber die Eſelſchafft wirdt hoch geacht/ vnd iſt dem Menſchen gleichfoͤrmig/ vnd nah verwandt.
Dann als die Welt anfangs erſchaffen war/ vnnd alle Thier dem Menſchen vnderthaͤnig gemacht wurden/ iſt gleichwol vom Eſel kein einige meldung beſchehen/ ohne zweiffel darumb/ allweil man zweiffelte/ ob der Menſch vber den Eſel/ oder der Eſel vber den Menſchen herꝛſchen wuͤrde/ von wegen ſeines verſtandts vnd ſonderbarer Tugenden vnd Hochheiten/ dann erſtlich iſt ein Eſel wuͤrdig woꝛden/ den Engel GOttes zu ſehen/ vnd die Menſchliche Sprach zu reden/ welches aber keinem einigẽ andern Thier jemals verguͤnſtigt iſt worden/ wie zu ſehen iſt im alten Teſtament.
So gar hat vnſer Erloͤſer ſelbſt ſeinen triumphierlichen Einritt nicht halten wollen auff einem Cauallo vnd ſchoͤnen Pferdt/ ſonder auff einem Eſel: deßgleichen leſen wir von keinem einigen heiligen Einſidler/ daß er in der Wuͤſte oder Einoͤde ein Pferdt hette bey ſich gehabt/ ſonder ſie haben ſich allzeit mit Eſeln bedient.
Am andern beſtehet die Guͤte deß Eſels in ſeiner demut/ dann weil diſes holdſelige Thier begert von mennigklichen geliebt zu werden/ ſo erzeigt es ſich gegen jederman demuͤtig/ annemblich vnd dienſtbar.
Er fragt auch nichts nach koͤſtlicher zierd/ oder ſtattlichen waaren/ ſonder er laͤſt ſich beladen mit den allerſchlimſten dingen vnd vnreinigkeiten/ er leydet vnd geduldet alle ſchmach vnd ſchlaͤg/ die man jm zufuͤget/ vnd iſt darneben nutzlich zu brauchen im Krieg/ dañ ob ſchon er von Natur nit kriegeriſch noch hitzig/ ſonder kalt vnnd fridſamb iſt/ ſo iſt er doch darneben langſamb/ vnd dieſelbe langſambkeit iſt nit allzeit ſchaͤdlich im Kriegsweſen/ ſonder vilmals ein vrſach deß erhaltenen Siegs geweſt/ wie zu ſehen iſt am Fabio Maximo, qui cunctando reſtituit rem.
Vnangeſehen auch die Eſel im Krieg oder in der Schlacht nit feindtlich ſpringen vnd lauffen/ ſo erzeigen ſie doch ein ſonderbare erſchroͤcklichkeit.
Als Darius die Scithier bekriegte/ vnnd ſehr vil Eſel bey ſich hatte/ forchteten ſich die Scitiſche Pferdt jhren Feindt anzugreiffen/ dermaſſen erſchroͤcklich war das ſchreyen der Eſein Darij:
Er eroberte auch letztlichen durch diſes mittel die Schlacht.
Eben diſes widerfuhr im Krieg/ welchen die Rieſen wider die Goͤtter fuͤhrten/ dann als man ſehr hefftig wider einander ſtritte/ kam gleichwol Silenus ſambt vilen Satyribus vnnd Syluanis/ ſaſſen auff den Roſſen der Eſeln/ vnnd hetten ſchier den kurtzeſten theil gezogen vnnd auß dem Himmel weichen muͤſſen/ wofern jhre Eſel nit geweſt waͤren/ dann als die Eſel die ſo groſſe erſchroͤckliche Maͤnner vnd Rieſen ſahen/ fingen ſie an dermaſſen zu ſchreyen/ das es alle Lufft durchklang vnnd alle Berg erziterten.
Es brachte auch diſe Stimm ein ſolche Forcht vnder den Rieſen/ daß ſie die Flucht namen: Eben diſer vrſachen halben haben die Goͤtter den Eſel zu einem Zeichen in Himmel geſetzt.
Wir wiſſen/ daß jener ſtarcke Samſon ſeine Feinde nit vberwinden hat koͤnnen/ ohne huͤlff deß Kinbackens diſes edlen Thiers/ dann mit demſelben erſchlug er vil tauſent ſeiner feinde.
Ferꝛner haben nicht allein die alten darfuͤr gehalten/ daß die Eſel dem Menſchlichen Leben ſehr nutzlich vnnd dienſtlich ſeyen/ ſonder auch ſo gar zu diſen vnſern zeiten werden ſie dermaſſen in Ehren gehalten/ daß/ wann man etwan einen Menſchen einen Eſel nennen will/ man allzeit das Wort Meſſier aſino, oder Herꝛ Eſel/ brauchet:
Wann auch einer einen groͤtzel gehen laͤſt/ oder ſonſt ein grobianiſch ſaͤwiſch Stuͤckel brauchet/ vnnd man jhm ſagt: bon por vous fa Signor Porco, alsdann gibt jhm derſelb zur antwort vnnd ſpricht: beſo las manos Meſſier aſino: diſer geſtallt ehret man einander.
Dermaſſen hoch vnnd ehrwuͤrdig iſt vor zeiten der nam eines Eſels geweſt/ daß ſo gar die edliſte Roͤmer ſich nach jhm die Aſinii genennt/ wie zu ſehen iſt an dem Aſinio Pollione, Aſinio Troillo, Aſinio Celere vnnd andern.
Strabo bezeuget/ daß etliche Staͤtt vnd Jnſeln im Adriatiſchen Meer Aſinæ genennt worden: Fuͤrwar/ gluͤckſelig vnnd abermal gluͤckſelig ſeind geweſt diſe Ort/ ſeytemal jhꝛe Jnwohner Eſel geweſt.
Nit weniger ſeind die Eſel lobwuͤrdig wegen jhꝛer weißheit/ welche vil groͤſſer bey jhnen iſt/ weder bey allen andern Thieren/ vnnd diſe Weißheit haben ſie ohne zweiffel durch jhre Melancoliam/ in deme nem̃lich ſie jmmerdar mit nider hangendem Kopff gehen/ gleichſam̃ theten ſie nichts anders/ als allzeit gedencken/ ſpeculiren/ dichten vnd trachten/ jn maſſen alle melancolici zu thun pflegen.
Alle hohe vnd ſpitzfindige Maͤnner haben eben diſe Natur an jhnen gehabt/ vnnd Ariſtoteles erzehlt die vrſach.
Gleichwol machen die Gelehrten einen vnderſchidt zwiſchen der melancolia, vnnd ſagen/ daß die eine kalt ſeye/ auch kalte/ faule vnnd grobe Leuth mache: Noch ein andere melancolia iſt dermaſſen hitzig vnnd heißſiedent/ daß ſie die Menſchen naͤrꝛiſch vñ vnſinnig machet.
Noch ein andere iſt maͤſſig/ vnd theils kalt/ theils warm/ vnd dieſelbe machet die Leuth weiſe vnd ſpitzfindig/ die ſpitzfindigkeit der Eſeln aber erſcheint auß deme/ daß ſie gleichſamb Propheten vnd verkuͤnder deß guten vnd boͤſen Wetteꝛs ſeind/ dañ wann ſie deß Morgens fruͤ laut ſchreyen/ vnnd mit den Fuͤſſen ſcharꝛen/ iſt ſolches ein zeichen eines guten Wetters/ wann aber ſie langſamb vnnd faul herein gehen/ alsdann wehets oder regnets gern.
Man vermeint/ daß die Eſel/ woferꝛn ſie nur gute vnnd rechtſchaffene Meiſter hetten/ in vilen kuͤnſtlichen dingen koͤndten vnderwiſen vnnd abgericht werden/ nemblich in den ſtudiis vnd auff Lautenſchlagen/ deßgieichen im muſiciren/ dann damit einer ein guter muſicant ſey/ werden zwey ding darzu erfordert/ nemblich ein gutes Gehoͤr/ vnd ein gute ſtim̃: vnd eben diſe zwey requiſita vnd eygenſchaften hat der Eſel in ſuperlatiuo gradu vnnd außbuͤndig/ dann kein einiges anders Thier/ ja die Talpæ oder Maulwirff ſelbſt/ vber trift den Eſel im Gehoͤr/ vnnd derwegen hat er ſo ſchoͤne lange Ohren.
Als Apollo mit dem Marſia Satiro in die wett muſiciren wolte/ beſtellte er den Koͤnig Midam zu einen arbitrum oder Schidtsrichter/ weil aber Midas ein vngeſchickter grober Koͤnig war/ vnnd wider den Apollinem erkennte vnnd vrtheilte/ ſo ſetzte Apollo jhm lange Eſelsohren an/ zum zeichen vnnd gedaͤchtnuß/ daß er hinfuͤran ein deſto beſſere gelegenheit haben ſolte/ die muſicaliſche Jnſtrumenten vnnd tonos deſto beſſer von einander zu vnderſcheiden.
Gleichwol ſagen andere/ daß durch deß Koͤnigs Midæ lange Eſelsohren nichts anders bedeut wirdt/ als daß etliche Koͤnige vnnd Fuͤrſten ſich/ wie die Eſel/ von jhren Schmaichlern vnnd Vnderthauen bey den Ohren lupffen/ vnd dermaſſen vmbziehen vñ narꝛen laſſen/ dz dieſelbigen keinen ſchnaller vmb jre Gebott geben.
Was aber die ſtim̃ deß Eſels belangt/ iſt dieſelbe dermaſſen hell vñ klar/ daß ſie vber ein halbe meil wegs gar wol gehoͤrt werden kan/ vnd derwegen treflich wol in die Orgel taugt.
Vber oberzehltes alles hat der Eſel die tugendt der arbeitſeligkeit/ vnnd iſt allen Hofleuthen ein Spiegel vnd Exempel der gedult vnnd vnuerdroſſenheit/ dann wie der Eſel den gantzen Taglang hart vnnd ſtreng arbeitet/ vnnd nicht außſetzet noch auch nachlaͤſt/ biß er nider faͤllt vnnd verrecket/ vnnd doch darneben nur mit ein wenig Stroh fuͤr gut nimbt/ Alſo haben die Hofleuth von jugendt auff/ biß in jhrem hohen Alter/ harte vnnd ſtrenge Dienſt/ vnnd ſonderlich die jenigen/ welche die Feder fuͤhren/ vnnd die geheimnuß der Koͤnige vnder Haͤnden haben/ derwegen werden ſolche Leuth der Fuͤrſten Eſeltrager genennet/ ſie muͤſſen auch bißweilen mit einem buͤſchlen Stroh fuͤr gut nemmen/ wann andere muthwillige Roß vnd Schwetzer den Habern freſſen/ Wie auch der Eſel einfeltig/ nicht begirig/ eygenwitzig/ noch auch ein Vollſauffer/ Schwaͤtzer vnd Verꝛaͤther iſt/ vnd nit deſto weniger bißweiln vbel tractirt vnnd gepruͤgelt wirdt/ alſo ob ſchon die Hofleuth ſchlecht/ recht/ fromb/ auffrecht/ redlich/ ſtill vnnd verſchwigen ſein/ ſo vberkommen ſie doch bißweilen letztlichen den Eſelslohn: Weil (ſag ich) ſie wie die Polſterhuͤndlein den Wadel nicht ruͤhren/ fuchsſchwaͤntzlen/ vnnd ſich inſinuiren vnnd zudaͤppiſch machen koͤnnen/ ſonder wie der Eſel Eſopi/ mit den groben Fuͤſſen der Warheit/ auff die Herꝛn ſpringen/ ſo werden ſie mit Bruͤglen der Vngnad abgedanckt/ vñ eben diſes iſt auch mir beſchehen/ dann weil ich meinem vorigen Herꝛn dem Cardinal vnd der Frantzoͤſiſchen Boitſchafft bißweilen die Warheit zu verſtehen gab/ ſo wurden ſie mir feind/ vnd gaben mit den Sack.
Beſchließlichen wie man allerley Eſel haben muß/ nem̃lich groſſe/ kleine/ mittelmaͤſſige wilde vnnd zaͤme/ ja gehoͤrnte Eſel ſindt man in Jndien/ alſo vñ ebner geſtalt werden in den rebus publicis vnd Landen/ oder an den Hoͤfen der Fuͤrſten allerley dergleichen Perſonen Eſeliſche Perſonen erfoꝛdert/ welche mit den oberzehlten guten qualiteten vñ eygenſchaften geziert vnnd verſehen ſein muͤſſen/ dann ſonſten wirdts jnen ergehen/ wie jenem vnbeſonnenen ſtoltzen Eſel Eſopi/ welcher mehr zu ſcheinen vnd zu ſein begerte/ weder er war/ derwegen ſich mit einer Loͤwenhaut bedeckte/ vnd in ſolcher geſtalt vnder den andern Thieren erſchine/ in meinung/ daß man jne durch diſes mittel fuͤrchten/ vnnd vor jhm entſetzen/ auch letztlichen jhrer aller Herꝛ werden wuͤrde:
Aber die andere Thier waren nit ſo gar thierlich vnd beſtialiſch/ daß ſie den betrug diſes verkleidten Eſels nit verſtunden/ derwegen wiſchten ſie alle vber jhne her/ zohen jhm die Loͤwenhaut ab/ vnnd tractirten jhne wie einen Eſel dermaſſen/ daß er keinen luſt mehꝛ hatte/ ſich zu verkleiden.
Wer derwegen mit der Efelshaut vberzogen/ vnd in der Haut ein Eſel iſt/ der ſchaͤme ſich nit/ einer genennt zu werden/ dann wie ein Eſel/ ein Eſel iſt vnd bleibt/ auch ſchwerlich in einen Caual verkehrt kan werden/ vnangeſehen man jhm den Zaum/ Sattel/ Zierd vnd Woldrappa eines Pferds auflegt/ alſo ſehẽ wir/ daß/ ob ſchon ein Bawr/ Handtwercksman oder Kauffman/ oder Schreiber noch ſo vil Gelts vnnd Guts erobert/ vnd die Zierd vnd das Kleynod deß Adels erlanget/ er doch ſein vorige grobitet vnnd vnartigkeit jederzeit behelt:
Aber ob ſchon dem allem alſo/ ſo woͤllen doch vil geboꝛne Eſel keine ſein/ ſonder legen ein Loͤwen haut oder Fuchshaut/ oder Schafhaut an/ das iſt/ ſie ziehen mit groſſen dicken Leibern/ mit langen Baͤrthen vnd grauitetiſchen Sitten auf/ ſtellen ſich/ als waͤren ſie Loͤwen/ dapffere/ herꝛliche vnd fuͤrtreffliche Maͤnner/ woͤllen von allerhand ſachen diſcurriren, oder die Staͤtt vnd Laͤnder regieren/ aber vnuerſehens laſſen ſie jhre Eſelsohren vnd vngeſchicklichkeit herfuͤr kucken/ vnd beſtehen mit ſpott vnnd ſchanden.
Weil dann die Menſchen ein ſo groſſe conformitet, vergleichnuß vnd correſpondenz mit den Eſeln haben/ vnd wir ſchir auff einerley weiß genaturt ſeind/ ſo haben wir nit vrſach vns jhrer ſo ſehꝛ zu ſchaͤmen/ noch auch vns zu erzuͤrnen/ wann man vns Eſelleuth nennet/ vnd den ſchoͤnen Tittel Meſſier Aſino gibt.
Capvt XXII.
Guſman redet ferꝛner von der Ignorantz.
AVff diſen meinen diſcurs’ gab der Herr Graf kein andere antwort/ als allein/ daß er mich fragte/ was dem Menſchen beſſer anſtuͤnde/ die aſinitet vnnd Eſellſchafft/ oder die Jgnorantz?
Jch antwortet vnnd ſprach:
Gnediger Herꝛ/ ich bin gleichwol noch jung vnnd vngelehrt/ aber doch will ich euch gern ſagen/ was ich von der Jgnorantz halte/ daß nemblich ſie eben ſo loͤblich vnnd nutzlich iſt/ als die aſinitet:
Vil beſſer iſt ſie/ denn die gelehrtheit/ dann wann die gelehrtheit nit beglait wird mit der from̃keit (jnmaſſen gemeingklich beſchicht) als dañ iſt ſie vil ſchaͤdlicher/ denn nutzlich: derwegen ſagt Cicero/ dz die eloquentz in der Hand eines boͤſen Menſchẽ/ gleich ſeye einem ſchwerdt in der hand eines vnſiñigen Narꝛen/ vnd eben diſer vrſachen halben ſeind die Rectores vnd Oratores vilmals auß Rom vertriben vñ auf ewig verwiſen worden.
Die gelehꝛten Poeten ſeind gemeinglich eytel/ veꝛlogen vñ ſchmeichler.
Ein Poet iſt gleich einem Gartner/ der jmmerdar in ſeinem Mundt die Blumen/ Zweig/ klare vnnd friſche Waſſer/ Roſen/ Violen vnd dergleichen ding fuͤhret/ aber in ſeinem eygnen Garten niemaln einige frucht abbricht/ bißweilen transformiret et ſich in einen verdorbenen Jubilirer/ der mit Corallen/ Hiacinten/ Chꝛiſtall/ Topat/ Diamanten/ ꝛc. vmbgehet/ aber an ſeinen Fingern ſihet man niemaln einen:
Dannenhero iſt ein ſolche Kunſt eytel/ ſeytemal kein feucht oder nutz drauß erfolget/ vnd iſt vil beſſer/ daß einer kein Poet ſeye/ weder daß er naͤrꝛiſch oder beſeſſen waͤre.
Die Logici machen ſich mit jhren Syllogiſmis mauſig vnd vnnuͤtz/ vnd verwirꝛen die Warheit:
Die Arithmetici vertieffen ſich in jhrer algebra dermaſſen/ daß der Compaß jhr es verſtandts allerdings verruckt wirdt:
Es verurſachet vnd machet auch diſe Kunſt ſpitzfindige Rechner/ Wucherer/ falſche Kramer/ Kauflenth vnd Banckerottirer.
Derwegen ſagte Plato, daß diſe Kunſt durch die boͤſe Geiſter erfunden worden/ vnd Licurgus hat ſie gar verbotten.
Die Geometria diſtrahirt die Menſchen dermaſſen/ daß ſie nicht wiſſen/ ob ſie lebendig oder todt ſeyen/ vnd gleichſam̃ den vnſinnigen gleich ſehen.
Was kan verwirꝛters ſeyn/ als eben die quadratur deß circuli?
Die Aſtrologia iſt ſchir ein lauters Lugenwerck/ vnnd erfuͤllt mit allerhand eyteln imaginationen, einbildungen vnd meinungen der Aſtrologorum vnd contemplanten, welche nichts anders thun/ als Sterngucken/ gen Himmel ſchawen/ vnd mit jhꝛem blechenem verſtandt die geheimnuß der zukuͤnfftigen dingen außmeſſen/ wiſſen vñ weiſſagen/ O wie vil beſſer aber vnnd annemlicher iſt Gott dem Herꝛn ein gute vñ beſcheidene ignorantz, deñ ein ſolche ſchaͤdliche gelehꝛtheit der Aſtrologorum.
Derwegen iſt kein wunder/ daß Keyſer Domitianus alle Mathematicos vnd die jenigen/ welche man Philoſophos nennet/ auß Rom vertriben/ dann in deme ſie jmmerdar die Geheimnuß der Natur vermeſſentlich ſuchen/ von der zeit/ vom vacuo, infinito vnnd ſummo bono diſputiren, ſo verlieren ſie dardurch jhre zeit/ vnnd werden laͤr am verſtandt/ vnnd vngluͤckſelig.
Die Legiſten oder Iuriſten ſeind bißweilen erfuͤlt mit widerwertigkeit/ meinungen vñ jrꝛthumben/ ſeind authores vnd patroni der controuerſien vnnd feindtſchaffter/ ſeind verderber der Witwen vnnd Waiſen/ ja die allerbeſten Juriſten ſeindt bißweilen die aͤrgiſte Chriſten: dermaſſen ſtoltz/ hoffertig/ vnd auff geblaſen werden die Gelehrten zu zeiten/ daß ſchier niemandt mit jhnen außkom̃en kan/ ein ſchlimmer Bachant, Baccalaureus oder Orator machet ſich ſo gar mauſig/ daß er vermeinet/ daß jm ein jeglicher weichẽ muͤſſe:
Wann ein Legiſt nur die paragraphos mit vilen falſchen cautelis allegiren kan/ vermeinet er/ daß er vnnd ſein Fraw in den Gaſtereyen oben an ſitzen/ vnnd in dem gehen allzeit die præminentz haben muͤſſe.
Jener Sophiſt Diogenes war dermaſſen ſtoltz/ dz er ſich nit allein nit bewegte/ als Alexander der groß jhne gruͤſte/ ſonder auch jhne hinweg ſchaffte/ damit er nit voꝛ jhm ſtehen vnnd den ſchatten der Sonnen benemmen ſolte.
Hierauß erſcheint nun/ daß die ſo groſſe gelehꝛheit nichts anders iſt/ als ein tribulation, vnruhe vnnd reiſſung deß Kopffs/ ja ein verderbung deß Leibs vnnd der Seelen/ aber die Jgnorantz iſt ein jmmerwehꝛende vnd ſuͤſſe ruhe des Geiſtes.
Diſes hat Keyſer Licinius wol verſtanden die gelehrtheit veracht/ vnd die Gelehrten verjagt/ deßgleichen thate auch Keyſer Valentinianus/ nach jhrem Exempel thuns auch bißweiln die Potentaten/ Herꝛen vnnd Edelleuth/ dann gemeinlich ſeind ſie mit der Edlen Jgnorantz gezierdt/ vnnd ſie ſelbſt zieren vnd lieben auch die Jgnoranten vilmehr/ denn dir Gelehrten vnd Weiſen/ vnd zwar nit vnbillich/ dann was kan jhnen ſpoͤttlicher ſeyn/ als wann man von einem Koͤnig/ Fuͤrſten oder groſſen Herꝛen ſagt/ daß er ein gelehrter Magiſter geweſt/ oder Buͤcher cõponirt/ oder ein diſputirer geweſt?
Kein Fuͤrſt ſoll ſo hoch gelehrt ſeyn/ daß er Ketzereyen ſtifften koͤnne:
Das haben ohne zweiffel die Alten wol verſtanden/ vnd derwegen veroꝛdnet/ daß auf den hohen Stifften/ ſonderlich im Teutſchland/ keine Thumherꝛn/ ſo Doctores/ ſonder nur die Edelleuth zu Biſchoffe erwehlt werden.
Beſchließlichen iſt die Jgnorantz vil ſicherer/ weder die Gelehrtheit/ dann wer vil kan/ den gehet vil an/ weil die Gelehrten vil wiſſen vnnd verſtehen/ ſo muͤſſen ſie vil verantwoꝛten/ vñ jhꝛ von Gott empfangenes talent verꝛechnen/ wer vil hat empfangen/ von demſelben wirdt vil gefordert werden:
Weil ſie die Geſetz/ Gebott vnd willen Gottes gewuͤſt vñ verſtanden/ vnd aber ſie nit vollzogen haben/ ſo werden ſie vil harter vnd ſchwerer geſtrafft werden/ denn die ignoranten vnnd einfaͤltigen/ ſo die ſach nit verſtanden.
Was aber das zeitliche belangt/ ſeind die ignoranten gleichfals ſicherer/ dann lieber/ was kan gefaͤhrlicher vnd armſeliger ſein/ als eben die jenige gelehrte fauoriten, welcht entweder ſchlechter vrſachen halben in vngnad vnnd Lebensgefahr bey jhren Koͤnigen gerathen/ oder von andern verhaſt/ verfolgt vnd gepeinigt werden/ oder ſonſten mit jhren dienſten vnnd verꝛichtungen ſo vil zu ſchaffen haben/ daß ſie durchauß kein ruhe/ troſt noch ergetzlichkeit haben/ ſonder als Sclauen vmbgezogen werden/ hergegen ſihet man bißweilẽ die Ignoranten, vngeſchickte grobe Geſellen/ vnnd Teutſche Michel vnnd Toͤlpel zu Hof vnnd auff den Ambtern dominiren vnnd triumphiren, &c. O heilige Jgnorantz/ O nuͤtzliche/ O ſichere Jgnorantz/ ſelig iſt der dich beſitzet/ vnnd wolbrauchet:
Selig iſt das Landt/ deſſen Regenten vnnd Officier Jgnoranten ſeind/ oder welches gar keinen magiſtrat hat/ vnd ohne Geſetz iſt/ jnmaſſen in der newen Welt beſchehen/ alida die Jnwohner vil ordentlicher vnnd fridlicher leben/ denn wo vil Officier/ Doctores vnd Aduocaten ſeind.
Diſes hat wol verſtanden ein fuͤrnemmer Roͤmiſcher Rathsherꝛ zu Rom/ welcher ſagte/ daß vor alten zeiten die Roͤmiſche Rathsherꝛn einen ſehr vbel ſtinckenden Athem hatten/ aber daß jhre Maͤgen nach Byſem vñ Amber deß guten Gewiſſens ſchmeckten:
Hergegen daß die jetzige Rathsherꝛn einen parfumterten lieblichen Athem/ aber ein ſehr boͤſes Gewiſſen haben:
Hierdurch gab er meines erachtens zu veꝛſtehen/ daß vnſere jetzige Rathsherꝛen biß weilen den vberfluß der gelehrtheit/ aber groſſen mangel an der diſcretion, fuͤrſichtigkeit vnd weißheit leiden.
Die vnhoͤfligkeit/ die vnwiſſenheit/ die einfalt vnd die vngelehrtheit wirdt gar gern begleidt mit der innocentia vnnd vnſchuidt/ aber die curioſitet vnd ſubtilitet wird beglait mit der Boßheit:
Die demut/ foꝛcht/ gehoꝛſam vnnd guͤtigkeit begehren ein laͤhre/ gelehrnige vnnd demuͤtige Seel/ welche nit vil von jhr ſelbſt preſumiret.
Kein ſchaͤdlicher ding iſt auff Erden als eben der Fuͤrwitz:
Die ſoꝛg vnnd begird ſich in der Weißheit vnnd ſcientz zu augmentiren/ iſt geweſt der erſte fall vnnd verderben deß Menſchlichen Geſchlechts/ ſie iſt auch der weeg/ auff welchem man ſich ſtuͤrtzet in die ewige Verdamnuß.
Selig vnnd abermal ſelig ſeind derwegen die Jnnwohner in Breſilia/ welche nur wegen deß hohen alters ſterben/ vnnd nicht wegen deß geſunden Luffts/ ſonder wegen der jhrer geſunden/ ruhigen vnnd ohn paſſionirten Seelen ſo lang leben.
Dann fuͤrwar/ diſe Leuth verzehren jhr leben in aller einfalt/ in der Jgnorantz/ ohne Gelehrtheit/ ohne Geſetz/ ohne Koͤnig vnnd ohne Religion.
Capvt XXIII.
Guſman erzehlt/ was jhm ſeines Herꝛn Hofmeiſter fuͤr einen poſſen geriſſen.
DEr Herꝛ Graf lachte vber diſes mein Geſchwaͤtz/ vnd ſagte/ Guſman/ du redeſt von der ſachen wie ein Lapp/ aber auffm Weg gehets wol hin.
Jn wehrender ſolcher vnſer conuerſation kamen wir zu der Herberg/ vnnd mein Herꝛ befalche/ daß man mich ſolte wol tractiren/ das verdroß aber die andere Diener/ wurden mir neydig vnnd feindt/ vnnd legten mir vber Tiſch nur die Bein vnd Nieren fuͤr/ ich aber erzeigte jederzeit ein groſſe Gedult/ vnnd gedachte an die Wort: Oſſibus & neruis compegiſti me:
Als auch ich mich in einen winckel deß Hauſes (dann kein beth gab man mir) ſchlafen gelegt/ namẽ ſie mich beym Kopff vñ Fuͤſſen/ trugẽ mich in meines Herꝛn Schlafkammer/ legten mich vnden bey ſeinẽ beth nider/ vñ banden mir ein wachsliecht an dem Fuß.
Das Wachsliecht hielt ſeinen diſcurs, vnd vollbrachte ſeinen Lauff/ vnd als es zu meinem Schuch vnd Fleiſch kam/ erwachte ich/ vnnd fing jaͤmmerlich an zu ſchreyen/ dann es traumte mir/ daß mich der Teuffel hinweg fuͤhren wolte:
Jch gedachte auch/ daß ich allbereit in der Hoͤllen lege/ ſeytemal mein Fuß anfing zu brinnen.
Mein Herꝛ lag gleichfals im erſten Schlaf/ erſchrack ob meinem geſchrey/ ſpꝛang im Hembd vom Beth/ ſchrye vñ vermeinte/ daß es ein Geſpenſt waͤre.
Vnſer beyder alteration vnd ſchrecken/ vnd ſonderlich meines Herꝛn/ war dermaſſen groß/ dz er gedachte zu ſterben/ man ſchickte alsbaldt nach dem Balbirer/ der jhm zur Ader ließ vnd mir meinen verbrenten Fuß verbandt.
Er war ſehr vbel mit den Dienern zu friden/ vnd ſonderlich mit dem Hofmeiſter/ der deſſen allein ein Anſtiffter geweſt war/ vnnd mir diſen poſſen auß lauter neyd geriſſen/ derwegen gab er jm als bald vrlaub/ vnangeſehen ich (gleichwol nur zum ſchein) ſtarck fuͤr jhne intercedirte vnd bate.
Folgendis ſprach er zu mir: Guſman/ du gefelſt mir wol/ vnnd will dich fuͤr einen Diener annemmen/ fuͤr einen Hofmeiſter gebrauchen/ vnd zu Neapolis mit Kleidern ſtaffiren.
Das empfandẽ die andere Diener noch mehꝛ/ weil ſie ſahen/ daß ein ſolcher vnbekandter Stoͤrtzer/ vnnd vmblauffender zerꝛiſſener Menſch jhr Hofmeiſter ward.
Jch aber ward heimlich froh/ hielt mich fuͤr den allergluͤckſeligiſten Menſchen auff Erden/ fing an meinen dienſt zu vertretten/ vnd wuſte mich zimlich in die Sach zu ſchicken/ dann ich war von Natur demuͤtig/ hatte allbereit gelernt zu gehorſamen/ vnnd derwegen kondte ich deſto beſſer ſchaffen:
Darzu halff auch vil mein angebornes adeliches Gemuͤth/ das ward aber verderbt durch boͤſe geſellſchafft/ jnmaſſen voꝛ zeiten dem Roͤmiſchen Catalina beſchehen/ dann derſelb war ſehr edel/ aber ward dermaſſer verfuͤhꝛt vnd boßhafftig/ daß er vil andere ſeines gleichen verfuͤhꝛte/ dañ vnmuͤglich iſts/ daß einer lang tugentſamb ſein/ vnd in ſeinem ſtandt verbleiben koͤnne/ woferꝛn er vmbgeben iſt mit boͤſer geſellſchafft.
Eſopus erzehlt/ was geſtallt ein Kohler vnnd ein Waͤſcher ſich mit einander verglichen/ daß ſie beyſammen wohnen vnd arbeiten wolten/ aber der vnbeſonnene Waͤſcher erfuhꝛ im werck die gefahꝛ vnnd vngelegenheit/ dar in er ſich geſetzt hatte/ dann alles was er reinigte vnnd weiß machte/ das machte der Kohler ſchwartz vnd vnrein: weder das edle Blut/ noch die fleiſſige erzeigung/ noch die ſorgfaͤltige vnderweiſungen vnnd ermahnungen/ noch die vberfluͤſſige vnderhaltung ſeind ſufficient vnnd gnugſamb/ das Hertz eines Menſchen zu arbeiten/ wofern es vmbgeben iſt mit boͤſer geſellſchafft/ vnd eben diſes iſt auch mir widerfahren/ dann weil die junge Leut einer zarten condition ſeind/ vnd ein duͤnnes ringes vnd liederliches Blut habẽ/ ſo folgen ſie nur deme nach/ was ſie ſehen/ vnd ſie vnderſcheiden das boͤſe nit von dem boͤſen:
Jhre diſcretion erſtrecket ſich noch nit ſo weit/ daß ſie erkennen moͤgen/ was jhnen wol oder vbel anſtehet/ vnd wer ein guter oder boͤſer Freundt ſeye/ weil auch ſie mehreꝛs lieben/ denn verſtehen/ ſo verlieben ſie ſich leichtlich in die jenigen/ mit denen ſie vmbgehen.
Allerdings transformiren vnd verkehren ſie ſich in jhre Sitten/ eben diſes war mein aller groͤſter Schad/ vnnd hat verurſacht/ daß ich die gantze zeit meines Lebens muͤhſelig vnd armſeligklich vmbgezogen.
Capvt XXIV.
Guſman wirdt ſtattlich wie ein Hofmeiſter gekleidt/ vnd fahet widerumb an zu buelen.
ALs wir gen Neapolis kamen/ ließ mich mein Herꝛ ſtattlich kleiden/ wie einem Hofmeiſter gebuͤhret/ da wuͤnſchete man mir gluͤck/ vnd die Diener fingen erſt an/ mich zu reſpectiren/ zu verehꝛen vnd meinen befehlen zu gehorſamen/ gleichſamb hette mir das Kleidt die ſufficient vnnd laugligkeit zum Dienſt gegeben.
Nit allein ward ich alſo ſtattlich gekleidt/ ſonder wañ mein Herꝛ der Graf in der Kaꝛotzen wohin außfur/ muſte ich auff einẽ ſchoͤnen Pferdt neben jhm herreitẽ/ daß war mir nun ein groſſe ehꝛ/ vñ ich gedũckte mich nit wenig zu ſeyn.
Einmals ſahe ich/ daß ein ſehꝛ ſchoͤne Jungfꝛaw in meines Herꝛn Hauß mit fleiß auff mich ſahe/ die hieß la Signora Liuia: war aber meines Herꝛn ſchweſter/ vnd nit deſto weniger war ich ſo gar naͤrriſch vnd vermeſſen/ daß ich mir einbildete/ dz ich jr in meinem ſchoͤnen Kleid ſo gar wol gefallen/ vnd daß ſie einlieb zu mir geſetzt hatte/ derwegen fing ich gleichfals alsbald an/ mich in ſie zu veriieben/ vnd alle meine Sinnen vnd gedancken nur auff ſie zu ſetzen.
Nur die Signora Liuia lag mir im Sinn:
Sehet was ſchoͤne Kleider vnd Gelt verurſachet: im wenigſten betrachtete ich meinen voꝛigen Bettelſtaudt/ Bernhaͤuterey vnd Armut/ ſonder vberkam newe gedancken vnd hoffnungen:
ich vnderſtund mich/ mein Hertz auff ſolche Frawen zu ſetzen/ die ich zuuoꝛ nit hette mit meinẽ Augen doͤrffen anſchawen:
Nit gebachte ich an das Exempel deß verlohꝛnen Sohns/ vnd wie vbel es jhm mit ſeiner Bulerey vnd ſchoͤnen Frawen ergangen war.
Als lang einer reich vnd im guten wolſtande iſt/ laden ſich die ſchoͤne Fraͤwlein ſelbſt zu jhm zu gaſt/ es præſentiren vnd erbieten ſich tauſent Kupler vñ Kuplerin/ vnnd in allen Wirtshaͤuſern iſt er willkomb/ lieb vnd angenemb/ aber wann er arm worden/ alsdañ iſt er menigklichs ſchabab.
Das Roß/ darauff ich in der Statt hin vnnd wider ſpatziren ritte/ war ſchoͤn/ ſtoltz/ vnnd hoffertig/ es beſchawte ſich ſelbſt/ vnnd ſprang auß mutwilligkeit vñ geylheit/ aber ich war vil ſtoͤltzer vnd hoffertiger:
Taͤglich ritte ich zweymal ſpatzieren/ vnd hette mich gern den gantzen Taglang auff der Gaſſen befunden/ nur damit man meine ſchoͤne Kleider vnd den newen jungen Hofmeiſter ſehen ſolte.
Einsmals ſahe ich ein ſehr ſtattliche vnnd ſchoͤne Fraw voꝛ mir hergehen/ die war begleit von einer andern alten erbarn Frawen.
Nun fing diſe Fraw an zu ſtraucheln/ vnnd ſo gar nider zu fallen:
Villeicht wars jhr ernſt/ villeicht aber nicht:
Jch aber ſprang geſchwindt/ wie der Wind/ vom Pferdt herunder/ halff jr wider auffſtehen/ vnnd ſprach auff Spaniſch zu jhr:
Weil jhr mir/ ſo bald ich euch geſehen/ mein Hertz habt geſtohlen/ ſo bitte ich/ jhꝛ woͤllets gnedigklich tractiren.
Sie verwunderte ſich/ daß ſie mich hoͤrte Spaniſch reden/ vnd ſtelte ſich/ als hette ſie ein wolgefallen dran/ darneben gab ſie mir zur antwort/ daß ſie ſich meines dienſts vnd huͤlff nit wuͤrdig erkennte.
Jch ſetzte mich wider zu Roß/ vnnd ſie ging heimb in jhrer Mutter Hauß:
Da fing ich an/ Schloͤſſer im Lufft zu bawen/ vnd die reuolution der gedancken zu empfinden.
Der jetzt bemelten wort/ die ſie zu mir geredt hatte/ kondte ich je nit vergeſſen/ vnnd ich nam darbey ab/ daß ſie mir nit vnguͤnſtig waͤre.
Als ich nun wider heimb kam/ ſetzte ſich mein Herꝛ zu Tiſch/ vnd mein Signora Liuia ſaß neben jhm/ die gedunckte mich aber nimmer ſo ſchoͤn zu ſeyn/ wie das erſte mahl/ ohne zweiffel darumb/ allweil die jetztbemelte Fraw/ dern ich wider auffgeholffen/ mir mein Hertz allbereit etlicher maſſen hatte geſtohlen.
Nun fragte mich mein Herꝛ vber tiſch wie mir Neapolis gefiele?
Jch antwoꝛtet jm/ daß meines bedunckens in der gantzen Welt kein ſchoͤnere/ herꝛlichere noch kurtzweiligere Statt gefunden weiden koͤnte: Mein ſignora Liuia ſahe mich allzeit ſtarck an/ wann ich anderſtwohin ſchawte.
Dañ ich ließ mich geduncken/ daß alle vnd jede Frawen ein gefallen an mir vnd meinem weſen hatten:
Aber doch gedachte ich vilmehꝛ an die andere Fraw/ dern Handt ich beruͤhꝛt hatte/ als ich jhꝛ wider auff halff.
Derwegen ging ich nach der Mahlzeit hinauß ſpatzieren/ vnd erſahe ſie von ferne in Fenſter ſtehen/ geſchwindt aber veꝛwendete ſie jhr Angeſicht von mir ab/ deſſen betruͤbte ich mich zum hoͤchſten/ Aber ein Magd eroͤffnete die Haußthuͤr/ winckte mir mit den Angen/ fuͤhrte mich durch zwo Gaſſen/ vnnd gab mir zu verſtehen/ was geſtalt jhꝛe Jungfraw gern geſehen hett/ daß ich den voꝛigen Abendt were zu jhꝛ kommen/ weiles aber nit beſchehen/ ſo ſolte ich doch in der Nacht vmb zwoͤlff vhr kommen/ vnnd auß dem Fenſter mit jhr reden:
Deſſen frewte ich mich zum hoͤchſten vnnd ſchenckte jhr alsbald ein bar Ducaten wegen der guten Bottſchafft.
Jch vergaß der benennten zeit nit/ kein Schlaf fandt ſtatt in meinen Augen/ ein jeglich ſtundt gedunckte mich 100. Jahꝛlang zu ſeyn.
Meines Herꝛn Hauß war gleichwol verſperꝛet/ aber ich ſtieg zum Fenſter hinauß/ verfuͤgte mich zum Hauſe vnd Fenſter meiner Jungfrawen/ das ſtundt gleichwol offen/ vnd ſahe ein Liecht brinnen/ aber darneben hoͤrte ich ein ſtarckes greinen/ dann die alte Fraw zanckete ſich mit jrer Tochter/ leydt war mirs/ daß die alte noch auff war/ vnd ſich noch nicht ſchlaffen gelegt hatte/ dann ich muſte deſto laͤnger herauſſen auff der Gaſſen warten/ vnnd gefahr außſtehen.
Letztlichen kam die Magd zum Fenſter/ vnnd ſprach zu mir: Herꝛ/ es gibt diſe Nacht nit gelegenheit mit der Jungfrawen zu reden/ dann ſie hat geſtern ein koͤſtlich Kleynod verlohren/ vnd jhre Mutter hats heut bey jhr gemengelt/ vñ iſt ſehꝛ vbel zu friden.
Da gedachte ich gleichwol/ daß ſolches nur ein Betrug ſein moͤchte/ jnmaſſen mir dergleichen Poͤßlein zu Toledo widerfahren war/ aber doch weil die Buler blindt ſeindt/ vnnd ich meines Herꝛn Beutel hatte/ ſo gab ich jhꝛ zur antwoꝛt/ daß ſie ſich deßwegen nicht kummern/ ſondern ſehen ſolte/ daß ich mit der Jungkfrawen reden moͤchte/ es muſte entweder das Kleynod wider gefunden/ oder ein anders erkaufft werden.
Die Magd hieß mich warten/ vnd baldt hernacher kam die Jungkfraw Lelia, redete gantz lieblich mit mir/ vnd ließ doch benebens etlich hertzliche ſeufftzer gehen/ wegen jres verlohrnen Kleynods:
Darneben ließ ſie ſich auch mercken/ daß ich jhr nit vbel gefiel/ vnnd daß ſie mich alsbald anfangs als ſie mich erſehen/ lieb gewunnen/ zumaln weil ich ein Spanier/ vnd ohne zweifel eines guten Adelichen Geſchlechts waͤre.
Jn ſumma/ verurtheilt ward ich/ das Kleynod zu zahlen/ welches ſie ſagte/ daß ſie es vorgeſtern/ als ich ſie auff der Gaſſen angetroffen/ verlohren hatte/ vnnd vber 80. Ducaten werth geweſt ſein ſolte/ dann ſie ſagte/ daß es ein guldiner Papagey/ vnnd mit etlichen ſchoͤnen Rubinen vnd Diamanten verſetzt geweſt/ derwegen jre Mutter ſtarck mit jhr gegrinen/ vnnd der gaͤntzlichen meynung waͤre/ daß eben der jenig Mann/ der jhr auff der Gaſſen wider auffgeholffen/ jhrs genommen:
Dardurch gab nun die Jungkfraw zu verſtehen/ daß/ ob ſchon ich jhꝛs nit genommen/ ich doch der jenig ſein ſolte/ der jhꝛs wider geben vnd ein anders kauffen ſolte.
Nun verglichen wir vns dahin/ daß ich in der andern Nacht vñ zu eben derſelben ſtundt widet kommen/ 80. Ducaten mit mir bringen/ vnd daß es an einem Strickel gebunden/ vnd zum Fenſter hinauff gezogen werden ſolte.
Darmit gingen wir damals von einander/ vnnd ich war eben ſo froh/ als hette ich beyde Jndien erfunden:
Die gantze Welt wolte ich nit darfuͤr genommen haben/ daß ich Neapolis nit geſehen hette.
Nunmehr O guͤnſtiger Leſer/ befandt ich mich in einer groſſen melancolia vnnd vnruhe/ vnd doch benebens in frewden/ dann ich gedachte auff alle mittel/ damit ich einen griff in meines Herꝛn mir anuertrautes gelt thun moͤchte/ damit ers nit merckte oder erfuͤhre.
Letztlichen entſchloſſe ich mich/ es anzugreiffen/ vnangeſehen ers erfuͤhre/ dermaſſen groß ward die Begierd/ mein Jungfraw Leliam zu contentiren/ dann fuͤrwar/ die verliebte Buler gedencken nit auff das zukuͤnfftige/ ſonder nur das gegenwertige/ dann weil ich reich war/ vnnd den Beutel voller Gelts hatte/ ſo gedachte ich nur auff die gegenwertige erluſtigungen/ vnnd im wenigiſten machte ich mein Rechnung auffs kuͤnfftig Jahr/ derwegen erging mirs dem gemeinen Sprichwoꝛt nach:
Wer nit ſihet fuͤr ſich/ der findet ſich hinder ſich: oder wer nit iſt Fuͤrſichtig/ der wirdt hinderſichtig.
Mit groſſem verlangen erwartete ich die andere Nacht/ zuuoꝛ aber wickelte ich 80. Kronen in ein ſtarnitzel/ legte ſie in einen ſeydenen beutel fuͤr den verlohꝛnen Papagey/ welcher mich gedunckte/ das er zu mir ſagte: como eſtas loco cautiuo? das iſt:
Gefangener Narꝛ/ wie ſtehts/ vnd wie gehts dir?
Nun wolan/ in der beſtim̃ten nacht ſandt ich mein Nympham im Fenſter ligen vñ auf mich warten:
Jch gab jhꝛ zu verſtehen/ daß ſie ein Baͤndel oder ſtrickel herunder laſſen ſolte:
Aber ſie war allbereit darmit gefaſt/ vnnd zohe darmit den Beutel mit Gelt zu ſich hinauff/ dann nach demſelben hatte ſie zweifels ohne/ ein vil groͤſſers verlangen/ weder nach meiner Perſon: Sie erzeigte mir auch groſſe zeichen der Lieb/ vnd ſagte/ daß wofern es in jhrer macht ſtuͤnde/ ſie mich in derſelben Nacht zu jhꝛ einlaſſen wolte/ aber doch woͤlle ſie auff alle muͤgliche mittel vnnd weg gedencken/ daß es ehiſtens beſchehe:
Jn ſumma/ ſie erfuͤllte mir beyde Wangen mit Windt/ den verſtandt mit vnrichtigkeit/ vnnd den willen mit guten hoffnungen/ jnmaſſen der Weiber eygenſchafft iſt/ daß ſie die einfaͤltige Buler aͤffen/ bezaubern/ vnd alslang der Beutel voll iſt/ darin niſten/ aber wann er laͤr iſt worden/ ſie verlaſſen/ vnnd ſampt den Schwalben gegen der Winterzeit ein anders Loſament oder Herberg ſuchen:
Jn derſelben Nacht vnd nah beym Tag/ kam ich wider heimb in meines Herꝛn Hauß/ legte mich nider/ vnd ſchlieff biß vber acht:
das ward nun meinem Herꝛn geſagt/ derſelb lehrte ſein Schweſter die Jungkfraw Liuiam an/ daß ſie mich vber Tiſch fragte vnnd ſprach:
Herꝛ Hofmeiſter/ iſts in Hiſpanien auch der gebrauch/ daß man deß Morgens nicht fruͤ auffſtehet?
Jch antwortet vnd ſprach: der gleichen Geſellen/ wie ich bin/ vnd welche jhrem Herꝛn auff den dienſt haben zu warten/ ſtehet das lange ſchlaffen nit wol/ an/ aber die Herꝛen vnd Frawen haben im gebrauch/ daß ſie auß dem Tag ein Nacht/ vnd auß der Nacht einen Tag machen/ daß auch ſie der Soñen die Fenſter verſperꝛen/ vnd ſich mit dem Liecht vnd ſchein deß Mohns behelffen/ aber ich habs nit mit willen/ ſonder auß noth gethan/ dann ich hab mich in der vergangenen Nacht vbel auff befunden.
Die Jungfraw vnnd jhr Bruder mein Herꝛ winckten einander/ vnd gaben dardurch zu verſtehen/ dz ſie von meinen Woꝛten nit vil hielten.
Jch aber nam 100. Kronen von meines Herꝛn gelt zu mir/ in meinung/ ſie meiner Jungkfrawen zu ſchencken:
Als derwegen ich zu jhrer Behauſung kam/ lag ſie im Fenſter/ vnnd ſagte mir/ daß ſie auf mittel vnd weg gedaͤchte mich einzulaſſen:
Jch glaubte es/ vnd ſagte jhr/ daß ſie ein Schnur herunder laſſen ſolte: daran band ich den Beutel mit 100. Kronen.
Alsbald ſie diß Gelt vberkom̃en/ gedachte ſie villeicht/ daß an mir nit vil mehꝛ zu rupffen war/ oder villeicht hatte ſie allbereit etwan einẽ andern Galan bey jhr im Hauſe/ derwegen vnd in wehrendem vnſerm allerbeſten diſcurrirẽ vnd vnderꝛedung/ ſprangen vier junge ſtarcke Kerl herfuͤr mit bloſſen wehꝛen/ vñ ſtelten ſich/ als wolten ſie vber mich herwiſchen: aber ich nam den fluͤchtigen Fuß alsbald in die Hand/ vnd es verkehrte ſich mein zarte vnd inbꝛuͤnſtige Lieb in ein groſſe foꝛcht/ ſchꝛecken vñ angſt/ dañ mein Beutel war laͤr woꝛden/ vnd ich wuſte je nit/ wie ich gegen meinem Herꝛn mit der rechnung beſtehen ſolte.
Nun hoͤret wie mirs ferꝛner ergangen.
Capvt XXV.
Guſman wirdt befaͤngnuſt.
SElten kompt ein Vngluͤck alleinig/ ſonder wirdt gemeingklich mit noch andern beglaidt/ dann als ich wider zu hauß kam/ fandt ich das Fenſter meines Loſaments offen/ das gefil mir gleichwol nit/ aber doch ſtig ich hindurch/ vñ ſahe meinen Herꝛn ſampt vilen Dienern in meinem Zimmer ſtehen/ dieſelbigen erſchracken an mir/ ſchryen vnnd ſprachen:
Jetzt haben wir den Dieb:
ich wolte mich gleichwol entſchuldigẽ/ aber kein entſchuldigung fand ſtatt bey jhnen/ dann ſie vermeinten/ daß ich der jenig Dieb war/ welcher kurtz daruor in meinem abweſen durch das Fenſter geſtigen/ vnd nichts im Loſament gelaſſen hatte:
Dannenhero hielt man mich fuͤr den rechten Thaͤter/ vnd daß ich an jetzo keiner andern vrſachẽ halben waͤre wider hin kommen/ als noch mehr auß dem hauſe zu entragẽ.
Mein Herꝛ wolte mich nit anhoͤren/ vnd die Diener verhetzten jne wider mich/ vnd ſagten/ daß eꝛ mir nit ſo vil trawen hette ſollen/ ſeytemal er mich nicht zuuoꝛ gekennt hatte.
Mein Herꝛ begerte Rechnung von mir/ die gab ich jm geſchwind/ aber es gingen die 300. Kronen ab/ die ich verbult vnd vernarꝛt hatte/ derwegen ließ er mich geſchwind auß dẽ Liecht in die Finſternuß legen/ vnd mit einem ſteinigen Haͤubel vberziehen/ da gedachte ich an das jenig/ was die Aſtrologi vñ ſternſeher meiner Mutter geweiſſagt hatten/ dz nemblich ich vil Muͤhe/ arbeit vnnd leibsſtraff wuͤrde außſtehen/ dann ob ſchon die Aſtrologia vilmals fehlt vnnd leugt/ ſeytemal ſie ſich auff die experientz der vergangnen effecten (welche vngewiß ſeind wegen der vngewißheit der elementiſchen diſpoſition) fundiret/ ſo pflegen doch dergleichen Weiſſagungen bißweilen zu zutreffen/ zumaln wann der Menſch ſich ſelbſt zum verdeꝛben geneigt vñ befliſſen iſt/ vñ ſelbſt ſemem vnheil nachtrachtet.
Jch bate meinen Herꝛn vmb gnad vnd verzeihung/ aber es war alles vergebens/ ſonder man fuͤhrte mich auß meines Herꝛn Gefaͤngknuß in die gemeine Schachteley oder Hofgefaͤngknuß/ deſſen ſchaͤmete ich mich zum hoͤchſten/ dann auß allen Gaſſen vnd Haͤuſern lieffen die Leuth herzu/ vnd wolten den jungen vnd ſchoͤnen Spaniſchen Hofmeiſter ſehen: Nichts aber verdroß mich ſo ſehr/ als eben daß ich vor dem Loſament der Jungkfrawen/ dern ich die 180. Kronen angehenckt hatte/ fuͤrgefuͤhrt ward/ dann ich ſahe/ daß ſie neben jhrem Galan im Fenſter lag/ mit Fingern auff mich zeigte vnd meiner ſpottete.
Als ich nun in diſe Gefaͤngknuß kam/ da fing ich an in mich ſelbſt zu gehen/ vnd meinen elendigen Standt vnnd beuoꝛſtehende gefahr zu erkennen/ dann nicht allein war ich meiner freyheit beraubt/ ſonder ich hatte auch nichts zu eſſen/ zu dem befandt ich im werck/ daß dergleichen gefaͤngnuß je nichts anders ſeind/ als ein ebenbild der Hoͤllen/ dañ wañ einer bey der Nacht hinein kompt/ ſo ſihet vnnd hoͤret man nichts anders/ als ein ſchroͤcken der dicken Finſternuſſen/ deß verwirꝛten ſchreyens vnnd ruffens/ deß rauſchens der Ketten/ deß vnleydenlichen geſtancks/ vnd deß klaͤglichen ſeufftzens/ dann nur der Hepffen oder der faum der Welt kompt daſelbſt zuſammen/ gezwungen ward ich/ einem jeglichen in der Gefaͤngnuß zu dienen/ vnd jhnen jhre Speiſen zu zutragen/ dardurch bekam ich bißweilen ein ſtuck Brots vnnd einen trunck Weins:
Weil man mich auch ſechs wochenlang ligen ließ/ ſo ward mir gerathen/ daß ich ein Supplication machen/ vnd vmb erledigung anhalten ſolte:
Jch folgte diſem guten rath/ ſuchte Feder vñ Dinten/ vnnd ſchrib ein ſupplication:
Als die andere Gefangenen mein Schrifft vnd Gedicht ſahen/ verwunderten ſie ſich/ hielten mich fuͤr einen Gelehrten/ vnnd jederman kam zu mir/ vnnd begerte/ daß ich jhnen ſupplicationes machen vnd ſchreiben wolte/ durch diſes mittel gewann ich etliche Real/ vnd ſpickte darmit meinen Beutel:
Letzlichen erbarmte ſich mein Herꝛ vber mich/ vnd ließ mich widerum̃ auff freyen Fuß ſtellen.
Capvt XXVI.
Guſman dienet widerumb fuͤr einen Koch/ vnnd komptgen Montſerrat.
ALsbald ich widerumb ledig worden/ begegneten mir zwen junge Spanier/ die dienten dem Koͤniglichen Statthalter zu Neapolis/ vnnd ſagten mir/ daß jhr Herꝛ vorhabens waͤre/ widerum̃ in Hiſpanien zu ziehen/ vñ daß er eines Kochs bedoͤꝛffte/ der mit jhm reiſte:
Jch gab jhnen zur antwort/ daß ich wol kochen koͤndt/ vnd vrbietig waͤre/ jhrem Herꝛn zu dienen: Sie brachten mich zu jhm/ vnnd er empfing alsbald/ vnd hatte ein ſo gutes gefallen an meinem reden vnnd weſen/ daß er mich fuͤr einen Koch annam: Sehet die vnbeſtaͤndigkeit deß Gluͤcks: zuvor war ich eines anſehenlichen Herꝛn Hofmeiſter/ an jetzo aber bin ich nur ein ſchmotziger vnd rotziger Koch/ Suppenſchmidt vnnd Abſpuͤler.
Jch kehrte widerumb zu meinem centro, wie der Fiſch zum waſſer/ vñ ſchickte mich dermaſſen in die kocherey/ dz mein Herꝛ der Statthalter ein ſonderbares gefallen an mir hatte/ mich wie ſein eygnes Kindt liebte/ mir allen meinen willen ließ/ vnnd das Laſter deß Spielens verſtattete.
Meines Herꝛn Fraw war ein Hochteutſche/ ſie hatte ein bar Augen/ die glantzten wie zwen Stern deß Himmels/ vnd kondten im vbrigen verglichen werden dem Mohn am juͤngſtẽ Gericht/ wann er blutroth ſein wirdt:
Jhre Wangen waren wie Scharlach/ vnnd ob ſchon ſie weiß war/ ſo hatte doch das durch den Noe erfundene Laſter jhr Angeſicht/ vnnd ſonderlich die Naſe/ mit etlichen Rubinen geziert: Sie war auch ſehꝛ from̃ vnd guͤtig/ außgenom̃en wann ſie nichts zu trincken hatte/ dann alslang der Wein wehrete/ war ſie guter ding/ ſonſten aber thate ſie nichts anders/ als greinen/ toben vnnd wuͤten.
Mein Herꝛ der Statthalter ſchickte ſich gar fein inn jhren humor, vnnd tranck eben ſo gern/ als ſein Fraw:
Einsmals ließ ſie ſich im Trunck verlauten/ daß ſie Neapolis nicht gedaͤchte zuuerlaſſen/ ſeytemal er jhr verſprochen allda zu verbleiben/ an jetzo aber ſehe ſie das widerſpil/ daß er nemblich ſie gedaͤchte in Spanien zufuͤhren/ dahin man aber ſie lebendig nit bringen werde.
Mein Herꝛ lachte anfangs druͤber/ vnnd hieß ſie ſtillſchweigen/ aber ſie ſchrye je lenger je hefftiger: derwegen wolte mein Herꝛ verſuchen/ ob nit andere ding kraͤfftiger waͤren/ weder ſeine Wort/ derwegen hub er ſein freundliche Hand auff/ vnd beruͤhrte ſie dermaſſen an ein ort/ daß jhr nit allein ein Zahn auß dem Halß gewichen/ ſondern auch zween Brunnquellen auß jhrem holdſeligen Mund entſprangen/ der erſt war blutroth/ vnnd war ein gerechter Menſchlicher Safft vnd roſenfarbes Blut/ der ander aber war ein allbereit verderbter blaicher Rebenſafft/ deſſen ſie vber Tiſch vil zu vil getruncken hatte/ dann der gebrauch iſt an vilen orten/ daß die zuͤchtige Frawen eben ſo trewhertziglich trincken vnnd beſchaid thun/ als die Maͤnner: Mein Fraw aber erzuͤrnete ſich/ ergrimte wie ein Loͤwin/ vnnd wolte meinen Herꝛn mit einem Meſſer erſtechen/ aber ich vnd meine Mitgeſellen verhindertens/ lieſſen jhre Wunden verbinden vnnd fuͤhrtens ins Beth.
Deß andern Tags hernacher wuſte ſie ſchier nichts vmb diſen verloffenen handel/ aber doch kennte man ſie an den Mahlzeichen/ die ſie im Angeſicht hatte/ deſſen ſchaͤmte ſie ſich etlicher maſſen/ nit ſo ſehꝛ wegen deſſen/ dz ſie voll vnd truncken geweſt/ (dann die Voͤllerey iſt in Teutſchlandt weder den Maͤnnern noch den Weibern kein ſchandt) ſonder daß jhr Herꝛ ſie geſchlagen hatte/ dann daß die gemeine Burgers-vnnd Handtwercksleut jhꝛe Weiber bißweilen mit den Haͤnden vmbziehen/ vnd ſie mit den Fingern kaͤmplen/ das iſt nichts newes/ dann man ſagt/ daß das Fingerkraut/ wañ es ſtarck auffn Kopff gelegt wirdt/ ſehꝛ gut ſeye fuͤr der Weiber boßheit vnd vnhaͤußlichkeit:
Deßgleichen haben die Maulbeer ein groſſe krafft/ die boͤſe Launen vnd humorn der Weiber zu vertreiben:
Aber mit den ſtattlichen Frawen hats kein ſolche meinung/ dann wann ſie von jhꝛen Maͤnnern geſchlagen werden/ ſo klagen ſie es jhren Befreunden/ dieſelbige nemen ſich alsdann jhꝛer an/ vñ wirt derwegen bißweilen ein Blutbad drauß: jnmaſſen auch allhie beſchehen waͤre/ woferꝛn mein Herꝛ der Statthalter nit der weiſeſt vnd geſcheideſt geweſt waͤre/ vñ fich ſelbſt fein freundlich vñ lieblich mit ſeiner Frawẽ verglichen vñ vereinbart hette.
O wie ein groſſe gedult muß ein ſolcher Mañ haben/ der ein ſolches vnhaͤußliches veꝛſoffenes Metzlein vberkom̃t/ dañ vxor iſt entweder ein tutũ refugium, oder ein pœnale tormentum.
Der beſtim̃te tag meines Herꝛn verꝛeiſens in Hiſpanien kam herbey/ weil dann ich auff der Galern gehoͤrt hatte/ daß ſich vil Leuth zu vnſer L. Frawen zu Montſerrat verloben/ vñ ich nit weit von dannen war/ ſo bate ich meinẽ Herꝛn vmb erlaubnuß dorthin zu gehen/ der wolte mir aber nit erlauben/ derwegẽ nam ich mir ſelber erlaubnuß/ in hoffnung/ daß mir in Hiſpanien kein gelegenheit ermangeln wuͤrdt mich zu vnderhalten vnd zu ernehrn.
Jch ſtig auff den Berg Montſerrat/ ſahe vil wunderwerck vnd ein vnendlichs ab vnd zu gehendes andechtiges volck/ vnd hoͤrte predig.
Capvt XXVII.
Guſman wirdt durch einen Einſiedler zu Montſerrat erinnert/ von ſeinem liderlichen Leben abzuſtehen/ vnd ſich zu den ſtudiis zu begeben/ ſo beſchehen/ vnd er vier junger Herꝛn Pœdagogus worden.
NAch angehoͤrter Predig/ beſuchte ich etliche Einſtedler zu Montſerrat/ vñ kam zu einem/ der war mein Landtsman ein Spanier/ vnd ein ſehr feiner vnd gelehrter Man/ vnd nach dem ich jm den gautzẽ verlauff vnd verſtandt meines Lebens entdeckt vñ erzehlt hatte/ ſprach er zu mir/ mein Sohn/ ich ſihe/ daß du auf dem weg deß todts vñ verderbens biſt/ vnd wenig gedenckeſt an die woꝛt deß weiſen Manns:
Memento Creatoris tui in diebus iuuentutis tuæ: Jtem/ Lætare adoleſcens in iuuentute tua & ſcito, quod pro omnibus his adducet te Deus in iudicium, als wolte er ſagen:
Vor allen dingen gedencke an den Todt vnnd das Gericht/ dann GOtt hat vns nit erſchaffen/ daß wir jhme im Alter/ ſonder daß wir jhm in der gantzen zeit vnſers Lebens/ vnd ſonderlich in der bluͤhe der Jugendt dienen ſollen/ dann diſe blum der Jugend gebuͤrt Gott dem Herꝛn vil billicher/ weder dem Teufel vnd der Welt/ dann omnes morimur & quaſi aquæ dilabimur, quæ non reuertuntur:
Vnſer Leben iſt ein jmmerwehrender Todt/ zu demſelben eylen wir/ alsbaldt wir anfahen zu leben:
Zu gleicher weiß auch wie man ſagt/ daß der Dieb gehenckt wirdt/ wann er auffm weg iſt/ oder auff der Laiter ſtehet/ vnangeſehen er den Strick noch nit vmb den Halß hat/ dann die hinfuͤhrung/ das auffſteigen auff die Laiter vñ das binden gehoͤrt alles zum hencken/ alſo vnd ebner geſtallt wird das Leben ein Todt geneñt allweil es zum Todt verordnet wirdt.
Wie auch der jenig Dieb naͤrꝛiſch waͤre/ welcher/ wann er zum Galgen gefuͤhꝛt wird/ vnd es fuͤr einen Pomp vnd Pracht hielte/ daß er auff einem Wagen gefuͤhꝛt wirdt/ zwen Prieſter bey jhm ſitzen hat/ vnnd ein groſſe ſchaar Volcks zu Roß vnd zu Fuß hinden vnd voꝛ jhm gehen hette/ Alſo ſeind die jenigen Chriſten lauter Narꝛen/ welche nicht gedencken/ daß alles was vns allhie geſchicht/ Jnſtrumenta deß Todts ſeind/ dann die Kleyder ſeind gleichſamb ſymbola vnd zeichen deß Todts/ banden vnd fußeyſen der Dieben:
Die Speiß fuͤhret vns zum Todt wie ein Wagen: Vnſere Kinder/ das iſt/ der Leib ſambt deſſen vier Elementen tragen vns ins Grab:
Keins wegs kan der Todt deß Leibs geflohen vnnd entgangen werden/ dann er iſt vnſer Trabant vñ Schoͤrgant/ der vns jmmerdar mit ſeiner Lantzen ſticht vnnd verwundet/ aber du ſey fuͤrſichtig vnd entfliehe dem wahren Todt der Seelen/ welches alsdann beſchicht/ wann du dein Leben beſſeren/ bekehren/ vnnd durch gute Werck/ vermittelſt deß leiblichen Todts/ gehen wirſt ins wahre Leben.
Deß Morgens fruͤ gedenck/ daß du villeicht den Abendt nit wirſt erꝛaichen:
Vnd zu Abends gedenck/ dz du villeicht in der nacht werdeſt ſterben/ jnmaſſen taͤglich vilen andern beſchicht:
Wann du außgeheſt/ ſo gedenck daß du villeicht nit wider heimb kommen werdeſt/ wann auch du etwas anfahen oder thun wilſt/ alsdann gedenck/ daß du es vor GOtt dem Herꝛn wirſt muͤſſen verantworten.
Folgendts rieth mir der Einſidler/ daß ich mein herꝛliches vnd ſchoͤnes ingenium beſſer als bißher beſchehen/ vnd zwar zu den ſtudiis verwenden vnnd anlegen ſolte:
Jch folgte ſeinem rath/ vnd verfuͤgte mich gen Alcala/ vnd als ich nah zũ Collegio Vniuerſitatis kam/ ſahe ich ſechs Studenten/ die gingen hinein/ vnd wurden gantz freundlich empfangen:
Jch folgte jnen nach/ vnd veꝛmeinte gleichfals hinein zu gehen/ aber man ſchlug mir die Thuͤr vor der Naſen zu/ dann ſie ſahen mich fuͤr einẽ ſchmotzigen Koch vnd Kuchelratzen an:
weil ich dañ ſahe/ daß mein vnflaͤtiges Kleid ſchuldig dran war/ ſo fing ich an Lateiniſch mit jhnen zu reden:
Da fuͤhrten ſie mich in das gemeine Loſament/ vnd erbotten ſich aller guten befuͤrderung.
Als nun wir zu Tiſch ſitzen ſolten/ wolte niemandt bey mir ſitzen/ von wegen meines vnflaͤtigen Gewandts: derwegen ſetzte ich mich an ein anders ſchlechters Ort auff die Banck:
Jederman murꝛete vnnd verwunderte ſich/ daß man einen ſolchen vbel gekleidten vnd nach der Kuchel ſtinckenden Geſellen herein gelaſſen/ vñ zu andern feinen anſehenlichen Studenten ſetzen vñ geſellen wolte:
Letztlichen kam der Regens darzu/ vnd fragte mich/ ob ich auch einen Studenten gedaͤchte abzugeben?
Er fragte mich/ warumb ich dann kein Studenten Kleid an hatte?
Jch aber antwortet vnnd ſprach:
Zu Rom hab ich die Lateiniſche vnnd Griechiſche grammaticam vnd die Rhetoricam gehoͤꝛt/ vñ ob ich ſchon nit ſo excellens vnd fuͤrtreflich bin/ wie Demades vnd Demoſthenes, vñ jenem Koch Demoſtheni, (welcher ſich vnderſtundt ſeinen Loͤffel außzuziehen/ als der heilig Baſilius vnd Keyſer Valens von der Arꝛianiſchen Ketzerey mit einander diſputirten/ vnnd derwegen Baſilius zu jhm ſagte:
Vidimus ſine literis Demoſthenem.) gleich ſihe/ ſo bin ich doch villeicht inwendig etwas beſſers beſchaffen/ als außwendig/ villeicht ſteckt auch vnder diſem meinem boͤſen Mantel ein feines Latein:
Die Liebhaber der ſcientzen ſollen nicht auff die bloſſe Kleider ſehen/ quia corporis habitum contemnit Philoſophus:
Die Tugenden ſeind die wahre Kleyder/ ſo den Menſchen ehren vnnd zieren/ derwegen ſpricht Ephraim: Dum veſtem audis nuptialem, ne de veſtimentis, quibus induimur, id exiſtimes, ſed de bonis operibus.
Vnnd Origenes ſpricht:
Ornamentum tibi eſt vnaquæque virtus.
Nit ohne iſts/ daß Rodiginius ſpricht:
Quod ſi prætenuem nimiſq; vilem affectaueris veſtitum ſpectaculo & riſui eris inimicis: vel etiam vt extreme pauper, inops, & paſſim contemptibilis fies:
Deßgleichen ſagt der heilig Hieronymus in tractatu de vitando ſuſpecto contubernio, daß die Kleyder ein anzeig ſeyen deſſen/ was im Hertzen ſteckt/ vnd ein zeichen der Ehr/ die ein jeglicher hat/ aber etliche Leut gedencken nit/ daß ſolches kein Argument/ ſonder nur ein indicium vnd Keñzeichen iſt/ vñ dz es faͤhlen kan/ dann es iſt kein gewiſſe demonſtratio oder Regel/ derwegen mag ich wol gedulden/ daß man mich examinire/ vnnd ſecundum rationes veras, aber nicht ſecundum præſumptiones fallaces iudicire.
Jch bin ein Seuilianer/ zu S. Iohan de Alfarche geborn/ gen Rom tranſplantirt, in allen Spꝛachen erfahren/ zu Neapolis purificirt/ vnd gleichwol ein Nouitz zu Alcala/ aber ein alter in den Vniuerſiteten.
Als ſie mich diſer geſtalt Lateiniſch parlirn hoͤrten/ verwunderten ſie ſich/ halſeten/ vmbfingen vnd verſahen mich mit newen ehꝛlichẽ Kleidungen/ vnd machten mich zu einen Pœdagogum vber vier junge edle Studenten.
Diſes war nun widerumb ein guter anfang meines Heyls vnd wolſtandts/ aber mein Natur war alſo beſchaffen/ daß ich meinen vnordenlichen appetiten folgte/ wie hernacher zu ſehen.
Capvt XXVIII.
Guſman wirdt ein Student/ vnd etlicher jungen Herꝛen Præceptor, vnd benebens in dem modo deß ſtudii Iuridici vnderwiſen.
ALsbaldt ich obbemelter geſtallt in der Vniuerſitet zu Alcala immatriculirt worden/ vnnd der Rector mein fuͤrtreflichs ingenium vermerckte/ vnderwiſe er mich in dem modo ſtudendi iura, dann ich zum ſtudio Iuridico am meiſten geneigt war/ vñ ſpꝛach:
Mein Son Guſman/ deß verſtaͤndlichen Menſchen natur iſt/ dz er etwz begert zu wiſſen/ vñ aller ſcientzen ziel vñ end/ iſt die warheit/ vnd wer dieſelbe gefunden hat/ der hat gefunden das aller lieblichſte vnd koͤſtlichſte ding auff Erden/ dann ſie erſaͤttiget alles verlangen/ vnd ſetzet das Gemuͤth zu ruh.
Diſe Warheit aber wirdt nit erlangt oder ergriffen durch die ſtaͤrcke deß Leibs/ ſonder durch ratiociniren vnd ſpeculiren:
die ſpeculirung aber erfordert ein freyheit deß Gemuͤths:
Frey aber kanſtu nicht ſein/ woferꝛn deine affecten vñ begierlichkeiten dich beherſchen:
Dann wie waͤre es muͤglich/ daß einer/ welcher dem Fraß vnnd vnkeuſchheit ergeben iſt/ recht vñ wolſpeculire? oder daß ein Spielgurꝛ oder Spitzbub der Beſtaͤndigkeit der Warheit nachtrachte?
Oder daß ein Neidthalß rechtſchaffen ratiocinire? oder daß ein Zornmuͤtiger die Fußſtapffen der Gerechtigkeit ſehe?
Oder daß ein Geitzhalß oder Ehꝛgeitziger ſich rechtſchaffen vmb die Philoſophiam (welche alle eytelkeiten verachtet) begebe?
Dann weil die ding/ ſo einander geſtracks zu wider ſeind/ nit beyſamen beſtehen koͤnnen/ vnnd die Warheit keinen groͤſſern Feindt hat/ als eben die Vnwarheit vnnd ſchnoͤde Begierden/ ſo folgt/ daß nit muͤglich iſt/ daß einer der mit boͤſen affecten erfuͤllt iſt/ commode vnd fuͤglich ſpeculiren vnd zu der ſcientz der warheit gelangen koͤnne/ dann die Warheit erfordert ein candorem, ſie haſſet alle Falſchheit vnnd Vnlauterkeit/ ſie iſt/ frey vnd kan nicht dienen/ vnd wil mit frembdem Schatten bedeckt werden: Sie frey det ſich deß Liechts/ vnnd mag mit keinem dienſtbarlichen/ faulen vnnd vnreinen Meyſchen zu ſchaffen haben:
Begereſt derwegen du Guſman/ die Warheit zu erꝛaichen/ vermittelſt deß ſpeculirens vnnd ſtudirens/ ſo muſtu vor allen dingen frey vnd ledig ſein von allen boͤſen affecten vnnd dîſtractionibus, vnnd weil ich von dir verſtanden/ daß du deinen ſiñ auff das ſtudium Iuridicum geſetzt/ ſo muſtu alle andere ſtudia vnnd vbungen fahren laſſen/ dañ nit wol muͤglich iſts/ daß einer den hoͤchſten ſtaffel oder nagel der Gelehrtheit in vnderſchidlichen facultatibus erꝛeiche vnnd in vilfeltigen generibus præcellire vnd fuͤrtrefflich werde:
Vnius rei ſtudium totum hominem poſcit, & vbi quiſq; intenderit, eius ingenium valet:
Dann wie der Magen/ welcher mit vilerhandt Speiſen vberladen/ vnnd in vnderſchidlichem Getranck ſchwimmet/ nichts verdewen kan/ alſo wann das ingenium vnd der verſtandt deß Menſchen in vnderſchidlichen gedancken vnd ſorgen diſtrahiret iſt/ als dann verlieret es ſein beſte Krafft:
Sic ergo legibus operam da- bis, vt nullus extraneus actus tua ſtudia interrumpat, nulla alterius diſciplinæ libido (niſi recreationis ergo) tuum ingenium diſtrahat:
Inueniat te nox Iuriſconſultorum monumentis inuigilantẽ, diurna lux te in eiſdem lucubrãtem deprehendat; ita fiet, vt non modo Iaſones aut Decios æquare, ſed & ipſam Iuris lucernam Bartolum excellere valeas.
Nach dem nun du diſer geſtalt deinen ſinn vnd gemuͤt zu etwan einem gewiſſen ſtudio oder ſcientz ergeben haben wirdeſt/ muſtu erſtlich vnd vor allen dingen betrachten/ daß ein jegliche ſcientz jhꝛe fuͤrgeſchribene ordnung hat/ vnd daß man von den generalibus vnd vniuerſalibus anfahen/ folgends ſucceſſiue ad ſingula ſpecialia gehen oder ſchreiten muͤſſe.
Keins wegs ſoll man die vniuerſalia nit wiſſen/ ſeytemal man ohne dieſelbige zu der erkentnuß der particularium nit gelanget:
Dann was iſt das fuͤr ein arithmeticus, der nit waiſt/ totum qualibet parte maius eſſe & ſi à pari numero par dematur, æqualem numerum remanere?
Was iſts fuͤr ein Rhetor, welcher nit weiſt/ daß dreyerley genera dicendi verhanden/ nem̃lich deliberatiuum, demonſtratiuum vnd iudiciale?
Was iſts fuͤr ein Phyſicus, der da nit weiſt/ ex nihilo nihil fieri, vniuſque generationem ex alterius corruptione deduci?
Item omnium priuationem habitum prænotare?
Was iſts fuͤr ein Medicus, der nit waiſt/ contraria contrariis curaui, extremiſque morbis extrema remedia adhiberi?
Was iſts fuͤr ein Aſtronomus, der nit verſteht/ ſuperiora corpora inferiorib. dominari, maxime verò Lunam ob propinquitatẽ?
Was iſts fuͤr ein Theologus, der von der Erſchaffung der Welt vil waiſt zu diſcurriren, aber die Krafft deß Glaubens (welcher das fundament der Theologiæ iſt) nit verſtehet? deßgleichen hat auch die Juriſterey oder diſciplina legalis jhre rudimenta de moribus, in quib. omnia:
tum cõmutatiue tũ diſtributiue iuſticiæ præcepta cõcluduntur.
Eſt enim ars boni & æqui, per quã à malo arcemur, & ad bonũ inuitamur: Keiner ſoll ſo gar vnuerſchambt ſein/ dz er ſich fuͤr einen Juriſten außgebe/ wofern er jm nit nachfolgende wenige præcepta Iuris bekannt ſeind: als nemblich:
Abſurdum intellectum ab omni diſpoſitione reiiciendum.
Ab omni vi atque iniuria penitus abſtinendum.
Actum dubium in meliorem partem accipiendum.
Alterius factum alteri non obeſſe; Arte non concedi quod naturaliter denegatur.
Autoritate propria neminem fibi ius dicere poſſe.
Cauendum ne reſpectu innocentis innocens patiatur.
Certa pro incertis relinquenda non eſſe.
Contra ius & bonos mores conuentiones hominum non valere.
Contra vim atque iniuriam licitam eſſe defenſionem.
Cum alterius detrimento nemini conſulendum.
Cum alterius iactura neminem debere locupletari.
De minimis conſiderationem non habendam.
Æquitatem rigori præferendam.
Ex cauſa nonnunquam à communibus regalis recedendum.
Executionẽ non faciendam iuris ordine prætermiſſo.
Facilius tolli ius ſpeciale, quam commune.
Finalem cauſam diligenter inſpiciendã.
Grauius in committendo, quam omittendo delinquens.
Honorem lucro, imo etiam vitæ præferendum.
In neceſſitatibus leges non obſeruari.
In obſcuris ſecundum magis veriſimilia iudicandum.
Leges non ex verbis ſed ex mente intelligendas.
Mediam viam in perplexitatibus eligendum.
Multa in conſequentiam permitti, quæ principaliter denegantur.
Neminem multiplici onere prægrauandum.
Nemini officium ſuum damno verti debere.
Nemini iniuriam facere qui ſuo iure vtitur.
Non factum ſed faciendi cauſam inſpiciendam.
Non cupiditatibus ſed iuſtis affectionib. indulgendum.
Non negligentibus ſed impotentibus’ ſuccurrendum.
Nobiliores præſumptiones ſemper in. dubio eligendas.
Odia reſtringi, fauores ampliari debere.
Omnem actum ab agentis intentione iudicandum.
Omne incommodum aliquo commodo compenſandum.
Paria delicta mutuo compenſari.
Prodeſſe alteri nemo cogitur, ſed tantũ obeſſe vetatur.
Publica vtilitas priuatorum commodis præferenda.
Quod nemini nocet & alicui prodeſt facile conceditur.
Quod quis in ſe approbat, in alio reprobare non poteſt.
Quod quiſque iuris in alium ſtatuerit, ipſe quoque eodem vti debet.
Rationes naturales pro legibus amplectendæ.
Satius eſt nocentem abſoluere quam in ſontem damnare.
Vbicunque æquitas ſuadet ſubueniendum eſt.
Am andern/ muſtu nit allein die generalia oder vniuerſalia Iuris wiſſen/ ſonder auch weil ein jegkliche diſciplin, Kunſt oder ſcientz nach erkaͤndrnuß der Warheit zielet/ vnnd eben diſes das einige ziel vnnd zweck aller ſpeculanten oder Studenten ſeyn ſolle/ ſolche Warheit aber nicht auff opiniones oder meinungen/ ſonder auch cauſas vnd vrſachen beſtehet vnnd gegruͤndet iſt/ ſo iſt auch die ergruͤndung der cauſarum vnnd rationum ſehr notwendig:
Tunc enim vnumquodque ſcire arbitramur, cum eius caufam & principia cognoſcimus’. Porrò (ſprach der Rector ferꝛner) omnis ſcientia duas habet præcognitiones, quid eſt, & quia eſt: Altera ad cauſati, altera ad cauſæ intelligentiam ſpectat: verùm tantò dulcius eſt cauſarum notitia, qua corum que ab his ſunt (quos effectus appellamus) quantò veritas certior ac potior eſt opinione.
Quare Homerus: Fœlix qui potuit rerum cognoſcere cauſas:
Denen/ welche die Iura profitiren, kan zu erlangung der vollkom̃en gelertheit nichts nutzlichers ſein/ als eben die erforſchung der cauſarum, rationum vnd vꝛſachen/ dañ ſonſten wer incognita cauſa, oben hin vnd nachlaͤſſigklich darmit hindurch gehet/ der verlieret zeit vnd vnkoſten/ dann was hilffts/ daß man weiſt/ de ſolo adulterio tranſigi non poſſe, niſi & huius definitionis cauſam intellexeris?
Was hilffts/ daß man diſe vñ vil vnzehlig andere dergleichen der Iurisconſultorum definitiones, aber nit vrſachen deren weiſt?
Plané (ſprach der Rector ferꝛner) ſi ſic ineunda forent legalis diſciplinæ ſtudia, vt circa deciſionũ atq; indiuiduorũ cumulos dũtaxat verſarem ur, vix ad eorum conſummationem vita hominis vel longiſſima ſuppeteret: per cauſas verò & rationes artem ingenioſe colligentib. breue luſtrum cum Iuſtiniano ſufficere arbitramur.
O diuinam cauſarum ſcientiam, quam irrefragabilem methodum geris:
Exurgant juuenes ſcientiæ cupidi, non vltra in nudis deciſionibus torpeſcant: non quid ſit intelligere ſufficit, ſed cur ſit diligenter inquirendum eſt.
Nit allein muſtu auch die rationes vel cauſas inueſtigiren vnnd erfoꝛſchen/ ſonder auch die cauſas dubitationis wiſſen vñ verſtehen/ vt cauſam intelligas quæ vel conſultorem vel conſultum in ea re perplexum reddere poteſt: quæ cauſa tanti æſtimatur vt ſine illa non modo leges intelligi perfecte poſſint, ſed & in multiplici varioq; ſenſu ille præualeat, quem maioris dubitationis ratio commendarit.
Perquiſita dubitationis cauſa & iam bona legis parte intellecta, tum cauſam definitionis ſeu rationem decidendi facilius aſſequeris.
Hæc ergo totius legis radix eſt, hæc omnem controuerſiam ſopit: per hanc veritas eluceſcit, legislator comprobatur, legentis deſiderium expletur inuenta cauſa animus acquieſcit: cauſæ cognitio perfecta ſcientia eſt.
Ferꝛner vnd zum dritten/ weil die leges vñ reſponſa prudentum, wegen jhrer menge vnd weitlaͤufftigkeit/ nit allzeit in der gedachtnuß behalten werden koͤnnen/ ſo haben vnſere Vorfahren auß dem gantzen contextu der geſetzen etliche kurtze regulas zuſammen gezogen/ jnmaſſen in den tit:
Regul: juris vnnd im Tractat/ welcher axioma iuris intitulirt zu finden iſt.
Diſe regulæ iuris ſeind den iuriſprudentiæ ſtudioſis ſehr nothwendig/ erſtlich weil ſie wegen jhrer kuͤrtze/ das ingenium delectiren, die gedaͤchtnuß im wenigſten beſchwerẽ/ zu der ſcientz deſto geſchwinder befuͤrderen/ vnd die Zung inſonderheit erudiren, dann durch die Regel vnnd ſchoͤne formulas koͤnnen wir die concepta vnſers gemuͤths geſchwindt vnnd zierlich exprimiren:
Wer aber ſolche regulas nit weiſt/ der muß notwendig per inutiles verborum. circuitus & inextricabiles periſſologias vagiren, da doch es ſonſten mit zweyen worten leichtlich explicirt kan werden.
Auß den regulis werden auch die ſyllogiſmi componirt, vnd dardurch die falſchheit von der warheit vnderſcheiden.
Zum fuͤnfften/ nach dem du die Kunſt die Leges zu tractiren, jhren wahren verſtandt per rationes & cauſas zu diſcurriren, vnd ſo wol auß den worten/ als auß dem mente die notabiles ſententias, regulas vnd axiomata zu colligiren ergriffen haſt/ ſolleſtu allen fleiß anwendẽ/ ne alienis laboribus aut vigiliis omnino incumbas, ſed nouas regularum formulas tuo tibi ingenio excudes, quantò breuius, clarius, purius & elegantius id fieri poterit.
Eæ verò duplicis generis ſunt, nam aut facti ſpeciem breuius perſtringit, idque ſummarium vulgo appellatur; aut cauſam tantum ſeu rationem legis ſubtiliter complectitur; Primum quidem genus ad verba, alterũ ad mentem refertur.
Sechſtens iſt den ſtudioſis iuris das vilfaͤltige diſputiren ſehꝛ notwendig/ dann dardurch wirdt der verſtandt/ die gedaͤchtnuß/ die geſchwindigkeit/ die kuͤnheit geſchaͤrpfft vnnd vermehrt/ vnd die Warheit deſto beſſer erleutert:
Damit ſie aber diſes alles deſto gluͤcklicher verꝛichten vnnd erlangen moͤgen/ ſo muͤſſen ſie mit ſolchen geſellen conuerſiren vnnd vmbgehen/ welche jhnen gleichmaͤſſig vnd benebens fromb vnd zuͤchtig ſeind/ dann improborum iuuenum commertio nihil peſtilentius, nihilque ad virtutum ſtudia bonorum conſuetudine præſtantius inuenitur.
Vber diß vnd zum ſibenden/ muſtu wenig vnnd taugliche authores erwehlen/ vnd dieſelbigen fleiſſig leſen/ nemblich den Bartolum, Baldum, Caſtrenſem, Alexandrum Iaſonem vnd Ioannem ab Immola, dann diſe ſeind die aller fuͤrtreflichſte Commentariſten, folgends den Anchoranum, Romanum, Alexandrum vnd Decium, dann diſe vier ſeind die beſte Conſiliatores.
Nit weniger ſeind dir vñ allen deines gleichẽ ſtudenten zwey ding ſehꝛ notwendig/ nem̃lich die loci cõmunes vñ materiarũ ſedes, dañ durch die locos cõmunes wirdt dz ingeniũ ſehꝛ geuͤbt/ vñ durch die ſedes materiarũ ſehr geholfẽ.
Die loci cõmunes aber ſeind nichts anders/ als modi argumentandi, dardurch mã deſto leichtlicher zu der warheit gelanget.
Beſchließlichen magſtu auch bißweilen die Philoſophos, Oratores, Hiſtoriographos, Poetas vnd andere gute authores, recreationis gratia, vnd von kurtzweil wegẽ/ leſen/ nemblich den Platonẽ, Iſocratem, Homerum vnd Heſiodum: Deßgleichen den Ciceronem, C. Cæſarẽ, Liuium, Saluſtium, Suetonium, Plutarchum, Plinium, Virgilium, Horatium: Jtem den Iouium, Pontanum, Senecam.
Vor allen dingen aber liſe die heilige Schrifft gern/ dann eytel vnnd vergebens ſeind alle andere ſtudia, wofern die pręcepta dogmatis Chriſtiani hindan geſetzt werden:
Vnnd die jenigen ſeind die aller groͤſte Narꝛen/ welche in der weltlichen Weißheit auffgeblaſen/ ſich im Geiſt niemaln colligiren, die erkentnuß Gottes vñ jhꝛer ſelbſt verachten/ vnd ſich nur dem fleiſch zu gefallen befleiſſen/ aber ſelig vnnd weiſe iſt der jenig/ welcher ſein gantzes ſtudium fuͤrnemblich dahin verwendet/ daß er Gott vnnd ſich ſelbſt recht erkennen/ wol leben/ vnd ſeligklich ſterben moͤchte:
Has tuus ad metas ſudet oportet equus, dann ſonſten wirdt letztlichen nur ein Eſel auß dir werden/ der mit Buͤchern beladen iſt.
Capvt XXIX.
Guſman wirdt noch ferꝛner vnderwiſen/ wie er ſich bey ſeinen ſtudiis verhalten/ vnd voꝛ was dingen verhuͤten ſolle.
BEgereſtu aber noch mehrers in deinen ſtudiis zu proficiren vnd zu zunemen/ ſo muſtu dich voꝛ etlichen ſehr ſchaͤdlichen dingen huͤten/ vnnd zwar erſtlich vorm Muͤſſiggang/ welcher ein Mutter aller nugarũ vñ eytelkeiten/ wie auch ein ſtiefmutter der Tugendten/ benebens ein fomes oder Ziegler der Laſtern/ ein Roſt der Gemuͤter/ ein peſtilentziſche Sucht/ ein toͤdliche Kranckheit vnd ein Ohrkuͤß deß Sathans iſt.
Am andern huͤte dich voꝛ der Hoffart/ mit dern die Studenten vnd junge Leuth gemeinlich behafft ſeindt:
Dann auß jhr entſpringen die vermeſſenheit/ halßſtaͤrꝛigkeit/ ruhmſucht/ vndanckbarkeit/ anderer Leut verachtung/ vngehorſamb/ ehrgeitz/ fuͤrwitz in Kleydern vnd allen andern dingen.
Auß dem Muͤſſiggang vnnd Hoffart entſpringet das dritte Laſter/ daruor du vnnd ein jeglicher Student ſich huͤten ſoll/ nemblich die Freyheit vnnd erlaubnuß/ welche man hat oder nimbt/ ſeines eygnen willen oder gefahlens zu leben/ dann dardurch werden die naͤrriſche vnd blinde Juͤngling bewegt vnnd verurſacht/ jhre ſtudia zu verlaſſen/ jhre Præceptores zu verachten/ die Lehr/ befelch vnd ermahnungen jhrer Vorſtehern vnd Eltern in Windt zuſchlagen/ alles zu verlachen/ ſich deß Jochs deß gehorſambs zu entſchuͤtten/ vñ ſelbſt ex leges, exempt vnd gleichſam Freyherꝛn zu ſein/ dardurch aber gerathen ſie letztlich in die ſchaͤndliche dienſtbarkeit der Laſtern/ deß Fraſſes vnd Voͤllerey/ werden Sclauen der ſchaͤndlichen vnd ſchnoͤden Weiber/ vnd gerathen in Hader/ Zanck/ ſchlagen/ raufen/ dalgen vnd Todtſchlaͤg.
Beſchließlichen vnnd vor allen dingen huͤte dich vor der Bulerey vnnd Loͤffelley/ vnnd vor aller Geſellſchafft/ die dich darzu fuͤhren vnnd raitzen moͤchte/ dann fuͤrwar einem Juͤngling ſtehet je nichts vbler an/ vnd nichts iſt jhm ſchaͤdlicher/ als eben die Geylheit vnnd Vnkeuſchheit/ dann wie das Fewr leichtlich entzuͤndt wirdt in einer duͤrꝛen materi/ alſo entzuͤnden ſich die Flammen der Geylheit gar leichtlich in den Leibern der jungen Geſellen/ diſes iſt das erſte Fieber/ welches vilen jungen Leuthen den Todt der Seelen verurſachet/ vnd wann das koͤſtliche Kleynod der Jungkfrawſchafft einmalhin/ verſchertzt vnnd verloren iſt/ ſo kan man das verheiſſene Lorberkraͤntzel der Jungfraͤwlichkeit niemaln wider erlangen.
Wer auch den erſten ſprung der Hurerey wagt/ vnnd das Ziel der Zucht vnnd Erbarkeit einmahl vberſchritten/ der wagt hernacher liderlich vnd oͤffter/ vnd gerahtet letztlich in den abyſſum vnd abgrund der Vnreinigkeit vnnd Verderbens.
Derwegen/ mein Sohn (ſprach der P. Rector) meide erſtlich alle occaſiones, allaͤß vnd gelegenheiten der geylheit vnd vnkeuſchheit/ denn cætera vitia pugnando vinci ſolent, ſola libido eſt, quæ fugiendo potius, quam pugnando ſuperatur.
Sibenerley occaſiones vnnd anlaͤß aber der geilheit find ich/ erſtlich die gefaͤhrliche ort/ geſellſchafft vnd gemeinſchafft der Vnkeuſchen.
Am andern/ die conuerſation vnnd vnderꝛedung mit Weibsperſonen.
3. das leſen der vnkeuſchen boͤſen Buͤcher.
4. das geyle vnnd vnkeuſche anſchawen.
5. die ſchaͤndliche vnnd vnreine reden.
6. die geyle Comedien: vnd 7. der Muͤſſiggang.
Darneben verehꝛe mit allem fleiß die allerheiligſte vnd reineſte Jungfraw Mariam/ als ein Magiſtram Virginitatis, lucem Virginum, Virginitatis Principem, exemplũ perfectionis Virginalis vnnd Virginem Virginum.
Ferꝛner frequentire offtermals die heilige Beicht vnnd Communion/ vnnd mortificire, diſciplinire deinen Leib/ ſey ſehr maͤſſig im eſſen vnd trincken/ vnd enthalte dich deß Weins/ als eines Giffts vnd fuͤrnemſten Waffens deß Sathans/ dann vinũ & adoleſcentia duplexivoluptatis eſt incendium.
Woferꝛn du aber den Wein je nit kanſt gantz vnd gar entrathen/ ſo trincke jhne doch gewaͤſſert/ vnd enthalte dich ſeiner beym Nachteſſen.
Wofern nun du diſer meiner vnderweiſung vnd rath folgeſt/ ſo wirſtu mercklich proficiren, nit allein in deinen ſtudiis, ſonder auch in guten Sitten.
Guſman erzehlt/ wie es jhm mit ſeinen ſtudiis vnd diſcipulis ergangen.
BJllich hette ich deß Rectoris lehꝛ vnnd er mahnung in mein Hertz preſſen/ vnd jnen folgen ſollen/ aber ich hoͤrte gleich wol die Inſtitutiones Iuris, vnnd war ein zeitlang fleiſſig/ ſtill/ zuͤchtig vnd eingezogen/ aber durch boͤſe geſellſchafftließ ich mich dermaſſen verfuͤhren/ daß ich nit allein mein eigne noch meiner diſcipulorũ ſtudia nichts achtete/ ſonder auch mich der jugendtlichen freyheiten vñ gewohnten wolluͤſten gebꝛauchte/ dann ich/ als Præceptor, war beſchaffen/ wie meine diſcipuli, vnnd die diſcipuli wie der Præceptor, vnſere Sitten waren allerdings gleichfoͤrmig: Niemandt war verhanden/ der mich oder ſie hette geſtrafft:
Den Tag verzehrten wir mit eytelkeiten/ vnd die Nacht mit Torheiten/ jnmaſſen der Studenten gebrauch iſt: vnſere lectiones vnnd repetitiones bliben offtermals dahinden.
Mein einer diſcipulus buelte vmb ein ſehꝛ ſchoͤne Jungkfraw/ die war deß Burgermeiſters Tochter:
Der ander liebte ein Kloſterfraw:
Das gefiel mir aber gar nicht/ dann ob ich ſchon ſonſten nit vil werth war/ vnd ein ſchlechtes Gewiſſen hatte/ ſo betrochtete ich doch die groſſe Straff/ welche fuͤrbereit iſt allen denen/ ſo jhre ſchnoͤde Lieb zu den Braͤuten CHriſti ſetzen/ derwegen ermahnte ich jhne/ daß er doch jhrer muͤſſig gehen wolte: So gar ließ ich diſe Jungkfraw heimlich vor jhm warnen/ vnd zu beſtaͤndiger erhaltung jhꝛer Jungfraͤwlichen remigkeit vnnd gethanen Geluͤbds ermahnen: Aber mein diſcipul wolte nit nachlaſſen/ einsmals fand ich ſie ſampt noch einer weltlichen Frawen beyſammen ſtehen/ vnnd mit einander conuerſiren:
Aber ich zerſtoͤrte jhre conuerſation, ſchaffte jhne hinweg/ vnd fragte ſie/ was doch mein diſcipul mit jhr geredt hatte?
Sie bekennten alles/ vnnd erzehlten mir/ daß jhre vnderꝛedung vnnd diſputation nichts anders geweſt war/ als was von beyden beſſer waͤre/ entweder die hoffnung/ oder die beſitzung eines dings:
Vnnd ob wol der Juͤngling ſtarck ſich befliſſen zu behaupten/ daß die poſſeſſion vnd beſitzung vil beſſer vnnd ſicherer waͤre/ weder die hoffnung/ ſo hetten jhm doch die Fraw vnnd die Nonn ſtarcke widerbart gehalten vnnd gleichſamb vberwunden:
Nichtd ſtoweniger aber (ſprach die Nonn ferꝛner) wolte er nicht nachlaſſen/ ſonder ſprach: Jungfraw/ Schad iſts/ daß vnder einer ſo ſchwartzen Kutten verborgen ſein muß ein ſolches weiſſes vnnd zartes Fleiſch?
Derwegen verlaſſe die ſchwartze Kutte vñ Schlair/ vñ ziehe mit mir:
Jch aber antwoꝛtet vñ ſprach:
Juͤngling diſes ſchwartze Kleidt machet mich zu einer Braut Chꝛiſti/ denſelben ſoll vnd kan ich nit verlaſſen:
Er replicirte vnd ſprach: kein todiſuͤndt/ ſonder nur ein peccadillo oder laͤßliche ſuͤnd iſts/ wañ einer auß ſchwachheit vñ vnuermuͤgligkeit deß Fleiſchs ſuͤndiget:
Hierauff replicirte ich vnd ſprach:
Weil es ein Tootſuͤnd iſt/ wann einer eines andern Ehefraw ſchendet/ ſo iſts ein vil ſchwerere Suͤnd/ wann einer Chriſti Braut verfuͤhret.
Darauff ward er ſchamroth vnd ſprach:
Jungfraw/ jhꝛredet recht/ vñ habt vberwunden mein wuͤtigkeit.
Diſer diſcurs gefil mir/ vnd ich ermahnte die Nonn zu beharꝛlicher beſtaͤndigkeit.
Sonſten vnd im vbrigen hielte ichs in allen dingen mit meinen diſcipuln, an ſtatt der Buͤcher/ handihierten vnnd miſchten wir die Karten/ ſchlugen auff muſicaliſchen Jnſtrumenten/ Zittern vnd Lauten/ ſangen auch ſehr luſtig vnd lieblich drein:
Bey der Nacht gingen wir gaſſatim, muſicirten/ bulirten/ Kelberi/ ten/ dolliſiꝛten/ ſchlugen vnd raufften mit der Scharwacht/ deßgleichen beſuchten wir die Fechtſchulen/ vnd hatten einen ſonderbaꝛn Fechtmeiſter/ der vns abrichtete:
So gar auch einen Tantzmeiſter/ der vns allerhandt Taͤntzlehrte.
Was erfolgte aber letztlichen drauß?
Mein einer diſcipul ward eins mals auff der Bulſchafft erſtochen/ der ander verließ ſich auff ſein kuͤnſtlichs ſechten/ vnd ward toͤdtlich verwundt:
Der dritt verluhr ſein geſundtheit/ vnd kam/ wie ein geſtutzter Hund/ ohne ein Endiſtuck heimb:
Jch aber ward zu einen Frantzoͤſiſchen Ritter geſchlagen/ vnnd gerieth ins Spital/ wie vnnd was geſtalt nun es mir darin ergangen/ das gibt nachfolgendes Capittel zu vernemmen.
Capvt XXX.
Guſman/ als ein Frantzoͤſiſcher Ritter/ wirdt im Spital geheilt/ vnd erzehlet wie es jhm darinn ergangen.
WEil dann ich/ obangedeuter maſſen/ ſampt meinen diſcipulis zu einem Frantzoͤſiſchen Ritter geſchlagen worden/ vnd allgemach anfing an allen meinen Gliedern zu erlahmen/ vñ die edle Rubinſtein in meinem Angeſicht außzuſchlagen/ vñ dannenhero von mennigklichen verhaſt vnnd verlaſſen ward/ ſo nam ich letztlichen mein zuflucht zu dem Gottſeligen daſelbſt geſtiffteten Koͤnigklichen Spital vnnd Spitalmeiſter:
Als derſelb mich erſahe/ empfing er mich alsbald mit Frantzoſen/ Peſtilentz vnnd dem Teuffel vnnd ſprach: fuͤhret dann der Teufel abermals einen mit Frantzoſen behafftẽ ſchelmen daher:
Troll dich hinweg/ die Spitaͤl ſeind nicht fuͤr ſolche in ficirte/ vnreine/ heiloſe Schelmen/ welche ſich ſelbſt mutwilliglich verderbt haben/ ſonder fuͤr die arme Pilgramẽ vnd andere from̃e, krancke/ preſthaffte Perſonen geſtifft woꝛden:
Die Spitaͤl ſeind Wirtshaͤuſer CHriſti/ darinn er zu ſeinen armen Leuten einkehret/ vnd von denen darzu geſtiffteten vnd veroꝛdneten anſehenlichen anlagen ernehꝛt wirdt: derwegen gehe widerum̃ hin wo du beine boͤſe Kranckheit erlangt haſt/ vñ laſſe dich gleichwol anderſtwo heilen.
Jch/ als ein allbereit gehetzter vñ abgefuͤhꝛter Betler/ ließ mich durch diſe ſo grobe woꝛt nit abſchrecken/ ſonder demuͤtigte mich auffs euſſerſt/ bate vnd erwaichte auch den Spitelmeiſter dahin/ daß er ſich letztlich vber mich erbarmte/ vnd mich einnam.
Jch verhoffe gleichwol/ daß diſes Spital beſchaffen ſein wuͤrde wie andere Spitaͤl zu Madril/ Seuilia/ Rom vnd Neapolis/ darin man allerhand Walfahrter vnd Frembdling gantz freundtlich an vnd auffnimbt/ die Fuͤß waſchet/ die Kleyder ſaͤubert/ mit reinen Ligerſtaͤtten vnnd guter Speiß verſihet:
Darneben auch die krancke vnnd preſthaffte Perſonen curiret vnnd heylet/ vnnd darinn an ſtatt der wercken der Barmhertzigkeit/ nachfolgende gute werck verſpuͤrt vnd geuͤbt werden.
Erſtlich ſeind ſie verſehen mit ſonderbarn Geiſtlichen Seelſoꝛgern vnd Beichtuaͤttern/ von denen die Krancken jren Geiſtlichen troſt haben:
Am andern befleiſſet man ſich der ſauberkeit/ reinigkeit vnnd guten ordnung in den Loſamenten.
Drittens werden die Speiſen dermaſſen fleiſſig vnd ſauber gekocht vnd angericht/ als wanns fuͤr Fuͤrſten vnnd Herꝛen gehoͤrte.
Viertens werden die Krancken von from̃en vñ fleiſſigẽ dienern oder wartern dermaſſen bedient/ dz die fleiſſige vñ ſaubere wart jhnen zu wider erlangung jhrer Geſundtheit bißweilen vil erſprießlicher iſt/ weder die Artzneyen/ Doctores vnd Apotecker/ vnangeſehen dieſelbigen ſonſten jhr Ampt vnd ſchuldigkeit fleiſſig verꝛichten.
Es haben auch die Krancken jhre Spatziergaͤng/ vnnd ſehꝛ ſauberes Bethgewandt/ vnnd beſchließlichen ſeind die Spittelmeiſter fleiſſig/ auffmerckig vnnd gegen den Armen getrew/ mild vnd guͤtig.
Aber in diſem Spital fand ich wenig dergleichen/ dann erſtlich war vnſer Prieſter vnd Seelſorger hoffertig/ zart vnd hinlaͤſſig/ vnnd hatte ein Abſchew ab den Krancken/ derwegen ſahe ich vil Krancke troſtloß ſterben vnnd verderben.
Am andern verſpuͤrte ich ein ſo groſſe vnſauberkeit vnd vngeſundten Lufft in den Loſamentern vnd im gemeinen Zimmer/ daß die geſunden etwas von den Krancken erwiſchen hetten koͤndten:
Die halb geſunde wurden von den gar Krancken nit abgeſondert/ ſonder lagen alle in einerley Zimmer beyſammen vnd durch einander/ das verurſachte nun einen ſo groſſen geſtanck/ dz einer/ der ſein Naſe in ſolches Zimmer recket/ in ohnmacht fallen moͤchte:
Drittens wurden die Speiſen nit allein dermaſſen vnſauber vnd ſchaͤndtlich gekocht vnd angericht/ als wann es fuͤr Hund vnd Schwein gehoͤrte/ ſonder auch jmmerdar je laͤnger je mehr geſchmaͤlert vnd abbrochen.
Nit weniger vnd zum vierdten/ ſahe ich in den Loſamentern vnd an dem Bethgewandt einẽ ſo groſſen vnluſt/ daß es nicht außzuſpꝛechen/ dann die Bethſtatten waren mit Rotz/ ſpaichel vnnd allerley wuſt beſprengt/ vnnd die Waͤnd in den Schlafkammern dermaſſen abſchewlich vnnd ſtinckendt/ als kaͤme einer in einen Saͤwſtall:
Die meiſte arme Leuth lagen auff faulenden ſtinckenden Strohſaͤcken/ waren bedeckt mit rauchen Kotzen/ die verfaulten vnder jhnen/ lagen ſich auf/ vñ verdarben voꝛ der zeit/ dann niemandt war verhanden/ der ſie in oder auſſer Zim̃ers ein wenig auf vñ abfuͤhꝛte/ oder im Seſſel vmbtruͤge vnd erfriſchte.
Die Kranckenwarter waren vnachtſamb/ vnfleiſſig/ verdroſſen/ grob vnnd eygennuͤtzig gegen den armen Krancken.
Zum fuͤnfften war der Spitelmeiſter ſelbſt nichts werth/ verwendete das einkommen deß Spitals zu ſeinem eygnen nutz/ entzohe den Armen das jhrige/ ſchmaͤlerte jhnen jhre Spendt/ wucherte mit den Spital Guͤtern/ verſpielte verfraß vnd verſchwendete das einkom̃en mit ſeinem Geſind vñ heiloſen burſch: vnnd nit deſto weniger war er bey den Herꝛen deß Raths wol dran/ dann er lud ſie offtermals zu Gaſt/ vnnd tractirte ſie ſtattlich/ das muſten die Armen gedulden/ zu ſehen/ den rucken ducken/ die Achſſeln in einander ziehen/ ſtillſchweigen vnnd darfuͤr halten/ daß es alſo ſein muſte.
Die Oberpfleger oder obriſte Spitalherꝛen gaben auch kein gebuͤrende acht auff den vnder Spitelmeiſter/ hielten keine fleiſſige Jahr Rechnungen mit jhme/ trugen ein vil groͤſſere affection, naigung vnnd eyfer zu jhm/ weder zu den Armen CHriſti/ derwegen muſten dieſelbigen vilmals lab:
vnnd troſtloß ſterben vnnd verderben/ der Spitalmeiſter aber ward jmmerdar je lenger je reicher.
Was mein Perſon belangt/ ging man mit mir nit beſſer vmb/ als mit andern/ ſonder als der Domine Doctor meine ſchoͤne Kranckheit an mir wahr genommen/ verordnete er mir anſangs etliche Roßartzneyen/ vnnd ſo gar vberauß ſtarcke purgiertruͤnck/ dz ich ſchir alles mein Jngewaid verdiſtilliret/ vnnd die Seel gar auff geben heite/ folgendts vberantwortete er mich den Haͤnden eines ſehꝛ groben vnbarmhertzigen Balbirers/ der legte mich in ein ſchoͤnes holdſeliges finſters Badtſtuͤbel/ da lehrte er mich ſchwitzen/ faſten vnd duͤrſten/ da gedachte ich offtermals an die arme Seelen/ welche im Fegfewr ligen/ dann weil dem patienten ein ſolche zeitliche vnd Menſchliliche Cur vnnd purgierung deß Leibs ſo gar hart ſchmertzlich vnd vnley denlich ankompt/ wie wirdt es dann den armen Seelen im hoͤlliſchen Fegfewr ergehen?
Weil ſo vil medicamina, mittel vnnd ſachen zur wider reinigung deß Leibs gehoͤren/ was wirdt dann erfordert zur reinigung der Seelen?
Nun wolan/ ich vberſtundt/ Gott lob/ diſe Chur/ vñ ward widerumb friſch vnd geſund nam vrlaub von den Artzten vnd dem Spitelmeiſter/ der hette gern geſehen/ daß ich jhm ein Verehrung gegeben hette/ Aber ich war nicht luſtig darzu/ vnangeſehen ich noch vil gute Ducaten beyſammen/ vnnd dieſelbigen meinen diſcipulis heimblich abgezwackt hatte.
Capvt XXXI.
Guſman kompt gen Bononia in deß Cardinals daſelbſt Dienſt.
NAch wider erholter Geſundtheit/ hielt ich mich nit lang in der Statt auff/ dann meine Schuldner hetten mich gefaͤngklich einlegen laſſen/ derwegen zahlte ich ſie mit einem bar Schuch/ machte mich alsbald vnſichtbar/ lieff gen Barcelona, ſetzte mich daſelbſt auff ein Schiff/ vnnd fuhr gen Genua/ von dannen begab ich mich gen Bononia/ in hoffnung/ daß mein Stern daſelbſt etwas beſſers leuchten wuͤrde/ weder anderſtwo.
Zu meiner dorthinkunfft ließ ſich alles gluͤcklich vnnd wol an/ dann ich kleidete mich luſtig vnd auff Edelmaͤñiſch/ vnd ward durch huͤlff eines Spaniſchen Edelknabens/ in ſeines Herꝛn deß Cardinals vnnd Baͤpſtlichen Statthalters daſelbſt dieriſt befuͤrdert vñ aufgenommen/ der gewañ mich als bald anfangs lieb/ dann er ſahe merne gute qualiteten vnd eygenſchafften/ woferꝛn ich ſie recht vnd wol brauchen vnd anlegen hette woͤllen.
Nuapflegte er jm̃erdar freye Tafel zu halten/ vnd in wehren der Malzeit von allerhand materien vñ ſachen art mit ſeinẽ Tiſchgenoſſen zu diſcurꝛiren.
Einsmals hielt er ein ſtattlichs Bancket/ darauff waren vil anſehenliche vnd gelehrte Herꝛen vnd Frawen.
Nach der Mahlzeit ließ mein Herꝛ anfahen zu diſcurꝛiren/ vnd der erſt Tiſchgenoß diſcurꝛirte vnd redete von der Lugen/ was geſtalt nem̃lich alle Menſchen Luͤgner waͤren/ vnd ſprach.
Capvt XXXII.
Diſcurs von der Lugen.
WEder in den weltlichen noch Goͤttlichen Schrifften findt ich keinen einigen Spruch/ durch welchen der betrug deß menſchlichen Lebens beſſer erklaͤrt vnnd verſtanden werden kan/ als eben durch die Wort deß Koͤnigklichen Propheten Dauids/ da er ſpricht: ego dixi in exceſſu meo, omnis homo mendax, als wolte er ſagen:
Jn meiner verzuckung hab ich geſagt/ daß alle Menſchen Lugner ſeind.
Diſes ſeind gleichwol ſtarcke vnnd ehrenruͤhrige Wort/ dann wañ alle Menſchen Lugner weren vnd nichts thaͤten/ als liegen/ ſo wurden alle jhre gute Lehr vnnd vnderweiſungen verdaͤchtig ſein/ deßgleichen muſten die fauoriten vnd freunde GOttes vnwarhafftig ſein:
Aber die heilige Vaͤtter vnnd Kirchenlehrer erklaͤren diſe deß heiligen Dauids Wort der geſtallt/ daß alle Menſchen Lugner ſeyen/ allermaſſen die jenige Jahr/ welche ſich anfangs gluͤcklich vnnd wol anlaſſen/ vnnd deren Fruͤling luſtig/ vnnd dern Aprill ſchoͤn/ aber dern Auguſtus vnfruchtbar iſt:
Wie nun dergleichen Jahren vil verheiſſen/ aber wenig halten oder laiſten/ alſo ſehen wir/ daß ein Juͤngling im Fruͤling ſeiner Schoͤnheit/ Adels/ Reichthumb/ Hoͤflichkeit/ herꝛlichen ingenii vnd verſtandts/ ein hoffnung gibt/ daß einsmals ein herꝛlicher/ fuͤrtreflicher vñ nutzlicher Mann auß jhm wirdt werden/ aber vnnerſehens wirt er von etwan einem widerwertigen Windt vnd vngeſundem Lufft darnider geworffen/ oder durch ein einiges ſchnoͤdes Weib verfuͤhrt vnd in grundt verderbt.
Sonſten aber kan mit warheit geſagt werden/ daß omnis homo mendax, oder mendacium, das Leben deß Menſchen ein pur lauters Lugenwerck ſeye/ dann veritas ſibi eſt concors die Warheit iſt jhr ſelbſt allzeit gleichfoͤrmig/ vñ wird nackent/ ohne alle maſcara noch diſſimulation gemahlt/ aber homo in perpetua mutatione voluitur, der Menſch verkehret vnd veraͤndert ſich jmmerdar/ niemaln iſt vnnd verbleibt er in einerley weſen/ er hat mehr Gruben/ denn das Meer/ er verkehret ſich in mehr Farben/ denn der Chameleon, vnd verendert ſich in mehr figuren/ denn Protheus:
vñ eben diſer vrſachen halben hat jener Philoſophus die Natur beſchuldigt/ daß ſie kein Fenſter in der Bruſt deß Menſchen geſetzt hatte/ damit man ſchen hette moͤgen was inwendig im Hertzen fuͤrginge.
Ein Lugen iſt das Leben deß Menſchen/ dann was iſt die waꝛheit anderſt/ als (wie Ambroſius ſpricht) ein wahres Leben?
Der heilig Joannes hat das Leben neben der warheit geſetzt/ oder/ daß ich recht ſage/ er hat die warheit geſetzt mitten zwiſchen den weg vnd dem Leben/ ſprechend: Ego ſum via, veritas & vita:
Dann die Warheit iſt das mittel/ durch welches man zum Leben gehet/ vnd kein anderer weg noch mittel dahin zu gelangen iſt verhanden/ aber/ leider/ nos in vitium credula turba ſumus: vnſere weg ſchmecken vnd zielen nach Laſtern: zu demſelbigen eylen wir/ vnd zu demſelbigen ſeind wir geneigt.
Die Warheit iſt ein fundament der Hoffnungen/ deſſen vollziehung gewiß vnnd vnfehlbarlich iſt/ vermuͤg der Wort: Labium veritatis firmum erit in perpetuum:
Die verheiſſungen der warheit ſeind ſtarck/ gewiß vnd vnfehlbar/ aber der Menſch nec certa res nec tuta eſt, iſt ein vngewiſſes vnnd vnſicheres ding: Vngewiß ſeind ſeine verheiſſungen/ derwegen iſt er ein fundament der naͤrꝛiſchen hoffnungen/ dann ſein anfang iſt ein Lugen/ ſein Muttermilch iſt ein Lugen/ ſein gantze zucht iſt ein Lugen/ vnnd zur zeit deß eumplirens vnnd haltens entdecken ſich ſeine falſchheiten vnd Lugen.
Ein Lugen iſt das menſchliche Leben/ dann die Warheit iſt (wie Hypocrates ſagt) klar/ glantzent vñ ſchoͤn/ vñ hat an ſtatt der Augen/ zwo brinnende Fackeln/ welche wie die Sonn glantzen/ aber das Leben deß Menſchen iſt wie ein armſeliger/ betruͤglicher vnnd vnbeſtaͤndiger Schatten/ vermuͤg der wort: dies noſtri ſicut vmbra ſuper terram:
So gar iſt der Menſch/ (wie Ariſtoteles bezeugt) inconſtantiæ imago, ein Ebenbildt der vnbeſtaͤndigkeit ſelbſt: dermaſſen vnbeſtaͤndig vnnd wanckelmuͤtig iſt der Menſch/ daß er nichts enders repræſentiret vnnd erzeiget/ als ein lautere vnbeſtaͤndigkeit/ vnnd ein vnergruͤndelichen betrug vnd falſchheit.
Vnder andern vnuernuͤnfftigen Thieren/ hat Gott auch die Camaleones auff ſeinen Tiſch zu ſetzen verbotten/ dann er iſt ſehr vnbeſtaͤndig vnd wanckelmuͤtig/ vnnd verkehret ſein Farb/ nach beſchaffenheit deß Windts/ der da wehet.
Alciatus ſagt/ daß er die Wind trincke/ vnnd ſich darmit erhalte/ auch ſeine Farben nach beſchaffenheit deß Windts/ verkehre.
Durch die Chameleones werden verſtandẽ die ſchmaichler/ derẽ alter gebrauch iſt/ daß ſie ſich nach den zeiten vnnd Perſonen mit denen ſie tractiren vnd vmbgehen/ veraͤnderen/ den ſtich vnd kein beſtaͤndige Farb halten/ ſonder dieſelbe gleichſamb augenblicklich verkehren/ derwegen ſpricht Hieron. adulator eſt amicus in obſequio, hoſtis in animo.
Ein ſchmeichler hat zweyerley Angeſicht/ ein jnnerliches vñ euſſerliches:
Mit dem euſſerlichen lachet er vns an/ mit dem jñerlichen aber kratzet er:
Ein Freund iſt er feines Herꝛn/ deſſen Brot er jſſet/ deſſen Liedlein ſingt er/ accommodiret vnd ſchicket ſich nach allen deſſen humorn, Sinn/ willen vnnd gefallen.
Diſes hat wol verſtanden der jenig/ welcher geſagt hat:
Corripiet me iuſtus in miſericordia & increpauit me, oleum autem peccatoris non impinguet caput meum:
Das iſt:
Der gerechte wirdt mich in der Barmhertzigkeit vnnd wolmeinendtlich ſtraffen/ aber das Oel deß ſuͤnders wird mein Haupt nit beruͤhren:
als wolte er noch eygentlicher ſprechen: Woferꝛn du/ O Herꝛ/ mich wegen meiner ſchweren ſuͤnden ſtraffen wilſt/ ſo bitte ich/ daß es geſchehe durch die Hand der gerechten/ dann vil lieber vnnd angenemmer ſeind mir jhre zu meinem heyl gemeinte ſtraffen/ weder das mir zum verderben reichende Lob meiner Feinden.
Nit ohne vrſach nennet der Prophet die Schmeichlerey ein Oel/ dann wie das Oel/ wann es ins Fewꝛ gewoꝛffen wirdt/ pflegt das Fewꝛ nit allein nit zu loͤſchen/ ſonder vilmehꝛ anzuzuͤnden/ alſo entzuͤnden die Schmaichler die Suͤndt/ qui enim (ſpꝛicht Cyprianus) peccantẽ blandimentis adulantib. palpat, peccandi fomitem ſubminiſtrat, nec cõprimit ille peccatũ ſed nutrit.
Ferꝛner/ wie das Oel die aller groͤbſte vnnd haͤrteſte ding lindert vnd erweichet/ alſo pflegẽ die ſchmaichler die aller groͤbſte vnd haͤrteſte Hertzen zu erweichen: noſtras mentes velut olei pinguedo libenter ingrediẽs vigorẽ veritatis emollit: ob ſchon die warheit dermaſſẽ ſtarck/ vñ wie ein diamãt hart iſt/ daß ſie niemaln bricht: (veritas enim laborat quidem, ſed extinguitur nunquam) nicht deſto weniger iſt das Oel der Schmaichlerey dermaſſen ſtarck/ daß es das Hertz/ welches es beſeſſen/ lind/ zart vnnd weich machet.
Nit einſehlechtes Oel aber iſts/ welches ſo gar ſtarck iſt/ ſonder es iſt oleum peccatoris, ein Oel deß Suͤnders/ vnd es reiret vnnd bewegt den Menſchen zu allen vnd jeden ſuͤnden/ dannenhero hat jener Keyſer Septimius alle die jenigen/ ſo mit diſem Laſter der ſchmeichlerey behafft waren/ von ſeinem Hof vertriben/ ſeytemal nullum animantium genus aſſentatoribus eſt pernicioſius’, kein einige vergiffte Schlang ſo ſchaͤdlich ſein kan/ als eben die Schmaichler.
O wie hoch zu wuͤnſchen waͤre es/ daß die Fuͤrſten diſes betrachteten/ jhꝛe Augen aufftheten vnd ſehen/ in was fuͤr groſſer gefahr ſie ſtecken/ dann jhꝛe Hofſchmaichler ſetzen jhnen ſtarck zu/ geben jhnen vergulte Pillulen ein/ vnnd ſalben jhre Haͤupter mit dem Oel der vergifften Schlangen:
O der ſie vberꝛeden koͤndie/ daß die ſchmaichleriſche wort vnd Schrifften nur Sirentſche geſang/ ein lauters Gifft/ betrug vnd falſchheit ſeye.
Zu wuͤnſchen waͤre es/ daß ſie die Wort deß Eſatæ betrachteten/ der da ſpricht:
Popule meus, qui te beatum dicunt, ipſi te decipiunt, & viam greſſuum tuorum diſſipant.
Es pflegen etliche Fuͤrſten dermaſſen in den tugendten fort zuſchreiten/ daß ſie leichtlichen den hoͤchſten Staffel biß in Himmel koͤndten erꝛeichen/ aber ein liſtiger vnnd verſchlagner Schmaichler vnnd falſcher Freundt ſchleichet herein/ fahet an/ dem Fuͤrſten zuſchmaichlen/ vnd ſeine Werck vnd thaten der maſſen zu loben/ daß in deſſelben Hertzen der Wurm der vanæ gloriæ vñ eyteln ehꝛ waͤchſt/ vnd alle Tugenden in jhm zernichtet werden.
Nit alſo hat der Fuͤrſt vnd Koͤnig Dauid gethan/ ſonder geſagt hat er:
Oleum peccatoris non impinguet caput meum:
Das Oel der Schmaichlern vnnd Fuchsſchwaͤntzlern ſoll mein Haupt nit ſalben) ob ſchon ſie noch ſo vil Oels der Schmaichlereyen auff mich gieſſen/ ob ſchon ſie noch ſo rethoricê ſchreiben/ ob ſchon ſie alle vnnd jede alte vnd newe Juriſten zu meinem vortel/ befelch vñ intent alle giren/ ſo ſoll doch mein Haupt vnd muth im wenigſten nit dardurch wachſen/ noch mein Hertz von dem rechten vnnd geraden weg der iuſtici abwendig gemacht werden/ vil weniger ſollen ſich meine imaginationes weiter erſtrecken/ deñ mein vermuͤgen vermag.
Nit allein wirdt die Lugen/ falſchheit vnd ſchmaichlerey vilmals obbemelter geſtallt geliebt/ geziegelt vnd befuͤrdert/ ſonder wann vnd ſchon das gluͤck die poſſeſſion einer warheit beſcheret/ ſo corrumpiren wir doch bißweilen die eſſentz derſelben.
Vnſere ſitten werden fuͤrnemblich corrumpirt durch die banniſirung der warheit/ dann vnſere jetzige warheit beſtehet nit in deme/ was ſie iſt/ ſonder in deme/ wie wir ſie einander perſuadiren vnd einbilden/ aller maſſen wir nit allein das jenig fuͤr ein Muͤntz halten/ was falſch vnd Kupffer iſt/ ſonder was gerecht Silber vnd Goldt iſt.
Das liegen iſt etlichen Nationen gantz gemein/ dann Biſchoff Saluianus Marſilienfis ſchreibt/ daß vor zeiten das liegen vnnd falſch ſchweren bey den Frantzoſen kein Laſter/ ſonder nur ein formb vnnd gebrauch alſo zu reden geweſt:
Aber meines erachtens/ iſts an jetzo ſchier ein tugendt/ aller maſſen den Teutſchen das vollſauffen.
An jetzo formiren vnnd fatzoniret man die Lugen/ ſamb waͤre ſie ein exercitium vnd vbung der Ehren/ dann die diſſimulation iſt zu diſen zeiten die beſte vnnd notwendigſte qualitet:
Offt vnnd vilmals hab ich bey mir ſelbſt betracht/ was doch die vrſach ſein mag/ daß wir vns vber diſen Laſter der Lugen (welches vns doch ſo gar gemein iſt) vil hefftiger erzuͤrnen/ denn vber kein anders/ daß auch wirs fuͤr ein hoͤchſte iniuri vnnd ſchmach halten/ wann man vns liegen heiſt/ oder der Lugen bezeyheit:
Jch befinde aber/ daß es ſchier ein natuͤrlichs weſen iſt/ dann wir empfinden gleich wol die accuſation vnd bezeyhung/ aber die ſchuld legen wir nicht von vns: Den effect der Lugen behalten wir/ vnd verdammen ſie doch nur in apparentia vnd zum ſchein.
Kein Laſter iſt ſchaͤndtlicher/ als eben das liegen/ dann ein Lugner redet wider ſein eignes Gewiſſen/ vnd ſein liegen iſt ein zeichen/ daß er Gott den Herꝛn verachte/ vñ die Menſchen foͤrchte:
Was kan aber ſchaͤndlicher ſein/ als daß man ſich verzagt ſtellt gegen den Menſchen/ aber keck vnd vermeſſen gegen GOtte Das reden vnd ſchreiben iſt das einige mittel/ dardurch wir einander vnſern willen/ gemuͤt vnd gedancken communiciren, es iſt auch ein Dolmetſcher vnſerer Seelen: Woferꝛn nun es fehlt/ ſo fehlt vnſer gantzes Menſchliches comertium vnd gemeinſchafft/ vnd vnſer Polliceyweſen wirdt dardurch corrumpiert vnd zerloͤſcht.
Etliche Jndianer opfferen jhꝛen Goͤttern nur Menſchliches Blut/ welches ſie auß jhren Zungen vnd Ohren ziehen/ zur verſoͤhnung der Suͤnd der Lugen/ die ſie entweder angehoͤrt oder geredt haben/ Aber leyder/ wie die Kinder einander betriegen vnnd narꝛen mit den Ochſen Beinlein/ alſo narꝛen vnnd betriegen wir einander mit worten.
Es ſagt gleichwol der weiſe Mann: Ne accipias faciem aduerſus faciem tuam, nec aduerſus animam tuam mendaciũ:
Als wolte er ſagen: Du ſolleſt kein anders vnnatuͤrliches Angeſicht an dich nemen/ noch auch die Warheit (welche GOtt gleich iſt) auß deinem Hertzen treiben/ vnnd hergegen die Lugen (welche dem Teuffel gleich iſt) darin wurtzlen vnnd regieren laſſen/ dann das thun nur die doppelte vnd falſche Menſchen/ ſo da euſſerlich etwas erzeigen/ welches aber in jhrem Hertzen vil anderſt iſt:
Dergleichen doppelte vnd falſche Geſellen aber ſeind Kinder deß Teuffels in der nachfolgung/ vermuͤg der Wort Chriſti:
Jhr habt den Teuffel fuͤr einen Vatter/ vnnd jhr begeret die verlangen ewers Vatters zu vollziehen:
Vil aͤrger ſeind die Lugner/ denn der Teuffel ſelbſt/ dann als er die Lugen in die Welt brachte vnnd vnſere Mutter Euam betrug/ hat er mit einer maſcara oder vermumten Angeſicht gelogen/ vnd die geſtalt einer Schlangen an ſich genom̃en/ dann er war nit ſo keck/ daß er ſich mit offnem Angeſicht ſehen hette laſſen/ Aber vil Menſchen liegen dermaſſen vnuerſchambt/ daß ſie/ wie der Teuffel/ jhren nechſten offentlich vnd ohne einige vermummung vorliegen vnd betriegen:
Welchen du fuͤr deinen freund heltſt/ der iſt der jenig/ der dich verkauffet: Welchen du vermeineſt/ daß er die warheit auffrecht vñ redlich mit dir rede vnnd handle/ der iſt der jenig/ der dich verꝛahtet vnnd betrieget:
Welchen du vermeineſt/ daß er dir langes Leben wuͤnſche/ der iſt der jenig/ der dir dẽ Tode proturiret: wer dir die Haͤnd thut kuſſen/ der wolte ſie dir vil lieber abhacken:
Wer dich thut freundlich anlaͤchlẽ/ der wolte dir vil lieber die Augen außkratzen: non enim eſt veritas, & non eſt miſericordia, & non eſt ſcientia Dei in terra.
O wie vil Lugen vñ falſchheitẽ ſindt man in den Weltmenſchen:
Menkom̃t bißweilen in ein luſtiges gehuͤltz) deſſen gruͤne baͤum vñ geſtreuß vnſere Augen erluſtigen/ vñ vns reitzen vñ locken vnder jrem ſchattẽ zu ruhen/ woferꝛn aber ſchlangen/ woͤlff vnd Baͤren darinn verhanden ſeind/ ſo begert keiner (der anderſt einen Verſtandt hat) im ſchatten ſolcher baͤum zu ſchlaͤffen:
Diſe Welt/ die wir ſo ſehꝛ lieben/ iſt dz gehuͤltz oder wald/ ſie ſcheinet/ dem euſſerlichen weſen nach/ friſch vnd luſtig zu ſeyn/ aber inwendig iſt ſie erfuͤllt mit vilen vergifften Thieren/ die vns vmbbringen/ die Menſchen ſchmatchlen vns vor/ geben vns zucker: vnnd hoͤnigſuͤſſe wort/ ſie verſprechen vnd verheiſſen vns vil/ aber es ſeind nichts anders/ als complimenten vnd laͤre Woꝛt/ dann im fall der Noth/ vnd wann man jhrer bedarf/ befindt ſich das gerade widerſpil.
Die Weiſſagung deß Apoſtels/ daß zu den letzten zeiten die ohren der Menſchen dermaſſen kranck vnd zart ſein werden/ daß ſie nichts heylſames/ ſonder nur lautere liehliche vñ angeneme ding hoͤꝛen werden moͤgen:
iſt numehr erfuͤlt:
Nirgents aber iſt die warheit verhaſtes vñ verdꝛießlicher/ als eben an etlichẽ Hoͤfen der Potentaten: An jrer ſtatt wirdt die Lugen vnd ſchmaichlerey geliebt.
Die jenigen/ ſo die warheit predigen/ vñ die Laſter ruͤhꝛen vñ ſtraffen/ werden vertriben/ die warheit wird wie ein Vbelthaͤterin befengnuſt/ vnd ob ſchon jedeꝛman ſie lobt/ ſo wil doch niemandt ſie hoͤren:
weil die welt der warheit ſo gar feind iſt/ ſo muͤſſen die Diener Gottes per circũlocutiones reden/ vnd ſie verdeckt fuͤrbꝛingen/ damit ſie angenom̃en werde/ jnmaſſen der Pꝛophet Natan dem Koͤnig Dauid gethan.
Wann einer vber die Gaſſen mit vmbgewendtem Mantel gehet/ vnd ein anderer jhms ſagt/ als dañ dancket er jhm drumb/ aber zu erbarmen iſts/ daß/ wañ ein Prediger vns ſagt/ daß wir ein verkehꝛtes boͤſes Leben fuͤhren/ wir vns als dañ erzuͤrnen/ kummern vnd es nit hoͤren moͤgen/ dann diſes laſter der Lugen verfinſtert vnd verſtellt jhren verſtandt dermaſſen/ daß ſie nur die falſchheit vnd ſchmaichelwoꝛt gern hoͤren/ vnd der warheit feind ſeindt/ die frommen aber verhaſſen die Lugen/ vnd lieben die warheit/ welche da iſt Chriſtus Jeſus.
Capvt XXXIII.
Diſcurs von der vbermaͤſſigen ſorgfaͤltigkeit wegen der zeitlichen Guͤter/ Kleider vnnd Reichthumben.
DEr ander Tiſchgenoß fing an von der vbermeſſigen menſchlichen ſorgfaͤltigkeit zu reden/ vnd ſprach:
Von der materi der vbrigen ſorgfaͤltigkeit redet der Herꝛ vnd ſpricht: Ne ſolliciti ſitis animæ veſtræ quid manducetis, neque corpori veſtro, quid induamini: als wolte er ſagen:
Sorget nit ſuͤr ewre Seelen/ was jhr eſſen werdet/ auch nit fur ewren Leib/ was jhr anziehen werdet/ das fuͤrnemſte/ darumb wir Menſchen ſorgen/ iſt die Speiß/ die Kleidung vnd die Reichthumb.
Was die Speiß vnnd Leibsnarung belangt/ iſt nicht gnugſamb zu verwundern/ was geſtalt ſie ſich deßwegen bemuͤhen/ dann etliche pfluͤgen den Acker/ andere pflantzen Baͤum/ andere legen ſich auff den Viechziegel/ andere treiben ein Handtwerck/ ander begeben ſich auffs ſtudiren/ vnd andere auffs kriegen/ alles zu dem endt/ damit ſie jhre zeitliche Nahrung gehaben/ daran aber thun ſie nit ſo gar vnrecht/ wofern ſie es mit Gott angreiffen/ jhne darneben allzeit vor Augen haben/ vnd ſich vom Geitz nit vbergehen laſſen.
Andere findt man/ welche die ehrliche arbeit fliehen/ ſich nur auff die Maulnahꝛung oder Wirthſchafft/ Jtem auff die Kauffmanſchafft vnd Wucher legen/ vnd durchauß kein Gewiſſen haben/ ſonder Tag vnd Nacht nur dahin dichten/ trachten vnd aꝛbeiten/ dz ſie mit vñ ohne recht/ vil Gelt vnd Guts zuſammen ſcharꝛen moͤgen.
Andere ſeind verhanden vnd ſonderlich die Weiber/ welche jhꝛ Haußhaben vermeinen zu verbeſſern oder reich zu werden/ vermittelſt jhrer Kargheit vnnd geſpaͤrigkeit/ auß allen vñ jeden dingen woͤllen ſie einen gewinn ſuchen/ vnd auß jhren Haͤnden kein notturfft laſſen:
Alles will jhnen zerꝛinnen/ vnnd nichts will jhnen gnug ſein.
Die abgeſtutzte naͤgel klauben ſie widerum̃ von deꝛ Erden auf/ vnd behaltens/ obs jhnen villeicht einmals zu nutz werden moͤchte:
Auß lauter geitz doͤrffen ſie jr Gelt nit angreiffen/ verbergen jrẽ Treid/ vnd woͤllen jhne ehender nit verkauffen biß er gar thewr worden.
Von ſolchen Leuthen aber ſtehet geſchriben.
Qui abſcondit frumenta, maledicetur in populis: als wolte der weiſe Mann ſagen:
Ein groſſe vnbarmhertzigkeit iſts/ wann einer den Traidt zur zeit der thewrung verhelt/ verſchlaͤgt/ vnnd auß lauter Geitz ein gantze Gemaind begeret zupreſſen vnnd auß zuhungeren/ billich werden ſie derwegen verflucht/ aller maſſen hingegen denen alles guts gewuͤnſcht wirdt/ welche der gemainen noth huͤlflich beyſpringen/ dann Gott ſegnet ſie in allen dingen/ dann weil ſie jhre Hoffnung auff GOtt ſetzen vnnd jhme vertrawen/ ſo erſprieſſen jhnen alle jhre ſachen vnnd anſchleg gantz gluͤcklich/ vnnd erlangen ſambt der Frucht die vnſterbliche glory: Weil aber die ſorgfaͤltige Neid- vnd geitzhaͤlß Gott dem Herꝛn nicht trawen/ das gelt wie jhren Gott verehren/ vnd jhr Heyl vnnd Wolfahrt drin ſetzen/ ſo bewilligt GOtt daß ſie verderben vnd mit jhrem ſchaden erfahren/ daß ſie jre ſoꝛg vnd gantzes Leben in ſamblung deß Gelts vnnuͤtzlich verzehrt haben.
Dañ es ſieht geſchriben:
Qui cõfidit in diuitijs ſuis corruet, iuſti autem quaſi virens folium germinabunt.
Nun ſpricht aber einer: die taͤgliche erfahrung vnd Exempel geben ein anders zuerkennen/ dann wir ſehen/ daß vil Leuth durch jhre groſſe ſorgfaͤltigkeit bemuͤhung/ vortheiligkeit vnnd Wucher/ Reich/ vermuͤglich groß vnd anſehenlich werden/ hergegen daß die jenigen/ welche ſich der eigennuͤtzigen vnnd falſchen ſtuͤckel nit achten noch gebrauchen/ ſonder das ſtudium iuſtitiæ oder der Gerechtigkeit omnib. vitæ commodis vorziehen/ arm vnd duͤrfftig ſeind vnd bleiben:
Hierauff aber antwortet der weiſe Mann vnnd ſpricht: multi cibi in noualib. patrum ſibi pauperum, dann die erſaͤttigung beſtehet nicht in den Schewren vnd Kaͤſten/ ſo mit Traidt erfuͤlt ſeind/ ſonder in einem maͤſſigen vnd tugentſamen Gemuͤth/ dann wie die Tugendt mit jhr ſelbſt zu friden iſt/ alſo ſetzet ſie der btgierligkeit reich zuwerden ein ſolches maß vñ ziel daß ſie mehr nit/ als eben die notturfft begehꝛet:
Aber die vntugentſame Geitzhaͤlß koͤnnen durch keine einige Reichthumb erfuͤlt/ noch auch/ obſchon alle Menſchliche Reichthumb ſich in jhrem Hauſe verſambleten/ erſettigt werden: ſola namque virtus animũ locupletat atque ſtabili voluptate perfundit, ſicque fit, vt iuſti facilimè ſatiari poſſint, iniuſti autem ſemper eſuriant.
Habentes victum & amictum his contentiſſimus ſpricht der Apoſtel/ als wolte er ſagen:
Wann wir mit notwendiger Speiß vnnd Kleidung verſehen ſeindt/ ſollen wir billich benuͤgt vnd zu friden ſein/ dann Gott iſt ein Vatter nur deren/ welche ſich mit der notwendigen Leibsnahrung vnnd vnderhaltung beſchlagen laſſen.
Als jener Haußuatter die Arbeiter in ſeinem Weingarten auffnam/ vnnd mit jhnen dingte/ verhieß er jhnen einen taͤglichen Groſchen/ das iſt/ die Seligkeit/ zu geben/ aber wegen der taͤglichen ſpeiß handlete er nichts mit jhnen/ dañ dieſelbe iſt den Dienern vnd freunden Gottes richtig vnd gewiß:
Eben auff diſen ſchlag ſollen auch wir nach dem himliſchẽ Groſchen trachten/ vnd nit zweifeln/ das vns mangeln werde die Leibsnahrung/ dann ob ſchon die zeitliche ding bißweilen menglen/ ſo wird vns doch Gott hingegen dermaſſen verſehen mit der Frewd vnd Geiſtlichem Troſt/ daß du vil beſſer zu friden ſeyn wirdeſt mit deiner duͤrfftigkeit/ armut vnnd noth/ weder mit dem vberfluß.
Keins wegs ſollen wir die zeitliche ding durch vnzimbliche mittel procuriren/ dann die eytele Soꝛgfaͤltigkeit derſelbigen iſt ein beſchwernuß der Geiſtlichen Fluͤgel.
Sie verhindert den Flug vnſerer Seelen an der contemplation vnnd betrachtung der ewigen Guͤter.
Keiner andern vꝛſachen halben hat Gott den Menſchen erſchaffen/ als daß er jhne erkennen/ lieben vnd genieſſen ſolte/ aber von diſer genieſſung verhindert vnnd ſcheidet vns die vbermaͤſſige ſorgfaͤltigkeit vnnd Gedancken der zeitlichen guͤter.
Zu denen/ welche mehꝛ auff jhꝛe aigne ſachen/ als auff Gott gedachten/ ſpꝛicht der Herꝛ ſelbſt:
Quia domus mea deſerta eſt & vos feſtinatis vnuſquiſq; in domum ſuam, propter hoc prohibiti ſuper vosſunt cęli, ne darent rorẽ, & terra prohibira eſt, ne daret germen ſuum.
Dann billich iſts/ daß denen alles maͤngle/ welche jhꝛen Erſchaffer verlaſſen wegen deß zeitlichen.
Ein ſchand iſts/ daß wir vnſere ſorg vnd verlangen ſo gar vbel verwenden vnd anlegen wegen deß zeitlichen koths/ da doch wir gar leichtlich verlangen vnd trachten koͤñen nach den blumen deß Paradeyſes:
Ein grauſambkeit iſts/ daß wir vns ſo ſehr er muͤden im ſuchen der Welt/ da doch wir trucknes Fuſſes finden koͤndten den Himmel.
Wer da begehꝛt der gefahr diſes Lebens zu entgehen/ vnd des verdamnuß befreyet zuwerden/ der muß fliehen die Erd/ er muß auch fliegen oder ſchwimmen/ vnd keinswegs auff der Erden vmbgehen/ dann als Gott die Voͤgel erſchaffen hatte/ ſegnete er ſie/ den beſtien vnnd Thieren aber/ welche auff der Erden gehen/ gab er ſeinen ſegen nit: Wer nun den ſegen/ welchen Gott den frommen geben wirdt/ begert zu erlangen/ der muß entweder fliegen oder ſchwim̃en/ damit er der gefahꝛ/ darin andere gerathen/ befꝛeyt ſeyn moͤge/ dañ denen/ ſo/ wie beſtiæ, auf Erden leben vñ die jrꝛdiſche ding vnordenlich lieben/ wirdt GOtt nicht ſeinẽ ſegen/ ſonder den fluch geben.
Derwegen/ O Menſch/ lebe/ wie ein Vogel in der hoͤhe der contẽplation vñ Gebetts/ ſetze alle deine gedanckẽ vñ ſorgen auf Gott/ ſo wirdt er hingegẽ auf dich gedencken vnd fuͤr dich ſorgẽ/ jnmaſſen Dauid gethan/ ſprechendt: pauper ſum & mendicus, Dominus ſollicitus eſt mei.
Weil Gott fuͤr dich ſorget/ ſo darffſtu dich nichts kummern vmb das zeitliche/ dann das die Heyden vnd Vnglaubigen/ welche einẽ Glauben am gluͤck haben/ ſo gar ſorgfaͤltig ſeind/ iſt ſolches kein wunder/ aber du/ der du ein Chriſt biſt/ vnnd an der Goͤttlichen prouidentz vnnd fuͤrſehung glaubeſt/ ſolleſt ſorgfaͤltig ſein fuͤr die Geiſtliche Guͤter/ ſeytemal du weiſt/ daß/ wofern du thuſt was du ſchuldig biſt/ dir die nothwendigkeit nit werde ermangeln/ dann weil Gott/ der die Voͤgel/ (welche er von deß Menſchen wegen erſchaffen) erhelt/ warumb wolte er nit auch erhalten den Menſchen/ welchen er wegen ſeinen ſelbſt erſchaffen?
Reinige dein Hertz/ lege alle eytele ſorgfaͤltigkeitẽ von dir/ ſo kanſtu dich deſto leichter zu Gott erheben:
Ob ſchon die occupationes, bemuͤhungen vnd ſorgfaͤltigkeiten der zeitlichen dingẽ nit vnzimlich ſeind/ ſo verblenden ſie doch das Geſicht deß Verſtandts vnd vertreiben den Glantz deß wahren Liechts.
Von der Sorgfaͤltigkeit der Kleidern.
Ferꝛner ſo vil die Kleyder betrifft/ verbeut der Herꝛ gleichfals derſelbigen vbermaͤſſige ſorgfaͤltigkeit/ dann weil Gott vnſern erſten Eltern (vnangeſehen er wider dieſelbige wegen der Suͤnd erzuͤrnet war) mit Kleidungen verſehen hat/ warumb wolte er dann ſie nicht auch vns geben?
Dreyerley vrſachen halben bedoͤrffen wir der Kleidungen/ erſtlich/ vns darmit zu bedecken:
Am andern/ vns vor wind kaͤlte vnd hitz zu beſchuͤtzen:
Drittens/ vns vnder einander in vnſern Staͤnden vñ Ambtern zu vnderſcheiden/ vnnd die Geiſtlichen von Weltlichen/ die Fuͤrſten/ Herꝛen/ Edelleuth/ Burger vnd Bawren von einander zu erkennen/ Wofern vnſere erſte Eltern nit geſuͤndigt hetten/ ſo bedoͤrfften wir keine Kleidungen/ dann die nackenheit deß Leibs wuͤrde als dann eben ſo wenig ein ſchandt geweſt ſein/ als an jetzo die nackenheit deß Angeſichts vnnd den Haͤnden/ Es wuͤrde auch kein vngewitter deß Luffts geweſt ſeyn/ vnnd die vnderſchidliche menſchliche Staͤnd wuͤrden durch andere zeichen erkeñt ſein wordẽ/ Darauß erſcheint nun daß die Kleider nichts andeꝛs ſeind/ als zeichen vnd ſtraff der Suͤnden/ allermaſſen der ſtrick/ welchen der zum Galgen gefuͤhrter Dieb am Halß traͤgt/ ein zeichen iſt ſeines begangenen Diebſtals/ vnnd ein Jnſtrument ſeiner Straff.
Hierauß iſt nun abzunem̃en/ was die jenigen fuͤr groſſe Narꝛen ſeyn/ welche ſich auf die zierd vnd pracht der Kleidung vil zu ſehr begeben/ dann erſtlich wirdt die edle zeit dardurch verzehrt/ welche vns von Gott darumb beſchert iſt worden/ daß wir das ewige darmit gewinnen ſollen.
Am andern wirdt dardurch ein ſo groſſer vergeblicher vnkoſtẽ angewend/ daß vil Leuth jhre gantze Subſtantz nur den Kramern ſchuldig verbleiben.
Drittens multiplicieren vnd vermehren ſie die Kleider haͤuffig vnnd vberfluͤſſig:
Viertens ſeind ſie ſehr fuͤrwitzig in erfindung der newen foꝛmen vnnd muſtern.
Vnnd diſes alles thun nit die rechtſchaffne Maͤnner/ ſonder nur die Antrogyni oder weibiſche Maͤnner:
Fuͤrnemblich aber die Weibsperſonen/ auß vilerhandt vrſachen/ dann erſtlich ſeind ſie nit ſo geſcheidt/ vnnd brauchen keinen verſtandt/ wie die Maͤnner ſonder ſeind den nugis, eitelkeiten vñ paſſionibus allerdings ergebẽ: Sie vermeinen/ (jnmaſſen aller Narren art iſt) daß ſie weiſer ſeind/ denn alle andere/ vñ ob ſchon alle Vaͤtter/ Apoſteln vñ Propheten die Hoffart vnd vbermut der Kleidern verbotten/ vnnd alle Prediger ſie ſtraffen/ ſo halten doch die Weiber darfuͤr/ dz andere Leut dißfals jrꝛen/ vnnd nur ſie recht haben.
Derwegẽ beharꝛen ſie bey jren meinungen/ vñ verwenden in den kleiden nit allein groſſen vnerſchwinglichen vnkoſten/ ſonder brauchẽ auch vil muͤh/ arbeit vñ vngelegenheit mit dem zieren/ ſchmucken vnd auff butzen jres Kopffs vñ Leibs/ vnangeſehẽ ſie dardurch weder jren eignen noch andern Maͤñern nit allein nit gefallen/ ſonder vilmehꝛ verlacht/ veracht vnd verſpottet werden:
So thun auch ſolche koͤſtliche gezierle vnd geſchmuckte Docken nichts anders/ als muͤſſig gehen/ einander viſitiren, heimſuchen/ beſchawen/ fabuliren/ ſchnadern/ dadern/ ſchwaͤtzen/ von den newen Muſtern der Kleidern vnd ſonſten reden/ vnd die Leut außrichten/ GOtt geb/ es gehe anheims in jhren Haͤuſern vnd mit den Maͤnnern zu/ wie es woͤlle.
Die andere vrſach/ warumb die Weiber ein mehrere Hoffart vnd vbermuth mit Kleidern treiben/ iſt jhre vnuollkommenheit/ derwegen ſuchen ſie alle mittel ſich vollkommen zu machen/ weil aber ſolches nit beſchehen kan durch jhre weißheit noch ſtaͤrck/ die ſie nit haben/ ſo brauchen ſie die Zierd vnd Geſchmuck deß Leibs/ vnd begehen doch darbey vil defecten vnd maͤngel/ dann/ wie die vngeſchickte Mahler ſich vergeblich vnderſtehẽ/ ein durch einen ſehr kunſtreichen Mahler angefangene Tafel zu vollenden/ alſo ſehen wir/ daß etliche Weiber das Ebenbildt Gottes in erſchroͤckliche monſtra vnd vngehewre geſtalten transformiren vnd verkehꝛen/ vnd doch das jenig/ darnach ſie verlangt/ nit erlangen.
Die dritte vrſach iſt/ weil ſie/ als taugliche Jnſtrumenten deß Teufels/ durch jhre ſchoͤne Kleider vnd Geſchmuck die junge Geſellen deſto ehender zu der Geilheit bewegen koͤnden: Beſchließlichen iſt jhre angeborne Hoffart dran ſchuldig/ vnnd ſie wolten gern/ wie jhre erſte Mutter Eua, Goͤttinnen ſeyn vnd darfuͤr gehalten werden/ vnangeſehen ſie ein grewel vor Gott/ vnd gleich ſeind den außwendig geweißten/ aber inwendig mit todten Beinen erfuͤlten Graͤbern.
Sie ſtehlen den nackenden Armen das vberfluͤſſige vñ eptele Gewandt/ welches ſie an jhren Leib hencken.
Ein ſchand iſts/ daß bißweiln die arme Maͤñer deß morgens fruͤh auff ſtehen/ jhꝛen geſchaͤfften hin vñ wider nachlauffen vnd abwarten/ vnnd wann ſie vngefaͤhꝛlich vmb Mittag muͤd vnd ſchwitzendt heimb kommen/ ſie als dañ jhre Weiber entweder noch im Beth ligen/ oder im Seſſel ſitzendt/ vnnd ſich zierendt vnd ſchmuckendt finden.
Den Koͤniginnen vnd Fuͤrſtinnen gebuͤrt ſolches/ doch weiß ich auch nit/ obs jhnen wol anſtehe.
Laͤcherlich vnd vnbillich iſts/ daß der Muͤſſiggang/ faulheit/ hoffart vñ ſchleckerey vnſerer Weiber erhalten werden muß/ durch vnſer Schweiß/ muͤhe vnd arbeit.
O wie vil beſſer aber waͤre es/ wann ſie ſich befliſſen/ jhꝛe Seelen zu zieren/ vollkommen zu machen/ vnd in ehrlichen/ zuͤchtigen vnd maͤſſigẽ Kleidern daher zu gehẽ/ ſo wuͤrde kein eitelkeit/ Thorheit noch Hoffart in jhnen erſcheinen vnd jhre arme Maͤnner wuͤrden villeicht beſſer vnd lenger bey haͤußlichen Ehren verbleiben/ vnnd nit gezwungen werden gen Straßburg zu ziehen.
Von der Sorgfaͤltigkeit der Reichthumben.
JCh wil aber weiter gehen/ vnd noch etwas wenigs von der vberfluͤſſigẽ ſoꝛgfaͤltigkeit der Reichthumben handlen.
Qui volunt diuites fieri, incidunt in tentationẽ & in laqueũ diaboli, & deſideriæ multa, inutilia & nociuaſpricht der Apoſtel/ die jenigen welche auf dem weg der Reichthumbẽ gehen/ vnd dem Gelt vnd Gut nachjagen/ ſtrauchlen dreymal.
Erſtlich fallen ſie in verſuchung: variè ſollicitantur ad diuinas & humanas leges tranſgrediẽ das, ſollicitirt; geraitzt vnd angetriben werden ſie/ die Goͤttliche vñ menſchliche geſetz zu vberſchreilen:
es heiſt bey jhnen: ſic volo ſic iuebo, ſit pro ratione voluntas.
Am andern fallen ſie in deß Teufels ſtrick/ dann die Reichthumb ſeind Netz deß ewigen Todts/ darin der Teufel die Seelen der Narꝛen fahet.
Zugleicher weiß wie der Hencker einẽ vbelthaͤter zu hoͤchſt an Galgen fuͤhren/ vnd jm folgends mit dem Fuß einen ſtoß gibt/ vnd mit ſchandt vnd ſpott von der Leiter hinab wirfft/ alſo beſcheret die Welt jhren Dienern vil Gelts vnnd Guts/ vnnd reitzet ſie mit vilen Laſtern/ damit ſie hernacher deſto ſchaͤndtlicher fallen.
Qui diuitiis ſeruit, præſentibus compedibus conſtringitur & futurus præparatur.
Wer den Reichthumben dienet/ der wandert mit ſehenden Augen zur Hoͤllen/ vnnd legt ſeine Fuͤß in den ſtrick deß ewigen Todts.
Drittens fallen ſie in vil vnnuͤtze vnd ſchaͤdliche ſorgfaͤltigkeiten vnd verlangen/ deſiderium diuitiarum vadit in infinitum:
Dann auaritia deſideratusrebus non extingitur, ſed augetur:
Als Alexander Magnus vorhabens war/ die Scythier zubekriegen/ lieſſen ſie jm durch Geſandten entbieten vñ ſagen: quid tibi diuitiis opus eſt, que te eſurire cogunt? als wolten ſie ſagen:
Was bedarffſtu der Reichthum̃en/ welche die nur einen hunger verurſachen/ dann je mehr du vberkombſt/ je mehr du haben muſt?
Kein riniger gewinn erſaͤttiget ein ſo groſſe begierd/ vnd kein einiger Schatz erfuͤllet ſeine Truchẽ/ dann der appetit vnnd die begirligkeit deß Reichen iſt der Hoͤllen gleich/ welche/ ob ſchon ſie noch ſo vil Seelen verſchlindet/ doch niemaln erſaͤttiget wirdt:
Wie das Fewr durchs Holtz vermehrt wirdt/ alſo das verlangen deß Reichen.
Diuites eguerunt & eſurierunt:
Die Reichen leiden noth vnd hunger: diuitiæ corporales paupertate plenæ ſunt.
Infernus & perditio (ſpꝛicht der weiſe Mann) nunquam explentur: ſimiliter & oculi hominum:
Vir qui feſtinat ditari, & aliis inuidet, ignorat quodægeſtas veniet ei.
Hoͤre was Job ſagt: agite nunc diuites plorate vlulantes in miſeriis veſtris.
Was die Welt fuͤr Schaͤtz vnd Reichthumb helt/ das nennet Job ein Armſeligkeit/ vnd ſagt/ daß ſie in denſelbigen bruͤllen:
Nit weinen/ nit heulen/ nit ſeufftzen ſie wie Menſchen/ ſonder ſie bruͤllen vñ wuͤten wie die vnvernuͤnfftige Thier.
Viel aͤrger iſt ein vnerſaͤtlicher Geitzhalß/ denn ein vnuernuͤnfftiges Thier/ dann (wie Auguſtinus ſpricht) quæ eſt iſta auiditas concupiſcentiæ, cum & ipſæ beluæ habeant modum?
tunc enim rapiunt cum eſuriunt, parcunt verò prędæ cum ſenſerint ſacietatem; Inſatiabilis eſt ſola auaritia diuitum, ſemper rapit & nunquam ſatiatur.
Beſchließlichen ſeind die Reichthumb nit allein vnnuͤtzlich/ ſonder auch ſehr ſchaͤdlich: multos perdidit aurum & argentum: vil Leut ſeind durch Silber vnd Goldt vmbkommen: odi aurum, multis enim perſuaſit perperam ſpricht Plautus, als wolte er ſagen:
Jch bin dem Goldt feindt/ dann es rathet dem Menſchen vbel/ vnd ſtecket jhne in einen gefaͤrlichen Laborinth.
Zu gleicher weiß wie dz Miltz im Menſchen/ je mehꝛ es waͤchſt vnd faiſter wirdt/ je mehꝛ es alle theil deß Leibs ſchwaͤchet/ alſo vmb wie vil mehr die Reichthumb wachſen/ vmb ſo vil deſto mehꝛ nem̃en alle gute eygenſchafften deß Menſchen ab:
Je mehr die begierd deß Geitzes waͤchſt/ vnd die Seel aufgeſchwilt/ je kraͤncker vnd ſchwaͤcher werden jhre tugendten.
Ja was mehr vnd das aller aͤrgſte iſt/ quod mergunt diuitiæ homines in interitum ex perditionem.
Sie ertrencken vnnd erſticken den Menſchen im Waſſer deß ewigen Todts.
Ob ſchon der Menſch alle Schaͤtz der Welt in ſeinem gewallt heite/ ſo wuͤrde er doch nicht deſto juͤnger/ weiſer/ groͤſſer/ ſtaͤrcker vnnd ſchoner ſein/ weder er ſonſt iſt:
Die wolluͤſt/ ſo auß den Reichthumben entſpringen/ ſeind kurtz vnd eytel/ dann die wahre wolluͤſt beſtehen in der ruhe deß Geiſtes.
Sagſtu daß die reichthumb dir ein ehr bringen/ ſo gedenck hergegen/ daß ſich die Menſchen nicht ſo ſehr verwundern/ noch dich ehren wegen deiner Perſon/ ſondern wegen deiner Kleider vnd reichthumb/ derwegen gehoͤrt ein ſolche ehr nicht dir/ ſondern deinen Kleidern vnd Gelt zu: Hergegen woferꝛn ſie die armut deiner Seelen ſehen ſolten/ ſo wuͤrden ſie dich fuͤr arm vnnd vngluͤckſelig halten:
Sagſt du daß die Reichthumb dir vil gute freunde machen/ ſo ſoltu wiſſen/ daß ſolche freunde keine wahre/ ſonder falſche freunde ſeyen/ bey denen mehr zuuerlieren/ dann zu gewinnen iſt/ dann ſie lieben nit dich/ ſondern dein Gelt/ vnnd ſie verfuͤhren dich durch jhre ſchmaichlerey: je naͤhender auch dir dein freundt verwandt iſt/ je mehr verlanget jhne nach deinem todt/ damit er dich moͤge erben.
Diſes hat wol verſtanden der jenig/ welcher geſagt hat: Omnia arbitratus ſum vt ſtercus:
das iſt/ alle zeitliche ding hab ich fuͤr ein Koth gehalten:
Was iſt das Goldt anderſt/ als ein hepffe der Erden? was iſt das Silber vñ Edelgeſtein anderſt/ als ein ſchaunt der Erden/ ſo darinn wachſen vnd herfuͤr gebracht werden?
Was ſeind die Seyden vnd Sam̃et anderſt/ als einkoth der veraͤchtlicheñ Wuͤrmen?
Was ſeind die zarte Tuͤcher anderſt/ als ein Wolle der Thieren?
Was ſeind die koͤſtliche Futer/ Zobl/ Marder vnnd dergleichen anders/ als Haͤut der todten Thieren?
Was ſeind die gemahlte Pallaͤſt/ vergulte Saͤhl/ hohe Thuͤrn/ ſtattliche Gebaͤw vñ groſſe Staͤtt anderſt/ als Erd?
Was ſeind die digniteten vnd ehr anderſt/ als Windt?
Was iſt die gantze Welt anderſt als Erd?
Omnis caro fœnum & omnis gloria eius quaſi flos agri.
Weil dann der Menſch ein ſo herꝛliche Creatur vnnd erſchaffen iſt/ daß er GOtt lieben vnnd genieſſen ſoll/ ſo iſts je ein ſchandt/ daß er ſein Lieb von jhm ab/ vnnd zu veraͤchtlichen dingen verwendet.
Dermaſſen wenig gilt bey GOtt dem Herꝛn das Goldt vnd edle Geſtein/ daß Salomon mit aller ſeiner glory/ herꝛlichen vnnd koͤſtlichen Kleidern vnd Zierden nit ſo ſchoͤn bekleidt war/ wie ein Blum deß Feldts.
Dann ob ſchon die Koͤnigin von Saba ſich vber deß Salomons reichthumb vnd koͤſtlich heit/ vñ nit vber ein Blum verwunderte/ ſo iſt doch ſolches aller naͤrꝛiſchẽ Weiber vnd vnbeſoñenen Maͤnner gebrauch vnnd ein gemeiner Jrꝛthumb der Menſchen/ welche nur nach dem euſſerlichen ſchein vrtheilẽ/ daran aber iſt vnſer begierlichkeit ſchuldig:
O wie vil angenem̃er waͤre es Gott dem HErꝛn/ vnd dir nutzlicher/ wann du reine Augen hetteſt/ dann als dann wuͤrde dich vil ſchoͤner zu ſeyn geduncken die Lilge/ welche Gott gemahlt hat/ weder das Kleydt/ welches der Menſch gewebt hat: Sicut lilium inter ſpinas, ſic amica mea inter filias.
Derwegen O Menſch/ diuitiæ ſi affluant, noli cur apponere, ſchlage alle vbermaͤſſige ſorgen reich zu werden/ auß deinem Hertzen/ vnnd mache es nit zu einen Sclauen deß Koths der Erden/ eytel biſtu woferꝛn du in der eytelkeit diſer zergaͤngklichen Guͤter ſetzeſt dein hoͤchſtes Gut: Ein eytelkeit iſts/ wann du dein Hertz gibſt vnder das Joch der eytelkeit diſer knechtlichen Welt: verwirff außdeinem Hertzen die Reichthumb der Erden/ ſo wirde es erfuͤlt werden mit den wahren Reichthumben deß Himmels.
Capvt XXXIV.
Diſcurs von der wahren Weißheit vnnd von der weltlichen Fuͤrſichtigkeit/ deßgleichen von jhꝛer Thorheit.
DEr dritte Tiſchgenoß diſcurrirte von der Weißheit/ wie folgt: Zweyerley Weißheit find ich/ ein vnderſchaffene vnd ein erſchaffene:
Die vnerſchaffene weißheit iſt nichts anders/ als Chriſtus Gottes Sohn/ demſelben wirt die weißheit zu geeygnet/ allermaſſen GOtt dem Vatter die macht/ vnd Gott dẽ Sohn die guͤtigkeit zugeſchriben wirdt:
Die erſchaffene weißheit aber wird ein Menſchliche odeꝛ Engeliſche geneñt/ vnd hat drey ſignificationes, erſtlich bedeut ſie alle erkaͤntnuß der Menſchlichen vñ Goͤttlichen ding:
Am andern bedeut ſie nur die erkaͤntnuß der ewigen ding:
Drittens bedeut ſie die erkaͤntnuß Gottes ſam̃t der pietet.
Sonſiẽ aber wird die weißheit gemeinglich getheilt in ein Goͤttliche vnd Menſchliche/ oder in die weißheit vnd in die fuͤrſichtigkeit.
Was nun die Weißheit belangt/ ſagt man daß ſie in der erforſchung der Natur vnnd in der ſpeculation der Goͤttlichen vnnd allerhoͤchſten ding beſchehe.
Oſorius diſcurrirt ſehr ſchoͤn daruon vnd ſagt/ daß alle weißheit in der erkaͤntnuß GOttes beſtehe/ dann er iſt ein Vatter vnnd erſchaffer aller ding/ ein anfang der gantzen Natur/ ordnung/ ſchoͤnheit vnnd alles guten:
Von jhm entſpringt alles/ durch ſein guͤte wird alles erhalten vnnd in jhme beſtehet die Summa deß hoͤchſten guts vnd ſeligen Lebens:
Derwegen iſt nur der jenig allein weiſe/ welcher GOtt den Herꝛn erkennet:
Alle andere cognitiones vnd erkaͤntnuſſen aber ſeind nur adminicula vnnd behelff/ dardurch das Menſchliche Gemuͤt deſto leichtlicher zu der Goͤttlichen erkaͤntnuß gelanget/ dann alle andere mathematiſche/ phyſiſche vnnd jrꝛdiſche ſcientzen oder kuͤnſt zielen nur dahin/ daß wir auß den Wercken der gantzen Natur/ Gott den Herꝛn/ als einen Vatter der Natur vnnd einen Herꝛen aller dingen/ erkennen vnd verehren moͤgen.
Weil dann die erkaͤntnuß Gottes das Zihl der weißheit vnd die perfectio deß ſeligen Lebens iſt/ ſo folgt/ daß der jenig/ welcher Gott den Herren nit erkennet/ ein pur lauterer Narꝛ ſeye/ vnangeſehen er in allen andern ſcientijs vnnd kuͤnſten noch ſo geſchickt vnnd gelehrt were: hergegen iſt der jenig weiſe/ welcher GOttes deß Herꝛn ein wiſſenſchafft hat/ vnangeſehen er ſonſten nit faſt gelehrt iſt.
Was aber die Fuͤrſichtigkeit belanget/ beſtehet dieſelbige in der moderation vnd regierung der Staͤtt/ Landen vñ Leuthen/ in erhaltung deß Haußweſens vnnd Geſindts/ in abtreib: vnd verhuͤtung der ſchaͤdlichen/ vnd in procurirung der nutzlichen ding:
Dergleichen fuͤrſichtige vnnd weiſe Leuth werden ins gemein politici genent/ vnd dieſelbigen woͤllen bißweilen vermeinen vnnd darfuͤr halten/ daß die erſtbemelte ſapientes oder Weiſen/ welche ſich auff die Erkentnuß GOttes vnd ſpecuitrung der Goͤttlichen ding begeben haben/ nit tauglich noch bequem ſeyen/ die Staͤtt Land vnd Leuth zu regieren/ derwegen ſchlieſſen ſie dieſelbigen auß dem Rath oder Regiment/ gleichſamb koͤndten die ſapientes oder weiſen nit auch zugleich prudentes oder fuͤrſichtig ſein.
Man jrꝛet ſich aber dißfals/ dann wer kan fuͤrſichtiger ſein/ als eben ein ſolcher weiſer Mann?
Wer kan den ſchaden vnd gefahr deß Landts ſcharpffſinniger fuͤrſehen vnd verhuͤten/ als eben ein ſolcher Weiſer? durch die Goͤttliche diſciplin iſt er dermaſſen in allen guten dingen vnderwiſen worden/ daß ſich nichts begeben vnd zu tragen kan/ ſo jhne betruͤge: aber vnſere weiſe vnd fuͤrſichtige politici verhacken ſich bißweilen in jhren Rathſchlaͤgen/ verſchneiden die Kappen/ ſetzen das fleckel neben das loch/ vnd ſchlagen die Religion vnd Ehr Gottes an ein Ohꝛ.
Die Welt helt nur den jenigen fuͤr weiſe vnd fuͤꝛſichtig/ welcher ein guter politicus iſt/ welcher mit den Laſtern diſſimuliren, mit der Religion lauiren, conuiuiren, laichen/ fuchsſchwaͤntzlen/ vnd nur nach der Ehr vnd digniteten trachten kan/ hergegen helt ſie die jenigen fuͤr Narꝛen/ welche dergleichen eytelkeiten verachten:
Die politici vnnd Weltmenſchen verachten dergleichen Leuth/ ſamb waͤren ſie jhres verſtandts beraubt/ aber ſie wiſſen nicht/ daß ſolche Leuth brinnende Ampeln/ hergegen diſe Welt nur ein Windt vnd Dunſt iſt.
Die frommen vñ einfaͤltigen werden von den Weltmenſchen veracht/ aber von Gott hoch geehrt:
Die Welt lobet vnnd ehret nur was dem euſſerlichen anſehen nach reich/ maͤchtig/ anſehenlich vnd ſchoͤn iſt/ aber Gott ſihet was inwendig iſt/ was die Welt gedunckt arm vnd veraͤchtlich zu ſeyn/ das lobet Gott vnd erhoͤhets vber die Wolcken.
Die weltliche Fuͤrſten hielten die heilige Martyꝛer fuͤr Narꝛen/ als ſie dieſelbigen ſo gar gern vnd gutwilligklich ſterben ſahen:
Vil weiſe Welt- Menſchen halten die Euangeliſche Armut vnd das betilen fuͤr ein thorheit vnnd ſchandt:
Jener Politiſcher naßwitziger Weltweiſer ſprach zum heiligen Paulo:
Inſanis Paule, multæ te literæ ad inſaniam conuertũt:
Aber Paulus antwortet: non inſanio optime.
Feſte, ſed veritatis & ſobrietatis verba loquor.
Weil Feſtus die geheimnuß der Lehr Pauli nicht verſtundt/ ſo hielt er jhne fuͤr einen Narꝛen/ allermaſſen die Welt alles das jenig fuͤr ein torheit helt/ was ſie nit verſtehen oder erꝛaichen kan:
Diſes iſt das Vrthel/ welches die Welt vber die frommen fellt:
Die Goͤttliche Weißheit/ welche in der wahren mortification vnnd ſeiner ſelbſt verlaugung beſtehet/ wirdt von der Welt gehalten fuͤr ein Thorheit:
Aber ſehr weiſe iſt der jenig/ welcher die Welt von Gottes wegen verachtet/ vil weiſt der jenig/ welcher ſich weiſt zu ſaluieren vnnd ſelig zu machen/ vnnd nur ein ſolcher iſt weiſe/ dann alle andern ſeindt Narꝛen vnnd ignoranten:
Die hochheit der weißheit Chꝛiſti beſteht in der wahren verachtung ſeiner ſelbſt:
Ob ſchon einer alle freye kuͤnſt perfectiſſimè wuͤſte/ ſo hilffts jm doch nichts/ woferꝛn er von jhm ſelbſt nichts weiſt:
Er diſtrahirt ſich in den euſſerlichen dingen/ vnd ſich ſelbſt kennet er nit/ vnd von jhm ſelbſt weiſt er nichts zu ſagen:
Selig iſt der ſich befleiſſet weiſe zu ſein vor GOtt/ vnnd der die weißheit der Welt verachtet/ Ein einiger Tropffen der Goͤttlichen Weißheit iſt vil beſſer/ denn das hohe vnnd tieffe Meer der Weltlichen Weißheit.
Diſes iſt die Schul/ in deren der Menſch bey Tag bey Nacht ſtudieren vnd ſich befleiſſen ſoll warhafftigklich mortificiert zu werden.
Die Welt helt den Reichen vnd maͤchtigen fuͤr ſelig/ vermuͤg der Wort: Beatum dixerunt populum cui hæc ſunt:
Aber Chriſtus hat mit ſeiner hoͤchſten Weißheit die ſeligkeit geſetzt in der armut/ ſprechendt:
Beati pauperes ſpiritu.
Wer in der maͤſſigkeit/ Keuſchheit/ demut vnd Andacht lebt/ vnd ſich vor der gefahrder verſuchung huͤtet/ der iſt weiſe vnd gefaͤllt GOtt dem HErꝛn.
Nur der jenig hat ein gutes lob vnd ehrlichen Namen/ welcher ſich eines guten Gewiſſens befleiſt/ welcher fridlich lebt/ vnd ein froͤliches Hertz hat.
Die weißheit diſer Welt iſt ein Eytelkeit/ vnd ein thorheit vor GOtt:
Die Weißheit deß Fleiſches iſt ein Todt der Seelen/ aber die wahꝛe weißheit beſtehet in deme/ daß man die Welt verachte/ die Wolluͤſt meide/ das Fleiſch kaſteye/ das Gewiſſen reinige/ die Tugenden liebe/ vñ die ewige Guͤter ſuche:
Eytel vnnd naͤrꝛiſch iſt/ der die ſchaͤdliche ding liebet/ vnd das Heyl ſeiner Seelen dahinden laͤſt.
Beſchließlichen find ich etliche Zeichen/ darbey ein Weiſer zu erkennen.
Das erſte iſt wann einer ſich vor Suͤnden huͤtet/ vnnd deß reinen Lebens befleiſſet/ dann in maleuolam animam non introibit ſapientia.
Am andern/ wann einer im guten fuͤrſatz ſteiff beharꝛret/ dann homo ſenſatus in ſapientia manet ſicut Sol. Drittens/ wann einer demuͤtig iſt/ vnd alle arꝛogantz fliehet/ dann vbi humilitas ibi ſapientia.
Viertens/ wann einer zu rechter zeit weiſt zu ſchweigen/ dañ ſtultus, ſi tacuerit, ſapiẽs reputabitur.
Zum fuͤnfften/ wann einer die zukuͤnfftige ding fuͤrſihet/ vtinam ſaperent & intelligerent, & nouiſſima prouiderent.
Sechſtens/ wann einer gedultig iſt in allen dingen/ dann impatiens operatur ſtultitiam.
Zumſibenden/ wann einer ſein grauitet erhelt wider die eytele frewd der Welt/ dann cor ſtultorum vbi lætitia, cor ſapientum vbi triſtitia.
Capvt XXXV.
Diſcurs vom Adel.
DEr vierdt Tiſchgenoß diſcurrirte von dem Adel/ vnnd ſprach:
Der Adel iſt ein herꝛliche vñ ſchoͤne qualitet, wer jhne verachtet/ der gibt zu erkennen/ daß er die heilige Schrifft nicht geleſen/ dann im Buch Numeri leſen wir: Nobiliſſimi Principes multitudinis: Jtem/ ille multò plures & nobiliores, quam antea miſerat, miſit: Jtem/ mulier Midianitis filia ſur nobiliſſimi Principis Madianitarum. Item:
Qui contemnunt me erunt ignobiles.
Item: Nobilis in portis Vir eius quando ſederit cum ſenatoribus terræ.
Item: Beata terra, cuius Rex eſt nobilis.
Item: Homo quidam nobilis abiit in regionem longinquam accipere ſibi regnum & reuerti.
Item: Hi autem erant nobiliores eorum qui ſunt Theſſalonicæ.
Hierauß erſcheint die wuͤrdigkeit deß Adels.
Alle Scribenten loben den Adel/ aber doch weil der Adel nur auß der Tugendt entſpringt/ ſo wird ohne dieſelbe aller Adel deß Bluts fuͤr veraͤchtlich gehalten/ vermuͤg der Wort:
Nobilitas morum plus prodeſt quàm genitorum.
Nobilitas etenim ſola eſt, qua moribus ornat.
Hoſtienſis ſchreibt außtrucklich/ daß der Adel deß Bluts nit beſſer ſeye/ als eben der Adel deß vnflats vnd corruption, welche auß vnſerẽ Leib geht.
Mattheus Afflictus ſpricht.
Als Fabius Quintilianus gefragt wardt/ wer edel were? antwortet er:
Nobiliſſimus eſt is qui optimus eſt:
Vil Keyſer vnnd Koͤnige waren vnedel/ aber durch jhre Tugendten ſeind ſie edel vnnd maͤchtig worden: Hergegen ſeindt vil edle Fuͤrſten vnedel vnnd veracht worden wegen jhrer Laſter.
Vilen Leuthen iſt der Adel vil ſchaͤdlicher denn nutzlicher/ dann dardurch werden ſie hoffaͤrtig/ ehrgeitzig/ rachgirig vnd vnkeuſch:
Gloria eorum à partu & ab vtero & à conceptu:
Von jhrer Geburt hero waͤchſt die eytelkeit in jhnen/ die ding/ dardurch die Edelleuth verobligirt ſeindt/ Tugentſamb zu ſein/ brauchen ſie fuͤr ein occaſion vnd vrſach deſto liederlicher zu ſein/ der Adel deß Bluts noͤtiget vnnd zwinget ſie gleichſamb/ den Tugentſamen Fußſtapffen jhrer Voreltern nach zufolgen/ der Adel iſt ein ewiges erbgut der Tugenten jhrer Vorfahren.
Welcher Edelman aber ſeinen tugentſamẽ voreltern nit nachſchlegt/ der iſt einem monſtro oder Meerwunder gleich/ welches ſeinẽ Vater vnaͤnlich iſt.
Eytel iſt der jenig/ der ſich ſeines Adels beruͤhmet/ dann er gibt denen/ die es hoͤren/ ein ſtarckes teſtimonium vñ zeugnuß ſeiner Thorheit.
Das Gott der HErꝛ nach dem Adel deß Bluts wenig frage/ erſcheint daher/ allweil er den Saul/ welcher deß aller veraͤchtlichſten Geſchlechts der 12. Staͤmmen Jſraels war/ erwehlt hat fuͤr einen Koͤnig in Jſrael:
Ob wol Jephte ein Baſtart oder Banckert war/ nicht deſto weniger erwehlte jhne Gott fuͤr ein Erloͤſer vnnd Beſchuͤtzer ſeines Volcks wider die Ammoniter.
Nicht hat Chriſtus/ als er in die Welt kam/ die Edlen/ ſonder die Vnedlen vnnd arme Fiſcher erwehlt.
Ob ſchon er ein Koͤnig vnd Herꝛ war/ ſo hat er doch ſich ſelbſt nur einen Hirten genennt.
Quicunque honorificauerit me, glorificabo eum, qui autem contemnunt me, erunt ignobiles, ſpꝛicht der HErꝛ ſelbſt/ als wolte er ſagen:
Wer mich ehꝛet/ meine Geſetz vnd Gebott helt/ vnnd tugentſamb iſt/ den wil ich hinwider ehren/ vnd fuͤr einen edlen Mann halten/ Wer aber mich verachtet vnd laſterhafftig iſt/ den wil ich hinwider verachten/ vertilgen/ vnd fuͤr einen vnedlen vnbekandten halten.
Edel iſt der jenig/ welcher den Laſtern nit dienet/ das iſt der ware Adel/ welcher die Menſchen zu Kinder Gottes/ vnd Miterben deß Himmels macher: der jenig erhelt ſeinen Adel vollkom̃uch/ weicher den Suͤnden nit dienet/ noch ſich von jhnen laͤſt beherꝛſchen.
Der hoͤchſt Adel iſt wann einer herꝛlich vnd fuͤrtreflich in Tugenden/ vnd ein Kindt Gottes iſt:
das vbrige alles mit einander iſt nur ein eytelkeit/ traum vnd thoꝛheit/ dann wir ſeindt je nichts anders/ als Erd/ Koth vnd Aſchen.
Die Wuͤrm/ welche vnſere Vorfahren im Grab verzehꝛt haben/ werden vnſer eben ſo wenig verſchonen:
Der Adel/ welchen wir von jhnen geerbt haben/ war mortalitas & corruptio:
Diſes ſeind die Wappen/ die wir in vnſerm Schildt/ vnd nit oben an vnſern Hauß Thuͤren/ ſonder in vnſere Hertzen ſetzen/ vnd alle andere weltliche eytele vnd naͤrꝛiſche verachten ſollen.
Hierauß erſcheint nun wie naͤrꝛiſch die jenige Koͤnige vnd Fuͤrſten handlen/ welche jre Trommeter/ Koͤch vnnd Kelner adlen/ vnnd welche die dienſt vnd Ambter der Eltern auff die Kinder perpetuiren, vnangeſehen dieſelbigen vntaugliche vnnd nur grobe Bengel ſeindt.
Die Koͤnige in Calicut verehren den Adel vber alle Menſchheit:
Der Eheſtandt iſt jhnen verbotten/ deß gleichen alle gelehrtheit vnnd tugentſamme ſtudia vnnd vbungen/ außgenommen das Kriegsweſen.
Concubinen oder Beyſchlaͤfferin moͤgen ſie halten ſo vil ſie geluſtet:
So vil Weiber ſo vil Kupler/ aber doch doͤrffen ſie nur mit adelichen jhres gleichen Perſonen fleiſchlich zuſchaffen haben/ dann ſonſten wuͤrden ſie fuͤr vnrein gehalten/ es wuͤrde auch jhr Adel dardurch zum hoͤchſten iniuriert vnnd geſchaͤndt werden.
Ja was mehr iſt/ kein vnedler darff ſie anruͤhren/ dann ſie er ſiechen die jenigen/ ſo ſich zu ſehr zu jhnen nahen.
So gar muͤſſen die Vnedlen (allermaſſen die Gondelierer zu Venedig thun) ſich auff der Gaſſen ſchreyendt melden/ damit ſie nicht etwann zuſammen ſtoſſen.
Nicht allein inn Calicut, ſondern villeicht auch anderſtwo koͤndten dergleichen Bockſioltze/ hochtrabende/ dolle/ volle/ vnſinnige nobiliſten gefunden werden/ welche ſich ſo gar der gelehꝛten/ geſchweigens der ſchlechten Leuthen gemeinſchafft ſchemen/ vnnd ſchier niemandt neben jhnen paſſieren noch hinkommen laſſen woͤllen.
Nicht diſer meinung war jener Chriſtliche Koͤnig in Franckreich Ludouicus Pius, dann er ſagte/ daß weder die fauor vnd gunſt deß Fuͤrſten/ noch die Reichthumb befuͤgt vnd berechtigt ſeyen/ einen vntugentſamen Diener zu adlen:
Als jm einsmals zween competitores zu einem Ampt/ dern der einer ein Edelman/ der ander aber keiner war/ fuͤr geſchlagen wurden/ reſoluierte er ſich vnd befalch/ daß ohne allen reſpect noch anſehen der Perſonen/ der allertauglichſt vnd tugentſambſt erwoͤhlt/ woferꝛn aber jhrer beyder qualiteten einander gleich weren/ als dann der Edelman dem vnedlen vorgezogen ſolte werden.
Capvt XXXVI.
Diſcurs warumb Gott verwillige/ daß die Gottloſen in diſer Welt florieren.
DEr fuͤnffte Tiſchgenoß diſcurrirte vnd redete von der vrſach/ warumb doch Gott verwillige/ daß die Gottloſen in diſer Welt proſperiren, floriren vnnd triumphiren/ vnnd ſprach:
Die gluͤckſeligkeit der Gottloſen in diſer Welt hat vilen Leuten vrſach geben/ ſich druͤber zu verwunderen vñ ſeltzamb darnon zu reden.
So gar Dauid verwundert ſich deßwegen vnnd ſpricht:
Ecce ipſi peccatores & abundantes in ſeculo obtinuerunt diuitias.
Der Prophet Malachias beklagt ſich/ daß zu ſeinen zeiten vil Leut wider die Goͤttliche fuͤrſehung murreten/ ſeytemal ſie ſahen/ daß es den Gottloſen ſo gar wol ging/ vnnd ſpricht:
Jhr habt dem Herꝛn in ewren reden arbeit geſchafft/ vnnd geſagt:
Ein jegklicher/ der arges thut/ iſt vor den Augen Gottes gut/ vnd hat ein wolgefallen an jhm/ oder wo blibe ſonſt der Gott deß vrtheils?
Wer Gott dienet/ der iſt ohne Lohn vnnd vergeltung/ vnnd was nutzet es vns/ daß wir ſein Gebott halten/ vnnd vor dem Herꝛn Zebaoth trawriglich gehandlet haben?
Darumb loben wir die ſtoltzen vnd veraͤchter/ vnd die Gottloſigklich handlen/ dann ſie ſeind erbawen/ vnnd nemmen zu/ ſie haben Gott verſucht/ vnd ſeind doch daruon kommen.
Deßgleichen beklagt ſich der Prophet ſprechendt:
quare reſpicis contemptores & taces, cõculcante impio iuſtiorem ſe, & facies homines ſicut piſces maris?
Auß diſen wercken GOttes lehrnen die Frommen die tieffe der Goͤttlichen vrtheil/ zum theil zu erkennen vnd zu ſprechen: Cognoui Domine, quiæ æquitas iudicia tua?
Zu erleuterung aber diſes zweifels/ iſt zu wiſſen/ daß dreyerley art der boͤſen Menſchen in diſer Welt gefunden werden/ nemblich boͤſe/ ergere vnd ergiſte/ vnd ſie alleſambt floriren vnnd triumphiren/ aber jhre triumph ſeind ein zeichen jhres ewigen verderbens/ woferꝛn ſie ſich nit beſſern vnd bekehren.
Was dann erſtlich die boͤſen belangt/ beſcheret GOtt denſelbigen in diſein Leben die zeitliche Guͤter/ allweil er ſie dardurch bezahlet/ ergetzet vnd zur erkendtnuß jhrer ſelbſt vnd zur bekehrung locket:
Er erzeiget auch dißfals ſein weißhet/ macht vnd guͤte/ aber ſolche boͤſe vnd gottloſe Menſchen woͤllens nit recht erkennen/ ſonder ſchreibens alles entweder der Goͤttlichen fuͤrſehung/ oder jrem ſelbſt eignen verſtandt/ kunſt/ geſchicklichkeit vñ embſigkeit zu/ vnd beharꝛen in jrer boßheit/ hoffart/ blindheit vnd halßſtarꝛigkeit/ derwegen beklagte er ſich vñ ſpricht durch den Eſaiam: manda,remanda, expecta reexpecta modicum ibi, modicũ ibi, vt vadant & cadant retrorsũ, vt conterantur & capiantur.
Deßgleichen beſcheret Gott den boͤſen Menſchen die zeitliche guͤter vnd ergetzet ſie wegen jhrer guten werck/ vnd ſpricht gleichſamb zu jhnen: tolle quod tuum eſt & vade: nimb hin deinen Lohn in diſer welt vnd gehe zur hoͤllen.
O wie vil Menſchen fuͤhren ein boͤſes leben mit wuchern/ ſchinden vnnd ſchaben/ vnnd beſuchen doch darneben die Spitaͤl/ geben vil allmuſen/ vnd bekleiden die nackenden/ darfuͤr gibt jhnen Gott reichthumb vnnd ſchoͤne Kinder/ Aber doch ſagt er von jhnen: receperunt mercedem ſuam.
Was ferꝛner die peiores oder aͤrgere Menſchen belangt/ gibt jhnen Gott gleichfals zeitliche guͤter/ erſtlich zum deſpect vnd auß verachtung/ dañ dergleichen guͤter ſeind eytel/ laͤr vnd vnfruchtbar/ vnd ob ſchon ſolche reichen vermeinen/ daß ſie den Reichthumben den hoͤchſten nagel der gluͤckſeligkeit erꝛeicht habẽ/ ſo erfahꝛen ſie doch letztlichen in jrẽ Todtbeth/ dz ſie arm/ bloß vñ betler ſeind/ vnd dz jre reichthumb nur ein ſchatten vnd traum geweſt.
Zu gleicher weiß wie ein Haußuatter d’ vber tiſch ſitzet/ ſeinen Hunden etwañ ein bein zuwirfft/ vñ dieſelbigen daꝛan nagen vñ einen ſo gꝛoſſen luſt drinn haben/ daß ſie es vmb kein Koͤnigreich verwechßelten/ alſo vnnd ebner Geſtallt gehet Gott mit ſolchen reichen vmb/ Er ſetzet ſie an ſeinen Tiſch der Geiſtlichen wolluͤſt/ er wirfft jhnen die Weltliche Reichthumb zu/ vnd dieſelbige ſeindt jhnen der maſſen lieb/ daß ſie vil lieber den Himmel/ denn jhr Gelt/ Gut vnnd Macht hingeben vnnd verlieren wolten.
Weil auch Gott bißweilen die boͤſen in diſem leben ſtraffen will/ ſo beſchert er etlichen boßhafftigen Menſchen groſſe Reichthumb vnnd macht/ da mit ſie ein Ruthe viler anderer boͤſen vnnd Gottloſen ſeyen/ vermuͤg der Wort:
Vindicabo me de inimicis meis cum inimicis:
Nicht billich iſts/ daß Gott im ſtraffen/ das Ambt eines Henckers vertrette/ er wil auch nicht/ daß ſeine Freunde es verꝛichten/ derwegen bereichert er bißweilen die Gottloſen/ vnnd brauchet ſie zu einer Geiſſel wider ſolche Gottloſen jhres gleichen/ derwegen ſpricht er: confortabo brachia Regis Babylonis, & dabogladiũ in manu ſua.
Vnnd Job ſpricht: regnare facit hypocritam propter peccata populi.
Dann woferꝛn die Gottloſen diſer geſtallt nit geſtrafft vnd außgereut wuͤrden durch die Gottloſe hoffertige Menſchen/ ſo wuͤrden ſie vnendlich wachſen vnnd vberhandt nemmen.
Es erfolget auch bißweilen auß ſolchem ſchaden das heyl vnd die bekehꝛung viler Suͤnden/ darnach dann Gott ein ſonderbares verlangen hat.
Beſchließlichen die peſſimos peccatores oder die aller aͤrgiſte vnd Gottloſeſte ſuͤnder belangendt/ gibt jhnen GOtt die Reichthumb zu jhrem ſelbſt eygnen verderben/ vermuͤg der Wort: Creaturæ Dei in odium factæ ſunt, & in tentationem animæ hominum: Wir ſehen/ daß ein Wucherer ſich dermaſſen in ſein vbel gewunnenes Gelt verliebet/ daß er niemaln kein ruhe noch leyd empfindet/ noch das vnrecht er oberte Gelt vnnd Gut widerumb erſtattet:
Man findt vnkeuſche Geſellen/ ſo jhre Concubinen dermaſſen lieben/ daß ſie vil lieber jhre digniteten, ja jhr Leben verlaſſen/ denn von jnen abſtehen woͤllen.
Deßgleichen findt man ehrgeitzige Hofleut/ welche vil lieber jhre grandeza vnd hochheit zu Hof continuiren vnnd druͤber ſterben vnd verderben/ deñ ſich einsmals darvon zu ruhe vnd zum dienſt Gottes begeben/ vnd dem heyl jhrer Seelen abwarten woͤllen/ derwegen heiſts bey jhnen: qui in ſordibus eſt, ſordeſcat adhuc: Jhre jrꝛdiſche commoditeten, gute gelegenheiten/ wolluͤſt vnd hochheiten ſeind Strick vnnd Netz/ darin diſe armſelige Leut (welche von der Welt fuͤr ſehr gluͤckſelig geſchetzt werden) gefangen ligen:
Vnd es redet der heilig Auguſtinus von jhnen vnnd ſpricht: nihil eſt infelicius felicitate peccantium, qua pœnalis nutritur iniquitas & mala voluntas interius roboratur.
Dergleichen peſſimi vnd aͤrgiſten Leuth werden auch erhoͤcht zu deſto mehrer jhrer confuſion, Schandt vnnd Schaden:
Zugleicher weiß wie ein ſtarcker Ringer ſeinen Feindt von der Erden hoch auffhebt/ damit er jhne darnider werffen vnnd vberwinden moͤge/ alſo bewilligt GOtt/ daß die Gottloſeſte Menſchen erhoͤcht werden/ damit ſie einen deſto tieffern vnnd ſchwerern fall thun ſollen/ vermuͤg der Wort: Propter dolos poſuiſti eos, deieciſti eos dum alleuarentur.
Endtlichen iſt die gluͤckſeligkeit der Gottloſen ein vnfehlbares Kennzeichen daß GOtt ſie verlaſſen habe:
Wie die Medici, wann ſie an einem Krancken verzagt haben/ jhme ferꝛner nichts rathen noch eingeben/ ſondern jhm alles verwilligen was er begert/ alſo laͤſt GOtt die Gottloſen in jhrer zeitlichen Gluͤckſeligkeit leben/ vnnd iſt ſolches ein zeichen daß kein hoffnung jhrer ſeligkeit mehr verhanden/ continuus enim fucceſſus temporalium æternæ reprobationis certiſſimum eſt iudicium; Vnde ſicut fulgur tonitrua portat, ita proſperitas ſupplicia ſempiterna pronunciat.
Wie wirdts aber jhnen letztlichen in jener Welt vnd in der Hoͤllen ergehen?
Geſagt ſoll zu jnen werden:
Recepiſti bona in vita tua, & Lazarus ſimiliter mala, nunc ille conſolatur, tu autem cruciaris.
Wer diſes betrachtet/ der wirdt in diſem Leben gar gern allerhand noth/ ſchmertzen/ armut vnnd wider wertigkeit leyden vnnd außſtehn/ damit er in jenem ſelig werden moͤge: ſprechen wird er: Deficiat in dolore vita mea & anni mei in gemitibus, vt requieſcam in die tribulationis.
Bißweilen werden auch die Gottloſen von GOtt auß ſonderbaren Vrſachen erhoͤrt/ erſtlich zur beſtaͤttigung deß Glaubens/ derwegen werden am Juͤngſten Tag jhrer etliche ſprechen: Herꝛ/ haben wir nicht inn deinem Namen geweiſſaget/ die Teuffel vertriben/ vnnd vil Wunderwerck begangen?
Aber der HERR wirdt jhnen antworten:
Jch kenne euch nit:
Dann nit das Leben/ ſonder der Glaub wircket wunderzeichen.
Der wegen koͤnnen die Ketzer keine Wunderwerck begehen.
Die andere vrſach iſt/ wann ſie ſich bekehren/ jnmaſſen an der Magdalena vnnd den Niniuitern zu ſehen iſt/ vnnd ob ſchon ſie allzeit erhoͤrt werden/ ſo vil die remiſſionem culpæ belangt/ (dann Gott hats jhnen verſprochen/ da er ſagt:
Si reuertimini & quieſcatis ſalui eritis) ſo beſchichts doch nit wz die verzeyhung vnd nachlaſſung der ſtraff betrifft.
Drittens vñ beſchließlichen werden ſie erhoͤrt zu jhrer ſelbſt eygnen ſtraff vñ ſchaden/ jnmaſſen den Jſraelitern beſchehen/ als ſie vm̃ Fleiſch baten/ derwegen ſpricht Auguſtinus:
Si hoc à Deo petitur, vnde exauditus lædatur, magis metuendum eſt, nequod poſſet non dare propitius, det iratus.
Vis exaudiri miſericorditer, vide Dei filius ſis, delectare in Domino, & dabit tibi petitiones cordis tui.
Capvt XXXVII.
Diſcurs von dem Fauor vnd Gunſt der Welt.
DEr ſechſt Tiſchgenoß redete etwas wenigs von dem Weltlichen Favor vnd ſprach:
Die alten haben den Fauor gemahlt in der geſtallt eines jungen blinden Kindts/ alleinig vnd ohne alle geſellſchaft. Etliche vermeinten auch/ daß der vrſprung deß gunſts ſeye die ſchoͤnheit deß Leibs/ oder der Adel deß Geiſtes/ jnmaſſen ſolches nachfolgendes geſpraͤch deß Poeten vnnd Appellis zu erkennen gibt: Poet.
Was iſt diß fuͤr ein Fraw/ welche allzeit bey dem Gunſt ſteckt/ vnd ſie niemaln verlaͤſt?
Appelles: Sie iſt die Schmaichlerey.
Poet.
Was iſt das fuͤr eine/ die jhr nachfolget?
Ap.
Es iſt die Fraw Inuidia oder Neydt. P.
Was ſeind das fuͤr Leut/ die jhm nachfolgen vnnd gehorſamen?
Ap.
Es ſeind die Reichthumb vnd Wolluſt.
P. Warumb hat der Fauor oder Gunſt fluͤgel?
Ap.
Weil er nit gemach gehen kan/ ſonder von dem Windt deß guten gluͤcks inn die hoͤhe getriben wirdt.
P. warumb iſt er blindt?
Ap.
Weil die fauoriten jhre alte Freunde nimmer kennen.
P. Warumb ſetzet er ſeinen einen Fuß auffm Rad?
Ap.
Weil er den Paß vnnd Fußſtapffen deß vnbeſtaͤndigen gluͤcks wandert.
P. Warumb iſt er geſchwollen?
Ap.
Weil die fauoriten inn der Hoffart auffſchwellen.
P. Warumb iſt er blindt?
Ap.
Weil der Verſtandt der fauoriten verfinſtert wirdt.
P. Warumb ſitzt er alleinig?
Weil die fauoriten, wann ſie gefallen vnnd den Gunſt jhrer Fuͤrſten vnnd Herꝛen verlohren haben/ von allermennigklichen verlaſſen/ veracht vnd verhaſt werden.
Auß diſem Geſpraͤch iſt leichtlich abzunemmen/ was es fuͤr ein gelegenheit habe mit dem gunſt der Welt.
Jch aber ſage/ daß beſſer iſt verfolgt/ denn fauoriſiert zuwerden/ dann inn den Verfolgungen wirdt GOTT gefunden/ aber durch den Weltgunſt verlohren.
Die fauoriten ſollen nicht vermeinen/ daß ſie wegen deß gunſts jhrer Fuͤrſten vnnd Weltlichen Gluͤckſeligkeit/ beſſer vnnd GOtt dem HERren angenemmer ſeyen/ denn ein anderer.
Vmb wie vil mehr Gunſt vnnd ehr du haſt inn diſem Leben/ vmb ſo vil deſto gefaͤhrlicher iſts/ dann es iſt ein zeichen/ daß du kein Erbgenam deß Himmels biſt:
Zugleicher weiß wie Abraham dem Jſmael vnnd ſeinen anderen Soͤhnen vil ding geſchenckt/ aber den Jſaac zu einen Erben aller ſeiner Guͤter/ vnnd zu einem beſitzer deß Hauſes ſeines Vatters gemacht hat/ alſo iſts nicht billich daß die Baſtarden das Gut jhres Vatters erben/ vnnd ob ſchon GOTT denen/ welche von jhrem wahren Vatter/ nemblich GOtt/ degeneriert vnnd Laſterhafftig worden/ allhie auff Erden vil ſchencket vnnd ſie mit ehren vnnd reichthumben verſihet/ ſo werden ſie doch deß Erbguts der Glory entſetzt/ hergegen haben die ehrliche Kinder/ nemblich die Frommen/ ein vngezweiffelte Hoffnung den Himmel zu erben.
Die Weltmenſchen muͤſſen ſich mit den gaben vñ ſchanckungen deß Menſchlichen gunſts vernuͤgen laſſen/ vnd haben kein anders Erbgut zu gewarten.
Niemandt verwundere ſich/ daß die Gottloſen in diſer Welt floriren, dominiren vnd triumphiren/ dañ die Chriſtliche Religion verheiſſet vns keine fauores, ſonder deſpectus vnd verachtungen.
Die Gottloſen haben nichts im Him̃el zu ſuchen/ vnd die frommen nichts auff Erden.
Gott ſchicket ſeinen fauoriten vnnd freunden nur muͤhſeligkeiten allhie auff Erden zu/ damit ſie ſich in die jrꝛdiſche ding nit verlieben/ ſonder gen Himmel eylen ſollen:
Zu gleicher weiß wie Jacob/ als er ſahe/ daß Laban ſein ſchweher jhne verfolgte/ zu ſeinen Weibern Lia vnd Rachel ſagte:
Jch will widerumb in mein Vatterlandt ziehen/ dann ich ſihe/ daß Laban mich nimmer mit guten Augen anſchawet/ Alſo ſoll man von Hof vnnd von der Welt trachten/ vnd zum wahꝛen him̃liſchen Hof eylen/ ſeytemal man vmbgeben iſt mit ſo vilen Neidern vnd Feinden/ die vns mit boͤſen vnd vnguͤnſtigen Augen anſchawen.
Jener geſcheide Mahler/ mahlte auff den Gunſt: oder Gluͤckraͤdel vier Menſchen/ der ein ſtundt oben/ der ander vnden/ vnnd die andern zwen auff den Seiten/ dern der eine auff: vnd der ander abſtig.
Der jenig/ welcher oben auff ſtundt/ war am Leib/ Haͤnden vnd Fuͤſſen einem Viech gleich:
Der jenig/ welcher auffſtig/ war in der mitte ein lauters Viech/ vnnd das vbrige war vom Menſchen: Hergtgen der jenig/ welcher abwertz ſtig/ war in der mitte ein lauterer Menſch/ vnnd das vbrige war ein Viech: Allein der jenig/ welcher vnden lag/ warein gantzer Menſch/ zur anzeig vnd bedeutnuß/ was geſtalt der Fauor vnd die Gluͤcksguͤteꝛ die jenigen/ ſo ſie nit recht wiſſen zu gebrauchen/ nicht allein nicht vnderwiſen noch befuͤrdert/ ſondern in vnuernuͤnfftige Thier/ hoffertige Loͤwen/ grimmige Woͤlff/ vnd neidige Hund veraͤndert werden: homines enim cum ſe permiſcuêre fortunæ, etiam naturam dediſcunt.
Hamon war ein hoch anſehenlicher vnd lieber Mann deß Koͤnigs Aſſueri/ was hat jhm aber ſein groſſer Hofgunſt geholffen? geſtuͤrtzt vnnd gebracht hats jhne an Galgen.
Nichts beſtaͤndigs iſt in diſer Welt/ vnnd niemandt/ der ſey ſo groß vnd anſehentlich bey Hof/ wie er jmmer woͤlle/ iſt vorm fall verſichert/ zumaln wañ er ſich ſeines fauors, gunſts vnd gnaden vbernimbt/ hoffertig vnnd vbermuͤtig wirdt: nil tam firmum eſt, cui periculum non ſit eriam ab inualido, kein Glori iſt ſo beſtaͤndig/ vnd kein gunſt iſt ſo groß/ daß kein gefahr darbey verhanden waͤre:
Wann er vermeinet/ er ſey am allerſicherſten vnd in beſten gnaden/ ſo nimbt man jhne beym Grind/ vnd gibt jhm den woluerdienten Lohn ſeiner Thorheit vnnd vbermuths.
Nicht allein andere maͤchtige Herꝛen vnd fauoriten, ſonder auch die ſchlechten vñ vnachtſamen koͤnnen bißweilen einen ſolchen vbermuͤtigen Hofman ſtuͤrtzen.
Wer aber ſolcher gefahr begert vberhebt vnd befreyt zuſein/ der vbernemme ſich deß Herꝛn gunſts nicht/ ſonder werffe das Ancker ſeiner Hoffnungen in den Goͤttlichen vnd Himmliſchen gunſt/ dann groſſen Herꝛen vnnd ſchoͤnen Frawen/ ſoll man dienen/ aber vbel trawen:
Jhr Gunſt vnd Lieb hat Sonnen art/ ſcheint ſo bald auff einen Kuͤhſpeck/ als Roſen zart.
Capvt XXXVIII.
Diſcurs von der Jgnorantz der Welt.
DER ſibendt Tiſchgenoß diſcurrirte von der Jgnorantz vnnd vnwiſſenheit der Welt/ wie folgt:
Die Jgnorantz vñ vnwiſſenheit iſt ein verderben aller Menſchen:
Dann erſtlich iſt die Jgnorantz vnempfindlich/ er erkeñet ſeine paſſiones nit/ vnd waiſt nit was er durch ſein ſuͤndigen verliere/ derwegen iſt er ſicut dormiens in medio maris, wie einer/ der mitten im Meer ſchlafet.
Am andern iſt ein Jgnorant gleichſam̃ ein gefangener vnd gebundener/ vermuͤg der wort: populus meus captiuus ductus eſt, quia non habuit ſcientiam.
Drittens iſt er armſelig/ vnnd aller gutending embloͤſt: vermuͤg der Wort: vanus eſt omnis populus, in quo non eſt ſcientia Dei.
Viertens iſt er blind/ vnd wie ein Aug andere ding/ aber ſich ſelbſt nicht ſihet/ alſo auch ein Jgnorant: ambulant in vanitate ſenſus ſui, tenebris obſcuratum intellectum, alienati à via Dei per ignorantiam.
Zum fuͤnfften iſt er ein beſtia, vnd zwar aͤrger/ dann er ſelbſt will ein beſtia ſein/ vermuͤg der Wort Gregorij: nonne tibi videtur beſtialior beſtia rationem habens & ratione non vtens?
Æſopus erzehlt/ daß einsmals ein Fuchß in eines Tantzers Hauß kommen/ vnd als er ein ſchoͤne maſcara oder ſchoͤnbarth ſahe/ ſprach er:
Hoc quale caput eſt, ſed cerebrum non habet, als wolte er ſagenꝛdiſes iſt gleichwol ein ſchoͤner Kopf/ vñ ſchoͤnes Angeſicht/ aber ohne Hirn.
Offtermals ſehen wir einen ſehr ſchoͤnen vnd anſehenlichen Menſchen/ aber die ſchoͤnheit deß verſtandts mengelt jhm/ dann ob er ſchon etwas verſtandts hat/ ſo iſt doch derſelb dermaſſen baͤuriſch vnnd grob/ als hette er keinen.
Ein Jgnorant oder Narꝛ iſt gleich einer ſchoͤnen Scheid/ welche mit koͤſtlichen Perlein vnd edlen Geſteinen gezieret iſt/ darin aber jnwendig ein bleyene Kling oder Schwerdt ſteckt:
Ob ſchon ein Jgnorant vnd Narꝛ verſehen vnd vberguldt iſt mit der Schoͤnheit vnd anſehenlichheit deß Leibs/ mit Prælatur, digniteten, Hochheiten vnd Ambtern/ ſo iſt er doch nichts anders/ als ein ſtuck Bley.
Als lang nun ein bleyenes ſchwerd in einer ſo gar ſchoͤnen Scheidt ſteckt/ helt mans fuͤꝛ ein gute gerechte vñ koͤſtliche Woͤhꝛ/ vnnd als lang ein ſolcher grauitetiſcher anſehenlicher Jgnorant ſtillſchweigt/ vnd nit vil zu den ſachen redet/ wird er gleichſamb fuͤr geſcheidt/ weiſe/ gelehrt vnnd erfahren gehalten/ aber alsbaldt er anfahet den Mundt auffzuthun/ zu diſcurꝛiren vnd zu reden/ alsdann ſthet man/ dz er ein vngeſchickter Knopff/ Narꝛ/ Eſel vnd Toͤlpel iſt.
Einsmals hatte ein alter Mann einen Sohn/ derſelb war mit eben diſer Sucht der Jgnorantz behafft/ damit jhm derwegen geholffen/ vñ geheilt werden moͤchte/ ſo fuͤhrte er jhne zum Delphiſchen Oraculo Apollinis, vnd fragte das Oraculum, ob diſe Kranckheit curirt vnd geheilt werden koͤnte?
Das Oraculum gab zur antwort/ daß er diſen ſeinen Sohn dem Silentio conſecriren ſolte: dañ das ſtillſchweigen iſt das einige remedium fuͤr dergleichen indiſpoſitiones vnd Kranckheiten:
Dañ ob ſchon diſe Kranckheit vnheylbar iſt/ ſo kan ſie doch duꝛch das ſilentium vnnd ſtillſchweigen diſſimulirt werden.
Sicut qui mittit lapidem in aceruum Mercurij, ſic qui tribuit honorem inſipienti, ſpricht der Eccleſiaſticus, als wolte er ſagen:
Wer einem Narꝛen Ehr anlegt/ der iſt als wann einer einen Stein in einen Hauffen Stein legt: Wie der Stein/ wann er in die hoͤhe gewoꝛffen wirdt/ mit gewalt getrieben muß werden/ alſo wirdt die Chr oder das Ambt einem Jgnoranten mit gewalt auferlegt: wie der Stein/ je hoͤher er ſteigt/ je ſtaͤrcker er wider umb niderfelt/ vnd groͤſſern ſchaden thut/ alſo vmb wie vil hoͤher ein Jgnorant ſteigt vnnd herfuͤr gezogen wirdt/ vmb ſo vil ſchaͤdlicher felt er.
Ein in die hoͤhe geworffener Stein gibt dardurch ein zeugnuß ſeiner natuͤrlichen ſchwere/ vnnd ein zu digniteten erhebter Jgnorant gibt zuerkeñen ſein ſchlechtes talentum vñ geringe qualiteten.
Sicut qui mittit lapidem ad edificandum templum in honorem Mercurij:
Die Jgnoranten ehren/ mit digniteten vnd Aembtern verſehen/ vnd Stein zum Kirchenbaw Mercurij hergeben/ iſt einerley ding: dann wann man einem Jgnoranten vnnd Narꝛen ein anſehenliches Ambt gibt/ was iſt das anders/ als daß man einem Abgott (der nur/ dem anſehen nach/ etwz iſt/ aber nichts weiſt/ nichts verſtehet/ nichts ſihet vnnd nichts hoͤret) ein Kirch bawet?
wir ſehen/ dz etliche Jgnoranten/ Narren vnd Fantaſten ſich in der præſumption jrer fantaſeyen ſtellen wie die grim̃ige Loͤwen: wann ſie auf der Gaſſen gehen/ wenden ſie die Augen von der einen Seiten zu der andern/ ſtreichen jhre Knoͤbelbaͤrth/ ſetzen das Baret auf die ſeyten/ die haͤnd in die huͤfft/ ſehen ſawr auß vnd ſehꝛ wild/ wie deß Teufels bild: aufm Marckt vñ beym wein ſihet man/ was geſtalt ſie die Niderlanden bezwingen/ Engellandt erobern/ Conſtantinopel vnder den gewalt deß Keyſers bringen/ das heilige Landt dem Tuͤrcken abdringen/ jhr Faͤnlein auf den Mawren zu Cayro pflantzen/ mehꝛ Mohꝛen denn in Affrica ſeind/ toͤdten/ Hauptleut beſtellen/ Coronellen vnnd Generales werben/ dem Feindt vnder Augen rucken/ ſireiten/ vberwinden vnd vnendlich vil dapffere Thaten begehen/ deßgleichen verachten ſie alle andere gelehrte Menſchen vnd dapffere Kriegsleut/ deß Koͤnigs Philippi Raͤthneñen ſie narꝛen/ deſſelben pragmaticas vnd vnoꝛdnung gloſſiren ſie/ vnd ſeind doch darneben Narꝛen in der Haut/ vnd dermaſſen forchtſamb/ feyg vnd verzagt/ daß ein einiges ſich an dem Baum bewegendes Blat ſie gedunckt ein maͤchtiges Kriegsheer zu ſein.
In arrogantia quemadmodum in armis inauratis non ſimilia ſunt interiora exterioribus:
Wie die verguldte glantzende Waffen ein ſchoͤnes euſſerliches anſehen haben/ juwendig aber ſehꝛ ſchaͤndlich ſeind.
Alſo vnd ebner geſtallt findt man etliche vermeſſene Narꝛen/ welche dem euſſerlichen anſehen nach/ dapffere vnd kecke Loͤwen/ jnwendig im Hertzen aber vil verzagter/ denn die Haſen ſeindt.
Groß iſt die Thorheit der Weltmenſchen/ die cognitio ſui ipſius eſt caſus ſaltem ſapientibus reſeruatis:
Nur die Weiſen erkennen ſich ſelbſt/ kein eiuiger Jgnorant noch Narꝛ kennt ſich/ vnnd iſt vn muͤglich geſcheidt zumachen/ nirgends im Euangelio ſind man/ daß Chriſtus einen Narꝛen heite curtrt/ dann geſundt gemacht hat er die Blinden/ die Waſſerſuͤchtigen/ vnnd vil andere preſthafften/ aber an keinem einigen Narꝛen hat er ſich geriben/ die vrſach deſſen iſt/ allweil der Erloͤſer/ wann er die Leiber geſundt machte/ zugleich auch die Seelen geſundt gemacht/ vnd ſie im Glauben erleucht hat/ dann ſie erkennten ſich ſelbſt/ aber weil die Narꝛen ſich ſelbſt nicht erkennen/ ſo ſeind ſie nit wuͤrdig geheilt zu werden:
Die Welt iſt voller Jgnorantz vnnd Narꝛen:
Wann einer auff einem hohen Thurn ſtuͤnde/ vnd die occupationes, werck vnd bemuͤhungen aller Menſchen ſehen ſolte/ der wuͤꝛde ſich dermaſſen dꝛuͤber verwundern/ daß er ſelbſt zu einem Narꝛen wuͤrde.
Alle gedancken der Menſchen betreffen den Leib/ alle jhre ſorgfaͤltigkeiten beſtehen auffs eſſen/ kleiden/ Schaͤtz ſamblen/ bawen/ gedaͤchtnuß hinderlaſſen/ vnd zum Grab eylen.
Vber alle Jgnoranten vnnd Narꝛen aber ſeindt die jenigen/ welche jhre Buß biß an jhr letztes End verſchieben.
Die falſche vertroͤſtung vnnd verheiſſung deß lengern Lebens verfuͤhret vil Menſchen: Ein vermeſſener Narꝛ iſt der jenig/ welcher jhm ſelbſt ein langes Leben verheiſſet/ dann er vnderſtehet ſich GOtt dem HErꝛen die zukuͤnfftige zeit zu benemmen/ vnnd er diſponirt mit derſelben/ ſamb gehoͤrte ſie jhm vnnd nicht GOtt zu/ vnangeſehen er villeicht heut ſterben vnnd zu einer ſolchen zeit zu GOtt ſchreyen wirdt/ zu dern er nicht erhoͤrt ſoll werden.
Etliche ordiniren die zukuͤnfftige ding/ die nicht in jhrer macht ſtehen/ hergegen laſſen ſie die gegenwertige ding verwirꝛt vnd vnordentlich durch einander ligen.
Das Leben/ welches ſie haben/ verzehren ſie/ vnd ſie machen jhnen einen Fuͤrſatz das jenige Leben zu beſſeren vnd zu bekehren/ welches ſie nicht haben.
Den theil deß Lebens/ welchen GOtt jhnen gegeben/ woͤllen ſie verzehren jhne erzuͤrnend/ hergegen wollen ſie jhm den jenigen theil jhres Lebens geben/ vnd ſein gnad darmit erlangen/ welchen er jhnen nit gegeben.
Was kan aber eytler vnd naͤrꝛiſcher ſeyn?
An jetzo vnnd als baldt ſollen wir vns beſſern/ weil die zeit der gnaden noch verhanden iſt/ dann diſes Leben iſt vns verliehen worden/ damit wir/ vermittelſt diſer vnſer bemuͤhungen kauffen ſollen die Ruh deß Himmels.
Jn allen dingen ſeind die Menſchen ſehr ſorgfaͤltig die gelegene zeit zu erwehlen/ aber nach der ſo gar guten gelegenen zeit ſich zubekehren/ fragt man wenig.
Das beſie vnſers Lebens geben wir dem Teuffel/ aber das aller aͤrgiſte geben wir CHriſto:
O wie ſchwerlich aber wirdt der jenig ſich zu GOTT bekehren koͤnnen im Alter/ welcher ſein Jugendt verzehret hat inn Suͤnden?
Selten/ ja ſelten befindt ſich ein gute diſpoſition vnnd contrition zur zeit der aͤngſten deß Todts:
Wer GOtt nit liebet wann er noch frey vnnd wol diſponiret iſt/ der wirdt jhne vil weniger lieben/ wann er den Todt/ den Teuffel vnnd die Hoͤll vor Augen ſihet/ vnnd wann er vmb geben iſt mit groſſen ſchmertzen/ angſt vnd trawrigkeiten/ ꝛc. Wer Gott den HErꝛn nit kennen hat woͤllen im Leben/ denſelben wirdt er nicht keñen im Todt/ ſonder ſprechen wirdt er zu jhnen/ wie zu jenen naͤrꝛiſchen Jungfrawen: Fuͤrwar/ ich kenne euch nicht:
O Jgnorantz/ O Thorheit/ du biſt die fuͤrnembſte vrſach/ warumb die Menſchen nur der Welt ſo gar fleiſſig dienen/ vnd Sclauen jhrer paſſionen ſeind/ ſie kennen das Gut nit/ welches ſie verlteren/ ſie erkennen das boͤſe nit/ welches ſie leiden/ ſonder bemuͤhẽ ſich mit den eytelkeiten vnnd Thorheiten der Welt/ vnnd fahren dardurch zur Hoͤllen/ dann Stultorum infinitus eſt numerus.
Capvt XXXIX.
Diſcurs vom Gewiſſen.
DEr acht Tiſchgenoß redete von der materi deß Gewiſſens/ vnnd ſprach:
Das allerbeſte/ welches ich vnder den Menſchlichen dingen finde/ iſt ein gutes Gewiſſen/ ſola bona conſcientia libertas eſt: Wo ein gutes Gewiſſen verhanden/ da befindt ſich die Freyheit vnd Frewd/ wo es aber mengelt/ da iſt gefaͤngnuß/ muͤhe vnnd arbeit/ derwegen ſagte Dauid/ gloria noſtra hæc eſt teſtimonium conſcientiæ noſtræ.
Die gerechten bemuͤhen ſich/ damit das jnneriſte jhres Gewiſſens rein vnnd gut ſeye.
Alſo hat Dauid gethau/ ſprechendt: fiat cor meum immaculatum in iuſtificationibus tuis vt non confundar:
Zur zeit deß Todts wirdt man ſehen/ daß alle die jenige zeit verlohren ſeye/ welche den Menſchen zu gefallen verzehrt iſt worden/ hergegen wirdt die jenige wol angelegt/ welche verwend wird Chriſto zu gefallen/ vermittelſt eines reinen Gewiſſens: Wann an jenem geſtrengen juͤngſten Tag/ die Buͤcher vnſers Gewiſſens auffgethan/ vnd vor aller Welt abgeleſen ſollen werden/ werden wir vil lieber woͤllen/ daß wir GOtt den HErꝛn von Hertzen geliebt/ weder von hohen vnnd ſubtilen dingen diſputirt hetten:
Vil beſſer wirdt als dann ſein ein reines Gewiſſen/ weder das man verꝛicht hat ſehr hohe vnd ſpitzfindige Predigen/ dann nit wirdt man vns fragen/ was wir geredt vnnd geſchriben/ ſonder was wir gethan vnnd fuͤr werck begangen.
Die Welt iſt blindt vnd vrtheilet blindigklich vnd naͤrꝛiſch von allen ſachen: Sie lobet vns per coniecturas exteriores, wegen vnſers euſſerlichen ſchoͤnen vnnd exemplariſchen Lebens vnd Wandels/ dann ſie ſihet nit/ was jnwendig in vns ſteckt:
Nit ſihet ſie vnſere Natur/ ſonder die Kunſt/ wir ſelbſt aber ſehen vnd wiſſen was in vnnd hinder vns ſtecke/ vnnd wie wir beſchaffen ſeyen:
Vil Leuth ſihet man vmbgeben vnnd bekleidt mit Sammet vnnd Seiden/ aber behafft mit Laſtern/ ſie ligen auch in weichen Bethen/ eſſen zarte Biſſel/ vnnd leben taͤglich ſcheinbarlich/ aber wann du jhr Hertz ſehen ſolteſt/ ſo wuͤrdeſt du jhnen nicht neydig ſeyn/ dann ſehen wuͤrdeſt du den Hencker jhres boͤſen Gewiſſens/ welcher mit der blutigen Geiſſel jhre Seelen peiniget: finden wuͤrdeſt du ein ſo groſſe heimliche trawrigkeit in dem Marck jhrer Gebeinen/ daß ſie jhnen ſelbſt feindt werden/ vnnd daſſelbe machet jhr Beth hart/ jhren Tiſch vnnd Speiſen bitter/ jhre Taͤg melancoliſch/ vnd jhre Naͤcht erſchroͤcklich.
Derwegen ſihe vnd verlaß dich nit auff das vrtheil der Welt/ ſonder auff dein eygnes: tuo tibi iudicio eſt vtendum: Virtutis & vitiorum graue ipſius conſcientiæ pondus eſt, qua ſublata, iacent omnia.
Ein ordenlichs priuat Leben iſt das aller beſte vnnd außbuͤndigſte Leben:
Ein jeglicher mag gleichwol ein ehrliche Perſon auff der Binen repræſentiren. aber daß einer jnwendig vnd im Hertzen wol regulire ſeye/ daran ligts alles mit einander.
Wer in ſeinem Hauſe vnd in ſeinen ordinarijs actionibus, (von derentwegen er niemande rechnung zu geben hat) gerecht vnd ohne tadel iſt/ der iſt Lobs wuͤrdig: derwegen ſaͤgte der Weltweiſe Bias, daß das jenig das allerbeſte Haußweſen waͤre/ wann der Haußuatter eben alſo beſchaffen iſt jnwendig/ wie er ſich ſtellet außwendig.
Als dem Iulio Druſio ſeine Zimmerleuth verhieſſen/ daß ſie jhm ein Hauß bawen wolten/ darin jhm ſeine Nachbarn nit einſehen ſolten koͤnnen/ doch daß er jhnen hergegen 3000.
Kronen geben ſolte/ antwortet er vnd ſprach:
Jch wil euch 6000 geben/ woferꝛn jhr mir ein Hauß bawet/ darin ein jeglicher aller orten koͤnne einſchawen/ vnnd meine Werck ſehen.
Wann Ageſilaus reiſete/ nam er ſein Loſament vnnd Herberg in der Kirchen/ damit jhm nit allein das Volck ſonder auch die Goͤtter ſelbſt in ſeinen priuat wercken einſehen moͤchten.
Nur der jenig iſt gleichſamb ein miraculum mundi, an welchem weder ſein Knecht noch ſein Weib niemaln nichts vngebuͤrlichs ſehen oder verſpuͤren:
Vber wenig Menſchen verwunderen ſich jhre Haußgenoſſen: niemaln iſt einer ein Prophet geweſt in ſeinem Hauß noch in ſeinem Vatterlandt.
Ein Kriegs volck anfuͤhren/ ein Schlacht erobern/ ein ſtattliche Bottſchafft verꝛichten/ ein Landt regieren/ das alles ſeind offentliche bekante Werck/ aber anheimbs mit dem Weib greinen/ lachen/ verkauffen/ bezahlen/ lieben/ haſſen/ mit jhm ſelbſt vnnd mit ſeinem Geſindt lieblich/ freundlich vnd recht conuerſiren vnnd vmbgehen/ das iſt das aller ſchwereſte vnd geheimſte/ vnnd da ligts.
Ein ſchlechter Burger oder Handtwercksmann lebt bißweilen vil ordentlicher vnnd gerechter anheimbs in ſeinem Hauſe/ denn bißweilen ein Præſident deß groſſen Koͤnigklichen Raths mit aller ſeiner ſufficientz, ehꝛwuͤrdigen euſſerlichen reputation, authoritet vnd anſehen.
Etliche Leuth ſeind auff der Gaſſen/ vnnd bey der Geſellſchafft gleichſamb fromme Schaf vnd vnſchuldige Laͤmmer/ aber anheimbs vnnd gegen den jhrigen ſeind ſie grimmige Loͤwen:
Jhr priuat Leben iſt voller vnordnung vnnd Laſtern/ jhr Wandel iſt mehrers gerichtet auff die eytele Glori/ denn auffs Gewiſſen/ nit thun ſie das jenig fuͤrs Gewiſſen/ was ſie thun wegen der eytelen Glori/ das Heyl der Seelen beſtehet nit im hochtraben/ ſonder in der jnnerlichen Demut vnd Reinigkeit:
die grandezen vnd Hochheiten ſollen nicht exercirt vnnd geuͤbt werden in den euſſerlichen grandezen, ſonder in der mediocrit vnnd mittelmeſſigkeit.
Nichts iſt ſchwerer/ als eben ein boͤſes Gewiſſen/ wers aber nit glauben will/ der wirdts erfahren/ wann es darzu kommen wirdt/ daß jm die ſchwere Buͤrd nit allein nicht genommen/ ſonder vil mehr gelaſſen wirdt werden:
Zu gleicher weiß wie/ wann zwo oder drey Perſonen einem helffen ein ſchwere Buͤrd tragen/ ers nit ſo ſehr empfindet/ als wann ers allein truͤge/ alſo pfleget der Teufel/ die Welt vñ das Fleiſch dir zuhelffen/ die buͤrd deines boͤſen gewiſſens zu tragen/ dir zu fauoriſiren, zu zaͤrtlen vnd zu liebkoſen/ aber wañ das ſterbſtuͤndlein kompt/ alsdann laſſen dich diſe deine drey Freunde alleinig in der Hoͤllen ſtecken/ die Welt dern du gedient haſt/ wird dich in deiner groͤſten noth vbergeben den Haͤnden deß allermaͤchtigſten Richters/ auf daß du jhm rechenſchafft gebeſt wegen deines Lebens/ wo werdẽ aber als dann ſein deine Beichtuaͤtter/ welche dir auß deinen Todtſuͤnden nur peccadillos gemacht?
wo werden als dann ſein deine liebſie freunde/ ſchmarotzer vnd Rechts gelehrten/ welche dir auß einem Elephanten ein Mucke/ auß einer Mucke einen Elephanten/ das gerade krumb/ das krumme gerad gemacht/ vnd in allen ſachẽ das placebo Domino geſpilt/ vnd alles recht gegeben?
O Menſch/ reinige offtermals dein gewiſſen/ veꝛmittelſt der ſacramentaliſchen Beicht:
erſcheine nit vor Gott mit beſudleten blutigen haͤnden/ ſond’ preſentire jhm ein gutes gewiſſen vnd heilige werck/ ſo wirſtu von jhm erlangen/ was du begehꝛſt.
Capvt XL.
Diſcurs von der Einigkeit vnd Vneinigkeit.
DER neundt redete von der Materi der Einigkeit vnd vneinigkeit vnnd ſprach:
Alle gute ding/ vnd die erhaltung vnnd vollkommenheit aller dingen ins gemein vnnd inſonderheit/ beſtehet in der vnion vnd einigkeit/ hergegen entſpringt alles Leidt auß der vneinigkeit/ abſonderung vnnd zertheilung.
Derwegen befilcht vns der Apoſtel die Einigkeit deß Geiſtes vnnd ſpricht: ſolliciti ſeruare vnitatem ſpiritus in vinculo pacis.
Wo frid vnnd einigkeit iſt/ da iſt GOtt vnnd ſein Segen/ wo aber Vneinigkeit/ Zanck vnnd Hader iſt da regieret der Teuffel vnd alles vnheil.
Daß zur zeit der erſten Kirchen die Knecht GOttes der maſſen maͤchtig waren/ dz ſie die gantze Welt zum Chꝛiſtlichen glauben gebꝛacht/ war nichts anders ſchuldig dran/ als dz das glaubige Volck einerley hertzens vnd einerley willens waͤren.
Der Frid vnd Einigkeit/ welcher damals vnder dem Chriſtlichen Volck war/ machte ſie ſehr ſchoͤn in den Augen Gottes/ vnd ſtarck in den Augen jhrer Feinde/ derwegen lobte der heilig Geiſt die erſte Kirch vñ ſprach: pulchra es & decora ſicut Ieruſalem: terribilis vt caſtrorum acies ordinata.
Jm Chor verſpuͤrt man ein conſonantz der ſtim̃en/ vnd in einer Feldtſchlacht ein wolgeordnetes Kriegsheer/ vnd diſe beyde ding entſpringen auß der Lieb vnnd einigkeit der Chriſten/ welche jhnen ein ſtaͤrck vnnd dapferkeit gibt.
Zu gleicher weiß wie in einer armada die obriſte galera einen ſonderbaren ſchoͤnen Pfawen/ vnd das Wappen deß Koͤnigs oder Kriegsfuͤrſtens/ vnd vil Adels Perſonen fuͤhret/ alſo hat die Chꝛiſtliche Religion vor zeiten in jhrem Wappen die Lieb vnd einigkeit gefuͤhrt/ dann wo Frid/ Lieb vnnd einigkeit iſt/ da wirdt ein liebliche melodey verſpuͤrt/ wo aber vneinigkeit iſt/ da iſt verderben vnd vndergang.
Nichts hat Chriſtus ſeiner Kirchen ſo fleiſſig vnnd eyferig befolchen/ als eben den Friden vnnd Einigkeit/ aber leyder zu diſen zeiten halten die Chriſten nichts weniger als eben die Lieb vnd einigkeit/ dann ſie thun ſchir nichts anders/ als einander reiſſen/ beiſſen/ verkauffen/ verꝛathen vnnd dardurch ſelbſt vnder einander verzehren.
Omne regnum in ſe diuiſum deſolabitur: ſpricht der HErꝛ/ als wolte er ſagen:
Wann ein Reich vneins oder zertheilt wirdt/ ſo wirdts zerſtoͤrt/ fuͤrnemblich dreyerley vrſachen halden/ erſtlich durch die Hoffart/ dann die vneinigkeit iſt ein Tochter der Hoffart/ vermuͤg der Wort: inter ſuperbos ſemper rixæ:
Die eygenſchafft eines hoffertigen iſt/ daß er allzeit ein Liebhaber iſt ſeines eygnen gutbedunckens/ derwegen verheuret er ſich mit ſeinem Willen/ abundat enim in ſuo ſenſu, vnd im wenigſten will er eines andern meinung der ſeinigen vorziehen:
weil dann vnder den hoffertigen widerwertige willen vñ meinungen ſeind/ vnd ein jeder bey ſeinem ſiñ halßſtaͤrꝛig verbleibt/ ſo muͤſſen notwendig die ſtritt vnd vneinigkeiten vnder jhnen regiren:
Weil auch GOtt der Hoffart ſehr ſeind iſt/ ſo will er jhnen zu einer Straff/ keinen friden geben/ vnd derwegen leben vnd ſchweben ſie jmmerdar in der vneinigkeit.
Die andere vrſach der vneinigkeit iſt der mangel der Iuſtici:
Die fuͤrderliche/ gerechte vnnd vnpartheyiſche adminiſtrirung der Iuſtici erhelt ein Landt in Friden/ aber die vnbilliche gewaltthaͤtigkeiten vnnd die vnſtraffmaͤſſigkeit der Boßheiten verurſachen rebelliones, Auffruhr vnnd weitlaͤuffigkeiten.
Dionyſius Syracuſanus pflegte zu ſagen/ daß zweyding ſein Landt im guten wolſtandt erhielten/ nemblich die guͤte vnd die Iuſtici, dañ weder die macht/ noch die forcht noch die ſtarcke Guardi verſicheren den ſtand eines Koͤnigs nicht ſo ſehr/ als eben die gute affection vnnd Lieb der Vnderthanen/ welche fuͤrnemblich erlangt wirdt durch die guͤte vnnd Gerechtigkeit:
Weil auch vil Koͤnige vnderlaſſen haben die Iuſtici zu adminiſtriren, ſo haben ſie verlohren jhꝛ Leben ſampt dem Reich.
Drittens entſpringt auß der Religion vnnd Lieb Gottes aller Fried/ Einigkeit vnnd Wolſtandt eines Koͤnigreichs/ hergegen auß der Verachtung der Religion erfolgt Vneinigkeit/ confuſion, vnordnung/ auffruhr/ Krieg vnnd Blutuergieſſen.
Es haben ſich gleichwol die Politici ſtarck bemuͤht/ das Volck in frid vnnd einigkeit zu erhalten/ vermittelſt der Geſetz/ edicten, ordinantzen vnnd ſcharpffen pœnen vnnd ſtraffen/ aber weil ſie ohne Fundament gebawt vnd darneben die Gottsforcht vnnd Religion nit in obacht genommen/ ſo iſt alle muͤh vergebens geweſt.
Die Religion iſt das fuͤrnembſte fundament aller rerumpublicarũ, der executionen, der Geſetzen/ deß gehoꝛſambs der vnderthanen gegen der Obrigkeit/ vñ jrer gegen einander tragender Lieb vñ freundſchafft:
Die Religion vnd der ſtatus ſeind dermaſſen zuſammen geleimet/ daß auß jhꝛer diuiſion vnnd zertheilung eben das jenig erfolgt/ was auß der zertheylung eines Schiffs entſtehet/ dann theileſtu das Schiff von einander/ ſo iſts verloren/ dann wie der ſtatus vñ die religion einander im guten vñ boͤſen begleiten/ alſo wann ſie nur ein wenig zertheilt werden/ ſeind ſie beyde verlohren.
Wers nicht glauben will/ der frage Griechenlandt/ vnd etliche vilandere Koͤnigreich/ warumb ſie jhren ſtatum, freyheit vnd wolſtandt verlohren/ vnnd vnder das Joch deß leidigen Tuͤrcken geraten?
ſo werden ſie muͤſſen ſagen vnd bekennen/ daß nichts anders dran ſchuldig/ als eben die vneinigkeit/ die ſie vnder einander gehabt haben wegen der Religion/ mit dern ſie jhr Affenſpil getriben.
Vil Leuth ſeind der meinung/ daß die fuͤrnembſte vrſach der Frantzoͤſiſchen vnnd Niderlaͤndiſchen Krieg eben diſe ſeye/ daß man nemblich ſo vilerhand frembde Ketzeriſche religiones hat laſſen ein wuꝛtzeln vnd vberhand nemmen.
Die vneinigkeit/ das mißuertrawen vnnd die verbitterung etlicher fuͤrnembſten Staͤnd/ woher entſpringt ſie anderſt/ als eben auß der vnderſchidlichkeit der Religionen?
Die darauß entſprungent feindſchaffien vnd verbitterungen feind dermaſſen groß/ daß man ſich biß weilen/ zur behauptung jhrer Secten vnnd intents, ſo gar mit Tuͤrcken vnd Heyden verfreundet vnd verbindet:
Nichts wuͤrden vns ſchaden vnſere Erbfeinde/ woferꝛn ſie ſehen/ daß wir einander liebten vnd eins waͤren/ aber laider/ vmb ſo vil deſto ſchwaͤcher/ verſpoͤttlicher vnd vberwundener werden wir von vnſern Feinden/ vmb wie vil mehꝛ ſie ſehen/ daß wir vnfridlich vnd vneinig vnder einander leben.
Capvt XLI.
Diſcurs vom Eyfer vnd den Eyferern.
DER zehendt Tiſchgenoß handlete von der Materi deß Eyfers/ auff nachfolgende weiß:
Der Eyfer iſt ein jnbruͤnſtige Lieb/ welche keins wegs leiden mag/ daß das geliebte ding von jemande verlangt noch auch beſeſſen werde.
Weil Gott vnſere Seelen jnnbruͤnſtiglich liebet/ ſo iſt er ein ſtarcker Eyferer/ jnmaſſen ers ſelbſt Exodi am 20. Capitel bekennet/ ſprechendt:
Jch bin der HErꝛ dein GOtt/ ein ſtarcker Eyferer.
GOtt hat gleichwol keine paſſiones, aber einen Eyferer nennet er ſich wegen der effecten, vnnd er thut alles was die Eyferer thun.
GOtt iſt gleich einem Vogel/ von welchem man ſagt/ daß er auff dem Gejaidt nur das Hertz deß gefangenen Vogels oder Wildtpraͤts friſt:
Eben alſo bewaidet vnnd ſpeiſet ſich GOTT mit dem Hertzen vnſerer wahren Lieb/ vnnd iſt ein herꝛlicher Zelotipus oder Eyferer.
Wie ein Eyferer nicht bewilliget/ daß ſein Weib einen andern liebe/ vnnd/ woferꝛn er einen boͤſen argwohn von jhr hat/ er groſſe achtung auff ſie gibt/ ſich hin vnnd wider vmbſihet/ auff die ab: vnnd zugehende Perſonen fleiſſig mercket/ dann diſen/ dann jenen fragt/ bißweilen auch ſich ſtellet als verꝛaiſe er:
Wann auch er etwas vngebuͤrlichs verſpuͤrt hat/ als dann anfahet zu toben/ zu wuͤten/ vnnd jhꝛ alle Kleynodien vnnd Wejbliche Zierd benimbt/ vnnd ſie entweder von ſich jagt oder vmbbringt/ alſo vnd ebner geſtalt gehet auch Gott mit vnſern Seelen vmb/ vnnd ſpricht:
Bettet keinen frembden GOtt an/ dann ich bin dein Gott ein ſtarcker Eyferer/ als wolte er ſagen:
Keins wegs will ich/ daß der Menſch mit frembden Goͤttern buele/ noch die erſchaffene ding vnnd Guͤter vngebuͤrliche begehre/ ſonder mein will vnnd meinung iſt/ daß er mich in der wahren Lieb allen andern dingen vorziehe:
Wir ſollen gedencken vnnd wiſſen/ daß GOtt alle vnſere Werck ſehe/ vnnd eygentlich auffmercke/ wie wir vns in ſeiner Lieb verhalten:
Ipſe ſtat poſt parietem. proſpiciens per feneſtram, per cancellos; CHriſtus ſtehet heimblich vnnd verborgen hinder der Wandt/ ſchawet durch das Fenſter vnnd Gaͤtterl/ vnnd er ſpehet vnſere Seel auß/ was ſie mache/ gedencke vnnd verlange: auris zeli audit omnia: finxit ſe longius ire, er ſtellet ſich/ als verꝛeiſe vnd gehe er weit von vns/ aber niemaln weichet er auß vnſern Hertzen/ ego ſto ad oſtium & pulſo, vnuerſehens laͤſt er ſich ſehen/ ſicut fur in nocte veniet, wie ein Dieb wird er in der Nacht kommen.
Wann er aber erzuͤrnet wirdt/ ſo verzeyhet er nicht/ furor viri non parcet, nec acquieſcet cuiuſque precibus, nec accipit pro redemptione dona plurima: dermaſſen liebet Chꝛiſtus vnſere Seelen/ dz er ſie zu einer Braut erwehlt hat/ wann derwegen ſie ſich mit dem Teuffel/ mit dem Fleiſch vnd mit der Welt vereiniget/ als dann erzuͤrnet er ſich/ vnd rechet ſich wie ein Eyferer.
Diſes betrachtete Auguſtinus vnnd ſprach:
Huͤte dich/ O Braut Chriſti/ vnnd ſchaw/ daß dein Braͤutigam ſich nicht von dir abwende/ er iſt nit weit hinweg gangen/ vnd ob ſchon du jhne nit ſiheſt/ ſo ſihet er doch dich mit den voͤlligen Augen hinden vnd vorn.
Niemaln vnnd nirgends kanſtu dich vor jhm verbergen/ dann er hat bey dir ſeine Geiſtliche Botten/ fleiſſige Speconen vnnd Kundtſchaffter/ welche fleiſſig aufſchawen/ wie du in deines Braͤutigams abweſenheit dich verheltſt/ damit ſie dich vor jm verklagen/ woferꝛn ſie ein zeichen der liderlichheit vnd geylheit an dir verſpuͤren.
Ein Eyferer iſt diſer dein Braͤutigam/ vnd wofern du einen andern Liebhaber erwoͤhleſt/ vnd andern begereſt zu gefallen/ ſo weichet er als bald von dir/ vnd hengt ſich an andere Maͤgdlein:
Sehr zart iſt diſer dein edler vnnd allerſchoͤnſter Braͤutigam/ derwegen liebet er nur edle/ zarte vnnd ſchoͤne Seelen/ woferꝛn er einen mackel oder Runtzel an dir ſihet/ ſo wendet er alsbaldt ſeine Augen von dir/ dann er mag kein vnlauterkeit leyden/ derwegen ſey keuſch/ zuͤchtig/ geſchaͤmig vnnd demuͤtig/ damit du wuͤrdig werdeſt von deinem Braͤutigam offtermals heimgeſucht zu werden.
Auß diſem Eyfer der frommen vnd gerechten entſpringt ein ſo groſſer Eyfer der Lieb Gottes/ daß ſie nit leyden moͤgen/ daß GOtt von den Suͤndern erzuͤrnet werde/ dannenhero haben ſie die Waffen wider die Abgoͤtterer/ Ketzer vnnd Gottslaͤſterer gefuͤhrt/ nach dem Exempel CHriſti/ welcher die Kaͤuffer vnnd Verkaͤuffer auß dem Tempel vertrib: Deßgleichen hat Phinees auß diſem guten vnnd gerechten Eyfer ſein Schwerdt in jenen Hebreiſchen verachter deß Geſetzes geſtochen:
vñ hierunder ſeines eygnen Bluts vnd Freundtſchafft nicht verſchont.
Diſer heilige Eyfer verurſachet drey ſtarcke vnd groſſe bewegnuſſen im Menſchen/ die erſte iſt der Zorn/ welcher ſich erꝛegt wann der Menſch ſihet/ daß Gott belaidigt wirdt/ vnd diſe bewegnuß oder Zorn iſt GOtt dem HErꝛn der maſſen angenemb/ daß ſein gefaßter zorn vnd Straff dardurch gelindert/ ja gar auffgehebt wirdt/ vermuͤg der Wort:
Phinees filius Eleazari auertit iram meam à filiis Iſrael, quia zelo meo cõmotus eſt contra illos.
Die andere Bewegnuß iſt der Schmertzen/ welchen man ob der belaidigung GOttes empfindet/ vnnd derſelb iſt der maſſen groß/ daß man jhne bißweilen euſſerlich erzeiget/ vermittelſt der zerreiſſung der Kleider/ vnd dergleichen zeichen/ jnmaſſen Dauid gethan vnd geſagt:
& ſuper inimicos tuos cõtabeſcebã.
Die dritte iſt der haß vnd feindſchafft/ von dern jetztbemelter Dauid ſagt: Perfecto odio oderã illos.
Ein vollkom̃ner haß iſts/ wañ man den Menſchen gleichwol liebet/ aber ſein Laſter haſſet/ vñ diſer zelus oder Eyfer iſt ein beſchuͤtzer vñ erhalter der Ehꝛ vnd Glori Gottes:
Er iſt der Beſem/ welcher den Tempel deß HErꝛn rein helt/ jnmaſſen Matathias gethan vnd von jm geſagt woꝛden: aſcendamus mundare caſtra:
& demoliti ſunt altare, eo quod prophanatum eſt à gentibus, & obtinuerunt legem de manibus gentiũ.
Selig vnd loͤblich ſeind alle die jenigen vorſteher vñ Obrigkeiten/ welche einen ſolchen Goͤttlichen eyfer erzeigen/ die Kirchen vnd gemeinden mit dem Beſem deß jnbruͤnſtigen eyfers kehꝛen/ vñ die cõcubinarios, Simoniſten/ Ehebrecher vñ anders dergleichen vnziffer/ ohne allẽ reſpect drauß treiben/ vnd vertilgen ſollen/ dann wañ ſie diſen heiligen Eyfer gegen der Goͤttlichen glori/ iuſtici vnd tugenden nit haben/ ſo folgt drauß/ dz die ehꝛ vnd der dienſt Gottes vnd der gemeine nutz vnderlaſſen vñ verhindert wird/ daß die ſuͤnd vnd laſter vngeſtrafft bleiben/ die gute diſciplin, die iuſtici vnd gute ſitten nit gebuͤrlich vnderhalten werden.
Ein andere art deß Eyfers iſt verhanden/ welche gleichfals gut iſt/ vnd welchen die Eheleuth gegen einander tragen/ vnnd ſich billich beſorgen vnd es empfinden/ daß ein andeter jhrer genieſſe/ ſeytemal ſolche genieſſung nicht allein nit ohne groſſe vnehꝛ vnd ſchaden ſolcher Eheleuth beſchthen kan/ ſonder auch nit ohne groͤſſe verachtung vnd verunehrung GOttes/ deſſen Geſetz vnd verbuͤndnuß dardurch violirt geſchendt vñgeſchwecht wirdt.
Weil auch die Lieb/ welche zwiſchen den Eheleuthen ſein ſoll/ ſie verobligiret vnnd verbindet/ jhꝛer beyder Ehꝛ vnnd nutz zu befuͤrderen/ vnd allen Spott vnnd Schaden zu verhuͤten/ ſo eyferen ſie billich vnnd ſeind vbel zu friden mit denen Perſonen/ ſo jhnen dergleichen ſchandtfleck koͤnnen anhencken:
So gar die vnuernuͤnfftige Thier empfindens/ wañ man jhnen zu nahe gehet vnnd einen eintrag thut/ als jener Hirt Crates ſich in ein Gaiß verliebte/ fing der Bock an zu eyfern/ vnd ſtieß jhne ſchlaffend mit den Hoͤrnern zu Todt.
Ein weiſer Mann/ der da begert fridlich vnd ehrlich zu hauſen/ ſoll ſein Weib offtermals ermahnen/ ſelten ſtraffen vñ noch ſeltener ſchlagen/ ſonder in gebuͤrlichem gehorſamb erhalten/ auch jhr im wenigſten kein vrſach zum eyfern geben/ dann man findt etliche naͤrꝛiſche Maͤnner/ welche nit vnderlaſſen/ mit andern vnnd frembden Weibern verdaͤchtigklich zu conuerſiren. vnnd nit deſto weniger woͤllen ſie/ daß jhre Weiber es nicht andten/ ſonder diſſimuliren, vnnd jhnens alles gut heiſſen ſollen:
Jm wenigſten betrachten ſolche Narren/ daß ſie dardurch jhren Weibern vrſach geben/ entweder dergleichen zuthun/ oder doch billich mit jhnen zu eyfern.
Es ſeye ein Fraw ſo fromb vnd guͤtig wie ſie jm̃er woͤlle/ ſo mag ſie doch nit leiden/ daß ein andere jres Manns zu theil werde.
Werden ſie nit druͤber trawrig vnnd betruͤbt/ ſo werden ſie doch wuͤtig vnnd tobendt/ kein gehetzter Eber/ kein hungeriger Loͤw/ vnnd kein Tigerthier/ deme man ſeine jungen geſtohlen/ noch kein Otter/ deme man auffn ſchwantz getretten/ kan ſo gar erſchrecklich ſeyn/ als ein erzuͤrnete vnnd beleidigte Fraw: Nichts machet ſie wuͤtiger vnnd tobender/ als eben die Eyferſucht/ wañ ſie nemblich ſihet/ daß jhr Mann ſich an die Schnur hengt:
Jene Ariadna vergrub den Keyſer Zenonem Iſauricum jhren Mann lebendig/ damit ſie ſich vber jhme moͤchte rechen:
Das Weibliche Geſchlecht iſt fuͤr ſich ſelbſt ſchwach/ argwoͤniſch vnd rachgierig/ derwegen haben die Maͤnner deſto mehrere vrſach/ weißlich vnd fuͤrſichtiglich mit jhꝛen Frawen vmbzugehen:
Naͤrꝛiſch handlen die jenigen Maͤnner/ welche an frembden Weibern haͤtigen/ jhꝛen eygnen Frawen feindt werden/ vnd ſie benebens ſchlagen oder iniuriren, ſchenden vnd ſchmaͤhen:
Clytemneſtra ward von jrem Mann Agamemnon iniurirt, derwegen beging ſie den Ehebruch/ vnnd bewilligte in ſeinen Todt.
Jener Rechtsgelehrter ſagt/ daß die Ehefrawen erleucht vnd geziert ſollen werden durch die Stralen jhꝛer Maͤnner/ daß auch der Mann der jenig ſein ſoll/ der andern Maͤnnern ein Exempel gebe/ wie ſie jre Frauwen ehren ſollen.
Thut ers/ ſo bewegt er ſie dardurch/ jhne zu ehꝛen/ thut ers nicht/ vnnd gibt er jhꝛ vrſach zu eyfern/ ſo gewinnt ſie daher ein vrſach jhne zu verhaſſen vnnd gleichfals wider ſein Ehꝛ zu handlen/ jnmaſſen ſolches die taͤgliche Exempel bezeugen vnnd zuerkennen geben.
Nicht allein ſoll der Mann ſeinem Weib durch ſein vnzimblichs verhalten nicht vꝛſach zum eyfern geben/ ſonder er ſelbſt ſoll auch nicht vnzeitig eyfern/ zumaln wann ſie fromm/ keuſch vnnd haͤußlich iſt/ dann vil Weiber werden zu Huren/ jhꝛen Maͤnnern zu trutz/ ſeytemal ſie ſehen/ daß jhꝛe Maͤnner jhnen nicht trawen.
Jſt ein Fraw von Natur fromm/ keuſch vnnd haͤußlich/ ſo ſoll jhꝛ der Mann kecklich trawen/ vnnd auff ſie bawen:
Jſt ſie aber etlicher maſſen frech/ geſellig vnnd laͤppiſch/ ſo hat er vrſach jhr auff die Eyſen zuſehen/ vnd ſie muͤglichs fleiſſes vorm Fall zu verhuͤten.
Begibts ſichs aber/ daß er jhrenthalben inn ſorgen ſtehen muß/ ſo ſoll er dannoch ſehꝛ fuͤr ſichtiglich procediren: dergleichen paſſiones ſeind incommunicabiles: ſo wol die bitterkeiten/ als die ſuͤſſigkeiten deß Eheſtandts ſollen durch die Eheleuth in geheimb gehalten werden/ die Narꝛen aber ſchwaͤtzen auß dem Beth:
Mancher entdecket ſein Laidt/ Noth vnnd Anligen einem guten Freund/ derſelb aber lachet ſeiner/ vnd gewiñt dardurch vrſach ſein Heylgleichfals an ſeines Freundts Weib zu verſuchen/ vnnd jhme die Hoͤrner ſelbſt auffzuſetzen: dardurch wirdt er alsdann ein doppelter cornuto oder Hanrey.
Die vnuerſchambtheit der Weiber wirdt bißweilen durch den vnzeitigen Eyfer vnd vnbeſonnenes procediren der Maͤñer vermehꝛt vnd befuͤrdert.
Sehꝛ ingeniosê vnd ſuhtiler muß man mit dergleichen ſchwachen vnnd vnnothfeſten Frawen vmbgehen:
Jſt ſie von Natur geyl vnnd vnkeuſch/ ſo hilfft kein eyferen/ jhre Liſt vnnd verſchlagenheiten ſeind vnendtlich vnnd vneiforſchlich:
Pone ſeram, cohibe: ſed quis cuſtodiet ipſos Cuſtodes? cauta eſt & ab illis incipit vxor.
Vil leichter iſt ein Wanne voller Floͤh zu huͤten/ denn ein liderliches Eheweib.
Die raach welche bißweilen darwider fuͤr genom̃en wird/ heylet vnſere Kinder nit allein nit/ ſonder verwundet ſie vilmehr/ nichts iſt den Eheleuten notwendiger/ als eben ein beſcheidene Gedult/ nicht allzeit iſts mit der Raach vnnd geſtrengheit außgericht/ mancher vermeint er woͤlle ſich vber ſein meineydiges Weib rechen vñ ſie zu ſchanden machen/ aber ſich ſelbſt trift er vilmehꝛ/ denn ſie: ob ſchon einer ein heimlicher cornuto oder Horntrager iſt/ ſo iſt er doch darumb nit deſto ſchlimmer/ dañ in ſolchen faͤllen wirdt ein ehꝛlicher Mann mehꝛers beklagt/ als veracht.
Woferꝛn alle die jenige Maͤnner veracht/ vnnd gleichſamb fuͤr vnduͤchtig gehalten ſolten werden/ welche Hoͤrner tragen/ oder dern Weiber Huren ſeind/ ſo wuͤrden bißweilen vil Rathsherꝛen auß dem Rath muͤſſen.
Der Character der Horntragerey iſt vnaußloͤſchlich vnd mißlich/ vnd ſetzet ſich eben ſo baldt vnnd leichtlich an die Stirn eines groſſen Herꝛn/ als eines guten ſchlechten Burgers.
Lucullus, Cæſar, Pompeius, Antonius, Cato, Marcus Aurelius, vnnd vilandere Keyſer vnnd Herꝛen/ waren Hoꝛntrager/ diſſimulirten aber/ vnd machten nit vil weſens drauß:
Allein Lepidus war der jenig Narꝛ/ der ſich deßwegen zu todt kummerte.
Es hatten die Roͤmer im gebrauch/ daß/ wann ſie von einer Reiß widerumb heimb kamen/ jemande voran ſchickten/ der jhꝛen Weibern die Zeitung brachte/ damit dieſelbige nit etwann vnuerſehens bey andern Maͤnnern erwiſcht ſolten werden.
So gar zu diſen zeiten regiert die eyferſucht nit ſo ſehꝛ/ dann man findt Maͤnner/ die haltens gleichſamb fuͤr ein Ehr/ wann jhre Frawen durch andere cortiſirt vnnd hofirt werden:
Etliche halten jhren Frawen ſonderbare Galanen, die jhnen auff warten vnnd dienen muͤſſen: die frequentia diſer accidentiæ lindert numehꝛ etlichen Eheleuthen den Schmertzen/ vnnd es will auß der cornuterey ſchir ein gewonheit werden.
Ferꝛner veraͤndert vnnd verkehꝛet ſich der zelus oder der Eyfer bißweilen inn ein inuidiam vnnd Neydt/ welcher hernacher einen vnwillen/ vnd ſehꝛ vil boͤſe conſequentzen nach ſich zeucht:
Ein ſolcher boͤſer eyfer regieret fuͤrnemblich vnder den Hofleuthen/ ja Fuͤrſten vnnd Herꝛen ſelbſt/ welche mit einander/ wegen der zu vilen Ehren oder macht competiren, vnnd jmmerdar mit einander æmuliren vnnd auff einander ſtechen.
Vier ding verderbẽ einen Menſchẽ/ nem̃lich nichts haben/ wenig gewinnen/ nichts ſparen vnnd vil verthun/ aber das fuͤnffte verderbt die welt vnnd den Standt der Chriſtenheit/ nemblich die æmulatio Magnatum:
Der Menſchliche reſpect vnnd il ragion di ſtato iſt das einige monſtrum vnnd vngehewer ſchaͤdliche Meerwunder/ welches vns den meiſten ſchaden zugefuͤget/ dann es ſeyen die Koͤnige ſo fromb/ guͤtig/ Gottsfoͤrchtig/ andaͤchtig/ vnnd freundtlich gegen einander/ wie ſie jmmer woͤllen/ ſo eyferen ſie doch mit einander wegen der Ehꝛ vnd macht/ vnd ein jeder beſoꝛget ſich/ es werde der ander vil zu herꝛlich vnd maͤchtig/ wo derwegen ſie einander verhindern koͤnnen/ ſo thun ſie es/ wo nit offentlich/ doch heimblich/ alles vnder dem ſchein deß ragion diſtato, welcher es alſo gleichſamb erfordert: Interim aber vnd inmittelſt bleibt der wahre Eyfer/ die Glori/ Religion vnnd Ehꝛ GOttes dahinden/ vnd entgeliens bißweilen die Vnderthanen.
Noch einen andern Eyfer findt ich/ welchen die Frommen brauchen im dienſt Gottes/ vnd von welchem geſchriben ſtehet: cum ſpiritu feruente ſeruite Domino, als wolte der Apoſtel ſagen:
Weil der HErꝛ euch mit einem ſo groſſen eyfer vnnd inbruͤnſtigkeit geſucht vnd fuͤr euch gelitten hat/ ſo iſt billich/ dz jhꝛ jm mit einem groſſen eyfer vnd inbruͤnſtigkeit dienet/ dann die Lawen ſpeiſet er auß ſeinem Munde.
Diſer Eyfer aber muß begleitet werden mit der ſo ſchoͤnen tugend der diſcretion vñ beſcheidenheit/ welche vns vor dẽ Stricken/ ſo zur rechten vnnd lincken Seyten ligen/ bewahꝛen/ vnd vns den rechten weg der vollkommenheit zeigen:
Vil Leuth haben einen guten Eyfer/ vnnd vnderfahen ſich hoher vnd ſchwerer ding mit einer groſſen Lieb/ aber es mengelt jhnen an der diſcretion.
GOtt verhaſſet die Narꝛen/ aber iſt ein gꝛoſſer freund der Weiſen/ ſo jhm weißlich vnnd ordentlich dienen/ das Lob beſtehet nit im werck/ ſonder in dem modo, geſtallt vnnd manter/ die man im wircken helt.
Jm Hauſe deß Gerechten (ſpricht der weiſe Mann) iſt ein edler Schatz vnd Oel/ aber ein Narꝛ verzehret es:
Derwegen muß man den Weg deß HErꝛn fuͤrſichtigklich vnnd mit groſſer diſcretion wanderen/ den ſinnlichheiten nit ſtatt thun/ vnd dem Leib nit zu vil aufladen/ damit man nit falle/ ſambt der Buͤrd/ dann GOtt will nicht/ daß man den Leib verderbe/ ſonder die Laſter zerſtoͤre.
Ein Laſter vnd ſchand iſts/ wann man Gott remiſsè vnd mit einer Kaltſinnigkeit/ wie auch vnbeſcheidenlich dienet/ aber ein diſcretion iſts/ wann der Menſch ſich dermaſſenin den dienſt GOttes ſchicket/ daß durch ſeine werck GOtt geehrt/ er ſelbſt dardurch belohnt/ vnnd der nechſt aufferbawet werde.
Wer in ſeinen Geiſtlichen vbungen begert zu proficiren vnnd zu beharꝛen/ der muß nit allein ſehen auff den anfang/ ſonder auch aufs Endt/ dann vilmals ſeindt die anfaͤng ſtreng vnnd ſcharpff/ aber die endigen ſich in der relaxation vnd kaltſinnigkeit.
Wer heut ſo ſtarck lauffet/ daß er morgen niderligt/ vnnd auß muͤdigkeit nit fort kan/ der fruchtet nichts im dienſt GOttes/ ſonder confundiret ſich ſelbſt/ vnnd verhindert den verdienſt.
Heut nichts haben/ aber morgen den vberfluß beſitzen/ heiſt nit die Armut lieben/ ſonder die begierlichheiten zieglen:
Heut die notturfft verwaigeren/ morgen aber ſingularia vnnd ſonderbare ding vnd Speiſen begeren/ iſt ſolches kein abſtinentz, ſonder ein reitzung deß fraſſes:
Heut ſo vil leſen vnnd ſchreiben/ daß der Kopffwehthumb drauß erfolget/ heiſt ſolches die Seel nit ſpeiſen/ ſonder zu andern wercken vntauglich vñ vnluſtig machen:
Heut nichts reden/ morgen aber vil vbriges ſchwetzen/ iſt ſolches kein Eyfer/ ſondern ein aͤrgernuß in der Religion:
Es vermeinen etliche Geiſtliche/ daß ſie/ wann ſie jhren Leib mit Faſten/ haͤrinen Kleydern/ wachen vnnd geißlen vbermeſſigklich kaſteyen/ GOtt dem HErꝛn dardurch ein angenemmes Werck erweiſen/ aber ſie jrꝛen ſich/ dann ſolches iſt kein feruor vnd Eyfer deß Geiſtes/ ſonder ein vnbeſcheidener furor vnd vnſinnigkeit/ dann dardurch werden ſie in kurtzer zeit dermaſſen ſchwach/ daß ſie weder jhnen ſelbſt/ noch andern nutz ſeind.
Etliche kaſteyen den Leib vnmeſſiglich/ vnnd geben doch kein achtung auff die Laſter der Seelen/ das iſt aber ein zeichen der Hoffart vnd eygnen willens.
Was hilffts aber einen Menſchen/ daß er das haͤrine Kleydt auff ſeinem Leib traͤgt/ woferꝛn er in ſeiner Seelen behelt den eygnen Willen/ vnnd vnordentlichen affect?
GOTT will gleichwol/ daß man das Fleiſch ſolle mortificiren vnnd kaſteyen/ aber mit einer beſcheidenheit vnd maß/ dann ob ſchon vnſer Leib vnſer Feindt iſt/ ſo iſt er doch auch ein Jnſtrument der Seelen/ derwegen ſoll man jhne dermaſſen maceriren, zaͤhmen vnnd erhungeren/ damit er ſich wider den Geiſt nit aurflaine/ vnnd doch darneben der Seelen diene inn jhꝛen Wercken.
Nicht entſchuldige dich mit deiner hierunder habender guten intention, dann vil Leuth haben in der eyferigen mortificirung jhres Leibs ein gutes intentt, aber nicht allein verdienen ſie dardurch die Glori nicht/ ſonder fahren auch zur Hoͤllen/ derwegen ſchaw/ daß dein intention gut/ vnnd das Werck fuͤr ſich ſelbſt nit boͤß ſeye/ dann wann das Werck den Gebotten Gottes nicht zu wider iſt/ vnd allein von GOTTES wegen beſchicht/ ſo wirdt er dardurch bedient/ vnd der Menſch verdienet durch ſolchen ſeinen guten Eyfer den Himmel.
Beſchließlichen/ wie aller vnbeſcheidener Eyfer ſchaͤdlich iſt/ alſo iſt auch alle Lawigkeit vnnd kaltſinnigkeit im Dienſt GOTtes ſehr ſchaͤdlich/ dann wer jhm in der lawigkeit vnnd hinlaͤſſigkeit dienet/ der iſt gleich an deme/ daß er ſich allerdings von jhm abſondert durch die ſuͤnd.
Keiner ſoll vermeinen/ dz/ weil er Gott dem HErꝛn vil Jahꝛlang auff etwañ einem Stifft oder in einer Religion gedient hat/ er billich andern juͤngern voꝛgezogen ſolle werden/ aber er gedencket nit/ daß etliche/ ſo erſt geſtern angefangen/ jhne in dem jnbruͤnſtigen Eyſer vbertreffen:
Vil beſſer iſt ein einiger Tag deß eyfrigen vnnd jnbruͤnſtigen dienſts/ weder hundert deß lawen vnd hinlaͤſſigen.
Zu gleicher weiß wie die Kinder Jſraels/ ob ſchon ſie 38 Jahrlang in der Wuͤſte vmbzohen/ vnd veꝛmeinten nah beym verſpꝛochenen Land zu ſeyn/ doch letztlichen ſich noch ſehꝛ weit daruon befanden/ alſo vermeinen etliche/ daß/ weil ſie vor vilen Jahren auß der Egyptiſchen Finſternuß/ das iſt/ auß der welt geſchiden/ vnd ſie verlaſſen haben/ ſie darduꝛch deſto nahen der zu Gott vnd ſeiner Gori/ vnd dem verheiſſenen Landt deß Paradeyſes gelanget ſeyen/ aber ſie ſeindt je noch weit daruon/ ſeytemal ſie diſer Reiß mit keinem gebuͤrlichen Eyfer/ ſonder mit einem vnluſt vnnd hinlaͤſſigkeit (jnmaſſen die Jſraeliter in der Wuͤſte gethan) verꝛicht:
Derwegen ſey eyferig im dienſt deß HErꝛen/ vertreib von dir alle faulkeit vnnd kaltſinnigkeit/ dann durch die eyferige jnbruͤnſtigkeit vnnd bemuͤhung wirdt erlangt die Ehr vnnd Goͤttliche frewd:
GOtt iſt ein belohner aller eyferigen guten bemuͤhungen/ arbeit vnd ſchmertzen/ vnnd ein Cron der Heiligen.
Capvt XLII.
Diſcurs von Muͤſſiggehern vnnd Arbeitern/ wie auch von dem heiligen Muͤſſiggang.
DER Eylffte Gaſt redete alſo von vnderſchidlichen Muͤſſiggaͤngern:
Wie der Vogel zum fliegen erſchaffen/ alſo wirdt der Menſch geboren zur arbeit:
Die gantze vollkommenheit deß menſchlichen Lebens/ vnd der Schluͤſſel vnſers nutzes oder ſchadens beſtehet in deme/ daß wir vnſere zeit wol/ weißlich vnd Chriſtlich anlegen/ darzu er mahnet vns der Apoſtel/ ſprechendt: redimentes tempus quia dies mali ſunt.
Darwider aber iſt der leidig Muͤſſiggang/ welcher ein ſeminarium aller Laſter vnnd Boßheiten iſt/ dann er machet den Verſtandt grob/ verderbt das Gemuͤth/ ſchwaͤchet deß Menſchen fuͤrtreflichheit/ machet jhne zu einem Sclauen der geylheit vnd wolluͤſt/ iſt ein begꝛaͤbnuß deß lebendigen Menſchen/ vnd ein puluinar Sathanæ, ein Ohꝛkuͤß deß Teufels.
Vnderſchidliche Muͤſſiggaͤnger findt man auff Erden:
Die erſten ſeindt die Faullentzer/ Stationirer vnnd Landtſtoͤrtzer/ welche im muͤſſiggang vnnd bettel vmbziehen/ vnnd den wahren Armen das Brot vorm Maul hinweg ſchneiden/ vnnd auff ſolche Muͤſſiggaͤnger gehoͤrt ein ernſtlichs einſehen vnnd exemplariſche ſtraff.
Die andere art der Muͤſſiggaͤngern ſeindt die jenigen/ ſo nur der welt dienen/ zugleicher weiß wie wir die jenige junge Knaben oder Kinder fuͤr muͤſſige halten/ welche nichts anders thun als ſpielen/ auffm Stecken reiten/ vnnd hin vnnd wider vmblauffen/ alſo helt GOtt die jenige Menſchen fuͤr muͤſſige/ welche jhꝛe edle zeit in Eytelkeiten verzehren/ nur wolluſtigklich leben/ freſſen/ ſauffen/ ſpielen/ auff Lauten ſchlagen/ tantzen/ ſchimpffen/ ſchertzen/ buliren/ von der Lieb reden/ die jhnen durch den Cupido zugefuͤgte Wunde beklagen/ jnmaſſen gemeingklich vnſere Stattjunckern vnnd Edelleuth thun/ denen es aber vil loͤblicher vnnd beſſer anſtuͤnde/ daß ſie die Reſpublicas mit rath vnnd that huͤlffen beſchuͤtzen vnnd befeſtigen/ vnd alle jhre Guͤter/ muͤhe vnd arbeit zu deß allgemeinen Vatterlandts heyl vnd wolfart verwendeten.
Als Keyſer Galba erjnnert ward/ daß er doch ſein zeit nit alſo im Muͤſſiggang vnnd vergeblich verzehꝛen ſolte/ antwoꝛtet er vnnd ſprach:
Ein jegklicher ſoll rechenſchafft geben wegen ſeiner Werck/ aber nicht wegen ſeiner kurtzweil.
Er jrꝛte ſich aber dißfals/ dann die Iuſtici mercket auch auff die wolluſtige Faulentzer/ welche die Ordnung deß Lebens confundiren, verwirꝛen vnnd alles boͤſes ſtifften vnnd verurſachen/ letztlichen aber in Armut gerathen:
Dann der Muͤſſiggang tanquam mater nugarum & nouerca virtutum machet/ daß ein muſſiger ſein Seel zu vnreinen Gedancken neꝛget/ auß vnreinen Gedancken felt er in die erluſtigung/ auß der erluſtigung in die Verwilligung/ auß der Verwilligung in die Wuckung/ auß der Wirckung in die gewonheit/ auß der gewonheit inn den habitum: auß dem habitu inn die Armut/ die Armut aber machet verzweiflung:
Die verzweiflung machet ein Kuͤnheit vnnd vermeſſenheit/ die vermeſſenheit aber betruͤbet vñ zerſtoͤret die Gemeinden/ dannenhero vnnd weil ſo vil boͤſes auß diſem Muͤſſiggang entſtehet/ ſo koͤnte meines erachtens/ je kein nutzlichers Geſetz erdacht werden/ als eben ein ſolches/ dardurch der ſchaͤndtlich Muͤſſiggang bezwungen vnd vertilgt/ die edle Muͤſſiggaͤnger vnd Faulentzer jhres Adels vnd edlen freyheiten priuirt vnd ergetzt/ hergegen die vnedle fleiſſige vnnd embſige Leuth geadelt/ geehrt vnd befuͤrdert wuͤrden.
Noch ein andere art der Muͤſſiggaͤnger iſt verhanden/ welche nemblich die ſtudia vnd vbungen der Tugenden verachten/ das Heyl jhrer Seelen in Windt ſchlagen/ allen jhren ſinn vnd gedancken nur auff die jrꝛdiſche Guͤter ſetzen/ die wahre vnnd vnſterbliche Reichthumb verachten/ in dem Muͤſſiggang vnnd wolluſten vergraben ligen/ vnuerſehens aber drin ſterben vnd verderben/ im wenigſten betrachtend/ daß die Heiligen die Glori/ die ſie im Himmel beſitzen/ nit erlangt haben durch Muͤſſiggang/ ſonder mit groſſer muͤh vnd arbeit/ daß auch das gantze Leben Chriſti nichts anders geweſt iſt/ als arbeit vnd muͤhſeligkeit/ allein von vnſers Heyls vnd Seligkeit wegen: aber wir armſelige mit ſo vilen Schlangen/ fewrigen Pfeilen vnnd Feinden vmb gebene Menſchen/ in vtramque aurem dormimus, ſchlafen ſicherlich/ verfaulen im Muͤſſiggang/ erluſtigen vns in eytelkeiten/ vñ ſeind dermaſſen faul vnnd hinlaͤſſig in Geiſtlichen vbungen/ als waͤre es nunmehꝛ alles frid vnd ſicherheit/ vnd als waͤre das Leben deß Menſchen auff Erden kein militia.
Ein Narꝛ iſt der jenig/ der ein Ruhe ſuchet allhie auf Erden/ dann er wirdt ſie nit finden.
Der Muͤſſiggang vnd die ruh iſt ein Kraut oder frucht/ ſo allhie auff Erden waͤchſt/ aber im Himmel hat GOtt die Ruh fuͤrbereit/ denen/ welche in ſeinem Weingarten arbeiten/ vnnd der Haußmeiſter CHriſti wirdt jhnen geben den Groſchen der Glori:
Wie jener wilder vnnd vnfruchtbarer Feygenbaum abgehawen vnd ins Fewr geworffen ward/ alſo wirdt den vnnutzen Faulentzern das Leben abgeſchnitten vnnd dem Hoͤlliſchen Fewer zu theil werden.
Ob ſchon vnſere bemuͤhungen nicht wuͤrdig ſeindt das ewige Leben zu verdienen/ ſo koͤnnen wirs doch nicht erlangen/ woferꝛn wir vns nicht drumb bemuͤhen vnnd bearbeiten.
Vnangeſehen wir eygentlich wuͤſten/ daß vns GOtt die Glory beſcheren wuͤrde/ ſo muͤſſen wir/ als getrewe Knechte CHriſti/ vns doch drumb bemuͤhen/ vnd alles das jenig thun/ was wir ſchuldig ſeind/ vnnd was wir thun koͤnnen/ damit wir ſie nit verlieren/ dann ſeind wir forchtſamb vnnd muͤſſig/ ſo werden wir vertriben auß dem Reich CHriſti/ jnmaſſen jenen forchtſamen vnnd faulen Soldaten beſchehen/ ſo mit dem Gedeon in Krieg zohen.
Nun moͤchte aber einer ſprechen:
Weil du ſagſt/ daß die bemuͤhungen vnnd wirckliche Arbeit vnnd Werck ſo ſehr nothwendig ſeind zu erlangung der Glori deß Himmels/ wie kombts dann/ daß Chꝛiſtus zu der fleiſſigen/ muͤhſamen vnnd arbeitenden Martha geſagt hat/ daß Maria/ welche nur ſtill vnnd muͤſſig ſaß/ den beſten theil erwoͤhlt hatte? hierauff aber gibe ich zur antwort/ daß gleichwol vil Weitliche/ die Religioſen vnnd Einſidler fuͤr muͤſſige Faulentzer vnnd vnnuͤtze Leuth halten/ junmaſſen Martha die Mariam darfuͤr hielt/ vnd vermeinte/ daß jhre Vnruhe vnnd bemuͤhung beſſer waͤre/ weder die heilig Geiſtliche vbung Mariæ:
Aber die Goͤttliche Gerechtigkeit erkennte dißfals fuͤr die Mariam/ vnnd zohe jhren Muͤſſiggang der Muͤhe vnnd Arbeit Marthæ vor:
Ob ſchon die jenigen/ ſo ſich im Gebett im leſen der heiligen Buͤcher/ vnd im ſingen deß Ambts in der Kirchen vben/ mit dẽ Leib ſtill ſitzen/ ſo ſol man doch nit gedencken/ daß ſie muͤſſig ſeyen/ dann wie kan der jenige muͤſſig ſeyn/ welcher ſich jm̃erdar mit GOtt bemuͤhet vnd negociret vnd niemalen aufhoͤret zu meritiren vnd zuuerdienen? vm̃ wie vil mehꝛ ein Geiſtlicher alleinig iſt/ vmb ſouil deſto mehꝛ iſt er begleit:
Vnd wann er am aller muͤſſigſten iſt/ als dann iſt er am aller beſten vñ mehꝛerſtẽ geſchaͤfftig/ dañ ob ſchon Maria muͤſſig war/ ſo war ſie doch beſſer geſchaͤfftig/ weder Martha/ dann ſie verwendete jhꝛen verſtandt in der contemplation vnnd betrachtung der Himmliſchen ding/ vnnd jhr Hertz war entzuͤndt in der Lieb der ewigen Guͤter.
Gut war die bemuͤhung Marthæ/ aber beſſer war die bemuͤhung Mariæ.
Alle beyde bemuͤhungen/ nemblich vita actiua & cõtemplatiua, ſeind gut vnnd notwendig in der H. Kirchen/ ſie ſeind Schweſtern vnd freundin/ vnd ob ſchon das beſchawliche Leben fuͤrtrefflicher iſt/ ſo iſt doch keins wider dz ander/ ſonder ſie helffen einander wie zwo Schweſtern:
Diſe alle beyde ding kan man zugleich vnd zu einerley zeit verꝛichten/ die eine verhindert die andere nit/ woferꝛn die leibliche vbung nit vbermaͤſſig iſt.
Die contemplatio fauoriſiret der ehꝛlichen vbung deß wirckenden Lebens/ welches ſehꝛ duͤrꝛ vnnd verdrießlich iſt/ woferꝛn es mit der oratione mentali nicht vermiſcht wirdt.
Keiner kan ein contemplatiuus geneñt werden/ der ſeinem naͤchſten nicht hilfft in der angſt vnnd noth:
So gar iſt das wirckliche Leben bißweilen vil verdienſtlicher/ weder das beſchawliche/ dann weil der verdienſt geſchetzt vnd gemeſſen wirdt mit der Lieb/ mit dern ein werck geuͤbt wirdt/ vnd einer ein wirckliches Werck mit einer vil groͤſſern Lieb wircken kan/ weder einer/ der ſchlechtlich bettet vnnd contempliret, ſo folgt/ daß das wirckende Leben vil verdienſtlicher iſt/ weder das beſchawliche/ derwegen ſagte Paulus/ dz er ein groſſes verlangen hatte von der ſuͤſſigkeit der contemplation abgeſondert zu werden/ wegen deß Heyls ſeiner Bruͤder.
Das beſchawliche vñ wirckende leben ſeind die zween Fluͤgel/ welche geben wurden jenem Weib/ von dern der heilig Joannes ſagt/ daß ſie in die Wuͤſte/ das iſt/ gen Himmel/ geflogen/ vnd jene heilige Thier/ welche Ezechiel ſahe/ hatten nicht allein Fluͤgel/ mit denen ſie ſehꝛ hoch flogen/ ſonder es waꝛ auch vnder den Fluͤgeln ein Hand wie eines Menſchen/ dardurch wirdt bedeut/ daß das wirckende vnd dz beſchawliche Leben einander nit zu gegen/ ſonder vereinigte Schweſtern ſeyen/ wie Martha vnd Maria.
Daß aber die Handt vnder den Fluͤgeln ſtundt/ bedeut/ daß das wirckende Leben dem fliegen deß beſchawlichen helffe:
Nicht gnug iſts/ daß man in den Einoͤden nur allein bette vñ contemplire/ ſonder man muß auch den trawrigen troſtloſen vnd duͤrfftigen fauoriſiren vnd helffen/ jnmaſſen Chriſtus gethan/ welcher nit allein gantze Nachtlang auff den Bergen bettete/ ſonder ſich auch in heilung der Krancken vnnd Preſthafften vbte/ vnd die Ignoranten vnderwile.
Derwegẽ ſollen vns die herlige vbungen deß wirckenden Lebens nit ſchwer oder verdrießlich ſeyn/ dañ ſie werden ſich terminiren/ endigen oder verkehꝛt werdẽ in die contẽplation der goͤttlichẽ eſſentz vnd genieſſung der ewigen ſeligkeit.
Endlichen vnnd beſchließlichen leſen wir vom heiligen Alberto/ daß er ſambt vnd neben ſeinem beſchawlichen Leben auch ſich in nachfolgenden zehen wercken deß wirckenden Lebens geuͤbt/ erſtlich in einer groſſen Demut/ nach dem Exempel Abrahams/ welcher zum Herꝛn ſagte: ſoll ich dann mit meinem HErꝛn reden/ der ich nun ſtaub vnd aſchen bin?
Am aͤndern in groſſer armut/ nach dem Exempel deß H. Tauffers Ioannis/ welcher von Jugend auf/ ſein vaͤtterliches Erbgut verließ/ vñ in der Wuͤſte armſeliglich gelebt.
Drittens in groſſer Danckbarkeit vnnd ſtetter erjnnerung dern von GOtt empfangenen Gnaden vnd Gutthaten/ nach dem Exempel deß Patriarchen Jacobs/ welcher zur Danckſagung einen Altar zu Betel auff gericht/ vñ dardurch wuͤrdig woꝛden in derſelben Nacht him̃liſche viſiones zuſehen.
Viertens in der meſſigkeit der affecten, vñ ſonderlich der Lieb/ nach dem exempel Chꝛiſti/ welcher auf die Goͤttliche impreſen ſehendt ſich ſtellte/ als kennte er ſein Mutter nicht/ vnnd ſprach: quæ eſt mater mea, & qui ſunt fratres mei?
Zum fuͤnfften in der Reinigkeit deß Gemuͤts vnnd keuſchheit deß Leibs/ nach dẽ exempel deß Patriarchen Joſephs/ welcher den ſchnoͤdẽ gunſt ſeiner ehebrecheriſchen Frawen entflohen.
Sechſtens im andaͤchtigen leſen vñ vbung in H. Schꝛifft/ nach dem Exempel deß H. Petri.
Zum ſibenden in der abſtinentz vnd maͤſſigkeit/ nach dem Exempel deß H. Daniels/ der ſich der Koͤniglichen ſpeiſen enthielt/ vñ wuͤrdig woꝛdẽ/ Goͤttliche geheimnuſſen zuerklaͤrẽ.
Zum achten/ in rauhen vnd groben Kleidern/ jnmaſſen Elias gethan vnd wuͤrdig worden/ in einem fewrigen Wagen verzuckt zu werden.
Neundtens in dem ſilentio vnd ſtillſchweigen nach dem Exempel Jeremiæ/ welcher geſagt: ſedebit ſolitarius & tacebit, vnd dardurch einen ſehꝛ hohen vnd erleuchten verſtandt vberkommen.
Beſchließlichen in dem willigen gehoꝛſamb/ nach dem Exempel Mariæ/ welche geſagt:
Ecce ancilla Domini, vnd dardurch wuͤrdig worden ein Mutter Gottes zu werden.
Capvt XLIII.
Diſcurs durch was Mittel der Himmel erlangt werde.
DEr zwoͤlfft Gaſt redete von den mitteln den Himmel zu erlangen/ vnnd ſprach:
Das aller fuͤrnembſte zweck/ darnach wir zihlen ſollen/ iſt die Himmliſche Glori vnd Seligkeit/ die mittel aber dahin zu gelangen/ ſeind die gute Werck/ wer mit Chꝛiſto im Himmel begehꝛt zu regieren/ der muß allhie Chꝛiſtliche Werck thun/ derwegen waren jene fuͤnff Jungkfrawen naͤrꝛiſch/ welche kein Oel der guten werck/ noch kein Fewer der Lieb hatten/ vñ doch an der Thuͤr deß Him̃els anklopfften/ vnnd in die Glori gehen wolten:
Wie die fluͤgel den vogel in die hoͤhe erheben/ alſo ſeind die guten Werck Fluͤgel/ mit denen man gen Himmel fliegen muß/ vnd diſe Fluͤgel muͤſſen wir beraiten/ ehe vnnd beuor man in die Glori gehet.
Vil Leuth contentiren vñ beſchlagen ſich mit dem bloſſen Glauben/ aber ſie gedencken nit/ daß der bloſſen Glaub/ ohne die Lieb/ todt iſt/ vnd ohne die gute werck wenig hilfft.
Was hilffts/ daß du den Schluͤſſel im Sack haſt/ wann du mit jhm nit kanſt auffſperꝛen?
Das endt deß Glaubens iſt/ daß er vnſer Leben regulire, damit wir zu der beſitzung der Glori gelangen moͤgen/ vnnd er zeigt vns etlicher maſſen den weg darzu/ aber die gute Werck fuͤhren vns hinein.
Ein groß gefallen hat GOtt am Glauben/ wann er begleit wirdt mit guten Wercken.
Nicht allein iſt der Glaub zur Seligkeit nit gnugſam̃/ ſonder er iſt vns auch villeicht ſchaͤdlich/ woferꝛn er nit mantenirt vnd vnderhalten wirdt mit guten Wercken.
Ob wol Hymenæus vnnd Alexander den Glauben hatten/ jedoch weil ſie das gute Gewiſſen von ſich trieben/ ſo haben ſie jm Glauben den Schiffbruch gelitten.
Zu gleicher weiß wie einer/ der in einen tieffen Bach fellt/ erſauffen muß/ wofern er ſich mit den Haͤnden vnnd Fuͤſſen nit wehret/ ſchwimmet vnd ſich bemuͤhet/ alſo muß der jenig im tieffen Meer der Hoͤllen erſauffen/ welcher ſich auff den bloſſen todien Glauben ohne Lieb verlaͤſt.
Die Lieb iſt das Leben deß Glaubens/ ohne dieſelbe iſt er todt/ aber die gute Werck ſeind ein zeichen/ das die Lieb verhanden iſt/ vnnd daß inwendig in der Seelen ein leben diger Glaub ſtecket.
Der H. Koͤnig Dauid fragte ſich ſelbſt vnnd ſprach:
Wer wirdt ſteigen auff den Berg deß HErꝛn?
Antwort: Der vnſchuldige Haͤnd hat/ vnd eines reinen Hertzens iſt:
Als wolte er ſagen: Vermittelſt der guten Werck vnd reinen gewiſſens wirdt erlangt die Himmliſche Glori:
Die Werck muͤſſen ſich vergleichen mit vnſer gethanen Chriſtlichen profeſſion.
Als Iehu Koͤnig in Jſrael dem Ionadab einem Soldaten begegnete/ fragte er jhne vnd ſprach:
iſt dein Hertz richtig mit meinem Hertzen?
Ionadab antwortet/ ja:
Da ſprach der Koͤnig:
Jſts alſo/ ſo gib mir dein Handt/ vnd er gab jhm ſein Hand/ vnnd er ließ jhne zu jhm auff denn Wagen ſitzen:
Eben auff diſen ſchlag fragt auch GOtt dich/ ob du an jhn glaubeſt/ vnnd dein vertrawen auff jhne geſetzt haſt?
Vnnd wann du/ wie ein Chriſt/ antworteſt: ja:
Als dann ſpricht er geſchwindt:
Jſts alſo/ ſo gib mir dein Handt/ vnnd laß ſehen/ ob deine Werck gleichfoͤrmig ſeyen deiner Chriſtlichen profeſſion:
Wie nun der Koͤnig Iehu den Ionadab mit der Handt auffm Wagen zohe/ alſo wirdt der Him̃liſch Koͤnig dich mit deinen begangenen guten wercken auf den triumph wagen ſeiner Gloꝛi ſetzen/ vnd dieſelbige werden dich erheben vnnd gen Himmel fuͤhren.
Obſchon aber die Gloꝛi ertheilt wirdt durch die prædeſtination/ ſo werden doch die prædeſtinirten ſie nit erlangen ohne jhꝛe gute werck.
Es wirdt gleichwol der Herꝛ am juͤngſten Tag zu den Gerechten ſpꝛechen:
Kommet jhꝛ Gebenedeyten/ vnnd beſitzet das Reich/ welches euch fuͤrbereit iſt von Ewigkeit hero:
Damit aber man wiſſen ſolle/ daß die Glori nit erlangt werde ohne gute Werck/ ſo ſetzet er alsbaldt hinzu diſe Wort:
Jch bin hungerig geweſt/ vnnd jhr habt mich geſpeiſet/ ꝛc.
Zu einem andern ſagte der HErꝛ: wilſt du eingehen ins ewige Leben/ ſo halte meine Gebott Gott will dir die Glori nicht geben ohne dich/ vnnd du kanſt ſie nit erlangen ohne jhne.
Er will/ daß wir vnſers theils das jenig darbey thun ſollen/ was wir koͤnnen?
Er wills nit alles allein thun/ ſonder du ſolleſt auch etwas thun/ darmit du den Himmel verdieneſt.
Vnſere Werck ſeind gleichwol nit gnugſam̃ die Glori zu verdienen/ aber ſie verdienen ſie mit der huͤlff der Goͤttlichen Gnad: Wir ſeind vnnuͤtze Knechte/ aber durch huͤlff ſeiner Gnad werden wir nutzliche Knecht.
Wie das Epheu gleichwol ein veraͤchtlichs Kraut iſt/ aber wann es an einem ſtarcken Baum anleinet/ biß in alle hoͤhe waͤchſt/ alſo ſeind vnſere Werck von Natur ſchwach vnd veraͤchtlich/ aber wann ſie an dem HErꝛn Chriſto lainen/ vnnd ſich mit ſeinen verdienſten vereinigen/ alsdann ſeind ſie ſehꝛ werth vnd koͤſtlich.
Die Gnad Chriſti iſts/ welche vnſere Werck verdienſtlich machet/ aber diſe Gnad gibt GOtt nit einem jeglichen/ ſonder nur denen/ ſo ſich darzu diſponiren, bequemen vnnd ſein empfangene Gnad wol brauchen.
Alles wirdt mehꝛers der Gnad zugeſchriben/ als den wercken/ aber die Gnad gibt den verdienſt nit ohne vnſere Werck: Applicire du deinen willen/ vnnd gebrauche deinen freyen Willen recht vnd wol/ ſo wirſtu den Himmel verdienen mit deinen guten Wercken.
Zu gleicher weiß wie es in einem Schiff/ welches mit gutem Windt ſegelt/ das anſehen hat/ als thu der hinden beym Ruder ſitzender Pilot nichts darzu/ aber ob ſchon er ſich wenig bemuͤhet/ ſo thut er doch vil/ in deme er das Sail deß Segels helt/ dann wann er daſſelbe loß lieſſe ſo wuͤrde alles zu grundt gehen.
Eben ein ſolche meinung hats mit dem Menſchen/ welcher vom heiligen Geiſt/ vnd von der Gnad Gotles regiert wirdt/ dann obs ſchon das anſehen hat/ als thu er nichts/ ſo thut er doch vil/ in deme er ſeinen freyen Willen zu der Goͤttlichen Gnad hergibt/ vnnd das Segel deß guten Willens nach dem Windt deß heiligen Geiſtes ſchwinget:
Alſo/ daß der freye Will ſampt der Gnad wircket:
Vnnd wann derwegen GOtt hilfft/ vnnd wir ſelbſt vns bemuͤhen/ ſo gelangen wir zum Port deß Himmels mit den verdienſten vnſerer guten werck.
Regnum cœlorum vim patitur, vnd nur die jenigen eroberen den Himmel/ welche ſich ſelbſt vberwinden vnnd bemuͤhen: ohne muͤh gelanget man nicht zu der verlangten Seligkeit.
Ob ſchon aber wir vns etwas bemuͤhen/ ſo werden wir doch finden einen groſſen Troſt/ dann was iſt alle bemuͤhung diſes Lebens/ wann ſie gehalten vñ verglichen wird gegen der Ruh der ewigen Frewd?
Wann ein Herꝛ einen Diener hette/ der jhm ein groſſe reuerentz vnd vil beſo las manos machte/ vnnd jhne ſehr lobte/ aber ſeinem Befelch im wenigſten nicht nachkaͤme/ ſo wuͤrde er jhne/ ohne zweyfel/ auß dem Hauſe jagen:
Aber wir Menſchen woͤllen/ daß GOTT vns vbertrage/ gedulde/ vnnd nicht auß ſeiner Glori jage/ vnangeſehen wir nur einen todten Glauben haben/ vnnd nur laͤre Wort im Mundt fuͤhren/ auch nichts thun/ was er vns befilcht: GOTT erfordert die werck von dem jenigen/ der jhm dienet:
Wann vnſere Haͤnd vnſchuldig vnnd vnſere Werck gut ſein werden/ alsdann werden ſie vns auff den hohen Berg deß HERREN fuͤhꝛen/ daſelbſt werden wir jhne transfigurirt vnnd verklaͤrt ſehen/ vnnd ſeiner ſambt den Apoſteln genieſſen ewigklich.
Beſchließlichen gehoͤrt zu erlangung der Glory die perſeuerantz, dann es ſtehet geſchriben: Niemandt/ der ſein Handt am Pflug ſchlegt vnnd zu ruck ſihet/ iſt geſchickt zum Reich Gottes:
Dann die Gerechten begehren jmmerdar zu proficiren, vnnd ſie bemuͤhen ſich fort zu gehen.
Nicht ſagt der HErꝛ/ daß er dir Roſen vnnd Blumen in die Handt gibt/ ſondern den Pflug/ dann das Leben eines Chriſten ſeind nicht frewd/ kurtzweil vnd wolluͤſt/ ſonder muͤhe/ ſchweiß vnd arbeit/ derwegen ſolleſtu nit zu ruck ſehen/ vñ dich bemuͤhen fort zugehen/ biß du den verlangten Port erꝛeicheſt.
Zu gleicher weiß wie jene Kuͤh/ welche die Arch deß Herꝛn zogen/ nit ſtill ſtunden/ vnnd weder zur lincken noch zur rechten Hand von der Straß wichen/ ſonder jmmerdar fort gen Bethſames gingen/ vnangeſehen jhꝛe junge Kaͤlber jhnen ſtarck nachſchryen/ alſo weil wir mit dem joch deß Herꝛn vereinigt ſeind/ vnnd ſeine heilige Geſetz auff vnſern Achßeln tragen/ auch den rechten weg der Tugenden wandern/ ſo muͤſſen wir allzeit fortgehen:
Ob ſchon deine ſuͤndliche appetiten, wie deine natuͤrliche Kinder dir nachſchreyen vnd dich bitten/ daß du widerumb in die Welt kehꝛen ſolleſt/ ſo ſoll doch die Tugent die natuͤrliche Lieb vber winden/ vnnd du/ wie ein tauber vnd ſtummer ſchweig ſtill/ beharꝛe deinen angefangenen weg/ vnnd gib der Welt vñ dem Fleiſch kein antwort/ biß du gen Bethſames ins Hauß der Sonnen gelangeſt/ allda du ſehen wuͤrdeſt das ewige Liecht/ vnd die vnendliche Klarheit Gott ſelbſt.
Capvt XLIV.
Guſman ſelbſt vnnd fuͤr ſich ſelbſt diſcurriret von dem nutz vnnd nothwendigkeit der edlen Thorheit.
JCH Guſman war der dreyzehendt Tiſchgenoß/ aber doch nur ein Auffwarter:
Als ſie alleſambt auß diſcurriret vnd mit jhꝛer Red hin vnd wider geloffen waren/ winckte mir mein Herꝛ Cardinal mit den Augen/ vnd ſprach:
Guſman/ ich weiß/ daß du vil hin vnd wider gewandert/ wol ſtudiert/ vnd nicht wenig geſehen/ gehoͤrt vnd erfahꝛen haſt/ derwegen ſage vns auch etwas:
Jch antwoꝛtet vnd ſprach:
Gnedigſter Herꝛ/ ich bin ſeicht gelehꝛt/ vñ kan von hohen wichtigen vnd weiſen ſachen/ wie diſe Herꝛn Tiſchgenoſſen/ gethan/ nit vil reden/ derwegen wil ich E. G. zu vnderthenigem gehoꝛſamb etwz diſcurriren vnd von der edlen Thorheit vnd Narꝛheit reden/ wie ein Thor vnd Narꝛ/ vnd wie ein Blinder von den Farben:
Werde ich aber etwann jemande treffen/ ſo hab er mirs nicht fuͤr vbei.
Mein Herꝛ vertroͤſtete mich/ dz man mir im wenigſten nichts fuͤr vbel auffnemmen wuͤrde/ vnnd ſagte/ daß ich nur kecklich reden vnnd nichts verſchonen ſolte.
Deſſen lachte ich/ erwiſchte aber zuuor ein gutes Glaͤſel mit Wein/ trancks mit luſt auß/ fing an zu reden vnnd ſprach:
Die Poeten (denen billich geglaubt wirdt/ dann ſie haben mit der torheit jedes mal vil zuſchaffen gehabt) bezeugen/ daß Pluto ein GOtt der reichthumben/ ein Vatter vnd die Iuuentus der Jugend/ ein Mutter der Thoꝛheit geweſt/ welche in den Inſulis fortunatis, allda kein Kranckheit noch Alter regirt/ ſonder man allzeit friſch vnnd geſundt lebt/ geboren worden/ vnnd baldt nach jhrer Geburt angefangen zu lachen/ vnnd ſich mit der Fraw Venus vnnd dem Baccho erluſtiget.
O gluͤckſelige vnnd notwendige Geburt: die weiſe vnnd gelehꝛte Maͤnner moͤgen gleichwol von jr ſagen was ſie woͤllen/ ſo iſt doch gewiß/ daß woferꝛn anderſt ſie begeren Vaͤtter zuwerden vnd das Gebott Gottes: creſcite & multiplicamini: zu voll ziehen/ ſie jhꝛe grauitet, ſtudia vnd weiß heit hin dan ſetzẽ/ die toꝛheit vmbfahen vñ mit den weibern ſchertzẽ muͤſſen/ dañ ſie iſt der brunquel/ auß welchem die weiſe Philoſophi, die ernſthafftige Juriſten/ die andaͤchtige religioſen, die ehꝛwuͤrdige Prælaten/ die großmaͤchtige Herꝛen/ Fuͤrſtẽ/ Koͤnig/ Keyſer/ vnd aller heiligſte Baͤpſt entſpringen/ dañ woferꝛn die torheit vñ der will deß Menſchen nit zuſamen ſtim̃eten vñ eins waͤren/ ſo wuͤrden wenig Menſchẽ erzeugt vñ geboꝛen werdẽ.
Die weiber/ welche den groſſen ſchmertzẽ/ muͤhſeligkeit vnd die gefahr deß gebehꝛens einmal verſucht haben/ wurden ſich gewißlich nicht widerum̃ zu den Maͤnnern legen/ woferꝛn ſie nicht bißweilen naͤrꝛiſch vnd ſchier wuͤtig waͤren.
Die nutzbarkeit der thoꝛheit iſt der maſſen groß/ daß ohne ſie/ vnſer Lebẽ gewißlich nichts anders/ als ein pur lautere armſeligkeit ſein wuͤrde/ dañ dz die junge kindlein ſo ſehꝛ geliebt vnd gezaͤrtelt/ ja ſo gar von den wilden Thieren verſchont vnd bißweilen ernehrt werden/ daran iſt gewißlich nichts anders ſchuldig/ als eben jhre Vnſchuldt vnnd Einfalt/ dann die Thoꝛheit nimbt ſie jederzeit inn jhꝛen Schutz/ vnd beſchert jhnen die gnad/ daß alle jhꝛe Woꝛt vnd Werck lieblich vnnd annemblich ſeind.
Auff diſe Kindtheit folgt die bluͤhende jugendt der adoleſcentiæ, welche der Fruͤling vnſers Lebens iſt/ vnnd von der Thoꝛheit ſehꝛ fauoriſirt wirdt/ dann man helt darfuͤr/ daß der Menſch einmal in ſeinem Lebẽ muͤſſe naͤrriſch ſein/ entweder in der Jugent oder im Alter:
Wer es derwegen in der Jugendt nit verrichtet/ oder ſich naͤrꝛiſch ſtellt/ dolliſiret vnnd raſet/ der muß es in ſeinem Alter verꝛichten/ vnd eben diſes iſt ein vrſach/ daß die Hollaͤnder jhꝛe Toͤchter keinem jungen Geſellen geben/ der nit allbereit in ſeiner Jugend außgenarꝛet/ dolliſirt oder geraſet hat.
Dann ſie vermeinen/ daß/ woferꝛn einer in der Jugendt nit außgenarꝛet hat/ er erſt im Alter die Narꝛenſchuch anlegen vnd dolliſiren muͤſſe.
Nit allein die Kindtheit vnd die Jugendt wirdt von der Thorheit fauoriſirt, ſonder auch das Alter/ dann ſie machet die Alten widerumb jung/ vnd verkehꝛet ſie gleichſamb in Kinder/ in deme nemblich ſie jhꝛe Kuͤnſt/ ſcientzen, ſchwere vnnd wichtige geſchaͤfft hindan ſetzen/ ſich zu der Lieb vnnd Bulerey begeben/ jhꝛe Haar faͤrben/ voꝛn an der Stirn hohe Zoͤpff tragen/ damit ſie nit fuͤr Kaalkoͤpff gehalten werden/ taͤglich jhꝛe Baͤrth rodiren, jhꝛe Kleydeꝛ parfumiren vnnd mit Biſem vnd Amber beſtreichen/ Kupler beſtellen/ Buelbrieffel dichten/ ſchꝛeiben vnnd außſchicken/ ſich mit ſehꝛ jungen armen/ aber ſchoͤnen vnd holdſeligen Maͤgdlein verheureten/ mit denſelbigen jhꝛ Gut mit ſpielen vnd ſchertzen verzehꝛen/ jmmerdar von der Lieb vnnd naͤrꝛiſchen dingen reden/ vnnd ſich dermaſſen naͤrꝛiſch ſtellen/ als kaͤmen ſie erſt in die Welt/ oder als waͤren ſie niemaln inn der Welt geweſt:
Vnnd auß diſer gleichheit der Natur erfolgt/ daß die Alten die Kinder ſo ſehꝛ lieben/ vnd ſambi jhnen auff Stecken reiten/ oder mit jhnen ſpilen/ hergegen daß die Kinder ſich ſo ſehꝛ mit den Alten frewen/ vnd gern bey jhnen ſeindt.
Ferꝛner erſcheint die nutzbarkeit der Thoꝛheit auß deme/ daß/ woferꝛn die Menſchen die weißheit allerdings fahren lieſſen/ vnnd ſich nur der Thorheit befliſſen/ ſie gewißlich kein einige Kummernuß noch Muͤhſeligkeit empfinden/ ſonder allzeit ruͤhwig vnnd gluͤckſeligklich leben wuͤrden/ dann die taͤgliche Erfahrung gibt zu erkennen/ daß die weiſe hochgelehrte/ grauitetiſche/ ernſthafftige Maͤnner/ welche nichts anders thun/ als ſtudiren/ jhꝛen ſcientiis obligen/ vnd Landt vnd Leuth regiren/ gemeinglich bleich/ mager vnd kranck ſeind/ vnd gar bald alt werden/ dann ſie haben weder Tag noch Nacht kein ruhe/ ſonder muͤſſen arbeiten mit dem Leib vñ mit dem Gemuͤth vnd Geiſt/ der wirdt dardurch geſchwaͤcht vnd das Leben verkuͤrtzt/ im gegenſinn aber ſehen wir/ daß die Jdioten/ vngelehꝛten vnd vnuerſtaͤndige gꝛobe vnd vngeſchickte Toͤlpel vñ Knoͤpff/ welche ſich nur auff jhꝛen Landtguͤtern oder anheimbs finden laſſen/ vñ ſich vmb nichts annem̃en noch vmb das heyl deß Vatterlandts kummern/ gemeinlich faiſt/ ſchoͤn/ roth/ ſtarck vnd geſundt ſeyen vnd lang leben.
Diſes haben etliche anſehenliche Staͤtt inn Jtalia vnnd anderſto wol gewuͤſt vnd betracht/ vnd derwegen durch ein offentliches decret oder mandat, etlich gelehꝛte vñ weiſe patritios, Geſchlechter oder Edelleut/ keiner andern vrſachen halben hinauß vnnd weg geſchafft/ als weil dieſelbigen wol ſtudirt hatten/ vnnd jhꝛen verſtandt in vilen dingen erzeigten/ jnmaſſen die Saneſer gethan/ vnnd derwegen fuͤr offentliche pur lautere Narꝛen gehalten werden.
Die Bologneſer werden gleichwol fuͤr weiſe/ gelehꝛte vnnd geſcheide Herꝛen gehalten/ aber alle jhre beſte vnnd gelehꝛteſte Buͤcher ſchmiden ſie auff jhrer Bibliothec an eyſenen Ketten/ hergegen laſſen ſie die Narꝛen vnnd jhre naͤrꝛiſche Geſchlechter vnnd Burgerskinder ledig/ vnnd wolluſtig vmbziehen/ vnnd in Rath ſitzen:
O wie vil Narꝛen vnnd Fantaſten findt man zu Florentz, Modina, Parma vnnd Meylandt/ vnder den Burgerskindern/ welche keiner andern vrſachen halben etwas rechtſinniges ſtudiren/ noch auch doctoriren/ als weil ſie ſich deß Doctorals/ aber nicht der Thorheit vnnd vnwiſſenheit ſchaͤmẽ/ vñ nit deſto weniger im Rath andern gelehꝛten vnnd weiſen Maͤnnern voꝛgezogen werden woͤllen:
Vil andere Staͤtt vnd Voͤlcker koͤndte ich benennen/ welche die Thoꝛheit in jhꝛer protection, ſchutz vnnd ſchirm nemmen/ vnd ſie gleichſam̃ fuͤr ein grandeza vnd hochheit halten/ wegen der confluenz, zulauff vnnd menge deß Volcks/ ſo jhꝛ nachfolgen.
Weil auch die Goͤttliche fuͤrſehung ſahe/ daß der Menſch erſchaffen war darumb/ daß er die andere Thier beherꝛſchen vnnd den gantzen vniuerſum regiren ſolte/ vnd daß er zu ſolchem end ein groſſe weißheit haben vnd benebens vil ſorg vnd muͤhſeligkeiten außſtehen muͤſte/ ſo hat ſie jhne mit einer ewigen vnd vnzertrennlichen Geſellſchafft verſehen vnd jhm ein Weibsbildt zu ordnen woͤllen/ auff daß ſie jme ſeine ſchwere ſorgfaͤltigkeiten lindern/ vnd einen luſt vnnd frewd machen ſolte/ dann das Weib iſt ein ſolche naͤrꝛiſche vnnd werckliche Creatur/ daß Plato zweifelt/ ob ſie vnder den verſtaͤndlichen oder vnuerſtaͤndlichen Thieren gezehlt vnd gerechnet werden ſolle.
Eben diſer meinung ſeind auch die Tuͤrcken/ welche nicht bewilligen/ daß die Weiber weder in burgerlichen noch malefitz Haͤndlen zeugnuß geben.
Sie ſagen auch/ dz die Seelen der Weiber nicht/ wie die Seelen der Maͤñer/ vnſterblich/ ſonder den Seelen dern andern wilden Thieren vnd beſtien gleich ſeyen: derwegen hat die Goͤttliche Thoꝛheit ein groſſes gefallen an diſem Weiber Geſchlecht.
Man findt etliche vnder jhnen/ welche ſich vnderſtehen/ jhꝛer natuͤrlichen Thorheit zu renunciren vnd abzuſagen/ vnd woͤllen gelehꝛt/ weiſe vnd dermaſſen fuͤrſichtig vnd geſcheid ſein/ daß ſie an ſtatt deß nehens/ ſpinnens/ haßpelns/ vnd anderer weiblicher Arbeit/ ſich vm̃ das Regiment der Landen vnnd Leuthen annemmen/ oder ſich mit der Philoſophia oder Theologia, oder Aſtrologia bekuͤmmeren/ vnnd/ ſamb waͤren ſie newe Ariſtoteles oder fuͤrtreffliche Philoſophi vnd Theologi, argumentiren, ja predigen/ lehꝛen vnd vnderweiſen.
Etliche andere woͤllen Muſiciſtæ ſeyn/ ſchlagen auff Jnſtrumenten/ Harpffen vnd Lauten/ vnd ſingen drein.
Etliche andere verlieben ſich dermaſſen ins tantzen/ daß ſie ſchier nichts and’s thun/ als wie die Geißdoͤck/ hin vnd wider/ auff vñ nider hupffen/ ſpringen vnd allerhand paſſames vñ Galiart tantzen.
Etliche andere befleiſſe ſich nur ſchoͤn zu ſein/ vnd andern liderlichen Leuten beſſer vnd mehꝛ zu gefallen/ als Gott vnd jhꝛen Maͤnnern/ vñ zu ſolchem end brauchẽ ſie tauſenterley kuͤnſt/ geheimnuſſen vnd mittel.
Jch wil gleichwol nichts ſagen von den zauberiſchen/ ſchwartzen vnd andern aberglaubiſchen teufliſchẽ Kuͤnſtẽ/ mit denen ſie die Maͤñer bißweiln bethoͤꝛẽ/ raſent vnd vnſinnig machen/ vnd zu zeiten vmb jhꝛ Leben bringen/ ſondern ich rede nur allein von jhꝛem habitu, Kleidern vnd Geſchmuck.
Dann wer jhꝛe Fuͤß betrachtet/ der ſihet ſo hohe Bandtoffel odeꝛ Schuch/ daß ſie alleinig drauff nit gehen koͤnnen/ ſonder einen haben muͤſſen/ der ſie an der Handt fuͤhꝛe vnnd auffhalte/ damit ſie nit fallen:
Was ſoll ich auch ſagen von andern ſchoͤnen/ zarten/ ſchneeweiſſen/ oder ſammetenen mit Perlin geſtiekten vnnd koͤſtlich gezierten Schuchen vnnd Bandtofflen/ mit denen ſie herein prangen vnd den Zelt gehen?
Wer jhꝛen Kopff betrachtet/ der ſihet denſelben geziert nit mit jhꝛen eygnen keſtenbraunen oder kohlſchwartzẽ/ ſonder mit fremd dem entlehentem Haar/ mit guldinen vnd geſtrickten Hauben/ mit hohen ſpitzigen Huͤten/ guldinen Schnuͤren/ koͤſtlichen Roſen vnd Medalten:
Was ſoll ich ſagen von den hohen vnd groſſen Bockshoͤrnern/ die ſie oben auff der Stirn tragen/ zum zeichen der Hoͤrner/ die ſie bißweilen jhꝛen Maͤnnern auffſetzen?
Etliche tragen koͤſtliche Perlein vnnd Kleinodien an den Ohrlaͤplein:
Etliche binden vnnd hefften ſie an die Haar/ dieſelbige krollen vnnd krauſen ſie mit gluͤenden Eyſen zieren vnd ſchmucken es mit Queckſilber oder Goldt/ oder mit ſchoͤnen Kraͤntzen.
Das beſtreichen vnd außrupffen der Haaren an der Stirn vñ Augenbraͤm iſt jhꝛ ordinarium.
Jhꝛ Angeſicht vnd jhꝛe Wangen roth zu machen/ kan ſie kein Mahler vbertreffen.
Wer jhꝛen Halß vnd Bruſt betrachtet/ der moͤchte ſchier ohnmaͤchtig werden/ dann ob ſchon der vbrige theil jhꝛes Leibs braun/ gelb/ blaw oder ſchwartz iſt/ ſo muß doch der Halß vnd die Bruͤſt ſchneeweiß vnnd mit ſchoͤnen Halßbaͤndern/ guldenen Ketten/ Kleinodien vnnd zarten Netzlein geziert vnnd vberzogen ſein.
Beſchawet man den Leib/ ſo ſihet man denſelben bedeckt mit allerhandt ſo vilen vnderſchidlichen koͤſtlichen Kleidern/ daß es nit außzuſpꝛechen/ vnnd ſolches alles thun ſie nicht auß andacht/ ſonder auß Geylheit vnd Thoꝛheit/ vnnd zu erluſtigung der Maͤnner:
Alſo/ daß wir alle diſe frewd vñ wolluſt/ die wir von den Weibern haben/ der Thorheit zuſchreiben/ vnnd bekennen muͤſſen/ daß wir ſie durch ſie empfahen.
Vber diß alles thut auch die Thorheit in den Pancketen vnd Gaſtereyen das beſte/ dañ erſtlich ladet vnd beruffet man auch inſonderheit die Weiber zu den Gaſtereyen/ damit ſie den Tiſch mit jrer gegenwertigkeit/ lieblichen anblick vnd Thoꝛheit zieren/ vnd die Maͤnner mit jhꝛen hoͤflichen vnd zierlichen reden erluſtigen.
So herꝛſchet vnd regiret auch die Thoꝛheit ſehꝛ maͤchtigklich bey den Heureten/ verehelichungen vnd Hochzeiten/ dann voꝛ zeiten bewilligte man/ daß die Jungkfrawen jhren zukuͤnfftigen oder vermeinten Braͤutigam Mutter nackent eygentlich vnd wol beſchawen moͤchten/ hergegen ward den Juͤnglingen erlaubt/ den obern theil deß nackenden Leibs jhꝛer Braͤut fleiſſig vnd eygentlich zu beſehen/ damit ſie alſo nit vrſach hetten/ einander ins kuͤnfftig/ nach der Hochzeit/ die alsdann verſpuͤrte/ vnnd zuuor nicht gewuͤſte maͤngel zu verheben vnnd fuͤr zurupffen:
Aber an jetzo will man gar geſcheid/ oder/ daß ich recht ſage/ vil naͤrꝛiſcher ſein/ dann zu diſen zeiten heuratet man nur nach dem Geſicht/ oder nach wohn/ oder auß Geitz/ oder auß Lieb.
Etliche Geltnarꝛen nem̃en nit die Perſon der Braut/ ſonder das Gelt: Andere Schoͤnheit narꝛen nemmen nit zucht/ erbarkeit vnd haͤußlichkeit ſonder nur die Schoͤnheit vnnd holdſeligkeit deß Leibs: Andere Fantaſten heuraten vnnd bleiben nit im Adel/ oder zu jhꝛes gleichen/ ſonder zum Gut/ der ein nimbt ein alte geruntzelte Wittib/ wegen jhꝛer Reichthumb:
Die alte vnſinnige/ heßliche vnnd vnflaͤtige Wittib nimbt einen ſchoͤnen ſtarcken jungen Geſellen zu erſaͤttigung jrer geylheit:
Vm̃ wie vil mehr aber ſie einander aufangs haben geliebt/ vmb ſo vil deſto mehr werden ſie einander feindt vnnd verhaſt.
Woferꝛn aber die Braͤutgam weiſe vnnd verſtaͤndig weren/ vnnd dem leben vnnd ſitten ſeiner Braͤut/ oder die Braͤut der beſchaffenheit jhres Braͤutgams zuuor fleiſſig nachfragten/ ſo wurden ſie bißweiln ſo vil ſchoͤne ſachen von jhnen hoͤren vnnd vernemmen/ daß jhꝛer wenig heuraten wuͤrden:
Deßgleichen woferꝛn die Ehleut nach der Hochzeit ſteiſſig mercken vnd obacht geben wolten auff die hernach gefundene jrꝛthumb/ defect vnnd maͤngel/ ſo wuͤrde ein armſeliges weſen/ weitlaͤuffigkeit vnnd vneinigkeit drauß entſtehen: gewißlich wuͤrden ſie nimmer lang beyſamen hauſen/ ſonder ſich ſcheiden laſſen/ vnnd vnendtlich vil diuortia vnnd eheſcheidungen wurden ſich begeben/ woferꝛn die Thorheit nicht das beſte darbey thete/ Dann an der Hochzeitnacht iſt die lieb ſolcher jungen Lappen vnnd Eheleut dermaſſen groß/ daß ſie die maͤngel vnnd gebrechen deß einen oder andern theils entweder nicht warnemmen/ oder doch diſſimuliren, vnnd mit einer ſo groſſen lieb vnd freundlichkeit beyſamen leben/ daß es das anſehen hat/ als ſeye nur ein Seel in zweyen Leibern:
Es iſt die lieb der Maͤnnern gegen ſolchen jhren Weibern bißweiln dermaſſen groß/ daß ſie dieſelbigen/ wie Goͤttinnen/ verehren/ jhnen alle jhre Thorheiten/ eytelkeiten vnd vnheußlichheiten verſtatten/ gutheiſſen/ noch ſie im wenigſten erzuͤrnen doͤrffen:
Ja was mehr iſt/ dermaſſen blindt vnnd vertrewlich ſeind ſie/ daß ſie jhren ſchoͤnen Frawen ſonderbare ſchoͤne vnnd ſtarcke galanes halten/ ſo jhnen hofiren vnnd auff den dienſt warten muͤſſen:
Daß nun nicht deſtoweniger vnder ſolchem Eheuolck die ſchnoͤde eyferſucht nicht regiret/ vnnd aller zanck/ hader vnnd vneinigkeit vermitten bleibet/ daran iſt die loͤbliche Thorheit ſchuldig.
Alſo auch iſt gewiß vnnd wahr/ daß die allerherꝛlichſte vnnd fuͤrtrefflichſte thaten/ auß eingebung vnnd mithuͤlff der Thorheit herflieſſen/ dann durch diſes mittel ſeindt entſtanden/ die allerhoͤchſte authoritates’ der Koͤnige/ welche die gantze Welt mit jhꝛem Kriegsheer erſchroͤckt haben/ dann was kan naͤrꝛiſcher ſein/ als eben die Feldtſchlachten/ in denen man mehꝛ verliert/ denn gewinnet/ vnd in denen nur menſchliches Blut vergoſſen/ vnd vil arme Witwen vnnd Waiſen gemacht werden?
Ob wol Alexander der groß/ vnnd Iulius Cæſar fuͤr die aller fuͤrtreflichſte Potentaten gehalten woꝛden/ ſo ſeind ſie doch die aller groͤſte vnd wunderbarlichſte Narꝛen geweſt/ ſo jemals gelebt/ dann was hette naͤrꝛiſcher ſein koͤnnen/ als daß er Alexander in Jndien in beſtuͤrmung einer ſtarcken Feſtung vber die Mawren mitten vnder die Feinde geſprungen/ vnd nur ſelbſt dritt ſo lang mit jnen geſtritten/ biß jhm ſeine Leuth zu huͤlff kamen/ vnd aller blutig vnnd ohnmaͤchtig fanden?
Jtem/ daß er ſich vnderſtanden/ einen grim̃igen Loͤwen anzugreiffen vñ vmbzubringen?
Was koͤndte auch naͤrꝛiſcher ſein/ als daß Iulius Cæſar nach erhaltener Farſaliſcher ſchlacht/ mit einem einigen Schifflein vber den Heleſpontum fuhꝛ/ vnnd dem Lucio Caſſio deß Pompei Hauptman mit zehen groſſen Kriegsſchiffen begegnete/ vnd nit deſto weniger dermaſſen keck vnnd vermeſſen war/ daß er jhm ſchaffte/ ſich jhme zuergeben.
Ob ſchon auch die Koͤnige vnnd Fuͤrſten vilmals durch jre weiſe/ gelehꝛte vnd verſtaͤndig Raͤth erjnnert werden/ von jren naͤrꝛiſchen vnd vngereimten impreſen, vorhaben vnnd anſchlaͤgen abzuſtehen/ ſo wollen ſie doch bißweilen nit folgen/ ſonder halten vilmehꝛ von jhren Schmaichlern vnd Fuchßſchwaͤntzern/ dann weil die Rathſchlaͤg vnnd Meynungen der fauoriten vnnd Gelehꝛten vilmals vngleich/ widerwertig/ verſchraufft vnnd weder kalt noch warm/ auch dermaſſen beſchaffen ſeind/ daß man die Warheit nicht drauß vernemmen kan/ ſo werden ſie den Fuͤrſten bißweilen ſuſpect vnd verdaͤchtig/ vnd derwegen glauben ſie jhnen nicht allezeit/ aber weil die Narꝛen warhafft vnnd ohne einige ſimulation, verſchlagenheit vñ argliſtig ſeind/ ſo hoͤren vnd vernemmen die Fuͤrſten nit allein die durch ſie fuͤrbrachte einfaͤltige Warheit gar gern/ ſonder ſie hoͤren auch gern jhꝛe grobe vnflaͤtige poſſen vnnd zotten/ ſo gar ſchencken vnnd verehren ſie jhnen bißweilen ſtattliche Kleider/ Ketten vnd Kleynodien/ dann wegen jhrer Thorheit ſeind ſie deſſen beſſer wuͤrdig/ weder andere wegen jhrer gelehrtheit vnd geſchicklichkeit.
Dann die gelehꝛten treffens mit aller jhrer gelehrtheit vnnd ſpitzfindigkeit nit allzeit recht/ zumaln in Kriegsſachen/ dann weil ſie gemeingklich verzagt vnnd eines kleinen Gemuͤths ſeind/ ſo geben ſie verzagte vnnd kleinmuͤtige Rathſchlaͤg auß.
Aber der ſtoltze vermeſſene vnnd naͤrꝛiſche Rath der großmuͤtigen vnnd dapfferen Kriegsgurgeln/ Obriſten vnnd Hauptleut/ tringt bißweilen fuͤr vnnd ſetzet ſie in die Noth.
Wer war gelehrter vnnd beredter/ als eben Demoſthenes vnnd M. Tullius Cicero, aber doch waren ſie alle bey de ſehꝛ forchtſamb/ Als derwegen Demoſthenes ſich in einer durch jhne ſelbſt gerathener ſchlacht befandt/ vnd den ernſt ſahe/ warff er bey zeiten das Haſen Banier auff/ vnnd ſagte/ daß der jenig/ der da fliehet/ zum andern mal mit dem feindt ſchlagen koͤnne/ vnnd daß das fliehen alte Kriegsleuth mache:
Er gab auch hierdurch zu verſtehen/ daß es beſſer ſeye/ die Ehr/ denn das Leben zu verlieren.
Wer die Hiſtorten liſet/ der wirdt befinden/ daß die weiſe/ gelehrte vnd wolbeleſene Maͤnner vil Laͤnder verderbt haben/ wie zu ſehen iſt an dem vorbemelten Demoſthene vnnd Tullio, dann weil ſie in jhren Buͤchern vil von Kriegsſachen vnd Politiſchem weſen geleſen haben/ ſo vermeinen ſie/ daß ſie es alles gar wol/ ja beſſer wiſſen vnd verſtehen/ denn andere/ aber wann es darzu kompt/ daß ſie jhꝛe Kunſt vnnd wiſſenſchafft ſollen ins werck richten/ alsdann ſihet vnnd erfaͤhret man/ was ſie fuͤr gewaltige Kriegsleuth ſeyen/ vnnd was fuͤr ein vnderſchidt ſeye zwiſchen der praxi vnnd theoria, zwiſchen dem leſen vnd vben.
Vnlaugbar iſts/ daß bey allen Staͤnden/ wo die thorheit nit regiert/ muͤh vñ arbeit verhanden/ dann die armſelige/ weiſe vnnd gelehꝛte Maͤnner muͤſſen jhre zarte Jugend vnd den beſten theil jhres Lebens vnder der ſtrengen zucht jhrer Schulmeiſter verzehren/ vil leiden/ vil ſchwitzen vnd vil vbertragen/ wenig eſſen/ wenig trincken/ wenig ſchlaffen/ vnnd eben diſes beſchicht auch den vnuernuͤnfftigen Thieren/ welche jmmerdar von den Menſchẽ gepeinigt werden/ dann was kan armſeliger ſein/ als eben die vnſchuldige einfaͤltige Ochſen/ welche jhꝛ Leben im Ackerpfluͤgen verzehren/ vil ſchlaͤg vnnd ſtachel einnemmen/ vnnd letztlichen geſchlachtet vnnd gefreſſen werden muͤſſen.
Was ſoll ich ſagen von den edlen Roſſen/ welche dem Menſchen in fridens vñ Kriegszeiten ſo gar vil guts thun/ vnnd jhne beym Leben erhalten/ vnd nicht deſto weniger jmmerdar im Stall gefaͤngklich enthalten/ vbel tractirt, geſchlagen/ mit Sporen geſtochen/ mit Geiſeln gehawen/ an einen Karꝛen geſpannt/ gar verlaſſen/ vnnd letztlichen von Hunden vnd Woͤlfen zerꝛiſſen vnnd gefreſſen werden.
Deßgleichen ſehen wir/ daß die gehoꝛſame vnd getrewe Hund jhren Herꝛen ſehꝛ dienſtlich vnnd nutzlich ſeind auffm Gejaidt oder in den Haͤuſern vnd Hoͤfen/ aber werden bißweilen verwundt/ oder ſchebig/ vertriben/ verjagt oder gehenckt oder erſchlagen: Nit vil beſſer gehets den armẽ voͤglen/ welche in dẽ engen haͤußlen jre Herꝛn mit ſingen vñ ſchertzen erluſtigen/ vnd letztlichen in ſolcher jhꝛer Gefaͤngnuß ſterben vnd verderben muͤſſen:
Hergegen ſeind die jenige Thier vñ Voͤgel gluͤckſelig/ welche die vndanckbare Menſchen fliehen/ vnd ſich auff jhꝛer Waid in aller freyheit erluſtigen:
Eben diſe meynung hats auch mit den Menſchen/ dann wer hats beſſer/ als eben die vngelehꝛte vñ naͤrꝛiſche Idioten welche den gelben Suͤplein vñ Hofbißlein vñ der Hofgnad wenig nachfragen/ ſondern ſich in aller freyheit/ ohne alle ſoꝛg/ auffm Landt/ mit jagen/ puͤrſchen/ baitzen/ mit bancketiren/ ſpilen/ freſſen vnd ſauffen erluſtigen/ vnd jmmerdar einen guten muth haben?
Vnderſchidliche Thorheiten vnnd Narren aber findt man/ etliche ſeindt von Natur naͤrꝛiſch vnd einfaͤltig geboren/ vnnd werden gemeinglich in den Spitaͤln erhalten Andere ſeind wuͤtig/ beſtialiſch/ ſchaͤdlich vnnd Teufeliſch/ jnmaſſen Oreſtes, Aiax, Saul vnnd Nabuchdonoſor geweſt/ welche naͤrꝛiſch/ vnſinnig vnnd wuͤtig worden/ vnnd vil Blutſchanden/ Tyranneyen vnd erſchroͤcklichkeiten begangen.
Andere ſeind halb naͤrꝛiſch vnd halb geſcheid/ jnnmaſſen die Schalcksnarꝛen zu Hof ſeind/ welche den Fuͤrſten vnd Herꝛen ein kurtzweil machen:
Andere ſeind zweymal geſcheid/ dreymal vmbgedraͤht/ vnnd daruͤber naͤrꝛiſch vnd taͤppiſch worden/ vnnd dern iſt je ein groſſe anzahl verhanden.
Andere Fantaſten vnd Narꝛen findt man/ welche jhnen ſelbſt perſuadiren vnnd einbilden/ daß ſie in den theatris vmbgehen/ vnd nichts anders ſehen/ als newe Spiel/ Comedien/ derwegen lachen/ bewegen vnnd ſtellen ſie ſich/ als waͤren ſie ſelbſt gegenwertig.
Andere Fantaſten thun nichts/ als verſificiren vnd Carmina machen/ vnnd vberꝛeden ſich ſelbſt/ daß ſie es dem Virgilio vnd Petrarcha beuor thun/ wann aber einer thut zuſam̃en klauben/ ſechs Poeten mit jhren Tauben: ſechs componiſten mit jhꝛen ſtucken/ vñ ſechs Organiſten mit jhꝛen Mucken: vñ man ſie ſetzet auff einen Karꝛen/ ſo hat man eben anderthalb dutzet Narꝛen.
Andere componiren ſchmaichleriſche orationes vnd verlogene hiſtorias, vnd vermeinen in jhꝛem Sinn/ daß ſie die alt Roͤmiſche eloquentz renouirt habẽ.
Andere thun nichts anders/ als daß ſie in den concepten vnd ſchrifften die ortographiam obſeruirẽ vnd corrigiren, jnmaſſen jener gethan/ welcher wegen deß einigen vberſchꝛidenen worts/ beniuolentia, das jhm zugefertigte ſchreiben nit angenom̃en/ ſonder gewoͤlt hat/ daß beneuolentia geſchriben wuͤrde/ gleichſamb waͤren die accentus tituli.
Andere pflegen wegen eines einigen inortographiſch geſchribenen Worts/ als nemblich/ wann der ſchreiber das Wort Iulius mit einem G. vnd Guilius, oder das wort fleiß per V. geſchriben/ einen gantzen Brieff zu zerꝛeiſſen/ vnnd ſich wider den Scribenten auffs hefftig iſt zu erzuͤrnen vnd zu kollern.
Andere thun nichts/ als Leut peinigen/ verfolgen vnnd jhꝛ maͤngel vnd gebrechen inueſtigiren, aber ſich ſelbſt vñ jre eigne gebꝛechen ſehen ſie nicht: Andere haben ſehr holdſelige andern wolbekandte gemeine Ehefrauwen/ halten dieſelbige fuͤr Samias, vnnd fuͤr vil ſchoͤner/ deñ die ſchoͤne Venus, vnd fuͤr vil keuſcher/ denn die Griechiſche Penelopem oder die Roͤmiſche Lucretiam/ derwegen prangen vnd gehen ſie mit jhnen auf der Gaſſen ſpatzieren/ vnd zeigen menniglichen ſolche jhꝛe ſchoͤne Frawen/ ſamb kennte man ſie nit vorhin beſſer/ denn ſie ſelbſt.
Andere ſeindt hergegen Eyfernarꝛen/ vnnd thun nichts anders/ als mit jhren ehꝛlichen vnnd keuſchen Frawen eyfern/ vnd ſie einſperꝛen/ vnangeſehen ſie ſelbſt kein nutz ſeind/ vnnd alle Hurenwinckel durchlauffen.
Andere thun nichts/ als jmmerdar/ deß Morgendts fruͤh vnnd deß Abendts ſpat muſiciren vnnd auff der Lauten ſchlagen/ ſamb beſtunde die Menſchliche Gluͤckſeligkeit in einem ſolchen narꝛenwerck:
Andere thun nichts als bawen/ abbꝛechen vnnd widerumb bawen/ renouiren vnd letztlichen druͤber erarmen vñ ſterben.
Zu denſelbigen aber ſpꝛechen die Engel alſo:
Vns Engel wundert alle zugleich/ daß die Menſchen auff Erdtreich:
Bawen Haͤuſer/ Staͤtt vnnd Voͤſt/ ſeind doch allhie nur elende Gaͤſt: vnnd dahin ſie ſollen ewig ſchawen/ dorthin woͤllen ſie nimmer bawen.
Andere grimmige vnd wuͤtige Greinkatzen thun nichts anders/ als jm̃er dar rechten/ voꝛ Gericht ligen/ den einen gꝛein- oder rechtshandel nach dem andern anfahen/ die ſtrittigkeiten vnſterblich machen/ falſch ſchwerẽ/ den Aduocaten/ Procuratorn vnnd Schreibern das Gelt anhencken/ vnnd letztlich druͤber zu Bettler werden.
Andere Archimiſten vnnd Ertznarꝛen verzehꝛen jhꝛe zeit/ geſundtheit vnd Ehꝛ in erforſchung deß wahꝛen Philoſophiſchen lapidis, vnd der quinten eſſentz, wann auch ſie vermeinen/ daß ſie es in dem Tegel haben/ als dañ fleugt alles im Rauch auff.
Sie verhoffen allerhandt Metal in lauter Goldt zu verkehren/ vnnd in kurtzer zeit am Reichthumb den Creſum vnnd Craſſum zu vbertreffen/ wie auch Fuͤrſten vnnd Herꝛen reich zu machen/ da doch ſie ſich ſelbſt nit koͤñen reich machen/ ſonder arme Bettler/ Schelmen vnnd Landtſtoͤrtzer ſeind vnd bleiben.
Andere verzehꝛen jhꝛe edle Zeit/ Gelt/ Gut vnnd Seel mit ſpielen/ in hoffnung vil zu gewinnen/ vnangeſehen auch ſie in jhꝛem Haußweſen ſehꝛ karg vnd klug ſeind/ vñ wegen eines einigen Haͤllers mit jren weibern ein jaͤm̃erliches greinen vnd zancken anfahen/ ſo ſeind ſie doch auſſer Hauſes vnd beym ſpielen dermaſſen koſtfrey/ daß ſie 20. 50. 80. ja 100. Thaler in Reſt vnnd in die Schantz ſchlagen vnd verwagen:
Wann auch ſie es verlieren/ alsdañ fahen ſie an hertzlich zu ſeufftzẽ/ den Kopff zu kratzen/ vnd der maſſen zu fluchen/ zu ſcheltẽ vnnd zu wuͤten/ daß einem die Haar gen berg ſtehen moͤchten.
Sie laſſen auch nit nach/ biß ſie alles verſpielt/ wz ſie gehabt/ dardurch verlieren ſie jhre Ehꝛ vnnd reputation, werden letztlichen gar vnduͤchtig/ verzweifeln vñ verlieren jhꝛ Leben ſampt der Seel.
Andere Narꝛen find ich/ die nennet man Aſtrologos’ oder Nigromanticos’ oder ſchwartzkuͤnſtler/ ſo da vermeinen/ daß ſie mit jhꝛen circulis, Kraiſſen/ charactern, Buchſtaben/ beſchwoͤrungen vnd pentacolis, den Him̃el turbiren, die Sonn vnd den Mohn verfinſtern/ die Erd vnd Elementen zitterendt machen/ die Todten aufferwecken/ mit dem Schatten reden/ die Leiber transformiren, vnnd vermittelſt deß Rings Gigis vnſichtbar gehen/ vnd vil geſchwinder/ denn der Windt fliegen.
Jhrer etliche vermeinen/ daß ſie die Geiſter in den Ringen oder im Chriſtall/ wie ein Papagey im Korb/ behalten/ durch ſie alle geheimnuß der zukuͤnfftigen dingen erforſchen/ alle vergrabene vnnd verborgene Schaͤtz finden/ vnnd die Lieb vnd den gunſt der Herꝛen vnnd ſchoͤnen Frawen erlangen werden/ gleichſam̃ hetten die Teufel zu diſen vnſern zeiten nichts anders zuſchaffen/ als mit ſolchem jhrem Narꝛenwerck vmbzugehen.
Was ſoll ich ſagen von etlichen naͤrꝛiſchen alten Weibern/ welche ſich auß lauter geilheit/ hoffart vñ fuͤr witz anſtreichen/ bemahlen/ von der Lieb reden vnnd ſchertzen/ vnangeſehen ſie heßlich/ vnflaͤtig vnnd ſchaͤndtlich ſeindt/ keinen Zahn mehꝛ im Maul vnnd einen ſehr vblen ſtinckenden Athem haben.
Was geduncket euch aber von denen Weibern/ ſo auff die Gabel hinauß fahren vnnd ſprechen:
Oben auß vnnd nindert an:
Jtem/ welche vermeinen/ daß ſie alsbaldt in Katzen verkehꝛt werden/ den Hexen Taͤntzen vnd Mahlzeiten beywohnen/ vnnd alles das jenig thun/ was der Herꝛ Mirandola, vñ P. Delrio von jhnen ſchreibt.
Jtem die jenige Weiber/ welche ſich vnderſtehen zu warſagen/ vnnd/ wie die Zigeiner/ zultegen/ auch Viech vnd Leuth anzuſegnen oder anzuſpꝛechen.
Endtlichen vnd beſchließlichen find ich noch andere etwas kurtzweiligere vnnd paſſirlichere Narꝛen vnd Jgnoranten/ welche ſich in jhren diſcurſis vnnd ſchreiben der Lateiniſchen phraſen vnd Wort gebrauchen/ vnnd dermaſſen mit Latein zuwerffen/ als hetten ſie ſtattlich ſtudirt/ vnd ob ſchon ſie im grundt eben nichts wiſſen/ nicht deſto weniger iſt jhre præſumption dermaſſen groß/ daß ſie vermeinen/ daß ſie das Graß wachſen hoͤren/ vnd daß die Stein vnnd Pflaſter voꝛ jhnen auffſtehen/ jhnen reuerentz erzeigen/ vnd mit der gnad zuwerffen muͤſſen.
Etliche andere Federhanſen koͤnnen kaum drey Woꝛt oder Zeil correcte; ſchꝛeiben/ vnd woͤllens doch alles regieren.
Andere prangen vnder Tags auff den gaſſen mit jhꝛen Federn/ Wehꝛen/ Hirſch: vnnd Loͤwenhaͤuten/ wie die Hectores, Achilles vnnd Hercules, aber wann es bey der Nacht auff der Gaſſen an einen ernſt gehet/ alsdann entlauffen ſie wie die Haſen/ vnnd laſſen Hut/ Mantel vnd Woͤhꝛ im ſtich.
Andere thun nichts anders/ als nach zeitungen fragen/ vnd von dem Concilio vnnd Rath deß Bapſts/ Keyſers vnd Tuͤrcken dermaſſen eygentlich reden/ als waͤren ſie einsmals in jhrem geheimen Rath geſeſſen: Sie diſcurriren vnnd reden/ ob der Fried einen beſtandt haben/ vnd der zwiſchen den Koͤnigen in Franckreich vnnd Engellandt oder Spanien getroffener Heuret rathſamb/ nutzlich vñ beſtaͤndig ſeyn werde/ vnnd was die Vnderthanen darzu ſagen/ vnd nicht vil mehꝛ einen Krieg abgeben werde:
Diſer geſtallt ſchwaͤtzen ſie von dergleichen dingen/ vñ wiſſen doch keinen grundt/ was die Koͤnige vnnd Fuͤrſten im Schildt fuͤhren/ vnnd fuͤr einen verſtandt mit einander haben.
Andere Narꝛen ſind ich/ welche die Schaͤtz verbergen/ vnd doch darneben jhre Armut beklagen:
Hergegen ſihe ich andere/ welche jhren Reichthumb vnd pꝛacht nur herauſſen auf den Gaſſen erzeigen/ vñ ſich ſtatlich ſehen laſſen/ aber anheimbs in jhꝛen Haͤuſern am hungertuch nagen/ vnd nichts wedeꝛ im zipfl noch ſack haben.
Andere ſamblen vil Gelts vñ guts/ vnd kauffen Haͤuſer vnd Schloͤſſer veꝛmittelſt jres wucherens: hergegẽ ſihe ich etliche Kaufleut vñ wechſelherꝛn banckerotirn/ falliren vñ verderben.
Andere armſelige Narꝛen find ich/ welche jnen ſelbſt die weißheit vermeſſentlich zuſchreiben/ da doch ſie ſich auff die jenige ding/ dern erkendtnuß ſie ſich beruͤhmen/ im wenigſten verſtehen/ vnd nit deſto weniger geſcheide Rathsherꝛẽ ſein woͤllen.
Alle diſe Narren haben einen ſonderbaren Freybrief von der groſſen Schoͤlnkoͤnigin auß Naragonia außbracht/ daß ſie jhꝛ lebenlang von der Witz vnd weißheit befreyt ſein ſollen/ vnd in jhꝛem Koͤnigreich gewiſſe Ambter/ beſoldung vnnd vnderhaltung biß an jhr Endt haben werden.
Beſchließlichen iſt ſtultorum numerus in finitus:
Der Narꝛen zahl iſt kein End/ vnd wer gern in der eyl einen Narꝛen haben wil/ der greiffe in ſeinen eignen Buſen/ ſo wirdt er villeicht einen herauß ziehen.
Capvt XLV.
Was geſtallt Guſman ein ſehꝛ reiche Fraw vberkom̃en vnd betrogen.
NAch dem ich mich vngefaͤhrlich ein halbs Jahrlang in meines Herꝛn deß Cardinals dienſten auffgehalten/ auch jederzeit ſauberer vñ ſtatlicheꝛ kleider befliſſen/ vnd bißweiln ſambt andern meinen mitgeſellen auf die bulſchafft gangen/ ward mir angedeut/ wz geſtalt ein ſehꝛ ſchoͤne fraw oder Cortiſanin verhandẽ/ welche vber auß reich waͤre/ derwegen gedachte ich auf alle mittel vñ weg/ ſie vnd jhr Gelt zu wegen zu bringen.
Jch gab mich fuͤr einen anſehenlichen ſpaniſchen Rittermeſſigen vom Adel auß/ kam durch huͤlf der Kupplerin in jre kundtſchafft vnd vertrewliche freundſchaft/ vñ gab jr letztlichẽ zuuerſtehẽ/ dz ich nit vngeneigt were/ mich ſo gar mit jrer frawen zuuer ehelichẽ.
Damit man aber ſolchẽ meinẽ woꝛtẽ deſto ehendeꝛ glaubẽ/ vñ mir deſto beſſer trawen geben ſolte/ ſo verfuͤgte ich mich zu jhrer befreundten einem/ der war ein anſehenlicher Thumbherꝛ vnnd gelehꝛter Mann/ vnd pflegte vilmahls bey meinem Herꝛn dem Cardinal zu eſſen:
Jch entdeckte jhm mein vorhaben/ was geſtalt nemblich ich entſchloſſen waͤre/ mich zu verheureten/ vnnd daß es mir villeicht an guten ſubiectis vnnd mitteln nit wurde ermangeln:
Jch bate jhne auch vmb einen guten Rath/ ob nemblich ich ein reiche/ oder arme/ oder ſchoͤne/ oder heßliche/ oder edle Fraw nemmen ſolte?
Er laͤchelte druͤber; antwortet vnnd ſprach:
Mein Don Guſman, ich lobe dein gutes voꝛhaben/ vnnd rathe dir erſtlich zu keiner kleinen Frawen/ dann weil du ein kleines Maͤndl biſt/ vñ wañ du ein lange Fraw vberkaͤmeſt/ ſo muͤſeſtu allzeit auffhupffen/ wann du ſie kuſſen wolteſt/ du muͤſteſt auch dich beſoꝛgen/ daß ein ſolche groſſe Fraw dich/ als ein kleines Maͤndel/ leichtlich meiſteren vnnd abſchmiren wurde koͤnden.
Vil weniger rathe ich dir zu einem reichen Weib/ dann/ kein ſchwerere Buͤrd kan dem Mañ angehenckt werden/ weder wañ er ein reiche Fraw vberkuͤmpt:
Wer ruͤhwig vnd fridlich im Eheſtandt begert zuleben/ der nemme kein Fraw/ die jhm ein ſtattliches Heuretgut/ oder koͤſtliche guldine Zierd mitbringt: dañ die jenigen/ welche reiche Weiber haben/ ſeind nit Maͤnner/ nit Oberherꝛen/ nit jhres gleichen/ ſonder jhre Sclauen: folge dißfals dem rath deſſen/ der da ſpricht: pondus ſuper ſe tollit qui honeſtiori ſe communicat, & ditiori te ne ſocius fueris.
Bey diſem fall iſt auch zubedenckẽ/ wie der reichthumb eines Weibs eygentlich beſchaffen ſeye/ ob nemblich jhꝛ Gelt mit gutem ehrlichen Tittel entweder erworben/ oder ererbt worden/ dann die vbel vnnd vnrecht erlangte Reichthumb haben in die leng keinen beſtand:
Kanſtu aber eine vberkommen/ welche mit ehren reich iſt/ ſo nimb ſie ehender/ weder ein arme/ dann die arme werden gemeingklich eben ſo ſtoltz/ boͤß/ ſtuͤtzig vnd zaͤnckiſch/ als die Reichen.
Drittens nimb kein ſehꝛ ſchoͤne Fraw/ dañ die allerſchoͤnſten Frawen gerathen ins bordel, vnnd die aller ſchoͤnſten Knaben an Galgen.
Die ſchoͤnheit der Weiber verurſachet den Maͤnnern vilmals vil boͤſes/ Erwoͤhle ein mittelmaͤſſige/ ſchoͤne vnnd holdſelige/ dann die Holdſeligkeit vbertrifft alle ſchoͤnheit:
Folge dem Rath Ambroſij, welcher ſpricht:
non quærenda eſt vxor pulcherrima, quæ communis, neq; deformiſiſſima, quæ pœna, ſed ſtata, ſiue media forma, reuera vxoria, quæ vtilitati & cõſolationi iuſtæ ac ſecuræ ſit futuræ.
Jener Lucianus ſpricht auch recht vnnd wol: morum ſuauitas, humanitas, animi magnitudo, modeſtia & pudicitia omnibus corporis dotibus meritò anteferantur.
Vierdtens nimb kein edlere/ weder du biſt/ dann ſolche vngleiche Heurat ſeindt anders nichts/ als ein ſehr edler vnd koͤſtlicher Stein in einem bleyenen Ring.
Deßgleichen nimb kein altes Weib von Gelts wegen/ dann wie die alte Maͤnner pflegen der jungen Frawen Narꝛen zu ſeyn: Alſo muͤſſen die junge Maͤnner der alten Weiber Sclauen ſeyn/ dann ſie woͤllen kurtz vmb Meiſter ſein/ das Gelt nemmen ſie ein/ vnd gebens auß/ vñ der Mañ muß ſein narꝛ im Hauß/ vnd gehen vmb an einer Heñen ſtatt.
Es vermeinen auch ſolche junge Geltnarꝛen/ daß jre alte weiber bald ſterben werden/ vnd daß ſie hernach widerum̃ ein junge Fraw nem̃en woͤllen/ aber gemeinklich werden ſie in ſolcher jrer hoffnung betrogen/ dañ es verſtehens die alte Frawen nit allzeit recht/ woͤllen jren jungen Maͤnnern zugefallen ſterben/ ſonder vberleben vnd harꝛen ſie auß/ derwegen nimb eine/ die deines gleichen iſt am Alter/ Stand/ Gut vnd Glauben/ vnd vil ehen der nimb eine/ die da weniger iſt/ denn du/ weder eine die da mehr iſt oder mehr ſein will/ ſo lebſtu deſto ruͤhwiger.
Fuͤrnemblich aber vnnd vor allen dingen nimb ein from me Fraw/ dann wer Frombkeit nimbt/ der vberkompt Gelt/ Adel vnd ſchoͤnheit beyſamen.
Endlichen rathe ich dir/ daß du nit heurateſt/ woferꝛn du dir nit getraweſt ein Weib zuernehren/ ſonder verſihe dich zuuor mit Tugend/ Kunſt/ eignem Gut/ Gewerb vnd Nahrung/ dich/ Weib vnd Kindt zu vnderhalten.
Diſes waren deß frommen Thumbherꝛns Wort:
Aber er wuſte nicht/ was ich im Sinn hatte/ nemblich nit mich zu verehelichen/ ſonder ſein reiche Baß zu betriegen/ vnd jhꝛ Gelt zu wegen zu bringen/ dañ er gewann dardurch vrſach/ jhr zuuerſtehen zu geben/ daß ich ſie zur Ehꝛen begerte/ zur Ehe nemmen/ vnnd widerumb ehrlich machen wolte/ ſeytemal ſie vil Jarlang im vnzuͤchtigen Leben zugebracht/ vnd vber 80000.
Ducaten werth erobert hatte.
Schier ein viertel Jarlang buelte ich vmb diſe Fraw/ hatte bey Tag bey Nacht meinen freyen willen/ zugang vnnd auffenthaltung bey jhr/ vnd ſie zeigte mir alle jhre geheimnuſſen vnd Schaͤtz an Gelt vnd Kleynodien/ dañ ſie zweifelte im wenigſten an meiner jhr zutragender affection vnnd allbereit gegebner Trew/ vnnd begerte nichts anders/ als baldt Hochzeit mit mir zu halten:
Das verhieß ich jhꝛ kraͤfftiglich/ biß ich letztlichen in jhrem abweſen jhr Truͤhlein/ darin jhr meiſtes vnd beſtes Goldt vnnd Kleynoter lagen/ zuwegen brachte/ vnd mich darmit eylends dermaſſen vnſichtbar machte/ daß man mich nirgends weder in der Statt noch herauſſen finden/ erfragen noch zu wegen bringen koͤndte/ dann ich verkleidete vnnd verſtelte mich ſehr artlich in der geſtallt eines armen/ preſthafften vnd zerꝛiſſenen Betlers/ kam durch diſes mittel allgemach auß dem Landt/ vnnd erꝛeichte letztlich das edle Sauoyaniſche Piemonter Landt.
Capvt XLVI.
Was geſtallt Guſman ſich in Piemont verhalten/ reichlich verheuretet vnnd letztlichen verdorben.
ALsbaldt ich gen in Turin in Sauoya kommen/ warff ich mein betleriſches Kleidt von mir/ kleidete mich erſtlich auf ſtudentiſch/ vnd inſinuirte mich dermaſſen bey deß Hertzogs Obriſten Hofmeiſter/ daß derſelb mich fuͤr einen gentilhomo oder Edelman auffnam/ vnnd wegen meines wolverhaltens faſt liebte/ dañ ich verſaumbte keinen einigen dienſt/ vnnd hielt mich darneben ſehr praͤchtig in Kleidern/ vnnd gab mich fuͤr einen Sicilianiſchen Edelman auß.
Einsmals zohe ich mit meinem Herꝛn dem Fuͤrſtlichen Hofmeiſter auf eine Cõmiſſion, welche angeſtalt war zwiſchen zweyen ſtattlichen vom Adel.
Der ein Edelmañ war numehꝛ alt/ vnd hatte ein Tochter/ die war ein einig Erbin aller ſeiner ſtattlichen Guͤter:
Vnnd weil ſie ſehr ſchoͤn vnnd holdtſelig war/ ſo verliebte ich mich in ſie/ gab jhrs auch heimblich vnnd offentlich zu verſtehen/ vnd verehꝛte jhꝛ gleich anfangs ein ſchoͤnes Kleynot/ welches vber 600. Ducaten werth war.
Die Jungfraw gewann mich hergegen lieb/ foͤrchtete ſich aber voꝛ jhꝛem Vatter/ als der villeicht in vnſer beyde Ehe nicht verwilligen wuͤrde:
Nun begabs ſich/ daß der Vatter vnuerſehens todts verꝛuckte/ derwegen verfuͤgte ich mich eylends zu jhr/ ſchenckte jhr abermals ein Kleynod per 1000.
Ducaten/ (dann ich hatte noch vber 8000.
Dncaten werth heimblich bey mir) vnnd ſie gab mir hergegen ein Pfandt jhrer Lieb vnd Trew.
Weil ich auch meines Herꝛn gunſts verſichert war/ ſo entdeckte ich jhm mein Vorhaben/ vnnd bate jhne vmb gnedige huͤlff vnnd befuͤrderung:
Die ward mir alsbald verwilligt vnd die ſach dahin gerichtet/ daß der heurat ſeinen wircklichen fortgang gewann/ da fing ich erſt an/ mich ſtattlich zu halten/ vnnd mit Schanckungen vnnd verehrungen ſehen zu laſſen/ dardurch gewañ ich jedermans gunſt vnd einen guten Namen bey allermennigklichen:
Vnſere Hochzeit ward gehalten vnnd zwar dermaſſen ſtattlich vnnd praͤchtigklich/ daß es fuͤr einen Grafen gnug geweſt were.
Nit allein verdiſtillirte ich hierunder mein zu Bononia taliter qualiter erobertes Goldt vnnd Kleynodien/ ſonder machte auch bey den Kramern vnnd ſonſten hin vnd wider ſtarcke ſchulden.
Nach der Hochzeit hatte ich mit meiner ſchoͤnen jungen vnnd reichen Frawen einen guten muth/ vnnd war nit mit deme zu friden/ daß wir ein ſehꝛ ſchoͤnes vñ adeliches Schloß herauß auffm Landt/ vnnd ein wol außtraͤglichs jaͤhꝛlichs einkommen hatten/ ſonder wir kaufften auch ein ſonderbares ſchoͤnes Hauß in der Statt Turin/ zohen alſo mit einander ab vnnd zu/ bancketirten/ ſchlemmeten vnd demmeten jmmerdar an beyden orten.
Mein Fraw war zart: vnnd hoffertigklich erzogen/ derwegen thate ſie nichts anders/ als mit Kleidern popitzen vnd ſich vorm Spiegel mutzen/ putzen/ anſtreichen/ ſchwaͤtzen/ klappern vnnd naſchen/ gab im wenigſten kein achtung auff das Haußweſen/ vnd hatte darneben jhre ſeruidores oder Galanen, die jhr hofirten/ auff den dienſt warteten vnnd bißweilen mein ſtell vertraten.
Jch aber war gleichwol ein guter Geſell/ aber ein boͤſer Haußuatter/ dann ich ſchlemmete vnnd demmete mit der guten Burſch/ von dem Moꝛgen biß auff den Abendt/ ſpielte ſtarck/ hielt jmmerdar ſechs Gutſche Roß vnd 6. Reitpferdt/ fuͤhrte einen Freyherꝛn Standt:
Das alles machte vns baldt fertig vnnd bereitete vns den weg nach Bettelberg/ dann jnnerhalb zweyer Jahꝛen wurden wir fein fertig/ vñ gezwungen/ vnſern Adelichen Sitz vnd Guͤter den Kramern hinzugeben/ vnd alle vnſere Kleider vnd Kleynodien den Geltern zu cediren.
Das thate vns nun ſehꝛ wehe/ wehe/ aber man machets keinẽ anderſt/ vnd diſer geſtallt ergehets gemeinlich allen denen/ welche jhꝛen Eheſtandt nicht mit Gott/ ſonder mit dem Teuffel/ anfahen/ vnd welche nit Gott/ ſonder der Teuffel zuſam̃en kuppelt/ damit ſie jhrem Geitz vnd ſchnoͤden geylheit ſtatt thun moͤgen.
Jch erjnnere mich geleſen zu haben/ daß der Teuffel neun Toͤchter habe/ die erſte heiſt Superbia oder Hoffart/ vñ dieſelbe verheuret er fuͤrnemblich den Koͤnigen/ Fuͤrſten/ Herꝛen vnnd Regenten/ dann gemeinglich regieret vnd herꝛſchet die Hoffart in jhnen.
Die andere Tochter heiſt Simonia, dieſelbe verheuret ſich fuͤrnemblich mit den Geiſtlichen vnd Prieſtern/ dann gemeinlich beflecken ſie ſich mit diſem Laſter.
Die dritte heiſt Hypocriſis oder Heucheley/ dieſelbe verheuret ſich mit gar vilen vnnd allerhandt Standtsperſonen/ in denen ſie mehr/ weder in andern regniret.
Die vierdte heiſt Rapina oder Rauberey/ die verheuret ſich fuͤrnemblich mit den Kriegsleuten.
Die fuͤnffte heiſt Vſura oder Wucher/ vnd geſellet ſich gemeinglich zu den Kauff: vnnd Handelsleuthen.
Die ſechſte heiſt Mendacium oder Lugen/ vnnd verehelichet ſich mit den Handtwercksleuten/ welche kaum ein wahres Woꝛt reden koͤnnen.
Die ſibende heiſt Faulheit/ vnnd verheuret ſich mit den Edelleuthen/ welche von jenem Goͤttlichen Gebott:
Jm ſchweiß deines Angeſichts ſolleſtu dein Brot eſſen: nichts wiſſen/ nichts arbeiten vnd doch jmmerdar wolluſtigklich leben woͤllen.
Die achte Tochter deß Teuffels heiſt murmuratio oder murrung/ vnd regirt gemeinglich vnder den Bauren/ welche ſich vilmals wider jhꝛe Herꝛſchafften aufwerffen vnd ſich murꝛiſch/ vnwillig vñ vngehorſamb erzeigen.
Die neundte heiſt Fraw Luxuria, vnnd dieſelbige verehelichet ſich nicht nur einem allein/ ſonder allen mit einander/ dann ſie miſchet ſich in alle Staͤnd/ vnd beherꝛſchet die groſſe Herꝛn/ Reichen vnd Armen/ Geiſtlichen vñ weltlichen/ vñ wenig ſeind dern/ welche ſie nicht vberwindet.
Diſe Fraw Luxuria hat auch mich jederzeit vnnd ſonderlich in diſem Eheſtandt dermaſſen beſeſſen vnd beherꝛſcht/ daß ich nur den fleiſchlichen wolluͤſten abwartete/ vnnd Gott meinen HErꝛn aller dings verließ/ verachtete/ vnnd ſambt jenen geladenen Gaͤſten zur antwort gab: non poſſum venire, vxorem duxi:
Derwegen ward ich hingegen von GOtt verlaſſen/ vnd hatte nirgendts kein bleibendes ort noch ſtatt.
Capvt XLVII.
Guſman wirdt auß einem Nobiliſten vnd verdoꝛbnen Edelmann ein Schreiber.
JN wehꝛendem vnſerm Reichthumb/ wolſtandt vnnd Gluͤckſeligkeit/ lebte ich vnd mein liebe Haußfraw freundlich/ fridlich vnnd einig/ aber alsbaldt wir anfingen arm vnd duͤrfftig zuwerdẽ/ da war alle Lieb auß/ vnnd es fing alles Leyd an/ kein geduldt war verhanden/ ſonder wir fingen an einander zuuerhaſſen vnnd die ſchuld vnſers verderbens eins dem andern fuͤrzurupfen vnd zuzumeſſen/ darneben aber litten wir groſſen Mangel an vnſer Nahrung/ vnnd an ſtatt daß wir zuuor nichts anders geſungen vnd verſucht hatten/ als vitæ dulcedo vnnd gaudeamus: ſangen wir an jetzo vitæ amaritudo, ad te ſuſpiramus:
Es hieß bey vns: poſt ſuſſung ſaurung.
Derwegen ſuchte ich alle muͤgliche mittel vnd gelegenheit/ mich vñ mein Gemahel zu ernehꝛen:
Es hieß bey mir fodere non valeo, mendicare non erubeſco:
arbeiten kan ich nit/ vnnd deß betlens ſchaͤme ich mich:
Letztlichen entſchloſſe ich mich ein Schreiber zu werden/ in hoffnung widerumb ein groſſer Herꝛn zu werden:
Kein ſchand iſts/ dz auß einẽ nobiliſtẽ ein ſcribiſt oder ſcribent wirdt/ dañ auß ſchreibern werden groſſe Herꝛen/ aber ein ſchand iſts/ wann auß einem Edelman ein Bettelman/ ein Landſtoͤrtzer oder Maußkopff wirdt/ vnd er alsdañ der Schreibern gnad leben muß.
Mein voriger Herꝛ der Obriſt Hofmeiſter halff darzu/ vnnd befuͤrderte mich zu einer Gerichtſchreiberey/ dann ich hatte ein gute Handt zum ſchreiben/ vnnd von Natur noch ein beſſere zum ſtehlen.
Deßgleichen hatte ich einen guten Kopff zum componiren, dichten vnnd ſtellen/ aber ein noch vil beſſere Zung vnnd Venam zum liegen.
Kein Gewiſſen hatte ich/ ſonder es war vorlengſt verloren/ derwegen thate ich bey diſer Gerichtſchreiberey nichts anders/ als ſchinden/ ſchaben/ liegen vnd triegen:
Es hieß bey mir: non apparebis ante me vacuus’; Wer mir nichts ſchenckte/ vnd mir oder meiner Haußfrawen etwas mitbrachte vnnd verehꝛte/ der hat kein gute noch ſchleinige expedition, vnangeſehen ſein Handel noch ſo gerecht vnd gerecht war.
Bey allen Staͤnden find ich muͤhe/ arbeit vnnd gefahꝛ.
Etliche Geiſtliche Prælaten verkehren bißweilen die Renten der Armen in Bancketen vnnd Gaſtereyen/ den ehrlichen Namen der Prælatur veraͤnderen ſie in einem Weltlichen Pracht vnd Ehr/ vnnd an ſtatt/ daß ſie andere waiden vnd verſorgen ſolten/ waiden vnnd verſorgen ſie ſich ſelbſt.
Die groſſe Herꝛen ſehen jhre Vnderthanen bißweilen nicht an mit dem Eyfer der Lieb vñ barmhertzigkeit/ ſonder der ſtrengheit vnd vnbarmhertzigkeit/ verkauffen die Ambter der Iuſtici vnnd gubernaments, entweder vnderm ſchein der Freundtſchafft oder auß fuͤrbitt/ dardurch wirdt nicht das Ambt ſonder die Perſon verſehen/ aber die vnderthanen/ ſo durch ſie regirt werden muͤſſen/ werden vbel bedacht.
Damit auch der ſtatt ſolcher Herꝛn geſch wille/ ſo ſeind ſie ſehend blind/ vnd hoͤꝛend taub/ vnd wiſſen nit/ was an jhꝛen Hoͤfen vnd auffm Landt geſagt/ gethan oder begangen wuͤrdet.
Die Gubernatores vnnd Beambten der Iuſtici diſſimuliren bißweilen mit den ſuͤnden wegen deß reſpects der freundſchafft odeꝛ eygnen nutzes: Etliche Juriſten/ Aduocaten vnd Procuratores bemuͤhen ſich jhꝛ gantzes Lebenlang mit frembden Haͤndlen/ nicht zwar auß einem Eyfer der Iuſtici, ſonder deß Gelts.
Daſſelbe erwerben ſie mit ſophiſtiſchẽ cautelis vnd vnſterblich machung der Proceſſen/ vnnd verurſachen ſo vil boͤſes/ daß Petrus Koͤnig in Caſtilia vnnd Aragon befolchen/ daß alle Aduocaten vnd Procuratores ein newes Ambt lehrnen muſten/ ſich darmit zuernehꝛen.
Die Medici verſchulden den Todt bißweilen vil beſſer/ denn die Moͤrder/ dann ſie richten ſehꝛ vil Leut hin/ vnd werden nit allein nit drumb geſtrafft/ ſonder mit Gelt belohnt vnnd ergetzt Als baldt der Medicus zum Krancken kompt/ ſo greiffet er jhm den Pulß/ vnnd vrtheilet von der Kranckheit/ vnangeſehen auch er ſie nicht kennet/ noch in ſeinen Verſtandt bringen kan/ ſo appliciret er die remedia zum Grab: ô languens medicina.
Etliche Soldaten vnd Kriegsleuth halten bißweiln ſich ſelbſt nicht fuͤr dapffere Helden/ es ſey dann/ daß ſie rein fluchen/ ſchwoͤren/ ſtehlen/ rauben/ Kirchen vnd Kloͤſter ſtuͤrmen/ Jungfrawen ſchenden vnd tyranniſiren koͤnnen.
Die Eheleut verheuraten ſich gemeinglich nur zu erfuͤllung jhꝛer Geylheit vnd begirden/ verſch wenden jhꝛ Gelt vnd Gut/ vnnd geben jhren Weibern vrſach/ daß ſie entweder verzweifeln oder in Suͤnden fallen/ dann entweder kleiden ſie dieſelbigen vil zu ſtattlich/ vnnd verſtatten jnen allen jhꝛen willen vnd freyheit/ oder ſie halten ſie wie Sclauen vnd Fußhader.
Die Richter/ Burgermeiſter vñ Beambten ſeindt bißweilen eygennuͤtzig/ Beutelzauſer/ Blutſauger/ vnnd gleichſamb Walfiſch/ ſperꝛen jhre Maͤuler zu allem Geitz auff/ vnd woͤllen alles verſch linden/ damit jhre Haͤuſer mit allerhand ſachen verſehen vnd erfuͤllt/ vnd jhꝛe Renten vnendtlich vermehꝛt werden auff den Vnkoſten der armen Witwen vnd Waiſen:
Alle Waͤſſer laiten vnnd fuͤhren ſie zu jhrer eygnen Muͤhl/ je thewrer alle ding ſeind/ je lieber ſie es ſehen/ je beſſer ſie es haben/ vnnd je reicher ſie werden/ aber doch ſehen wir bißweilen/ daß ſie/ vermittelſt der Goͤttlichen Barmhertzigkeit/ jhr Leben vnnd Gewiſſen reformiren, die Hurer/ Spiler/ Dieb/ Flucher vnnd Schwerer bekehꝛen ſich bißweilen baldt oder langſamb/ vnnd verlaſſen jhre alte haut wie die Schlangen:
Bey allen vnnd jeden Menſchen ſind ich ein zeichen jhrer ſeligkeit/ allein an den Schreibern verliehre ich die Zahl/ vnnd find kein bekehrung/ heut weniger denn geſtern:
Allzeit ſeindt ſie Ioannes in eodem, vnnd bleiben wer ſie ſeindt:
Selten ſihe ich einen beichten/ noch jemande/ der ſie abſoluire/ dann ſie informiren vnd ſchꝛeiben vilmals/ was jhnen ſelbſt wolgefaͤllt/ entweder von deß Gelts oder deß Freundts: Sie (von boͤſen Schreibern rede ich/ dann man findt auch vil fromme) benemmen den Leuten das Leben/ die Ehꝛ/ Haab vnd Gut/ vnnd eroͤffnen die Thuͤr allen Suͤnden:
Seind begierig vnd Hundtshungerig:
Jhre Seelen ſeindt entzuͤndt mit einem ſolchen hoͤlliſchen Fewer/ daß ſie die frembde Guͤter ohne einiges kewen verſchlucken:
Alsbaldt die vngerechte Schanckungen jhre Haͤnd beruͤhren/ verkehren ſich dieſelbige Augenblicklich inn Fleiſch vñ Blut dermaſſen/ daß ſie es niemaln widerumb ruſtituiren oder von ſich werffen koͤndten:
Zu dem ſeind ſie (ſonderlich die ſchlimme Handtſchreiber) gemeinglich ſehr bockſtoltz vnd praͤchtig/ vnd kleiden ſich auff Edelmaͤñiſch/ vnd ſeind dermaſſen hoffertig/ daß ſie ſelbſt nit wiſſen/ wie ſie gehen vnd herein tretten woͤllen: Sie vermeinen/ daß ein jeder jhnen auß dem weg weichen/ vnnd die Schlappen vor jnen abziehen muͤſſe/ vnangeſehen ſie kaum drey Wort ſauber vnnd recht abſchreiben/ vil weniger etwas concipiren koͤnnen.
Kein ſtoltzers Thier ſindt man/ als ſchreiber:
Ein Hur auff einem Schloß/ ein Schreiber auf einem Roß/ ein Lauß auf einem grind/ ſeind drey ſtoltzer Hofgeſind.
Darneben ſeind ſie gemeinlich ſehꝛ zehꝛlich vnnd verſchwendtlich wanns auß anderer Leuth Beutel gehet/ laſſen rundt vnnd wacker aufftragen/ tiſchen/ freſſen/ ſauffen vnnd praſſen auff den alten Keyſer hinein/ auff der armen Bawren/ Witwen vnnd Waißlein Vnkoſten.
Diſer vrſachen halben hats das anſehen/ daß/ wann etwann einer ſelig wirdt/ vnnd in die Glori eingehet/ alsdann die Engel zu einander ſprechen: Lætamini in Domino, ſcriba in cœlo, fruta nucua, das iſt:
Frewet euch im HErꝛn/ ein Schreiber iſt zu vns in Himmel kommen/ es iſt ein newe Frucht vnnd ſeltzames Wildtpraͤt.
Es ſagen gleichwol die Schreiber vnnd andere Beambten/ daß es an jetzo ein vil andere geſtallt mit jhnen habe/ weder vor zeiten/ dann ſie haben gemeingklich ſchlechte beſollungen/ dargegen werden alle ding je lenger je thewrer/ Jtem/ daß man jhnen das Ambt nit vmbſonſt gegeben/ ſonder vmb vil Gelts verkaufft habe/ vnnd daß derwegen ſie auß jhꝛem Gelt den Zinß ſchlagen muͤſſen/ wie auch nicht vergeblich muͤh vnnd arbeit haben koͤnnen.
Hieran reden ſie gleich wol nit ſo gar vnrecht/ vnnd es iſt ein ſehr alter gebrauch/ daß man die Aembter verkaufft hat/ dann Ariſtoteles ſagt/ daß dem gemeinen weſen nichts ſchaͤdlicher ſeyn koͤnne/ als eben die verkauffung der Aembter/ vnnd als jener Lacedemoniſche Alcamenus gefragt ward/ durch was mittel ein Landt gluͤckſelig werden koͤndte?
Antwortet er: wann der Koͤnig ſeinen eygnen nutz in Windt ſchlaͤgt.
Wie kompts aber/ daß man ſagt Schaffner/ Hauptleut vnnd Jaͤger/ Pfleger/ Kaſtner/ Mautner/ Schreiber vnd Forſter/ haben gemeingklich kleinen Lohn/ vnnd werden doch alle reich daruon?
Antwort.
Schreiben fuͤr ein X ein V. fuͤr ein Kalb ein Kuh/ alſo gehts zu.
Weil dañ mein Gerichtſchreiberey mich gleichfals vil gekoſt hatte/ ſo machte ich mirs waidlich zu nutz/ ich ſchindete vnd ſchabte ohne alles Gewiſſen noch anſehen der Perſonen/ ſchrib ſo gar ein X. fuͤr ein V. ertraͤnckte mein Seel im Dintefaß/ vnnd machte es dermaſſen grob vnnd vnleidenlich/ daß letztlichen der Geitz den Sack zerriſſen/ vnd man mich deß dienſts entſetzte/ An diſem allem war nun ich ſelbſt vnd mein Gottloſigkeit ſchuldig/ dann ich hatte Gott nit voꝛ Augen/ bettete vnd beichtete ſelten/ vnd wann ich ſchon bißweilen beichtete/ ſo ſuchte ich doch einen ſolchen frommen Beichtuatter/ der fein liderlich mit mir hindurch ging/ dann man findt Beichtuaͤtter/ welche ſehr groſſe abſolutores, Ablaßſprecher vnnd den Schuſtern gleich ſeind/ dann wie die Schuſter vns pflegen zu vberꝛeden/ daß die Schuch/ welche ſie vns gemacht haben/ treflich wol anſtehen/ wir aber am beſten empfinden/ wann vnnd wo ſie vns drucken/ alſo pflegen etliche Beichtuaͤtter die Suͤnden ſehꝛ leicht/ vnd auß toͤdtlichen laͤßliche zu machen/ vnangeſehen vnſer eignes Gewiſſen vns trucket/ vnnd vns ein anders ſagt.
Capvt XLVIII.
Guſman wirdt ein Wirth/ vnd benebens ein Kuppler vnd Wucherer/ vnd bereichert ſich ſtattlich.
BEy meiner Gerichtſchreiberey hatte ich gleichwol zimblich vil Gelts erſchunden/ vnnd mich wol gewaͤrmet/ derwegen gedachte ich auff noch ein andere Maulnahrung/ nemblich die Wirthſchafft/ Dann wer an jetzo nit mag arbeiten/ oder ſich ſonſten durch andere loͤbliche vnd tugentſame mittel ernehren/ der wirdt ein Schreiber oder Wirth/ oder ein Muͤnch/ oder ein Alchimiſt/ oder ein Singer/ oder ein Spilman/ oder ein Kupler/ oder ein Schalcksnarꝛ/ oder ein Comediant/ vnnd letztlichen ein Galgenſchwengel.
Fuͤrnemblich vnd inſonderheit aber ſehen wir/ daß bißweilen die jenigen/ welche zu ehrlichen Handthierungen keinen luſt/ das jhrige verſpilt/ verpraſt haben vnnd verdorben ſeind/ letztlichen Wirth vnd Tafernirer werden:
Jſt alſo die Wirthſchafft ein ehrlicher Mantel jhꝛe Rauberey vnd Betrug zu bedecken.
Eben diſes thate auch ich/ vnd ward ein Wirth/ aber kein Gaſtgeb/ dann ein erbarer vnd redlicher Gaſtgeb helt fuͤr die Reiſenden ein getrewe Gaſtung/ tractiret ſie vmb einen billichen Lohn vnd pfenning/ mit nottuͤrfftigẽ ſaubern ſpeiſen vnd vnuerfaͤlſchten Tranck/ verſihet ſie mit ſauberer Ligerſtatt/ iſt nicht geitzig oder Gelthungerig/ vnd verſtattet wegen deß Gelts vnd Gewinns keine Vollſauffereyen/ vnnd andere vngebuͤhr/ muthwilligkeiten vnd Gottloſigkeiten in ſeinem Hauſe.
Darneben iſt er barmhertzig vnd beherberget die Armen vmb jhren Pfenning/ oder auch vmb GOttes willen:
Deßgleichen iſt er ſehr fuͤrſichtig/ vnd ſchawet fleiſſig auff/ damit keine Hurer vnd Schlepſaͤck bey jm einſchleichẽ oder einniſten:
Jtem daß ſeine Knechte mit allen ſachen redlich vmbgehen/ den wein nicht verfaͤlſchen/ den Pferden das Futter nicht abſtehlen/ oder mit doppelter Kreiden ſchreiben/ vnnd die Gaͤſt vbernemmen vnnd betriegen.
Jn ſumma/ er richtet ſeine Haußgenoſſen dermaſſen ab/ daß es in der zucht/ Erbarkeit/ Guͤtigkeit/ Barmhertzigkeit/ Gerechtigkeit vnnd Gottsforcht/ einem Gottshauß gleich ſihet.
Dergleichen Wirth aber findt man wenig vnnd an wenigen/ ſonder nur an denen orten/ wo man gute ſteiffe vnnd Chriſtliche Stattpolicey vnd ordnung helt/ vnd ſolche Gaſtgeb ſeind lobens werth/ werden auch vilmals in den Stattrath gezogen.
Kein ſolcher Gaſtgeb war ich/ ſonder ein Wirth/ oder ein Caupo vnnd Inſtitor, deren Ampt oder gebrauch iſt/ daß ſie die Speiß vnnd Tranck in jhren Haͤuſern verkauffen/ das vollſauffen vnd alle vnzucht wegen deß gewiñs/ geſtatten: dern hauß oder Tafern nur ein Wohnung vnd auffenthaltung der Freſſern/ Sauffern/ ſpilern vnd Hurer iſt.
Wie redlich vnnd loͤblich nun die vorbemelte hoſpites oder Gaſtgeb ſeindt/ alſo vnredlich vnnd veraͤchtlich ſeindt die obbemelte Caupones oder Inſtitores, vnnd werden in Jtalia fuͤr verwoꝛffene Leut gehalten.
Jch war gleichfals eben ein ſolcher erbarer vnd Seeloſer Wirth/ vnd brauchte allerhand ſchoͤne Wirthiſche ſtuͤckel/ reich zu werden/ Dann erſtlich beherbergte ich alles was kam/ Huren vnd Buben/ Dieb vnnd Schelmen/ Reiche vnd Armen/ vnd verſtattete jnen alle vngebuͤhr.
Weil auch mein freundliche liebe Haußfraw nicht heßlich/ ſonder etwas huͤpſch vnd ſchoͤn/ vnd benebens holdſelig vnd freundlich war/ vnd ſich gar wol accommodiren vnnd zutaͤppiſch machen kondte/ ſo zohen die Gaͤſt deſto lieber bey mir ein/ zumaln weil ich darneben allzeit ſchoͤne junge Maͤgdlein im Hauſe hatte/ welche den Gaͤſten auffwarteten/ vnnd bißweilen einen Reuter dienſt erwiſen:
Diſer geſtallt war mein Hauß auch ein kuppel: oder Hurenhauß/ vnnd ein Hauß der Vnreinigkeit.
Jch brauchte auch allerhandt Buͤberey/ betrug/ verfaͤlſchung/ vermiſchung vnnd verbutterung deß Weins/ damit ich denſelben deſto beſſer hinbringẽ vñ außſchencken moͤchte:
Zu ſolchem end brauchte ich beym Tag die rechte/ vnnd bey der Nacht die falſche Maßkandel/ vnd fuͤhꝛte meinen gewinn auff mancherley weg/ manier vnd verꝛibene boſſen/ entweder durch vngetrewe darꝛeichung der verdoꝛbenen oder offt gekochten vnd gewaͤꝛmeten Speiſen/ oder deß Fleiſches von vmbgefallnen Viech oder abgeſtandenen Fiſchen/ oder durch verzuckung vnd veruntrewung einer oder anderer ſachen.
Beſchließlichen trib ich auch den Fuͤrkauff mit Traid/ vnd wucherte dermaſſen mit dem Gelt/ daß ich jnnerhalb wenig Jahren vber 40000.
Ducaten reich ward.
Deſſen lachte ich heimlich/ vnnd verſpottete die Doctores vnd andere ehꝛliche Leuth/ die ſich mit aller jhꝛer Kunſt/ Geſchicklichkeit/ ſawren Schweiß vnd Arbeit ſchwerlich ernehꝛen vnd hinbringen/ geſchweige bereichern/ oder etwas fuͤr ſich bringen vnd erobern koͤnnen.
Capvt XLIX.
Was geſtallt Guſman widerumb durch die Alchimiſterey verdorben.
OB wol ich mich verſtandner maſſen/ durch die Wirthſchafft vnnd Wucher bereicherte/ ſo fuͤhꝛte doch der Teufel meinen Reichthumb vnuerſehens widerumb hinweg/ vnd es verſchwand alles vnder meinen Haͤnden/ dann einsmals begab ſichs/ dz zwo Perſonen bey mir einkehꝛten/ ſich ſtattlich mit Kleidern vnnd Zehrung hielten/ vnnd mich anfangs fleiſſig außzahlten/ derwegen redete ich einsmals vertrewlich mit jhnen/ vnnd vermerckte/ daß ſie Alchimiſten oder Goldtmacher waren/ vnnd jmmerdar mit dem Goldtmachen vmbgingen:
das gefiel mir treflich wol/ vnnd ich bate ſie/ daß ſie mich diſe ſo ſchoͤne Kunſt lehꝛnen wolten.
Das thaten ſie gar gern/ vnderwiſen mich anfangs im diſtilliren der koͤſtlichen vnd kraͤfftigen Waͤſſer/ folgendts zeigten ſie mir/ wie man auß Bley vnnd Kupffer ein gutes gerechtes Goldt machen koͤndte.
Sie thaten auch ſolche augenſcheinliche proben in meiner gegenwertigkeit/ daß ich an jhꝛer Kunſt vnd redlichkeit nit zweifelte/ vnnd ſo gar einen deſto groͤſſern luſt darzu vberkam/ Aber ſie betrogen vnnd verfuͤhrten mich/ dann ſie machten das Goldt nicht auß Bley oder Kupffer/ ſonder auß Goldt/ vnd brachten mit groſſer muͤh vnnd vnkoſten vil Goldts in ein Puluer/ vermiſchten es hernacher vnder ein anders Metal vnd machten widerumb Gold drauß.
So gar narꝛeten vnnd vberꝛedeten ſie mich/ daß ſie Goldt auß nichts machen koͤndten vermittelſt deß Queckſilbers/ als einer Mutter vnnd Materi/ darauß das Gold von Natur gemacht wirdt/ vnnd durch die Kunſt gemacht werden kan/ welches aber ebenmaͤſſig ein lauterer Betrug vnnd Falſchheit war/ jnnmaſſen ichs ſelbſt erfahren/ dann ich verliebte mich dermaſſen inn diſe Leuth vnnd jhre Kunſt/ daß ich etliche tauſendt Ducaten verdiſtilltrte vnd verſchmeltzte/ vnd dannoch den rechten grundt vnd Kunſt nicht ergriffe/ als auch ſie vermerckten/ daß ich zu diſer Kunſt am allerhitzigſten vnd begierlichſten war/ vnnd daß ich noch ein anſehenlichen Schatz an Goldt beyſammen hatte/ vnnd als derwegen ich einsmals nicht bey Hauß war/ ſo vberfilen ſie vnuerſehens mein Haußfraw vnnd zwangen ſie/ daß ſie jhnen den Kaſten/ darin mein Goldtſchatz lag/ zeigte vnd eroͤffnete:
Darauß namen vnnd klaubten ſie das allerbeſte vnnd meiſte Goldt/ ſetzten ſich auff Poſtroß vnd machten ſich abfuͤndig vnd vnſichtbar.
Mein Haußfraw entſetzte ſich druͤber dermaſſen/ daß ſie erkranckte/ vnnd jhren Geiſt auffgab:
Jch aber fandt zu meiner heimbkunfft einen laͤren Kaſten/ darauß mein lang erſchundenes vnnd vbel erobertes Goldt geflogen/ vnd/ wie gewunnen/ alſo entrunnen war.
Diſer geſtalt erfuhꝛ ich mit meinem ſchaden/ daß jener Doctor recht vnnd wol von der falſchen vñ naͤrꝛiſchen Alchimiſtiſchen Kunſt geredt hatte/ ſprechendt:
Nunquam ſanè ſtultitiæ & imprudentiæ euadit, qui ex hac arte lucrum quærit, ſemper enim ſtultus eſt mercator, qui in illud negociationis genus incumbit quo videt nullum, vel de millibus aliquot vnum, lucrũ feciſſe, omnes vero vel mille contra vnũ facultates ſuas abſumpſiſſe.
Capvt L.
Guſman wirdt ein Kramer/ folgendts ein Hauſirer/ vnd letztlichen ein Maußkopff/ vnd mit Ruthen außgehawen.
VNendtlich vil vnd groſſe Narꝛen vnnd Narꝛetheyen findt man in der Welt/ dern ich etliche vnnd ſchier die meiſte allbereit verſucht hatte/ aber kein einige Narꝛheit halte ich fuͤr gemeiner vnd ſchaͤndtlicher/ als eben die Torheit deß Geitzes/ mit welchem ſchier alle vnnd jede Staͤnd der Welt behafft vnd ſchwanger ſeind.
Von dem Adel aber wiſſen wir/ wie derſelb mit dem Pfeyl der Geitz Thorheit geſchoſſen vnd getroffen ſeye/ dañ ich hab etliche gekennt/ welche jhꝛe ſchuch ſelbſt geflickt/ vnnd jhre Hembder gewaſchen/ vil andere aber/ welche ſich in alle vnnd jede ſchaͤndliche gewinn/ ſo jhnen in Saͤckel getragen/ einlaſſen/ vnd treflich vnd außbuͤndig abgericht ſeind auffs Gelt einnem̃en/ Baurenſchinden/ vnderthanen trucken/ den Arbeitern vñ armen Witwen vnd Waiſen jren woluerdienten Lohn aufhalten/ ſchmaͤhlern oder abbrechen/ dannenhero numehꝛ nit edle vñ veſte Junckern/ ſonder edle vnnd geſtrenge Herꝛn geneñt werden woͤllen/ ſeytemal ſie in den wercken der Guͤte vnnd Barmhertzigkeit nit veſt/ ſonder in der vngnad vnnd vnbarmhertzigkeit ſehꝛ geſtreng ſeind.
Vil Raͤth vnnd Beambten ſeind mit der Kranckheit deß Geitzes dermaſſen beladen/ dz ſie nur die Gold vnd Silberſalben brauchen vnnd darmit geſchmirt werden muͤſſen.
Vil Kriegsobriſten verꝛathen auß Geitz die Veſtungen/ Landt vnd Leut/ wann nur Kauffleut vnd gelegenheiten verhanden.
Vil Juriſten vnd andere gelehrten fuͤhꝛen das Narꝛenwappen (nemblich das Gelt) in jhrem Schildt/ dann ein jeder Narꝛ auff diſer Welt/ meint/ er hab Gluͤck/ wann er hat Gelt.
Wo iſt ein gemeiner Kauff: oder Handelsman/ der ſich mit einem gerechten vñ offt anſehenlichen gewinn benuͤgen/ vnd nit vom Geitz vbergehen lieſſe/ wie auch alles Gewerb allein zu haben begehꝛet/ vnnd ſich vmb die Narꝛenkappen deß Geitzes reiſſet?
Mit diſem Geitzteuffel war auch ich inſonderheit behafft/ dann weil ich obgehoͤrter maſſen durch die Alchimiſterey vnnd Alch imiſten betrogen vnnd verderbt war woꝛden/ ſo begab ich mich geſchwindt auff die Kramerey/ kauffte allerhandt Waaren wolfeyl ein/ ſchlug aber ſtarck drauff/ verkauffte ſie bißweilen anheimbs vmb doppelts Gelt/ ging faͤlſchlich mit der Meſſerey vnnd Gewicht/ vmb/ brauchte darneben Factoreyen/ vnnd hatte einen groſſen Gewinn bey der Muͤntz:
Es erkleckte aber alles nichts/ ſonder ich verthate es alles mit einander mit heiloſen Leuten/ verſpilte vnnd verhurte es.
Letztlichen ward ich ein Hauſirer/ vnnd hauſirte mit meiner Kramerey auffm Landt herumb/ vnnd betrog die ein faͤltige Bawren vnd Prælaten mit meinen falſchen Waaren.
Weil auch mein Haußfraw vor verſtandener maſſen/ loß gedruckt hatte/ vnnd auß diſer zeitlichen Wanderſchafft geſchiden war/ ſo bewarb ich mich vm̃ ein ſchoͤne ſtarcke Metze/ die brauchte ich vnder Tags an ſtat einer Eſelin/ dann ſie halff mir meinen Kram tragen/ vnnd deß nachts brauchte ich ſie ſonſten fuͤr mein weib/ vñ lihe ſie bißweilen auch einem andern guten geſellen.
Diſer geſtallt behalff ich mich ein zeitlang/ vnnd brachte mich taliter qualiter vnd mit ſchlechten ehren hin/ Dann wann einer gar verdoꝛben/ vnd ein Bettler woꝛden iſt/ ſo ſuchet er letztlichen einen liſt/ wirdt ein Kramer vnd Hauſirer/ vnd hat fuͤnffzehen Kreutzer in der Handt/ ſo will er ziehen mit der waar ins Landt/ vnangeſehen er ein Schelm vnnd Dieb darneben iſt/ vnd ſo lang hin vnd wider vmbzeucht/ biß er letztlichen an einem duͤrꝛen Holtz behencken bleibt/ jnnmaſſen auch mir ſchier widerfahren waͤre.
Dann nach dem ich lang hin vnd wider geſtrichen vnnd geloffen/ gerieth ich letztlich in einem Wirthshauß zu etlichen Geſellen/ die waren meines gleichen vnd Maußkoͤpff/ ernehꝛten ſich mit aufklauben oder mit der vnbegerten arbeit/ waideten bißweilen den Kauffleuten jhre Bulgen auß/ damit ſie nicht ſtinckendt wuͤrden/ vnnd brachten mich leichtlich in jhre geſellſchafft/ vnd ſo weit/ daß wir ſamptlich befengnuſt vñ vnſer etliche mit Ruthen außgeſtrichen wurden.
Capvt LI.
Guſman begibt ſich in ein Benedietiner Kloſter/ vnnd wirdt vnderwiſen wie er ſich im Orden verhalten muͤſſe.
ALs ich vorerzehlter maſſen außgekramt vnd widerumb Blut arm/ elendig/ vnduͤchtig vñ fluͤchtig worden/ begab ich mich in ein Benedictiner Kloſter im Schweitzerlandt/ vnnd weil ich gut Jtalieniſch vnnd Lateiniſch/ vnd benebens wol ſchwaͤtzen kondte/ ſo bewegte ich den Patrem Priorem, daß er mich auff prob vnd verſuchung acceptirte vnd einnam/ Zuuoꝛ aber erzehlte er mir alle vnd jede muͤh/ arbeit vnnd vngelegenheiten/ die man anfangs vnd hernacher in dem Orden außſtehen muß/ vnnd ſprach:
Mein Sohn/ weil ich von dir verſtehe/ wie es dir inder Welt ſo gar vbel ergangen/ ſo gedenck nicht/ daß du anjetzo im Kloſter gute Taͤg antreffen/ gleichſamb ins gelobte Landt oder Schlaraffenlandt kommen/ vnnd nichts anders thun werdeſt/ als eſſen/ trincken vnd muͤſſiggehen/ ſonder fuͤrnemblich zwey ding muſt du thun vnnd in obacht nemmen/ wofern du anders begerſt ein frommer vnd gerechter religios zu werden.
Das erſte heiſt F A C E R E, vnd bedeut/ daß ein religios ſich dermaſſen in den handel ſchicken vnd verhalten muͤſſe/ damit er Gott dem HErꝛn/ ſeinen Vorſtehern/ ſeiner Religion/ ſeinem Naͤchſten/ jhm ſelbſt vnd den erſchaffnen Creaturen ein ſatisfaction vnnd gnuͤgen thue:
Als dann aber thut er GOtt dem HErꝛn ein gnuͤgen/ wann nemblich er denſelben vber alle ding nebet/ ſeine Gebott vnd Euangeliſche Raͤth fleiſſig helt/ jhne mit gantzem Hertzen lobet/ ehꝛet vñ dancket/ ſo wol zur zen deß Wolſtandts als widerwertigkeit.
Jtem/ wann er tauſentmal lieber ſterben/ weder ſeinen GOtt vnnd Erſchaffer in den aller geringſten dingen erzuͤrnẽ/ oder ſich von ſeinem Goͤttlichen willen abſonderen wolte:
Jn ſumma/ wann all ſein thun vnnd laſſen zu der Glori vnd Ehꝛ Gottes gereichet.
Seinen Vorſtehern thut er ein gnuͤgen/ wann nemblich er jhnen auff das aller wenigſie wincken oder deuten/ gantz williglieh vnnd mit frewden gehorſamet/ ſamb were es Gottes vnd nit eines Menſchen ſtim̃: Jtem/ wañ er ſie ehret vñ liebet als von Gott verordnete Vaͤtter vñ verſorger ſeiner ſeelen.
Jtem wann er alle jhre befelch/ verordnungen/ geſchaͤfft vnnd werck im beſten auffnimbe/ die darwider murꝛende beſcheidenlich ſtraffet/ vnnd ſeine Vorſteher verthaͤdiget.
Seiner Religion thut er ein gnuͤgen/ wañ er ſich gegen derſelben/ wie ein from̃es Kindt gegen ſeiner lieben Mutter gehorſamb vnnd willigklich verhelt/ vnd ſeine gethane Geluͤbd trewlich vollziehet.
Seinem naͤchſten thut er ein gnuͤgen/ erſtlich wañ er ſeine Bruͤder vnd mitreligioſen mit einer reinen Lieb liebet/ jhr Wolfahrt fuͤr ſein eygne helt/ vnd in jhren widerwertigkeiten ein mitleiden hat/ jhre gebrechen vbertraͤgt/ vnnd jhnen zu jhrer Geiſtlichen aufferbawung hilfft vnd befuͤrdert.
Am andern wañ er die weltlichen vnnd jhrer Seelen heylliebet vnd befuͤrdert/ vnnd jhnen im wenigſten kein boͤſes Exempel vnd aͤrgernuß gibt.
Jhm ſelbſt thut er ein gnuͤgen/ wann er ſeine vnordenliche appetiten bezwinget/ ſein Fleiſch zaͤhmet/ die Welt veraͤchtet/ alle derſelben eytelkeiten in Windt ſchlaͤgt/ ſich inn allen dingen von GOttes wegen mortificiret, ſich ſelbſt vberwindet/ ſeinem Leib nur die bloſſe notturfft gibt/ der Welt vnd ſich ſelbſt abſtirbt/ vnd allein ſeinem Gott vnd Erſchaffer lebet.
Beſchließlichen thut er den erſchaffenen dingen ein gnuͤgen/ wann er von denſelbigen nur die notturfft nimbt/ vnd mehr nicht/ weil auch er waiſt/ daß ſie nur zu dem Endt von GOtt erſchaffen ſeind/ damit ſie dem Menſchen helffen ſein verlangtes ziel zuerꝛaichen/ ſo erwoͤhlet er nur das jenig daruon/ was jhne darzu kan befuͤrdern/ hergegen verwirfft er was jhne daran kan verhinderen:
Durch diſes mittel machet der Menſch jhm ſelbſt von der Creatur ein Leiter in Himmel zugelangen.
Das ander/ welches ein frommer religios thun ſoll/ heiſt: Pati, oder leiden:
Dann wann man anfangs ſich in die Religion will begeben/ als dann verheiſſet ein jeglicher/ daß er alles thun vnnd leiden woͤlle/ Aber wenig ſeind deren/ ſo es in obacht nemmen vnnd halten/ derwegen ſeind wenig religioſen vollkommen.
Durch das Wort: pati, wirdt bedeut/ daß der religios ſich durchs leiden reinige vñ vollkommen mache/ vnd daß er/ ohne das pati oder leiden/ kein vollkommner religios ſein koͤnne.
Jn der heiligen Schrifft wirdt die perfectio oder vollkommenheit ein Berg genennt/ auff denſelben aber kan niemandt ſteigen/ ohne muͤh vnd arbeit leiden.
Ein vollkomner religios pflegt ſich in ſeinem leiden nicht zubeklagen/ daß jhm GOtt Kranckheiten/ Truͤbſal vnnd verfolgungen zuſthicket/ ſonder er helts alles fuͤr ein himmliſche Gab/ vnnd nimbts zu danck an vom himmliſchen Vatter.
Durch diſes mittel ſchoͤpffet er gutes auß boͤſem:
Wann aber ein religios von Gottes wegen nicht gern etwas leidet/ iſt ſolches ein zeichen/ daß er jhne wenig/ ſich ſelbſt aber liebe.
Sonſten muſtu auch die Regel vnſers heiligen Ordens vnnd drey Geluͤbd der Armut/ Keuſchheit vnd gehorſambs fleiſſig vnnd vnfehlbarlich halten/ fuͤrnemblich vnd inſonderheit aber die Keuſchheit/ welche ein Engliſche Tugend iſt/ vnnd den Menſchen einem Engel gleich machet/ vnd benebens verurſachet/ daß er wie ein Engel lebet.
Woferꝛn die fundatores oder Stiffter der Religionen kein keuſches Leben gefuͤhrt hetten/ ſo wurden ſie niemaln ſolche herꝛliche vnnd ſchwere impreſen vnnd thaten begangen/ vnnd die fundationes der Religionen nit zu werck gezogen haben.
Woferꝛn auch die Apoſteln an Weiber vnnd Kinder gebunden geweſt weren/ ſo wuͤrden ſie die Welt nit bekehrt/ vnnd das Evangelium anzunem̃en bewegt haben.
Derwegen ſeind die jenigen/ ſo ein reines vnd kenſches Gemuͤt haben/ vil tauglicher vnnd bequem er erleuchtet vnnd von GOtt begnadet zu werden/ wie auch die Himmliſche ding/ die Goͤttliche attributa, die heilige Geiſter/ die Guͤter der ewigen Seligkeit zu contempliren.
Sehr nothwendig vnnd wichtig iſt den religioſis die Keuſchheit.
Jn einem weiſſen vnnd reinen ding wiedt ein jeglicher fleck/ der ſey ſo klein wie er jmmer woͤlle/ leichtlich verſpuͤrt/ vmb wie vil zarter vnnd weiſſer es auch iſt/ vmb ſo vil ſcheinlicher vnnd ſchaͤndlicher iſt der Fleck darinn:
Weil dann das Leben der religioſen ſehr weiß vnnd zart iſt/ ſo wirdt es durch ein ſehr leichtes vnd ſchlechtes verbrechen der Vnkeuſchheit geſchendt vnnd beleidigt.
Die Weltlichen halten vns religioſen fuͤr Spiegel der Tugenden/ wie aber ein Spiegel/ welcher nit rein vnd klar iſt/ vns pflegt zubeleidigen vnd vnluſtig zu machen/ alſo wann der religios mangelhafft vnnd vnlauter iſt in der Keuſchheit/ alsdann aͤrgeren vnnd beleidigen ſie alle Geiſtliche vnnd Weltliche Perſonen.
Jn den andern Tugendten pflegt ein ſchlechtes verbrechen dem religioſo nicht ſo ſchaͤdlich zu ſeyn/ wie der mangel der Keuſchheit:
Ob ſchon der religios in der Sanfftmuͤtigkeit/ mangelhafft vnnd etlicher maſſen koleriſch vnd zornmuͤtig iſt:
Ob ſchon er auch etwas hoffertig vñ ehꝛgeitzig/ oder ſonſten mit einem Laſter oder mangel behafft iſt/ ſo verleurt er doch dardurch bey andern das concept eines guten religioſen nicht/ Aber leyder/ der defect vnnd mangel der vnkeuſchheit machet/ daß ein religios ſeinen guten namen vnnd den von jhm geſchoͤpfften guten wohn vnd hoffnung verlieret/ dann wo vnkeuſchheit iſt/ da kan kein Heiligkeit noch Andacht ſeyn: wo das Fleiſch herꝛſchet/ da kan der Geiſt nit beſtehen.
Jederman helt darfuͤr/ daß die religioſen das Saltz vnd das Liecht der Welt ſeyen/ derwegen iſt ein notturfft/ daß ſie ſich vor allen denen dingen huͤten/ welche dem Saltz vnnd dem Liecht jhꝛe eygenſchafft vnnd Krafft benemmen koͤñen:
Das Saltz pflegt das fleiſch vorm verfaulen zuerhalten/ woferꝛn aber das Saltz vnrein vnd mit Erd vermiſcht iſt/ alsdañ pflegt es das Fleiſch nit allein nit zu præſeruiren vnd zuerhalten/ ſonder deſto ehen der zuuerfaulen:
Eben alſo wann der religios rein vnd keuſch iſt/ alsdann pflegt er durch ſeine Reden vnd Predigen/ vñ durch ſeine Raͤth vnnd gute ermahnungen andere Leut zu præſeruiren vnd zuerhalten:
Wann aber er mit dem Laſter der Vnkeuſchheit inficirt iſt/ alsdann inficiret er alles mit ſeinem boͤſen Exempel.
Wie das Liecht andern leuchtet/ vnd jhnen die im weeg ligende Stein vnnd gefahr zeiget/ woferꝛn aber das Dacht deß Liechts vnrein oder genetzt iſt/ alsdann nur einen rauch vnnd kein Liecht von ſich gibt/ alſo wann der religios nicht rein von Hertzen iſt/ kan er andern nit allein nit leuchten/ ſonder er machet auch jnen den weg dunckel/ vnd gibt nit allein kein Liecht/ ſonder vilmehr einen boͤſen Geſtanck von ſich:
Schwerlich kan der jenig andere erhalten vñ erleuchten/ welcher ſich ſelbſt nit erleuchtet/ vnd jhm ſelbſt im Liecht ſtehet.
Das Hertz eines religioſen iſt ein Tempel vnd Wohnung Gottes/ damit derwegen daſſelbe ſein Hauß in der Reinigkeit erhalten werde/ vnnd er ſteths darinn wohnen moͤge/ ſo iſt ſolches Hauß der Keuſchheit zu einer quardi oder bewahꝛung gegeben woꝛden/ wer derwegen die Keuſchheit auß ſeinem Hertzen vertreibt/ vnnd der vnkeuſchheit ſtatt thut/ der vertreibt GOtt den HErꝛn auß ſeiner wohnung begehet dardurch ein ſehꝛ groſſe Suͤnd/ beflecket den Tempel GOTtes/ vnnd ſoll derwegen durch jhne zerſtoͤret vnd außgereut werden.
Nicht allein ſoll der religios nit vnkeuſch/ ſonder auch vollkommlich keuſch ſein/ vnnd alle boͤſe vnreine Gedaucken vnnd eingebungen von ſich treiben/ vnd im wenigſten nichts vnzuͤchtiges reden/ noch auch mit vnzuͤchtigen Perſonen gemeinſchafft haben/ ſonder alle Anlaͤß vnnd gefahr die Keuſchheit zuuerlieren/ meiden/ vnd zu jhꝛer præſentirung vñ Behaltung das Fleiſch mit Faſten/ diſeiplinirungen/ haͤrinen Kleydern vnnd wachen mortificiren.
Wofern nun du diſes alles in fleiſſige obacht nemmen vnnd vollzihen wilſt/ woͤllen wir dich ins Kloſter annemmen/ vnnd auff ein Jahr probiren/ darauff erklaͤrte ich mich/ daß ich vermittelſt Goͤttlicher huͤlff/ mich/ wie einem frommen religioſen gebuͤrt/ verhalten wolte.
Capvt LII.
Wie ſich Guſman im Kloſter verhalten vnd außgeſprungen
JM erſten Probierjahr hielt ich mich dermaſſen wol/ daß man mich zu der profeſſion kommen ließ/ in wehrendem meinem nouitiat aber begabs ſich/ daß der Pater Schaffner vom Prælaten Erlaubnuß vberkam/ ein zeitlang außzuzihen/ ſich zu recreiren, vnnd mich mit ſich zunemmen.
Das war nun ein gewuͤnſchter handel fuͤr mich/ dann als wir mit einander gegen dem Abendt auß dem Kloſter gingen/ kamen wir in ein Wirths hauß/ welches dem Kloſter zugehoͤrte/ die Wirthin war huͤbſch vñ ſchoͤn/ vnnd ſie hatte ein Schweſter bey ſich/ die war nit heßlich.
Jch ſahr daß der Pater Schaffner die Wirthin wol kennte/ vnd gar vertreulich mit jhꝛ conuerſirte, derwegen geſellete ich mich zu der Schweſter/ vñ verzehꝛten zwo Nacht daſelbſt im guten muth/ von dannen gingen wir weiter/ beſuchten die fratres in etlichen nahe gelegenen Kloͤſtern/ vnd recreirten vns more ſolito.
Jm widerumb heimzihen/ kehꝛten wir in dem voꝛbemeltẽ Wirthshauß widerumb ein/ waren ſehꝛ liebe Gaͤſt/ wurden wol tractirt vnd gehalten/ vnd verbliben abermals zwo Nachilang daſelbſt.
Als wir nun widerumb in vnſer Kloſter kamen/ ſahen wir/ daß man vns allbereit beym Herꝛn Prælaten hatte auffgeſtochen vnd angegeben/ als waͤre der Pater Schaffner bey der Wirthin/ vnd ich bey jhrer Schweſter gelegen/ vnd ob ſchon wir ſtarck darfuͤr laugneten/ vnnd vns jhm vnſere vnſchuld darbotten/ ſo muſten wie doch die ſchuld haben/ turniren vnd buß thun.
Es ward auch der P. Schaffner ſeines Ampts entſetzt/ vnnd widerumb hinden ins Conuent geſchafft:
Das verdroſſe jhne dermaſſen/ daß er von derſelben zeit an/ alle muͤgliche mittel vnnd weg ſuchte/ ſich wider ſeinen Prælaten zu rechnen/ vnnd zu ſolchem end/ mit huͤlff vnd zuthun der meiſten Conuentualen, deferirte vnd beſchuldigte er jhne beym Biſchoff zu Coſtantz/ als Ordinario, viler boͤſer ſtuck halben/ er brachte auch ſeine ſachen dermaſſen ſcheinlich fuͤr/ daß jhm der Biſchoff nit allein glaubte/ ſonder auch ein groſſe vngnad wider den Prælaten faſte/ vnd ſehr ſtarck vber jne inquiriren ließ.
Weil aber der abgeſetzte Pater Schaffner letztlichen vermerckte/ daß ſeine beſchehene falſche delationes den ſtich in die leng nit halten wurden/ vnd daß es endtlichen vber jne ſelbſt außgehen wuͤrde/ ſo wolte er deß außſchlags nit erwarten/ ſonder vberꝛedete mich/ daß wir beyde mit einander vnuerſehens außſprangen/ gleichwol aber nit mit laͤrer handt/ dañ der Schafner hatte in wehꝛendem ſeinem Schafnerambt/ vil ſchoͤne Ducaten vnd harte Thaler zuſammen geklaubt.
Alsbaldt die vorbemelte Wirthin vnd jhre Schweſter deſſen durch vns heimblich auiſirt vnd erjnnert worden/ zohen ſie vns nach/ vnnd fanden vns in einem Marcktflecken nahe bey Baſel/ daſelbſt hielten wir vns in einem Wirthshauß in weltlichen Kleydern auff/ vnnd hatten etliche tag einen guten muth mit einander.
Das kondte aber ſo gar geheimb nicht bleiben/ daß es vnſer Prælat nicht erfuhr/ dann er hatte vns aller Orthen laſſen nachſtellen/ vnnd brachte ſo vil zu wegen/ daß wir vnuerſehens vberfallen/ befaͤngnuſt/ vnnd widerumb in vnſer Kloſter gefuͤhrt wurden.
Was nun dem Schaffner fuͤr ein ſtraff angethan ward/ das weiß ich nicht/ dann es ward alles in groſſer geheimb gehalten/ aber ich hatte keinen luſt laͤnger daſelbſt zu bleiben/ ſondern nam hinder der Thuͤr vrlaub/ warff die Kutten von mir/ vnnd ward widerumb der jenig/ der ich von anfangs meiner zarten jugendt geweſt/ nemblich ein Stoͤrtzer/ Landtlaͤuffer/ vnd nichtiger Schelm.
Daß es aber vns alſo in dem Cloſter ergangen/ daran waren gleichwol wir ſelbſt vnnd vnſere boͤſe Art vnnd Eygenſchafften ſchuldig/ aber doch verurſachte es auch fuͤrnemblich die vil zu groſſe Freyheit/ die man vns mit dem außlauffen veꝛſtattete/ dann wie der Fiſch ins Waſſer/ alſo gehoͤren die Muͤnch in die Cloͤſter: Stythero die religioſi hin vnnd wider vagieren/ auch auß vnnd einlauffen/ iſt die diſciplina monaſtica vbel geſtanden/ vnnd es vberkommen die religioſen vil occaſiones, anlaͤß vnnd gelegenheit jhr allerbeſtes Kleynot der Keuſchheit zuuerſchertzen/ vnnd ſich in weitlaͤuffigkeit vnnd vnwiderbringliche verderben zu ſtuͤrtzen.
Was mich belangt/ gedachte ich damals in ſolchem meinem aber mahligen armſeligen zuſtandt/ gar offt an jenen verlohrnen Sohn welcher/ als er das koͤſtliche vnnd vberfluͤſſige Hauß ſeines Vatters verlaſſen hatte/ groſſen hunger litte/ der Schwein huͤtete/ vnd ſeinen vorigen gluͤckſeligen ſtandt/ hergegen ſein jetziges armſeliges weſen betrachtete anfing zuweinen vnd ſprach:
O wie vil Tagloͤhner ſemdt in meines Vatters Hauß vnd haben vberfluͤſſig zueſſen/ aber ich muß allhie deß Hungers ſterben.
Durch diſe Wort gab er zuuerſtehen/ was er fuͤr Gutthaten hatte verloren/ vnnd in was fuͤr einem boͤſen Stand er ſich an jetzo befand.
O Menſch/ ô religios, der du diſes liſeſt/ nimb ein Exempel an mir armſeligen/ vnnd huͤte dich/ daß du das koͤſtliche Hauß deines Vatters/ die Religion/ nit ſo liderlich verlaſſeſt/ damit du nicht auß einem Sohn Got es ein Sclaue vnd Leibeigner deß Teufels werdeſt.
Die Ehr vnd Wolluͤſt der Welt ſeind ſchwach wie ein Glaß/ vnnd nur ein Schatten der wahren himmliſchen Reichthumben:
Der Teuffel/ die Welt/ vnd das Fleiſch ſeind ſehr falſche Kramer/ die dich locken etwas auß jhrem Kram zukauffen/ vnnd nach der Prælatur vnnd wolluſtbarkeiten zutrachten:
Aber du fliehe jre vergiffte peſtilentziſche waaren vnnd Kauffmanſchafften:
Weil du der Welt allbereit haſt abgeſagt/ vnd alle jhre eytelkeiten verſchworen/ warum̃ lauffeſt du dañ wider hinein?
Weil du den gehorſamb vnnd demut haſt angelobt/ warumb biſtu dann deinem Vorſteher vngehorſam̃ vnd vntrew/ vnd ſucheſt jhne zuuerdringen?
Weil du dich der Armut vnnd Keuſchheit allerdings ergeben/ warumb biſtu dann ein proprietarius vnnd concubinarius?
Nicht alſo/ nit alſo/ ô religioſe, nit bemuͤhe dich mit ſolchen veraͤchtlichen vnnd nichtigen dingen:
Nicht verliere wegen einer ſehꝛ kurtzen vnd ſchnoͤden wolluſt deinen GOtt/ vnd ſampt jhme die Guͤter ſeiner Glori/ die Geſellſchafft der Engeln vnnd Heiligen im Himmel: Du verliereſt dein Seel/ zerſtoͤreſt dein Gewiſſen/ vnd gewinneſt die Hoͤll: Du verleurſt GOTT wegen der Welt/ vnnd den jnnerlichen Troſt deß Herren/ vnd die ewige Glori an ſtatt der Hepffen vnd geſtancks der ſuͤnden.
Weil diſes zeitliche Leben nur ein einiges Puͤnctlein iſt/ wañ es gegen dem zukuͤnfftigen ewigen gehalten wirdt/ ſo biſtu je ein groſſer Narꝛ/ daß du diſes kurtze vnd zergaͤngliche Leben/ vnd die bald verſchwindende wolluſt nit verachteſt/ damit du genieſſen vñ beſitzen moͤgeſt jenes ewiges vnnd ſeliges Leben:
Wie einer ein Narꝛ waͤre/ welcher in einer groſſen Statt einen herꝛlichen Pallaſt hette/ vnd doch herauſſen auffm Landt in einem armſeligen ſtroͤhenen Haͤuſel wohnte/ alſo iſt der jenig ein groſſer Narꝛ/ der da begert in diſer armſeligen Welt zuwohnen/ vnnd derſelben eytelkeiten zu genieſſen an ſtatt der allerhoͤchſten vnnd herꝛlichſten wohnung deß Himmels.
Der betrug vnd die armſeligkeiten diſer Welt ſeind kundt vnd wiſſentlich/ derwegen haſtu vrſach ſie zunerachten/ zumaln weil dein guͤtiger Herꝛ vnd Gott dich darzu ermahnet/ mit ſeiner heiligen lieb locket vnd dir die Thuͤr deß Himmels eroͤffnet.
Reute auß dir alle eytele Begierd vnd Gedancken/ die der Teuffel vnd die Welt in deiner fantaſey gepflantzt hat: Bezwinge deinen Geiſt/ daß er diſen zergaͤnglichen Guͤtern vrlaub gebe vnd die ewige/ daꝛumb du erſchaffen worden/ liebe.
Capvt LIII.
Was maſſen Guſman ein Bergknap in Tyrol vnd widerumb reich worden.
NAch dem ich obgehoͤꝛter maſſen auch den Standt der religioſen verſucht vnnd geſchaͤndt hatte/ doͤrffte ich mich ſchir nirgents mehꝛ ſehen noch blickẽ laſſen/ ſondern entſchloſſe mich/ daß ich mich vor den Menſchen verbergen vnnd vnder die Erden verkriechen wolte.
Zu ſolchen end begab ich mich in Tyrol/ in meinung ein Bergknap zuwerdẽ/ vnd mein narung vnder der Erden zuſuchen.
Als ich daſelbſt hin kam/ ward ich ein Herꝛen arbeiter/ hatte Wochentlich einen florin oder Gulden.
Folgents vber ein viertel Jahꝛ arbeitete ich nach Klafftern/ vnd hatte von einer jeden anfangs 12. vñ letztlichẽ 20. fl. konte aber nichts darbey erſparen/ dann ich war vnfleiſſig vnd faul/ vnd mochte zu der nacht nit arbeiten.
Nach ſolchem ward ich ein frey Gruͤbler/ arbeitete auff zween koſten/ traffe gute Kluͤfft vnnd gangbare Ertz an/ verdiente vnnd vberkame vil Gelts darbey.
Letztlichen vnderſtund ich mich einen erfundenen guten gang vnnd Ertz zuuerſetzen vnnd verzimmeren/ in meinung/ ſie inn kuͤnfftiger zeit zubawen vnd meinen eygnen nutz vnnd gewinn darbey zuſuchen/ woferꝛn mans aber erfahren vnd jnnen worden hette/ ſo wuͤrde man mich fein ſauber auffgeknuͤpfft vnnd zwiſchen Himmel vnd Erden arꝛeſtirt haben/ jnmaſſen dergleichen vngetrewen aꝛbeitern zubeſchehen pflegt.
Weil dann ich die groſſe gefahꝛ vermerckte/ ſo verkauffte ich einem andern Knappen oder Freygruͤbler den erfundenen guten gang vnd Ertz/ verließ das Bergwerck/ vnd ſuchte mein heyl vnd gluͤck weiter.
Capvt LIV.
Guſman wirdt auß einem Bergknappen ein Comediant/ vnnd erzehlt etliche artliche boſſen die er geriſſen.
ALs ich widerumb reich worden/ kleidete ich mich ſtattlich/ beſahe die weitberuͤmbte Statt Jnſpruck/ vnd fand daſelbſt neun Comedianten/ die waren von allen nationen zuſammen kommen/ vnnd theils Frantzoſen/ theils Engellaͤnder/ theils Niderlaͤnder/ theils Jtaliener/ jhꝛe Muſic vnd Comedien gefielen mir außbuͤndig vnnd dermaſſen wol/ daß ich (ſimilis ſimili gaudet, gleich vnnd gleich geſeller ſich gern) mich zu jhnen verfuͤgte vnnd mit jhnen accordirte, daß ſie mich in jhre Geſellſchafft auffnamen/ dann ich kondte gut Jtalieniſch/ Spanniſch/ Lateiniſch vnnd halb gebrochenes Teuſch reden/ benebens ſchlug ich trefflich wol auff der Lauten/ vnd vertrate einen luſtigen Spanniſchen Schalcksnarꝛen mit ſeiner Kitarꝛen/ vnd kondte artlich drein ſingen/ tantzen vnnd ſpringen.
Die Comedien ſeind ein repræſentirung viler alten vnnd newen Geſchichten vnd Hiſtorien/ der Gottſeligen/ frommen/ erbarn/ zuͤchtigen vñ keuſchen Perſonen/ welche im heiligen Chꝛiſtlichen wandel vnd Tugendt der gantzen Welt vorgeſchmen/ vnnd dern Leben vnnd Thaten man gleichſamb lebendig in offendlichen Schawſpil/ allermennigklichen zeiget vnd fuͤrhelt/ darauß dann nit allein ein erluſtigung deß Gemuͤts erfolget/ ſonder auch die Zuſeher vnnd Zuhoͤrer zum Chriſtlichen wandel bewegt vnd auffgemuntert werden.
Es wirdt auch mancher Gottloſer vnd verfuͤhrter Menſch durch dergleichen Schawſpil (darinn entweder die belohnung der frommen/ vnnd die erſchroͤckliche ſtraff der Gottloſen voꝛ Augen geſtellt wirdt) bewegt ſich zubekehꝛen vnd ein Gottſeligers Leben an ſich zunemmen.
Hergegen find man andere Comedianten/ welche ſonſten gute Hiſtorien agiren, vnd benebens laͤcherliche boſſen vñ Gauckelſpil verrichten/ boſſirliche ſchnacken reiſſen/ vnd vom einen oꝛt zum andern vm̃ziehen:
Eben dergleichen Comedianten waren diſe/ mit denſelbigẽ zohe ich durch gantz Teutſchlandt vñ Niderland/ befand mich tꝛeflich wol bey jnẽ/ vñ waꝛd wegen meiner artlichen boſſirlichkeit ſehꝛ geliebt/ dañ bißweiln repręſentirte vñ vertrate ich auch einẽ Diener eines altẽ verliebtẽ Herꝛn der hieß Pantaleon vnd ich hieß Guſmaͤndl.
Einsmals fragte ich im Comediſpil diſen meinen Herꝛn/ was doch der allerlieblichſt vñ nutzlichſt Wolluſt auff Erden were?
Mein verbulter alter Herꝛ Pantaleon antwortet:
Wann einer ſeiner hertz allerliebſten beywohnẽ vñ genieſſen koͤnte.
Da lachte ich vberlaut/ verſpottete jn/ vnd bewiſe mit vilen exempeln/ daß die Buler gemeingklich nur Bettler werden vñ Schlier vnd Kolben heimbringen.
Mein Herꝛ rieth noch ferꝛner vnnd ſagte/ daß nichts wolluſtigers were/ als wann einer bey luſtiger Geſellſchafft zu Tiſch ſitzet/ vnd den vberfluß an guten Bißlen vnnd herlichem Wein hat.
Darauff lachte ich jhne abermals auß/ vnnd fragte jhne/ ob er nicht letztlichen von dem vilen freſſen vnnd ſauffen voll vnnd doll wie auch kranck werde?
Er rieth noch ferꝛner vnd ſagte daß etliche Saͤck voll Ducaten das allerlieblichiſte vnnd nutzlichiſte auff Erden weren? Aber ich verſpottete jhne vnnd ſagte/ daß nur die Narꝛen jhren luſt mit dem Gelt vnnd wenig nutz daruon haben/ ſich auch bißweilen etliche von deß Gelts wegen hencken:
Wann du aber zuwiſſen begereſt/ was der aller beſt luſt vnnd lieblichkeit auff Erden ſeye/ ſo will ich dirs ſagen: nemblich wann einer zur zeit der hochtringenden vnnd ein zeitlang verhaltener noth die Hoſen auffneſtelt/ das priuat erwiſchet/ vnnd den Bauch außlaͤret/ dann durch diſes mittel wirſtu nicht allein der ſorg in die Hoſen zuhofiren befreyt/ ſonder es wirdt auch die Natur am meiſten erquickt.
Woferꝛn aber du es nicht wilſt glauben/ ſo verſuche es/ verhalte den Stulgang ein zeitlang/ hupffe/ lauffe vnd wehre dich mit Haͤnd vnd Fuͤſſen/ vnd halte veſt biß zur euſſerſten noth/ ſo wirſtu letztlichen ein vberauß groſſe linderung vnnd lieblichheit empfinden.
Pantaleon mein Herꝛ ließ ſich vberꝛeden/ verhielt einsmals den Stulgang ſehꝛ mañlich vnd ritterlich etliche Stundtlang/ vñ beklagte ſich gleich wol/ daß er jhne in die leng nicht wuͤrde auffhalten koͤnden:
Jch aber ſprach jhm ſtarck zu/ daß er ſich dapffer wehren/ zaplen vnd herumb lauffen ſolte.
Er hebte ſeine Haͤnd hinden zum Geſaͤß/ vnnd truckte ſtarck zu/ lieff auff dem theatro oder Binen hin vñ wider mit groſſer angſthafftigkeit/ zohe den Athem mit gewalt an ſich/ verwendete die Augen im Kopff/ reckte die Zung einen Fingerlang herauß.
Jch aber wolte noch nit bewilligen/ daß er ſeinen gefangnen herauß ſolte laſſen/ weil aber jnmittelſt ſein Liebhaberin darzu kam/ ſo erſchꝛack er dermaſſen/ daß er die gantze Bruͤh mit groſſem getuͤm̃el in die Hoſen gehen ließ.
Das war nun ein leckerlicher Poß vnd machte ein herꝛliches gelaͤchter fuͤr die ſpectatores vnnd Zuſeher: Jhme dem Pantaleon gereichte es zu einer ſo groſſen lieblichheit vnnd wolluſt/ daß/ als er gefragt ward/ wie es vmb ſeine Hoſen ſtuͤnde?
er zur antwort gab:
Was frag ich nach denen Hoſen/ wegen einer ſolchen lieblichheit ſoll einer ſeiner Hoſen nit verſchonen/ vnangeſehen ſie von lauter guldinen vnd ſilbernen ſtucken gemacht waͤren.
Einsmals zohen wir beyde in wehꝛender Comedi in Krieg in vnſern Ruͤſtungen/ vnnd es entran jhm vnuerſehens ein ſo ſtarcker vnd vberauß lauter Leibsdampff/ daß ich nider zu bodem fiel/ vnd vermeinte/ daß ich von einem groben Geſchuͤtz getroffen war.
Als ich nun alſo gleichſamb todt lag/ kehrte mir mein alter Herꝛ Pantaleon ſein Geſaͤß zu meinen Ohren/ vnnd ließ abermals einen ſo ſtarcken ſtreich gehen/ daß er mich mit ſchrecken widerumb vom Todt aufferweckte.
Einsmals hatte ich ein gar gute Bottſchafft von meines Herꝛen deß Pantaleonis Liebhaberin bey jhm zuuerꝛichten/ die ſparte ich aber biß er in der Comedi vber Tiſch ſaß/ vnd ich wartete biß man jhm ein außbuͤndige gute Turten fuͤrgeſetzt hatte/ als nun mich bedunckte daß es zeit war jhne vom Tiſch zu jagen/ brachte ich jhm die obgedeute gute zeitung/ gleichſamb hette ichs allbereit vergeſſen/ vnd ich ſagte jhm daß er geſchwindt vnnd vnuerzogentlich zu ſeiner Liebhaberin kom̃en ſolte.
Da lief er alsbaldt vom Tiſch zu ſeiner Hertzallerliebſten/ dann dieſelbe war jhm vil lieber/ dann 100. Turten/ Jch aber erwuͤſchte die Turten vnnd verſchluckte ſie in wenig biſſen.
Diſer mein Herꝛ fing einsmals an ſich zubeklagen/ daß jhm das eſſen nimmer recht ſchmecken wolte/ vnnd beſorgte derwegen ſich vorm vnuerſehenen Todt/ da gab ich jhm den rath/ daß/ weil der Menſch je nicht weiſt/ welche Mahlzeit ſein letzte ſein werde/ ſo ſolle er bey jeder Mahlzeit gedencken/ ein jede ſeye die letzte/ vnd ſolle derwegen bey einer jeden Malzeit ein valete mahl halten/ vnd ſich ſticken vñ wicken voll freſſen vnnd ſauffen/ damit er ein gute kraͤfftige labung hette wann der Todt mit jhm kaͤmpffen wuͤrde.
Jn einer andern Comedi befalch mir mein Herꝛ Pantaleon/ dz ich ſeiner Liebhaberin ein herꝛliche vnnd wolgeſchmackige Paſteten bachen laſſen vnd heimbringen ſolte:
Weil aber ſie ſehꝛ vnflaͤtig war/ ſo kauffte ich zwey Haſelhuͤner/ ging zum Paſteten Koch vnnd beſtelte/ daß er ſie in einem guten bruͤhlein kochen ſolte/ darneben aber gab ich jhm ein Geſtup/ welches den Leib vber alle maſſen pflegt zu reinigen vnd weidlich zu operiren, vñ zuwuͤrcken:
Diſe Paſteten brachte ich der Liebin/ die aß ſie mit luſt gar auf vñ ließ nichts daruon vber.
Vngefaͤhrlich vber ein halbe ſtund hernacher ſuchte ich ein gelegenheit dz ich ſie herfuͤr auff die Binen brachte/ auff vnd nider mit jhꝛ ſpacieren ging vnd mit einander conuerſirten.
Jn wehꝛender ſolcher vnſer conuerſation wuͤrckte das geſtuͤpl der Paſtetẽ dermaſſẽ in vñ bey jhr/ daß ſie anfing jhren Bauch zuklagen vnd ſich zuſtellen/ als ob ſie ſich wolte retiniren vñ abwegs hinweg gehen wolte:
Jch aber erwiſchte ſie hinderwerts/ hebte jhr den Rock auff/ vnnd hielte ſie ſo lang/ biß letztlichen ſie anfing vnden vnnd oben außzuwerffen/ vnnd den Zuſehern einen ſehꝛ lieblichen Biſem vnd geruch zumachen.
Das gelaͤchter war groß/ aber der danck war klein/ dann mein Herꝛ gab mir Bruͤgelſuppen zu freſſen.
Capvt LV.
Guſman erzehlt/ was er fuͤr ſeltzame Wirth vnnd Wirthshaͤuſer in Teutſchlandt angetroffen.
JN deme ich nun ſambt meiner Comediantiſchen geſellſchaft alſo hin vñ wider in Teutſchlandt vmbzohen/ traffen wir bißweilen wunderbarliche vnd ſeltzame Wirt vnd Wirthshaͤuſer an.
Anfangs verwunderte ich mich zum hoͤchſten/ als ich in den groſſen vnd kleinen Staͤtten/ Maͤrckten vnd Doͤrffern ſo vil Wirthshaͤuſer/ vnd ſchier in allen denſelbigen nichts anders ſahe/ als freſſen/ ſauffen/ geigen/ ſingen/ tantzen vnnd ſpringen/ juchtzen vnnd ſchreyen/ dergleichen ich weder in Hiſpania noch Jtalia nirgendts geſehen/ da gedachte ich an jenen Tuͤrckiſchen Abgeſandten/ welcher/ als er in der Faßnacht in Oeſterꝛeich gen Wien kam/ vnnd ſahe den guten muth/ welchen man mit mummereyen vnnd andern eytelkeiten vnnd liderlichheiten trib/ verwunderte er ſich zum hoͤchſten/ vñ als er widerumb gen Conſtantinopil kam/ vnnd ſein Herꝛ der Tuͤrckiſch Keyſer jhne fragte/ was er in Teutſchlandt guts geſehen hette? antwortet er vnnd ſprach:
Nichts anders hab ich in Teutſchlandt geſehen/ als lauter Narren.
Eben diſes fiel mir auch ein/ vnnd als derwegen meiner mitgeſellen einer/ der ein Engellaͤnder war/ mich fragte/ wie mir Teutſchlandt gefiel? antwortet ich:
Es gefaͤlt mir diſes Freß: vnnd Schlauraffenlandt außbuͤndig wol/ dann man thut darin nichts als freſſen/ ſauffen/ ſingen vnd klingen.
Je lenger vnnd weiter ich durchs Landt reiſete/ je mehrere vnnd groͤſſere vnordnungen ſahe ich an vilen orten mit den Wirthen/ vnd in jhren Haͤuſern.
Dann erſtlich ſahe ich/ daß die Wirth gemeingklich die aller fuͤrnembſten in den Staͤtten vnd Maͤrckten/ ja die Obrigkeit ſelbſt waren/ vnnd an ſtatt daß ſie jhr Hauß nicht einem jeglichen Landtſtoͤrtzer offen vnd frey ſtehen/ ſonder nur ehrliche/ zuͤchtige Gaͤſt beherbergen/ vnd einlaſſen/ vnd im wenigſten nicht leyden ſolten/ daß wider zuche vnd erbarkeit gehandlet werde/ ſo lieſſen ſie allerhand Geſindel ein/ vnnd verwilligten/ ja halffen darzu/ daß ſich jhre Gaͤſt wie die wilde vnnd vngehewre beſtien/ doll vnnd voll anſauffen/ ſpilen/ rauffen/ balgen/ beſchaͤdigen/ roͤdten/ oder die Stiegen einfallen vnnd vmbkommen:
Weil dann der Burgermeiſter/ der Cam̃erer/ der Rathsherꝛ ſelbſt/ als ein Wirth/ ſolches thut oder zuſihet vnnd verwilliget/ ſo iſt leichtlich zuerachten/ wie es ſonſten bey der Burgerſchafft an ſolchen orten ſo richtig zugehen muͤſſe.
Ferꝛner ſahe vnd erfuhꝛ ich wie erbaͤrmlich etliche Wirth jhre Gaͤſt vbernamen/ ſchindeten vnnd ſchabten/ jhrer etliche waren dermaſſen grob vnnd vnuerſchambt/ daß ſie denen Gaͤſten/ welche jhre Zech oder Mahl alsgleich nit zuzahlen hatten/ entweder nach Notturfft abſchmirten/ oder jhnen jhre Maͤntel oder Wammes abzohen vnnd behielten.
Deßgleichen vermerckte ich bißweilen ein ſehꝛ groſſe ſtoltzheit/ hoffart/ grobitet vnd vnbeſcheidenheit an den Wirthen/ dann nit allein empfingen ſie die Gaͤſt nicht freundtlich/ ſondern ſchawten ſie tuͤckiſch/ trutzig vnd ſtoltz an/ als wolten ſie es durchfreſſen:
Am Tiſch ſetzten ſie ſich zum Gaſt nider/ vnnd halffen jhm ſein Speiß vnd Wein verzehꝛen: an ſtatt daß der Gaſt mit einer halben maß Weins oder Bier ſich benuͤgẽ ließ/ muß er ein oder zwo Maß bringen laſſen/ nur damit der Wirth ſein Gurgel ſchmiren vnnd ſeinen Wanſt deſto beſſer fuͤllen moͤge:
Durch diſes mittel wirt der Gaſt in einen Wirth/ vnd der Wirth in einen Gaſt verkehꝛt/ vñ nit der Wirth/ ſonder der Gaſt gibt dem Wirth/ bißweilen auch der Wirthin/ zueſſen.
Ferꝛner ſahe ich/ daß der jenig/ welcher nicht ordenliche Malzeiten oder ſonſten wacker vnd liderlich zehret/ vnangeſehen es jhne nit geluſtet oder im Beutel nit vermag/ kein Ligerſtatt haben kan/ ſonder auff der Banck oder beym Viech im Stall fuͤr gut nemmen muß.
Nit weniger merckte ich ein jaͤmmerliche vnnd erſchroͤckliche verfaͤlſchung deß liebſeligen Getrancks vnnd ſonderlich deß Weins/ vnd einmiſchung der vnnatuͤrlichen dingen/ als Milch/ Brandtwein/ Kalch/ Schwefel/ Alaun vnd dergleichen.
Jtem/ einen groſſen Betrug mit zwey oder dreyfachen Kreiden an die Wandt ſchreiben/ vnnd was geſtallt alles auff rauben vnd ſtehlen gericht war.
Daran aber iſt nichts anders ſchuldig/ als das/ wie ich an etlichen orten wargenommen/ mehꝛ Wirth vnd Tafernirer/ als Gaͤſt verhanden/ vnd daß nur heiloſe Leuth/ welche keinen luſt zu ehꝛlichen Handthierungen/ oder das jhrig allbereit verſchwendt haben/ vnnd verdorbene loſe junge Buben ſeind/ zu Wirth vnd Tafernirer werden/ vnnd ſich nur auffs Menſchen ſchinden vnd Beutelzauſen legen vnnd begeben:
wie auch den Freſſern vnnd Sauffbruͤdern alles aufftragen vnd fuͤrſetzen was vnnd wie lang ſie woͤllen/ dann ſie fragen nur dem Seckel vnnd Gelt nach/ ſuchen vnnd verurſachen nur das allgemeine verderben.
Jch ſahe auch/ daß die Wirth nit allein an den meiſten orten im Rath vnnd Rohr ſitzen vnd die Pfeiſſen nach jhrem gefallen ſchneiden/ ſondern auch daß ſie bißweilen auff dem Landt darneben Richter waren/ was aber durch ſolche Geltdurſtige vnnd ſelbſt reudige vnnd inficirte Richter vnnd Wirth guts gewirckt vnnd verurſacht werden koͤnne/ das laſſe ich andere erkennen.
Dann an ſtatt daß ſie die Bawren vnd Vnderthanen auff den rechten Weeg richten/ beſchuͤtzen/ befuͤrdern vnd vorm verderben verhuͤten ſolten/ ſo tragen ſie den Bauren/ vnnd ſonderlich den vnuermuͤglichen/ den Wein vnnd Bier nach der pauß auff/ beyten vnd borgen jhnen/ vnnd ſchreiben ſo lang mit zwyfacher Kreiden/ biß der Bawr durch den Wirth vberheut/ jhm ſeine Guͤter eingetzogen/ vnd ſambt Weib vnnd Kindt an den Bettelſtab getriben wirdt.
Beſchließlichen ſahe ich/ daß gemeinglich die Teutſche Wirthshaͤuſer ſchier nichts anders waren/ als ſauff vñ freßhaͤuſer/ ſchind vñ ſcherhaͤuſer/ darin nit allein die haaꝛ vñ Woll/ ſondern auch haut vnnd fleiſch vbers Gebein vnd das jñerliche marck/ ſo gar auch die Seel auß dem Leib geſogen wirdt.
Darneben ſeindt ſie gleich ſam̃ Teufelshaͤuſer/ Raub vñ Morthaͤuſer.
Dañ wer luſt hat zuſehen/ was geſtallt man einander raufet/ balget/ ſchlaͤgt/ Glaͤſer/ Kandel/ Schuͤſſel/ Teller vnnd Meſſer zum Grindt wirfft vnd einander mutwilliglich erſticht vnnd ermoͤrdet: wer zuſehen begert/ wie man dem Teuffel diene vnnd Gott ſchende vnd verſchwoͤre/ vnd wie man die Seelen dem Teuffel ſchencke/ verkauffe vnd verwuͤnſche/ wer ein ort zuſehen begert/ da trew vnd ehr ein end hat/ vnd alle Laſter/ Vnzucht vnd Gottloſigkeit einen anfang haben/ da Leib/ ehꝛ vnd geſundtheit verlohꝛen wirdt/ da die Metamorphoſes oder abenthewriſche verwandlungen der Menſchen in vernuͤnfftige beſtien beſchehe/ der gehe in ein Teutſches vnordenliches Wirthshauß/ daſelbſt ſihet man auch wie geſchleckig vnd verſchwendtlich bißweiln die patricij oder Geſchlechter/ wie auch die ſchlimme vnnd gemeine Burger ſeyen/ in dem ſie kein Hochzeit halten/ noch einige janheimiſche Ladſchafft halten/ es ſey dann daß ſie etliche Richt mit Wildtpraͤt vnnd zarten Fiſchen ſpeiſen/ vnnd die gute Wein ſchaͤndtlich verderben/ auch nicht von einander ſcheiden/ biß ſie ſtickendt vnnd wickendt voll ſeind/ vnnd auff den Gaſſen hin vnnd wider ſtorcklen/ oder vnder den Armben heimbgefuͤhrt werden muͤſſen:
Vnnd das aller aͤrgiſt iſt/ daß die jenigen/ ſo es andern verbieten/ vnd ſie darumb ſtraffen/ vnd jhnen ein gutes Exempel geben ſollen/ ſelbſt die fuͤrnembſten ſeindt.
Noch eins hette ich ſchier vergeſſen/ nemblich das erſchꝛoͤckliche lange tiſchen oder lange ſitzen vber Tiſch/ welches ich inn Teutſchlandt geſehen:
Dann an ſtatt/ daß in Jtalia vnd Hiſpania man an der Fuͤrſten vnd Herꝛn Taflen auffs laͤngſt nur zwo Stundt lang tiſchet/ ſo ſchoppen vnd moͤſten die Teutſchen jhꝛe Wampen vnnd Kothbaͤuch 6. 7. oder 8. ſtundt lang vnder Tags.
Jſts aber ein Nachtmahl/ ſo wehꝛets biß in 1. 2. oder dritte ſtundt/ vnd biß weiln an liechten tag.
Nach dem man auch letztlichen lang genug geſeſſen/ gefreſſen vnd geſoffen hat/ vnnd man auffgeſtanden iſt/ alsdann fahet man erſt an ſtaͤndtlichs zuſauffen/ vnd einander dermaſſen zuzudecken/ vnnd abzufertigen/ daß ſie letztlichen in die Glaͤſer ſpeyen/ vnd vnden vnd oben/ hinden vnd vornen rinnent werden:
Vnd eben diſes iſt der edlen Teutſchen beſte hoͤflichkeit vnnd trewhertzige tractirung/ vnd ſie vermeinen/ daß ſie niemand zu Gaſt laden/ oder jhrem Freundt ein ehꝛ anthun koͤnnen/ es ſey dann/ daß ſie durch dz vollſauffen/ auß dem Menſchen ein Viech/ einen Vnflat/ einen Narꝛen ſimulachra gentium, vnd Sawgoͤtzen der Heyden machen.
Capvt LVI.
Guſman erzehlt noch eygentlicher/ was er an vnderſchidlichen orthen Teutſchlandts geſehen.
TEutſchlandt iſt vberauß groß/ vnd hat vnderſchidliche anſehenliche Prouinzen/ nemblich die Oeſterꝛeichiſche Landen/ folgendts Bayrn/ Schwaben/ Francken/ Sachſen/ Weſtphalen.
Die Oeſterreicher grainitzen jenſens mit Vngern/ vnnd dißſeits mit Boͤhem vnd Bayrn/ der Tuͤrck iſt jhr vnfreundtlicher Nachbar/ vnnd viſitirt ſie bißweiln/ derwegen were zu wuͤnſchen/ daß alle Tuͤrcken halb in Bayrn/ vnd halb in Oeſterꝛeich weren/ das iſt/ daß ein jeder Tuͤrck mitten von einander geſaͤblet/ vnnd der halb Leib hieroben in Bayrn/ vnnd der ander inn Oeſterꝛeich were ſo wurden ſie ob Gott will/ guten friden vor jhm haben/ dann ſie ſeindt dem Tuͤrcken ſo feindt/ daß ſie jhne nicht anſchawen moͤgen.
Was aber Bayrn belangt/ gedunckte mich daß es das gelobte heilige Land war/ wegen der ſo groſſen andacht/ die ich aller orten in den Kirchen vnd Kloͤſtern verſpuͤrte/ Jtem wegen der groſſen barmhertzigkeit/ welche gegen den Armen begangen ward/ mit huͤlff vñ darꝛeichung deß H. Allmuſens.
Jtem wegen der ſo gar guten Iuſtici, welche aldort meniglichen/ dem armen ſo wol als dem reichen/ ohne allen reſpect adminiſtrirt vnd ertheilt wirdt.
Auß Bayꝛn kamen wir in Schwaben/ vnd Francken landt/ vñ ich verwunderte mich vber die groſſe freyheit vñ macht der darin verhandenen Reichs ſtaͤtt/ deß Adels/ der Ritter/ Grafen vnd Herꝛen ſtandts/ welche vm̃ keinen Fuͤrſten nichts geben/ vnd mit jhren Keyſerlichen priuilegijs vnd Freyheiten brauiren.
Sachſen iſt gleichfals ein herꝛliches vnnd fruchtbares Landt/ im ſelben vnnd ſchier aller anderer orten in Teutſchlandt gefiel es mir außbuͤndig wol/ vnnd hette je nicht gemeint/ daß es ſolche anſehenliche Prouintzen weren.
Nur ein ding aber mißfiel mir/ nemlich jhr erſchroͤckliches ſauffen vnnd voͤllerey/ welches gleich wol kein wunder/ dann weil die Teutſchen/ vnd ſonderlich die Sachſen/ von Natur vil kuͤler vñ feuchter ſeind/ weder wir Spanier oder die Welſchen/ ſo trincken ſie von natur gern veꝛmengte getraͤnck/ nemblich Wein/ Bier vnnd Moͤth/ vnnd diſes Getranck pflegen ſie theils zu trincken/ theils aber zu ſauffen/ vnd einander gleichſamb hinein zunottigen/ vermittelſt deß zubꝛingens/ vndeꝛm ſchein der Lieb vnnd Freundtſchafft/ dardurch aber werden ſie in ein Viech vnnd vngeheure beſtien verwandelt/ vnnd kommen daruͤber vmb Leib/ Ehꝛ vñ Gut/ vnd bißweiln vmb die Seel.
Dann ſchir in allen groſſen Herꝛn Hoͤf vnd Tafeln/ vnd in allen Hochzeiten/ Gaſtereyen vñ zuſam̃enkuͤnfften thut man einander mit groſſen Geſchirꝛen empfahen vnnd willkomb heiſſen/ mit groſſen Geſchirꝛen ehꝛet vñ tractiert man einander/ vnnd mit groſſen Glaͤſern dancken ſie einander ab.
Jn den ſchlampodien/ ſchlemmereyen/ collationen/ beylagern vnnd ſchlaftruͤncken verbringen ſie ein jaͤmmerliches fretten/ ſupen/ ſchlemmen vnd demmen/ koͤchlen vnnd groͤltzen einander zu ehꝛen vñ zugefallen trincken ſie vber macht/ damit ſie Gott erzuͤrnen/ vnd jhꝛe ſelbſt eygne Leibsgeſundtheit/ Sinn/ Witz vñ Verſtandt verlieren.
Einem vngehewren Menſchen erfuͤllen ſie ſeine begeren vnd willen/ vnnd laſſen das Gebott vnd Willen deß allerhoͤchſten Gottes im Himmel fahren.
Nicht allein ſauffen ſie auß den großmaͤchtigen/ ſeltzamen vnnd vngeheuren Bechern vnd Glaͤſern/ ſondern auch/ wann die Narren voll vnnd doll worden/ auß jhren Schuhen/ Filtzhuͤten/ Struͤmpffen/ Stifeln/ ja Bruntz- vnd Seichkacheln/ wie die Saͤw vñ Schwein/ ſauffen ſich in einem einigen Tag oder nacht vol vnd widerum̃ nuͤchtern vñ widerumb voll/ hofiren vnd ſpeyen darneben wie die Gerberhuͤnd.
Nichts iſt mir auch naͤrꝛiſcher fuͤrkom̃en/ als eben daß ſie einander wegen deſſen oder jenens geſundtheit/ voll vnd Kranck ſauffen/ vnangeſehen es dem andern/ von deſſen wegen ſolche Ruͤndt Truͤnck beſchehen/ im wenigſten nichts hilfft.
Ohne zweifel haben ſie vom Teuffel/ ſolche geſundt- oder Sauff kunſt/ geklaubt/ vnd iſt ein Teuffeliſches/ Viehiſches/ vnnatuͤrliches weſen vnd allergroͤſte thoꝛheit.
Daß man auff Hochzeiten oder Cõmiſſionen der Fuͤrſten vnnd Herꝛen (vmb welcher willen ſolche Commiſſiones oder Tagſatzungen angeſehen ſeind) mit etwan einem kleinen Glaͤßl mit Wein im beſten gedencket vñ einen Rundtrunck thut/ das ging dannocht hin/ aber von jhrer geſundt wegen ſo vil vnnd lang ſauffen/ daß man vber Tiſch den angſtſchweiß ſchwitzet/ erſchwartzet vnd zerſchnellet/ das hilfft nicht allein den Fuͤrſten nichts/ ſonder ſie verſpottens/ vnd ſehens vnd habens vngern/ wann ſolche jhre Diener oder Landtſeſſen ſich ſelbſt alſo ſchaͤndt- vnd vnnuͤtzlicher weiß verderben vnd den Halß abſauffen/ von jhrentwegen/ dann fuͤrwar/ die affection vnnd trew gegen den Fuͤrſten vnd Herꝛen beſteht vnd hafftet nicht im ſauffen noch in der fuͤllerey/ ſonder in der nuͤchtbarkeit/ verſtandt vnd vernunfft.
Noch eins iſt auch laͤcherlich/ daß ſie/ wañ ſie dz gantze jaꝛlang vnmaͤſſiglich gnug gelebt/ vñ alles hinein geſoffen vñ gefreſſen habẽ/ vermeinen/ daß/ wañ ſie zur Ader laſſen/ aller ſolcher vnrath als gleich durch das kleine Loͤchlein der troͤffneten Ader alsbald geſchwindt vnnd im huy/ vnangeſehen ſie lang daran geſamblet haben/ widerumb hinauß rinnen werde.
Capvt LVII.
Guſman erzehlt/ was er an den Teutſchen Weibern vnd Jungkfrawen geſehen.
DAs Leben der Maͤnner iſt ein Exemplar jhrer Weiber/ iſts derwegen gut/ ſo ſchlagẽ jnen die Weiber nach:
Jſts aber boͤß/ ſo ſeindt ſie gleichfals boͤß:
Wie derwegen die Teutſche Maͤnner/ obverſtandener maſſen/ gemeingklich durſtige Seelen haben vnnd derwegen dieſelbigen in den Wirthshaͤuſern vñ Schlampodien laben vnd erkuͤlen/ alſo thuns auch an vilen orten jre Weiber/ ſauffen ſich nebẽ jren Maͤñern in offentlichen Wirtshaͤuſern auff den Hochzeiten vñ Gaſtereyen ſticken vñ wicken voñ/ vnd haben nit allein das erſte geſchwetz vnd geſchrey/ ſonder ſeind auch die erſten in allen Schuͤßln/ Kanten vnd Glaͤſern/ doll vñ voll/ ehe vnd beuoꝛ die Maͤñer recht anfahẽ zutrincken/ ſingen grobe noten/ oder machen ein ſaubers waſſerbaͤchl vndern Tiſch: ſo gar nemen ſie jre Kinder/ Soͤhn vñ Toͤchter gemeinglich mit ſich:
damit ſie deß ſchlem̃ens bey zeiten gewonẽ vñ nit auß der art ſchlagen: darauß aber erfolgt/ dz ſolche Toͤchter vnd Jungfraͤwlin ſich dermaſſen anfuͤllen/ dz ſie vber ſiben werffen (das heiſt aber ein Jungfrawtruͤncklein) vnd ſambt jrer Mutter auff offner Gaſſen vnnd plaͤtzen/ blitzblatz voll herumb ſtoͤrcklen vnnd jhre vollerey meniglichen vnuerſchambter weiß ſehen laſſen/ ſamb were es jhnen ein ehꝛ.
Weil derwegen die Weiber ohne das von natur ſchwach vnnd bawfaͤllig ſeindt/ ſo werden jhre Leiber durch ſolche voͤllerey deſto leichter fail vnnd frey:
Die Jungkfrawen tragen deſto ſchweꝛer an jren Jungfraͤwlichen kraͤntzlein/ verzetten es bißweiln durch die voͤllerey/ auff den Hochzeiten/ Taͤntzen/ vnnd anderſtwo.
Deßgleichen vergeſſen die Eheweiber in ſolcher voller weiß jhre trew vnnd ehr/ tretten auß dem Geſchirꝛ/ werden Schlepſaͤck/ vnd ſetzen jhren Maͤnnern Bockshoͤrn er auff/ zumaln wann dieſelbigen jhnen verwilligen vnnd zuſehen/ daß ſie circularia oder Krantzmahl halten/ jhꝛe vertrawteſte vnd beſte Geſpilen vnd Tautzſchweſtern darzu laden/ vnd jhnen dardurch jhre ſubſtantz auß dem Beuttel vernaſchen vnd ſo gar verſpilen moͤgen/ dardurch dann ſolche Weibernarꝛen vnd F. Liendl deſto ehender auff Straßburg vnd Bettelberg zuziehen fertig werden.
Eben diſes freſſen vnd ſauffen der Weiber machet/ daß man nirgendts feiſtere/ dickere/ großwampetere Bauchkloͤtz vnder jhnen findet/ als eben in Teutſchlandt/ dann auß dem beſtialiſchen jm̃erwehꝛenden Fleiſchfraß vnd fleiſchzigel erfolgẽ ſolche großmaͤchtige großbatzende/ anſehenliche/ aber kleinwitzige vnnd vnhaͤußliche Weiber/ faule vnnd zu nichtem nuͤtzige Maͤnner.
Einsmals ſahe ich ein ſolche großmaͤchtige/ dickt/ faiſte vnnd ſchoͤne Fraw/ vnnd ich fragte mein Wirthin/ was doch dieſelbe Fraw guts eſſe/ ſeytemal ſie ſo ſchoͤn vnd faiſt were?
Sie antwoꝛtet: Verwundere dich deßwegen nicht/ dann jhre Klugheit vnnd Maͤſſigkeit machet ſie ſchoͤn vnd faiſt/ vnd in jhꝛen Kindtbethen iſt ſie vil eingezogner/ deñ andere Frawen/ vnd weil jhꝛ geſagt woꝛden/ daß die dewung im Magen zu morgen fruͤh bey ſuͤſſem ſchlaf geſchehe/ ſo aß ſie worgens fruͤh vmb 3. Vhꝛ/ oder ein wenig daruor ein Suppen mit drey Eyer/ vnnd jhren Specereyen darein/ ſchlieffe darauff biß auff fuͤnff vhr/ vnnd weil ſie zu ſolcher Stundt jhꝛ Kindt ſaͤugen ſolte/ damit jhr nicht etwan ein Ohnmacht oder ſchwaͤche zuging/ nam ſie ein Eyermuß von drey Eyern/ ſambt einer guten Hennenſuppen zu jhꝛ.
Vmb die ſibne/ bracht jhꝛ die pflegamm ein bar friſche Eyer/ vmb neun Vhr ein gutes Dotterſuͤple/ mit Specereyen vnnd etlichen Straͤublen/ mit einem guten Trunck gerechter Traminner/ der wermet die Mutter wol.
Hierauff folget das mittagmahl mit einem Kopaun/ etliche gebratne Voͤgel/ ein wild Rephuͤnl/ vnd zum beſchluß ein Silberne Schal mit Wein vnd Brot vberſchuͤtt/ mit einem Triſet/ das iſt/ mit Zucker vnd allerley Specerey vnder einander.
Hierauff ging ein Schlaͤfle/ nach welchem wider das Kind ſaugete/ vnd ſie vmb ein vhꝛ etliche Brandtkuͤchl/ ſambt einẽ guten trunck Wein zu ſich name.
Vmb 3. vhꝛen folget die Moͤꝛend oder jauſen/ nem̃lich ein gebratenes Kopaͤunl/ neben einem ſchuͤſſele voll kleiner Fiſchen/ Grundlen/ vnd Pfrillen vnder einander/ dañ man diſe gar fuͤr geſund haͤlt/ vnd die Moͤrend ohne das etwas ſeltzambs vñ luſtigers als die andern Malzeitẽ ſein ſol.
Der Moͤꝛend beſchluß war jhr Wein vñ Brot mit Triſet.
Vm̃ 5. vhꝛ/ als das Kindt wider ſaugen ſolle/ als ſie der ſchwaͤche fuͤrzukom̃en/ ein gutes Eyerkuͤchle/ vnd ein Trunck Wein/ hierauf dz Nachtmal mit 5. oder 6. ſpeiſen/ geſottens vnd gebꝛatens/ auch mit etlichen kleinẽ Aeſchlein oder Foͤrchlein/ oder geroͤſten Dolmen/ weil diſe gar geſunde Fiſchlẽ fuͤr die Kindbetterin ſein ſollen.
Vnd damit ſie deſto luſtiger zum eſſen wer/ ladet vnnd beruffet ſie jhren Mann zu jhr/ der jhr Geſellſchafft leiſtete.
Vmb ſiben vhr gegen Nacht trancke ſie nur ein gute Koppenſuppen.
Vmb neun vhr vor dem Schlaf vnnd vor dem Kindtſaugen/ namb ſie widerumb etlich Brandtkuͤchlein/ dann ſie ſagte/ daß ſie auff die Nacht gering vnnd gut zuuerdewen ſein/ vnd beſchloſſe mit einem Wein vnnd Brot/ vnnd Triſet.
Wann ſie aber vmb mitter Nacht erwachte/ lieſſe ſie jhr ein gutes Dotterſuͤple mit Specereyen machen/ vnnd diß war der Beſchluß deß vberauß maͤſſigen vnnd eingezogenen Lebens diſer Frawen in der Kindtbeth.
O ſchoͤne maͤſſigkeit vnnd Eingezogenheit.
Weil dann im Teutſchlandt die maͤſſige Weiber in der Kindtbeth alſo leben/ ſo iſt leichtlich zuerachten/ wie die vnmaͤſſige zu leben vnnd ſich zuuerhalten pflegen.
Wuͤnſchen wolte ich/ daß vnſerer Spanniſcher gebrauch vñ Artzney auch in Teutſchlandt vblich were/ dañ wir habẽ ein ſonderbaꝛe Guͤrtel vñ gewiſſe Maß/ mit dern man jaͤhrlich alle ledige vñ andere weiber (außgenom̃en die Schwangern) vmbguͤrtet/ vnnd die jenigen/ welche jhre Wampen vngebuͤhrlich angeſchopt haben/ offentlich auff den Pranger ſtellet/ damit jhre Wampen vnd groſſe Baͤuch wol geſehen werden.
Woferꝛn die Artzney in Teutſchlandt practiſirt wuͤrde/ ſo wurden verhoffentlich alle fruͤchte der Erden/ deß Luffts vnd deß Waſſers beſſer erſprieſſen/ alle ding wolfailer werden/ vnnd nit ſouil ſauffſucht vnnd Kranckheiten/ nem̃lich die Waſſerſucht/ der Auſſatz/ die vnſinnigkeit/ die melancoley/ vergicht/ ſchlafſucht/ der Schlag/ das zittern/ die Laͤme vnnd kruͤmme der Haͤnden/ die hitzige vnnd gifftige Fieber/ vnd der gaͤhe Todt regieren.
Capvt LVIII.
Guſman erzehlt/ wie es jhm vnnd ſeiner Geſellſchafft in Weſtphalen ergangen/ vnd was ſie einem Jubilirer zu Luͤttich fuͤr einen boſſen geriſſen.
ALs wir gantz Oberteutſchlandt/ durchſtrichen hatten/ kamen wir letztlichen in Weſtphalen/ daſelbſt gings vns vbel/ dann etliche Waloniſche Freybeuter begegneten vns auff der Straß nach Muͤnſter/ vnnd namen vns nicht allein vnſeren Comediantiſchen Zeug vnd Kleider/ ſondern zohen vns auch alle vnſere Leibskleider biß auff das Hem̃et auß.
Vñ weil ſich vnſer obriſter Meiſter Pantaleon wolte zur wehꝛ ſtellẽ/ ſo ward er in der furi erſchoſſen:
Das beſt war/ dz vnſers Meiſters Fraw/ namens Lucretia/ allbereit den Tag zuuoꝛ vorangezogen vnd all jhre vnd jhꝛes Manns Barſchafft vnnd Kleinoder mit ſich gen Muͤnſter in die Statt gebracht hatte/ ſonſten were es den Freybeutern gleichfals zu theil woꝛden.
Jn diſer armſeligen vnd bloſſen geſtalt kamen wir gen Muͤnſter (welches die Hauptſtatt inn Weſtphalen vnnd deß Biſchoffs Reſidentz iſt) vnnd wurden durch huͤlff vnſers vmbbrachten Meiſters Frawen widerumb geklaidt.
Jn wehrendem vnſers Meiſters Lebzeiten hatte ich vilmals ein freundtliches Aug auff ſein Fraw geworffen/ deßgleichen ſie auff mich/ derwegen gedunckte mich an jetzo ein rechte zeit zu ſein/ daß ich meinen Angel außwuͤrffe/ vnd mein heyl verſuchte/ damit ſie mir zu theil wurde: Mein intent vnnd verlangen gerieth mir/ dann ſie war willig/ vnnd wir verehelichten vns mit einander anfangs heimlich/ folgendts offentlich:
Jch vberꝛedete auch meine Geſellen/ daß wir von dannen durchs Niderlandt vnnd Franckreich/ folgendts in Hiſpanien gen Valentia auff deß Koͤnigs Philippi deß dritten Hochzeit/ die er mit deß Ertzhertzogs Caroli Tochter Fraͤwlein Margret halten wurde/ ziehen/ vnd daſelbſt mit vnſern Comedien vil Gelts loͤſen wolten.
Weil aber wir Geltloß waren/ vnnd mein Fraw jhre Kleynodien vngern hergab/ ſo gedachte ich auff alle Mittel vnnd weg/ damit wir Gelt zuwegen bringen: vnnd mit Ehren weiter kommen moͤchten.
Einsmals vnder wegs begegnete vns ein ſehꝛ ſchoͤner junger anſehenlicher/ aber zerꝛißner vnnd vbelgekleidter Menſch/ der ſahe vns fuͤr Herꝛen an/ vnnd bate vmb ein Allmuſen:
Jch gab jhm eins/ vnnd gab jhme zuuerſtehen/ daß/ woferꝛn er vnſern Rath folgen/ vnnd alles das jenig thun wolte/ was wir jhm befehlen wurden/ wir jhne in Sammet vnnd Seiden kleiden vnnd einen anſehenlichen Grafen auß jhme machen wolten.
Das hoͤrte er gern vnnd gab ſeinen willen darein.
Da kleideten wir jhne in lauter Sammet vnd Seiden/ henckten jm ein ſcilicet guldene Ketten an halß/ gaben jhm gnug zueſſen vnd zutrincken/ vnd als wir gen Luͤttich in die Statt kamen/ zohen wir in ein ſtattlichs Wirtshauß ein/ vnd lieſſen vns herꝛlich tractiren:
Jetzt vermelter junger Kerl war vnſer Herꝛ/ wir hieſſen jhne einen gnaͤdigen Herꝛn/ biegten vnd buckten vns vor jm/ vñ erzeigten jm aller orten auf der Gaſſen vñ im Hauſe alle gebuͤrliche reuerenz.
Einsmals als wir beyſam̃en zu Tiſch ſaſſen/ weidlich zechten vnd vnſern Grafen voll ſoffen/ ich aber ſambt meiner Geſellen einen baten den Wirth/ daß er vns doch zu etwan einem Jubilierer fuͤhren wolte/ der allerhandt ſchoͤne Ring vnd edle Geſtein hette/ ſeytemal vnſer gnaͤdiger Herꝛ voꝛhabens were vmb etlich tauſent Gulden werth zukauffen:
Der Wirth brachte vns geſchwind einen zu wegen/ der zeigte vns außbuͤndige koͤſtliche Kleinoder/ ſo biß inn 10000.
Gulden werth waren:
Jch nam ſie zu mir/ ging zu vnſerem am Tiſch ſitzenden Herꝛen Grafen/ vnnd ſtellte mich/ als wolte ich jhms zeigen vnnd fragen ob ers kauffen wolte:
Kam aber wider zum Jubilirer ſambt den Kleynodien vnnd gab jhm zuuerſtehen/ daß ſie jhrer Gnaden dem Herꝛen Grafen nicht vbel gefielen/ aber weil er allbereit einen guten rauſch hette/ ſo koͤnne er gleich jetzo keinen Kauff mit jhme treffen/ Jnnmittelſt moͤge er ſeine Kleynoder wol widerumb mit ſich heimb nemen vnd vber ein Stundt oder zwo wider kom̃en.
Der Jubilirer war hoͤflich vnd ſagte/ er woͤlle gleichwol wider kommen/ aber die Kleynoter moͤge man wol ſo lang behalten vnnd nach notturfft beſchawen.
Das war nun eben das rechte/ was wir ſuchten vñ begerten/ dann alsbaldt ich die Kleynoter inn meine Haͤnd bracht hatte/ gab ichs meinen Mitgeſellen heimblich zuuerſtehen/ vnd ſie vnnd ich ſtahlen vns allgemach einer nach dem andern auß dẽ Wirtshauß/ vñ auß der Statt/ lieſſen vnſeren gnaͤdigen Herꝛen den Grafen an dem Tiſch ſchlaffendt ſitzen/ vnnd eylten auß dem Luͤtticher Gebiet.
Vber zwo Stundt hernacher kam der Jubilirer/ vnnd begerte audientz beym Herꝛn Grafen/ weil aber kein einiger ſeiner Diener verhanden war/ der Graf noch ſtarck ſchlief/ vnnd der Wirth vermeinte/ daß wir Diener ſonſten in der Statt ſpacieren gangen waren/ ſo ermahnte er den Jubilirer zur Gedult/ je laͤnger nun der Jubilirer wartete/ je weniger vnnd langſamer kamen wir Diener widerumb heimb/ derwegen verluhr er vnnd der Wirth die Gedult/ wolten auch laͤnger nicht warten/ ſondern gingen inns ſchlaffenden Herꝛen Grafens Zimmer/ weckten jhne auff/ vnd fragten jhne/ ob er die Kleinoͤder gedaͤchte zu kauffen?
Er gab zur antwort/ daß er vmb keine wiſſe/ aber man moͤchte ſeinen Hofmeiſter fragen.
Man wartete denſelben gantzen Abent biß in die Nacht auff den Hofmeiſter/ weil aber weder derſelb noch kein anderer Diener kam/ ſo beſoꝛgten ſie ſich der ſchalckheit/ namen letztlichen den Herꝛen Grafen beym Kopff/ legten jhne in ein Gefaͤngknuß vnd beſprachten jhne guͤt-vnnd peinlich:
Der bekennte gleichwol alles was ſich mit jhme vno ſeinen Leuthen verloffen/ vnd was geſtallt ſie jhne von ohngefaͤhr/ auff der Straſſen aufgeklaubt/ zu einem Grafen gemacht/ ſtattlich gekleidt/ in diſes Wirthshauß gebracht vnnd vollgeſoffen/ aber daß jhm weder vmb die Kleinoͤter/ noch vmb ſein Leuth/ vnnd wohin ſie kommen/ im wenigſten nichts bewuſt were.
Dem allem vnangeſehen aber ward deß Herꝛen Grafen gnad mit Ruthen auß der Statt gehawen/ vnd muſte der Wirth ſein Gelt/ vnd der Jubilirer ſeine Kleinoter verlohꝛen haben.
Capvt LIX.
Guſman vnnd ſein Comediantiſche Geſellſchafft kombt gen Amiens in Franckreich/ zeucht von dannen in Hiſpanien gen Valentz ꝛc. wirdt daſelbſt gefangen vnd zum Galgen verurtheilt.
DEr boſſen mit dem Jubilierer war vns gerathen/ vnnd ich brachte einen anſehenlichen Schatz an Kleinodien zuwegen/ vnnd kam darmit gen Amiens inn Franckreich/ daſelbſthin verfuͤgten ſich auch meine Geſellen veranlaſter maſſen:
Wir zohen aber nicht inn einerley Herberg/ damit wir nicht von Luͤttich auß verkundiſchafft wuͤrden.
Von dannen zohen wir auff Paris/ folgendts durch Gaſconien vnnd Nauarra, vnnd erꝛeichten letztlichen die Hiſpaniſche grainitzen/ daſelbſt vermeinte ich ſicher zuſein/ verkauffte einen guten theil vnſer Kleinoͤter/ kleidete mich vnd meine Geſellen ſehꝛ ſtattlich vñ verſahen vns nicht allem deme/ was zu agirung aller ſchoͤnen vnnd kurtzweiligen Comedien gehoͤrte.
Mein Fraw Gemahl zohe mit vns/ vnnd wir hatten aller orten einen herꝛlichen vnnd guten muth/ lebten ſtattlich/ vnd ſparten weder den Wein noch Gelt/ dann wir hattens leichtlich gewunnen.
Mein Fraw war ein Teutſchin vnnd deß ſauffens gewohnt/ deßgleichen ſpaꝛtens meine Geſellen auch nicht/ vnnd weil es damals in Hundtstagen vnd ein vberauß heiſſe zeit war/ ſo war der durſt meiner Frawen deſtogroͤſſer/ denſelben loͤſchte ſie ſo lang/ biß ſich Lung vnd Leber in jhꝛ entzuͤndete/ erkranckte/ inn wenig tagen zu Liſabona in Portugal diſem Leben vrlaub gab vnd jhꝛe Taͤg mit vollendung deß Todts beſchloſſe.
Diſes war nun das andermal/ daß ich verwittibt vnd bereichert ward/ dann ich war nunmehr ſelbſt ein Patron vnd Obriſter Comediant/ hatte vil Gelts vnd Kleinoder/ aber es wehꝛete nicht lang/ dann ehe vnd beuor ich vnd mein Geſellſchafft die Statt Valentia erꝛeichten/ war es meiſten theils verſchlembt/ verſpilt vnd verthan.
Daſelbſt zu Valentia ward deß vorbemelten Koͤnigs Philippi Hochzeit gehalten/ vnd ich hielt ein Comedi vnd Tragœdi, vnnd ward dardurch ſehr bekandt/ beruͤhmbt/ vnnd von ſchoͤnen Frawen geliebt/ vnd ſonderlich von einer die hieß Jſabella/ die war auch außbuͤndig vnd dermaſſen ſchoͤn vnnd holdtſelig/ daß ich mich inn ſie vernarꝛete vnd ſie zur Ehe nam/ aber mit meinem euſſerſten ſchaden vnnd verderben/ dann ſie war faul/ zerhafft/ vernaſcht/ gail/ hoffaͤrtig vnnd vnerſaͤttlich:
Alles was ich jhr gab/ war zu wenig/ nichts wolte bey jhꝛ erſpꝛieſſen/ dann ſie henckte es alles jhren alt bekandten ſeruidorn vnnd Galanen an/ dardurch ward ich geſchwindt fertig/ Vnnd weil ich jhr nichts mehr hatte zugeben/ vnnd ſie jmmerdar vil wolte haben/ ich auch jhr nichts verſagen oder abſchlagen doͤrffte/ ſo begab ich mich abermals auffs ſtehlen vnd rauberey.
O wie recht vnnd wol hat der weiſe Mann geſagt/ daß drey ding vnerſaͤttlich ſeind/ nemblich die Hoͤll/ ein vnkeuſches Weib/ vnnd die Erde/ keinen vnderſchid machet er zwiſchen jhr vnd der Hoͤllen/ von der Hoͤllen vnerſaͤttlichkeit redet Zacharias vnd ſpricht: dilatauit infernus animã ſuam, & aperuit os ſuum abſque vllo termine:
Als wolte er ſagen/ die Hoͤll hat jhren ſchlundt dermaſſen weit auffgethan/ daß/ ob ſchon noch ſo vil hundert tauſent Seelen hinein kommen/ doch mans nicht verſpuͤret oder mercket.
Zugleich er weiß auch wie die Hoͤll pfleget die Seelen nicht allein zu ſich zunemmen/ ſonder auch in jhꝛen Flam̃en zubrennen/ vnd zupeinigen:
Alſo ſehen wir/ dz ein vnkeuſches Weib niemaln erſaͤttigt wird/ jhre Buler in jhren begirlichkeiten zuuerbrinnen zupeinigen vnd zumarteren.
Vilaͤrger iſt das Fewr deß boͤſen Weibs/ weder das Fewer der Hoͤllen/ dann das Hoͤlliſche Fewer brauchet dannocht ein diſcretion vnd beſcheidenheit/ vnnd peiniget einen jeden/ nach ſeinen verdienſten/ aber das Fewer vnd die ſchnoͤde Begierd vnd Geitz eines boͤſen Weibs peiniget ſo wol jhren ehelichen als vnehelichen Mann.
Das Hoͤlliſch Fewer peiniget die Verdambten/ wegen der beleidigungen/ die ſie wider Gott begangen/ aber ein boͤß Weib peiniget jhren Liebhaber wegen deren jhr erwiſenen guten dienſten/ Jnmaſſen auch mir beſchehen/ dañ je mehꝛ ich diſer meiner Jſabella guts thate/ je mehr ſie mich peinigte/ außmergelte vnnd verurſachte/ daß ich ſambt meinen Geſellen den Leuthen bey der Nacht jhre Maͤntel vom Leib riſſe/ verkauffte vnnd das darauß geloͤſte Gelt meiner ſchoͤnen Frawen anhenckte.
Diſes mein Nachtgejaidt/ Kappenrucken vnnd Maͤntel ſtehlen trib ich ſo lang/ biß man mich letztlichen erdapte/ befaͤngknuſte ernſtlich beſprachte vnd zum Galgen verurtheilte/ welches dann eben das rechte war/ darnach ich jederzeit ſo ſehr gerungen:
Were mir auch ohne zweifel zu theyl worden/ woferꝛn ich nicht erbetten worden were/ jnmaſſen auß nachfolgendem Capitel zuuernemmen.
Capvt LX.
Guſman wirdt in der Gefaͤngknuß heimbgeſucht/ getroͤſt/ hinauß zum Galgen gefuͤhrt/ aber erbetten vnnd auff die Galeen verurtheilt.
JN wehrender meiner Gefaͤngknuß hoffte ich jmmerdar der erledigung/ ſeytemal ich inn der außgeſtandenen tortur mehrers nicht bekennt hatte/ als den erſt newlich mit den Maͤnteln begangenen Diebſtal/ aber einsmals viſitiert mich ein Beyſitzer deß Hofgerichts/ diſcurierte mit mir von meinem Handel vnd ließ ſich darneben vernemen/ daß ich gar wol verdient hette/ daß man mir das Prouiant Hauß verſperꝛte.
Das vberhoͤꝛte ich gleichſamb vnnd verantwortete es ſonderbars nicht:
Derwegen vnnd damit ich jhne noch beſſer verſtehen ſolte/ ſo redet er gar vil von den heiloſen Leuthen vnnd Landtſtoͤrtzern vnnd ſagte/ daß es je ein boͤſer handel were/ dann was ſolche Geſellen lang an den Fuͤſſen erſparen/ das muͤſſen ſie letztlichen an dem Halß erſparen.
Diß wolte ich noch nicht recht verſtehn noch einnemen/ ſondern nams inn ſchertz auff:
Derwegen gab er mir letztlichen zuuerſtehn/ dz ich mich wol gehaben ſolte/ ſeytemal man mich baldt außlaſſen/ erhoͤhen vnnd in Lufft arreſtiren laſſen wurde:
Jch fragte vnnd bate jhne/ daß er mir doch eygentlich ſagen wolte/ wie ers vermeine/ vnd wie es muͤglich were/ daß man einen in die Lufft verarꝛeſtiren koͤnne?
Aber er laͤchelte/ nam vrlaub von mir/ vnnd ſagte/ daß gar baldander Leuth zu mir kommen vnd mir ſein mainung erklaͤren wuͤrden.
Da fing ich erſt an zu zweiflen/ vnd gedachte daß er villeicht durch die obberuͤhꝛte Phraſes das hencken vermeint haben moͤchte/ derwegen machte ich mir je laͤnger je mehꝛ boͤſe Gedancken/ gedachte zu ruck/ hinder mich vnnd fuͤr mich/ das vergangene/ das gegenwertige vnd zukuͤnfftige:
O hette ichs ehe gethan/ ſo wurde ich mich an jetzo in keinem ſolchen boͤſen Standt befunden haben:
Aber leyder/ es war nunmehr zuſpat/ derwegen vnd weil ich Gott meinen Herꝛen ſo offt vnd vilmals verlaſſen/ vnd gleichſamb mit gewalt von mir geſtoſſen vnd getriben hette/ ſo gedunckt mich an jetzo/ daß er mich gleichfals verlaſſen/ vnnd ſein Goͤttliche Hand von mir abgezogen hatte/ dannenhero fing ich an mich ſehr vbel zugehaben/ vnnd gleichſamb in verzweiflung zugerathen.
Als ſolches der Kerckermeiſter vermerckte/ holte er zween Barfuͤſſer Muͤnch/ deren einer fing an von weittem mit mir zu diſcurrieren, vnnd mich vmb meine gelegenheit vnnd anligen zu fragen/ vnd als er vermerckte/ daß ich faſt kleinmuͤtig war/ ſprach er: Mein Freundt/ du ſolleſt wiſſen/ daß der Teufel vnſer abgeſagter feind vns Menſchen mit allerhand verſuchungen/ vnnd ſonderlich mit zweyerley anfichtet:
Mit der einen treibt er vns zu der vermeſſenheit/ vnnd mit der andern zu der verzweiflung.
Was das erſte/ nemblich die vermeſſenheit belangt/ ſihe vnnd ſpuͤre ich an dir/ daß der boͤß Feindt dich von deiner zarten Jugendt hero dermaſſen vberredt vnnd eingenommen/ daß du inn deinen Suͤnden/ Laſtern vnnd boßheit jederzeit halßſtarꝛigklich beharꝛet/ vnnd dich vor der allen Gottloſen betrohten Goͤttlichen Straff im wenigſten gefoͤrcht haſt/ vnnd biſtu derwegen biß dato eben der jenig geweſt von welchem geſchriben ſtehet:
Peccator cum in profundum venerit: contemnit.
So vil aber das ander/ nemblich die verzweiflung belangt/ wann die Vbelthaͤter letztlichen inn die Haͤnd der iuſtitiæ oder weltlichen Obrigkeit gerathen/ alsdann erjnnert vnnd mahnet der boͤſe Feindt ſie an das ſehr ſtrenge vrthel GOttes wider die Suͤnden/ Jtem an die ſchwere vnd ſchendlichkeit ſeiner Suͤnden/ an die vnmuͤglichkeit der Satisfaction vnd genugthuung/ vnnd an die geſchaͤmigkeit deß beichtens/ vnnd vermittelſt diſer Gedancken bringet er jhne inn verzweiflung:
Eben alſo ergehts auch dir/ vnnd zu gleicher weiß wie ein Nachtigal/ wann ſie gefangen worden/ ſich dermaſſen erzuͤrnet/ daß ſie ſtirbt/ allſo weil du dich an jetzo nicht allein inn den Haͤnden der Iuſtitiæ ſondern auch deß Teuffels banden gefangen befindeſt/ ſo erzuͤrneſtu dich dermaſſen wider dich ſelbſt/ daß du verzweifelſt vnd ſam̃t jenem ſpꝛichſt: deſperaui, nequaquam vltra iam viuam:
Aber mein lieber Freundt/ nicht lauffe alſo zum ewigen Todt/ nicht begib dich der verzweiflung zum raub/ nicht thue ſtatt den boͤſen gedancken/ nit ſprich ſampt jenen: deſperauimus, poſt cogitationes noſtras ibimus: ſonder lauffe vnd eyle zum heilſamen remedio vnd port der Goͤttlichen barmhertzigkeit/ dann ob ſchon deine Suͤnd die anzahl deß Sandts am Meer vbertreffen vnnd vil groͤſſer weren/ dann die Suͤnd Judæ/ Pilati/ Sodomæ/ aller Juden vnd vbelthaͤter/ ſo iſt doch Gott willig vnd bereit dich zubegnaden/ woferꝛn du zu jhm lauffeſt/ wahre rew vnd leydweſen haſt/ vnnd jhne vmb gnad anruffeſt.
Vnendtlich vil groͤſſer iſt ſein Barmhertzigkeit/ weder da ſein kan dein Boßheit:
Seine allerheiligſte Wunden bezeugen/ daß du mit jhm verſoͤhnt kanſt werden/ woferꝛn du ein wahꝛe rew haſt vber deine Suͤnd/ vnd jhne von hertzen begereſt zulieben:
Seine allerheiligſte Armẽ ſtreckt er am Creutz auß/ damit er die Suͤnder auffneme vnd vmbfahe/ woferꝛn du in denſelbigen begereſt zu leben vnd zu ſterben.
Capvt LXI.
Guſman wirdt noch durch einen andern Geiſtlichen heimbgeſucht/ vnnd getroͤſt/ zur Beicht vnd Communion bewegt.
Vor Gericht gefuͤhꝛt/ zum Strang verurtheilt/ aber erbetten vnnd auff die Galeen geſchmidt.
ALS ich oberzehlter maſſen durch einen Franciſcaner Muͤnch heimbgeſucht vnnd etlicher maſſen geſterckt worden/ kam deß andern Tags hernacher ein Dominicaner gleichfals zu mir vnnd ſprach vnder andern: Mein lieber Freundt ohne zweifel haſtu in heiliger Schrifft geleſen/ was Geſtallt der Prophet Eſaias zum krancken Koͤnig Ezechia kommen vnd geſagt:
Diſpone domui tui, quia morieris tu, & nõ viues, Weil ich dann von dem jenigen religioſo, der dich geſtern heimbgeſucht/ vernommen/ daß du gleichfals kranck/ vnnd dich deß ſterbens beſorgeſt/ ſo hab ich dich ebenmaͤſſig heimbſuchen vnnd ermahnen woͤllen/ daß du dein Hauß oder Gewiſſen verſoꝛgen/ dir ein gute fahrt zum Himmel beraiten/ den vnreinen Geiſt vnd deſſen boͤſe eingebungen auß deinem Hertzen vnnd Sinn ſchlagen vnd vertreiben/ dich mit deinem GOtt/ vermittelſt der wahren contrition, beicht vnnd genugthuung/ ſo vil jmmer muͤglich/ verſoͤhnen/ vnd ein Kind deß ewigen Lebens werden muͤgeſt.
Vnd ob ſchon dein pœnitentz vnnd bußfertigkeit nicht genugſamb iſt/ deine Suͤnd zuuertilgen/ ſo erſetzet es doch die groſſe vnd vnentliche Barmhertzigkeit GOttes/ dieſelbe vermiſchet ſich mit deiner Bußfertigkeit vnnd vberwindet deine Boßheit.
Nicht ſprich:
ich hab zuuil geſuͤndigt/ vnnd kan nicht ſelig werden/ noch auch den zornigen GOTT bitten/ es iſt vil zu ſpat/ ſondern ſprich ſambt dem Dauid:
Miſerere mei Deus ſecundum multitudinem miſerationum tuarum dele iniquitates meas:
Dann die groſſe Barmhertzigkeit deß HERREN vertilget groſſe Laſter/ vnnd die meng ſeiner Barmhertzigkeit verzeihet die meng der Suͤnden:
Zu allen vnnd jeden Stunden vnnd Zeiten iſt er willig vnnd berait die bekehꝛte Suͤnder zu gnaden auff zunemmen/ Dann er ſelbſt ſpricht: reuertere ad me, & ego ſuſcipiam te: Wer aber an ſolchem ſeinem guten willen vnnd Barmhertzigkeit zweifelt/ der iſt jhrer nicht wuͤrdig vnnd wirdt vnder die vnbußfertigen gezehlt:
Aber die auff den Herꝛen hoffen/ werden mit Barmhertzigkeit vmbgeben.
Jnnmittelſt nun du wahre Rew vnnd Buß haſt/ hoffeſt vnnd betteſt/ bitten die Heiligen fuͤr dich/ die Engel bringen dem Herꝛn dein noth vnd verlangen fuͤr/ vnnd CHriſtus ſelbſt bittet den Vatter fuͤr dich/ dann er iſt ein Aduocat/ Fuͤrſprecher vnnd Aduocat der Bußfertigen/ keines wegs aber der vnbußfertigen vnnd verſtockten Suͤnder/ ſondern vilmehꝛ iſt er jhꝛ ſtrenger Richter.
Jch ließ mir diſe erjnnerung zu Hertzen gehen/ beichtete vnd Communicirte/ ward deß andern Tags hernacher voꝛ Gericht gefuͤhrt vñ zum Strang verurtheilt/ deſſen beſchwerte ich mich/ gab mich fuͤr einen gebornen Edelmann auß/ beruffte mich auff die priuilegia; welche die Edelleuth von den Geſaͤtzen/ von Fuͤrſten vnd von den gebꝛaͤuchen hergebꝛacht/ ſo vnder anderen auch diß vermuͤgen/ daß nemblich kein Edelman mit Ruthen gezuͤchtiget/ noch gefoltert oder an der ſtrengen frag gewoꝛffen/ ſonder allzeit gnaͤdiglicher geſtꝛaft/ keins wegs aber gehenckt/ aber wol gekoͤpfft werden ſolle/ derwegen ſpricht Euripides:
Turpes quidem laquei ſublimes &c. vnd Virgilius ſpricht:
Et nodum informis lethi trabe nectit ab alta.
Hierauff aber ward mir zur antwort gegeben/ daß man den Edelman lauffen/ aber den Dieb hencken laſſen wurde.
Vnd ob wol ich ſtarck darwider proteſtirte, vnnd jhnen zuuerſtehen gab/ daß ich im wenigſten gedaͤchte mich hencken zulaſſen/ ſie moͤchtẽ gleich darauß machen was ſie woͤlten.
Deßgleichen wehꝛete ich mich vnnd appellirte von dem vngerechten vnnd vnbarmhertzigen Vrthel deß maſculini generis, oder Mannsgeſchlechts an das gerechte vnd barmhertzige fœminimum genus, oder Weibsgeſchlecht vnnd ſonderlich an die Koͤnigkliche Braut:
Mit bitt/ man woͤlle es jhꝛer Majeſtaͤt alſo fuͤrbringen vnnd bey derſelben vmb ein allergnaͤdigſte interceſſion vnd fuͤrbitt anhalten:
Dem allem aber vnangeſehen/ fuͤhrte man mich hinauß zu der Gerichtſtatt/ vnnd auff die Laiter/ vnnd als man mir den ſtrick vmb den halß legen wolte/ verwiderte ich mich deſſen/ vnnd ſagte zum Hencker/ er ſolls bleiben laſſen/ dann ich koͤnne je nichts enges vmb den Halß leiden/ vnnd were es nicht gewohnt:
Deſſen lachte jederman vberlaut:
Jm wehꝛenden Gelaͤchter ſahe ich einen auff der Poſt eylendts daher reiten/ der winckte mit dem Hut/ vnnd ſchrye/ daß man mit der execution jnnhalten ſolle:
Vnnd als er herbey kam/ vbergab er dem Richter einen Koͤnigklichen Befelch/ deß jnnhalts/ daß die Koͤnigin mich außgebetten/ vnnd ich an ſtatt der woluerdienten Strangsſtraf drey Jarlang auff die Galeen zurudern condemnirt ſein ſolte.
Das ward nun mit hoͤchſtem meinem frolocken alſo exequirt vnnd vollzogen.
Ende deß erſten Theils.
Ander Theil begreifft/ was geſtallt Guſman ſich bekehꝛt/ vnd was er fuͤr ein ſeltzame aber herꝛliche vnd ſchoͤne Reiß gen Jeruſalem verꝛicht/ vnnd ſich darzu ſtaffiert vnnd verſehen hat.
Guſman kombt nach außgeſtandener drey Jaͤhrigen Galeen Gefaͤngknuß in einen Wald/ beklagt ſeinen vñ der Welt armſeligen ſtandt/ vnnd wirdt durch einen Einſidler auff den weg der pœnitentz gefuͤhꝛt.
NAch außgeſtandener drey Jaͤhꝛiger Galeen Gefaͤngknuß/ kam ich in einen Waldt/ ſetzte mich vnder einen Baum/ betrachtete mein vergangenes Leben vnd den armſeligen vnd gefaͤhꝛlichen Standt der Welt/ redete mit mir ſelbſt vnd ſpꝛach:
O armſeliger Guſman was biſtu?
was wiltu anfahen? wo wilſt hinauß?
So vil dein Seel belangt/ iſt dieſelbe auß nichts erſchaffen/ vnnd gedencket/ begeret vnnd verlanget nichts anders/ als nichts/ Mit ſehꝛ ſchweren Suͤnden iſt ſie behafft/ im Verſtandt iſt ſie vnwiſſendt/ im affect verderbt/ im willen blindt/ in der Gedaͤchtnuß vergeßlich/ in der begirlichkeit mutwillig/ in dem Zorn gaͤch vnnd wuͤtig/ vnnd in allen jhꝛen potentijs vñ ſtaͤrcken ſchwach/ kranck/ vnd bloͤd:
Fuͤrwar groß iſt dein armſeligkeit/ ſeytemal du von dir ſelbſt niemaln keinen einigen guten Gedancken kanſt haben/ vnd nicht weiſt ob du in der gnad oder vngnad deines Gottes biſt.
Was aber deinen Leib belangt/ iſt derſelb auß einer ſehꝛ ſchaͤndtlichen materi erſchaffen/ mit allerhandt vnflaͤtereyen/ vnreinigkeiten/ grauſamen Geſtanck/ der ſterblichkeit vñ verweſenheit beladen:
Was ſoll ich aber ſagẽ von der boßheit/ vnbeſtaͤndigkeit vñ toꝛheit diſer welt? totus mundus in maligno poſitus, in malo igne, in ignibus malis:
O wie offt hab ich diſen malignum gleichwol verſucht/ aber nicht vberwunden.
O wie ſchaͤdlich iſt die Welt denen/ die ſie nicht recht wiſſen zugebrauchen/ dann alle jhꝛe grandezen, Hochheiten vnnd Wolluſt ſeindt je nichts anders als ein lautere eytelkeit/ betrug vnd bitterkeit:
omnis gloria hominis ſtercus & vermis, Homo quafi ſterquiliniũ in fine perdetur.
Vbiq; luctus, vbique gemitus & plurima mortis imago.
Felix ergo homo, ſi malignus non tangit eum.
Als ich diſer geſtallt mit mir ſelbſt redete/ vnd mich ſelbſt fragte/ wo ich doch hingehen vnnd mich wenden wolte?
Hoͤrte ich vnuerſehens ein Stimm/ die ſprach: ad pœnitentiam eas: das iſt:
Gehe hin vnnd verfuͤge dich zu der buß.
Jch erſchrack/ weil ich niemandt ſahe: Letztlichen aber kroche ein alter Einſidler auß der hoͤle deß Baums (darinn er ſich bißweilen pfiegte auffzuhalten/ vnd vnder welchem ich damals ſaß vnnd verſtandener maſſen mit mir ſelbſt redete) herfuͤr/ lachet mich freundtlich an vnnd ſprach: Mein Freundt/ ich ſpuͤre/ daß du ein groſſer Suͤnder/ vnnd ſehr trawrig vnnd zweifelhafftig biſt/ vnnd nicht weiſt/ was du anfahen oder wohin du gehen ſolleſt:
Aber ich hab dir allbereit geantwort/ daß du dich zu der pœnitentz vnnd Buß verfuͤgen ſolleſt.
Jch aber fragte den Einſidler/ was dann die pœnitentz fuͤr ein ding were?
Er antwortet: die pœnitentz vnnd Buß iſt nichts anders/ als ein Abſoͤnderung von dem Teuſel/ vnnd ein Bekehrung zu GOTT/ vermittelſt der vbung vnnd außſtehung groſſer Muͤhe vnd Arbeit: Sie iſt ein Aufferſtehung von Suͤnden/ oder ein pact mit GOTT eines beſſern Lebens:
Dann er ſelbſt begeret die Bekehrung von vns ſprechendt: Miſericorsſum, & diligens miſericordiam natura, longanimus, diligens viſcera miſericordiæ, benignus, filiorum amans, paratus conuerti propter humanas nequitias.
Derwegen ſpricht Bernardus:
O humilitas pœnitentium, ô beata ſpes confitentium, quantum vales apud omnipotentem; quam citò vincis inuincibilem, quam cito tremendum iudicẽ conuertis in clementiſſimum Patrem.
Damit du aber noch eygentlicher wiſſen moͤgeſt/ was die pœnitentz ſeye/ ſo gedencke an die Wort Exodi am 3. Cap. Allda geſchriben ſtehet:
Ibimus viam trium dierum in ſolitudine:
Durch dreyerley Tagreiß gelanget man in Himmel/ vnd am dritten iſt Chriſtus wider aufferſtanden zur glori: wie nun Chriſtus von den Todten iſt wider aufferſtanden/ alſo muͤſſen auch wir in einem newen Leben vnd auff einem newen weg/ der vns zum ewigen Leben fuͤhret/ wandern.
Diſe drey Taͤg aber ſeindt die contritiones oder die wahre rew vnd laidweſen:
Jtem die Beicht vnnd die genugthuung.
Was die erſte Tagreiß nemblich die contritio belanget/ iſt dieſelbe nur drey kleine Meil lang.
Die erſte Meil beſtehet inn deme/ daß zugleicher weiß wie die Suͤnd den Menſchen zum hoͤlliſchen Galgen verurtheilet/ als die Contritio jhne daruon befreyet:
Dañ zugleicher weiß wie wañ ein auff einem offnen Diebſtal erwiſchter Dieb/ gefangen/ gebunden vnnd zum Galgen hinauß gefuͤhrt wurde/ vnd aber jhm ein Koͤnig begegnete vnd jhne fragte/ wo man jhne hinfuͤhre?
Der Dieb antwortet: Herꝛ/ wegen meiner Dieberey werde ich zum Galgen gefuͤhrt:
Aber der Koͤnig ſpraͤche: Freundt/ du erbarmeſt mich/ woferꝛn du aber mir glauben vnd thun wilſt was ich dir ſagen werde/ ſo wil ich dich frey vnd ledig machen:
Was ich aber von dir begere/ iſt nichts anders/ als daß du wegen deines begangnen Diebſtals ein leydweſen habeſt.
Alsdann wurde der Dieb ohne zweifel ja ſagen/ vñ ein leidweſen haben: Du O ſuͤndiger Guſman/ biſt auffm Diebſtal der ſuͤnden erwiſcht vñ gebundẽ woꝛdẽ/ damit du hinauß zum hoͤlliſchen Galgen gefuͤhrt werdeſt/ vermuͤg der Wort:
Funes peccatorum circumplexi ſunt me: Item iniquitates ſuæ capiunt impium & funibus peccatorum ſuorum vnuſquiſque conſtringitur.
Aber GOtt: der Herꝛ begegnet dir vnnd ſpricht:
Wo biſt du?
wo geheſt du hin? leua oculos tuos in directum & vide vbi nunc proſtratus ſis:
Erhebe deine Augen/ vnd ſchaw wo du an jetzo nider gefallen biſt: aber doleas, hab ein rew vnnd laidweſen daß du zur Hoͤllen geheſt/ allda der Teuffel dich hencken wirdt:
So wirſt du widerumb frey vnnd begnadet werden/ dann ich ſelbſt hab geredt:
Si impius egerit pœnitentiam ab omnibus peccatis quæ operatus eſt, & cuſtodiuerit omnia præcepta mea, & fecerit indicium & iuſtitiam, vita viuet & non morietur: omnium iniquitatum eius, quas operatus eſt non recordabor.
Et quare moriemini domus Iſrael? quia nolo mortem morientis, dicit Dominus.
Die ander meil der erſten Tagreiß der contrition beſtehet in deme/ daß der Menſch dardurch verhindert wirdt der Goͤttlichen gnad weder allhie zeitlich/ noch dort ewiglich beraubt zuwerden/ Dann zugleicher weiß wie wann ein ſehꝛ reicher reittender Edelman vnder die Moͤrder fiel/ beraubt vnnd nackendt außgezogen were/ vnnd einem Koͤnig begegnete vnd gefragt wurde von wannen er kaͤme/ vnnd warumb er alſo vmbzihe?
Vnnd der Ritter jhme zu der antwort gebe/ daß er inn ſeinem Landt beraubt vnd auß Thorheit vnd vnbeſonnenheit inn die Haͤnd der Moͤrder gefallen were:
Der Koͤnig aber zu jhm ſpraͤche:
Laß dirs laid ſein/ daß du deine Guͤter alſo verlohren/ ſo will ich dirs alles vnd noch mehr darzu wider geben:
Alsdann were kein zweifel/ daß er gar leichtlich ein Laidweſen haben wurde wegen des verlohrnen Guts: Du O Guſman biſt reich geweſt/ dann du haſt GOTT den HERren gehabt/ vnnd wer jhne hat/ der beſitzet alles/ hergegen wer jhne nicht hat/ der iſt arm/ vnnd hat nichts/ vnangeſehen er noch ſo reich were.
Nun biſtu auch ein Reutter geweſt/ vnd auff einem Pferdt geſeſſen/ dann die Seel verhaͤlt ſich gegen dem Leib wie ein Reutter gegen dem Pferdt/ dann ſie beherꝛſchet den Leib/ aber vnuerſehens faͤllt ſie vnder die Moͤrder/ das iſt/ in die Todtſuͤnd/ dieſeldige berauben ſie aller jhrer Guͤter/ Aber der Koͤnig begegnet jhr vnnd machet/ daß ſie an jhre Armut vnnd Ellendigkeit gedencket/ vnnd derwegen fleiſſig auff ſich mercket.
Die dritte Meil der erſten Tagreiß der contrition beſtehet in deme/ daß der Menſch dardurch abgehalten wirdt/ inn den Zorn GOttes zufallen.
Dann zugleicher weiß/ wie wann ein Prieſter vom Biſchoff die vertroͤſtung eines feiſten beneficij oder Pfruͤnde erlangt haͤtte/ er aber durch ſein boͤſes verhalten vrſach gebe daß jhms der Biſchoff wider neme/ Der Biſchoff aber zu jhm ſpraͤche:
Freundt/ du haſt gleichwol vnrecht gehandlet/ aber hab nur ein Laidweſen/ ſo will ich wider geben/ was ich dir entzogen:
Eben alſo iſt der Menſch der jenig/ der GOTT dienet vnnd dardurch die groſſe Pfruͤndt der ewigen Glory zuerlangen verhoffet/ aber er erzuͤrnet jhne durch die Suͤnd vnnd verſchertzet dardurch die verhoffte Glory:
Der allerhoͤchſt Biſchoff aber CHriſtus begegnet jhm vnnd gibt jhm ein/ daß er ein laidweſen empfinde vmb daß er jhne erzuͤrnt hatte/ vnnd dardurch wider erlanget er die jhm entzogene gnad.
Capvt II.
Der Einſidel vnderweiſet den Guſman was zu der wahren contrition gehoͤre.
VJl aber (ſprach der Einſidler ferꝛner) gehoͤrt zu der wahꝛen contrition, erſtlich der ſchmertzen oder ein trawriges Gemuͤth/ dann erſtlich wie/ wann du ein Hand außgefallen haſt/ ſie nicht widerumb eingeſetzt vñ mit dem Leib vereiniget kan werden ohne gꝛoſſen ſchmertzen/ alſo muß ein von Gott durch die Suͤnd abgefallne Seel/ widerumb mit jhm vereiniget werden durch ein groſſes laidweſen deß Hertzens/ dann weil die Suͤnd erſtlich im Hertzen begangen iſt worden/ ſo muß der anfang der genugthuung im hertzen beſchehen.
Am andern iſt die ſuͤnd gleichſam ein Ruſt/ derwegẽ muß ſie durch vil attritiones vnnd contritiones werden vertriben:
das woͤllen aber vil Suͤnder nicht erkennen/ derwegen beklagt ſich Ezechiel vnnd ſpricht:
multo ſudore ſudatum eſt, non exiuit ex ea rubigo.
Das ander/ ſo zur contrition gehoͤrt/ iſt ein genugſame diſcuſſio oder erforſchung der Suͤnden vnd gewiſſens/ vermuͤg der woꝛt: diſſolue cogitationes impietatis, ſolue faſciculos deprimentes, & omne onus dirumpe.
Drittens gehoͤrt darzu daß man alle vnnd jede begangene Suͤnd/ deren man ſich kan erjnnern/ beichte vnnd verhaſſe/ wie auch mit den Zaͤhern deß hertzens beweine.
Das Waſſer der contrition aber muß erſtlich heiß ſein/ vermittelſt der bekehꝛung zu Gott/ welche ein Fewr iſt/ ſo die Suͤnd verzehꝛet/ dann wie der Menſch/ welcher ſich von Gott zu den Creaturen abwendet/ pflegt die vnſauberkeiten an ſich zuziehen/ auch kalt vnnd andaͤchtig zuwerden/ alſo wirdt er hingegen durch diſes Waſſer der bekehrung vnnd contrition gereiniget.
Durch diß Waſſer wirdt die Schrifft deß Teufels geloͤſcht/ vnd das Fewer der Hoͤllen vertilgt:
Durch diß Waſſer wirdt der Teufel verjaget/ damit er vns nicht verſuche: vermuͤg der Wort:
Nemoloquebatur ei verbum, videbant enim dolorem eſſe vehementem.
Zu gleicher weiß wie ſich keine Fliegen oder Mucken auff einen ſiedenden Hafen ſetzen/ alſo pflegt der Teufel in niemandte zufahren/ der jhm kein freundtliches Angeſicht zeiget/ welches aber in der contrition nicht gefunden wirdt.
Am anderen muß das Waſſer der contrition rein vnnd ſauber ſein/ Jnnmaſſen die Zaͤher Petri vnnd Magdalenæ waren/ dann diſes reine Waſſer machet auß einem Goͤtzenhauß ein Hauß GOTTES vnnd Wohnung deß heiligen Geiſtes.
Zugleicher weiß wie die ſtarck flieſſende Waſſerbaͤch pflegen die Doͤrffer zureinigen vnd auß der Aſchen vnd Waſſer ein Laug gemacht wirdt/ die vnreinigkeiten deß Kopffs vnd Kleider hinweg zunemmen/ alſo wirdt auß dem Aſchen der bitteren contrition vnnd auß dem Waſſer der Zaͤhern ein purgatio der Seelen.
Wer aber den fuͤrſatz hat widerumb zuſuͤndigen/ oder von ſeinem concubinat oder Wucher nicht abzuſtehen/ der hat diſes Waſſer nicht/ vnnd wirdt nicht allein nicht rein/ ſondern vil kotiger vnd vnreiner/ vnd heiſt als dann:
Infixus ſum in limo profundi & non eſt ſubſtantia.
Drittens muß diß Waſſer bitter ſein/ junmaſſen das Waſſer Dauids war/ welcher ſagte: recogitabo tibi omnes annos meos in amaritudine animæ meæ.
Diſes Waſſer trincken die jenigen nit/ ſo jm̃erdar wolluſtiglich leben/ vnd nit wiſſen daß man durch muͤhe vnnd arbeit zur ruhe/ durch den Krieg zum Friden/ durch den Schmertzen zur Frewd/ vnnd durch die Finſternuß zum Liecht gelanget:
Wie im bitteren Meer ein ſuͤſſer Fiſch gezigelt wirdt/ alſo wirdt die ſuͤſſigkeit deß Gemuͤts gezigelt in der bitterkeit der contrition.
Viertens muß es lebendig ſein/ vnd allzeit flieſſen/ dergleichen Danid gewuͤnſcht/ ſprechendt: quis dabit capiti meo aquam & oculis meis fontem lachrymarum?
Dann weil wir taͤglich vil laͤßliche Suͤnd begehen/ ſo muͤſſen die Zaͤher jmmerdar flieſſen/ damit die Suͤnd vertilgt werden.
Zum fuͤnfften muß das Waſſer der contrition heylſamb ſein/ vermuͤg der Woꝛt: Aqua ſapientiæ ſalutaris potabis illum.
Etliche Waſſer ſeind wolgeſchmackig/ aber nit heilſamb/ als da iſt das Weltwaſſer vnnd die Weltliche ſorgfaͤltigkeiten/ welche dem Hertzen der weltmenſchen gleichwol annemblich vnd wolſchmeckendt aber nicht geſundt ſeind/ multi enim propter diuitias perierunt, vil Menſchen ſeindt durch jhre Reichthumb verlohren vnd verdambt woꝛden.
Beſchließlichen muß diß Waſſer dermaſſen kraͤfftig ſein/ daß es den Menſchen renouire vnd vernewere/ dann es machet auß dem alten einen newen Menſchen/ vnd auß einem in Suͤnden eralteten alten Mann einen jungen vnd ſtarcken zum gut thun.
Derwegen wirdt diß Waſſer gemeingklich das Jugentliche Waſſer genennt.
Wie die Stimm einer Turteltauben ein zeichen der verenderung der zeit iſt/ alſo iſt das ſeufftzen/ heulen vnd weinen der contritorũ vñ bußfertigen ein zeichen der verenderung deß Gemuͤts: vermuͤg der wort:
Vox turturis audita eſt in terra noſtra: tempus putationis aduenit.
Zugleicher weiß wie der Adler/ wann er ſeinen Schnabl an einem Stein zerbrochen hat vnnd ſich ins Waſſer begibt vnd dardurch widerumb jung wirdt/ alſo wann der Suͤnder die haͤrtigkeit ſeines Hertzens an dem Stein CHriſto hat zerbrochen/ alsdann legt er ſein Seel ins Waſſer der Zaͤhren der contrition, legt einen newen Menſchen an/ vnd wirdt ein anderer Mann/ ꝛc.
Ferꝛner vnd drittens gehoͤrt zu der contrition ein ſteiffer Fuͤrſatz/ hinfuͤran von ſuͤnden abzuſtehen/ ſie zubeichten vnnd darfuͤr genug zuthun/ dann vil Menſchen erlangen die verzeyhung jhrer Suͤnden nicht/ allweil ſie entweder die Suͤnd nicht verlaſſen/ oder aber vorhabens ſeindt jhre Jugendt in Suͤnden zuuerzehꝛen vnnd jhr alter GOtt dem HERREN zu dediciren, vnangeſehen ſie ſich letztlichen betrogen befinden/ dann wer in ſeiner Jugent allzeit verzagt vnnd faul geweſt/ der gibt ſelten im Alter einen dapfferen Soldaten ab.
Nicht zuglauben iſt/ daß ein Baum/ der niemaln gꝛuͤn noch fruchtbar geweſt/ erſt nach vil Jahren/ wann er abgehawen vnnd ins Fewer geworffen werden ſoll/ bluͤhen vnnd fruͤchte tragen werde.
Viertens gehoͤrt zu der contrition daß ſie von Gottes vnnd ſeiner Lieb wegen beſchehe/ vnd keines wegs auß etwan einer Weltlichen forcht/ oder einer Hoͤlliſchen forcht/ vnnd beſorgung der zeitlichen vnnd ewigen Straff/ dann dergleichen contritiones ſeindt Gott dem Herꝛen zuwider.
Beſchließlichen muß die contritio baldt beſchehen/ erſtlichen wegen der Gefahr der gewonheit deß ſuͤndigens: conſuetudo enim eſt altera natura:
& difficile eſt aſſueta relinquere: vnnd es ſtehet geſchribene Hieronym. 13. Si poteſt Ætiops mutare pellem & pardus varietates, & vos poteritis benefacere cum didiceritis malum.
Zugleicher weiß wie der Menſch durch das ſchnelle anlauffende vnd wachſende Waſſer letztlichen hinweg geriſſen vnnd erfuͤllt wirdt/ alſo wirdt er durch die lange Gewonheit vnnd vermehrung der Suͤnden hinab zur Hoͤllen geriſſen/ Jnnmaſſen jener ſolches beklagt ſprechendt:
Pelagus aperuit caput meum: Item:
Inundauerunt aquæſuper caput meum, dixi, perij.
Am andern muß die contritio darumb baldt beſchehen/ allweil der jenig/ welcher lang in der Suͤnd ligt/ gar leichtlich von der einen in die ander fellt/ aber Væ illis qui longam reſtem trahunt:
Derwegen ſpricht der weiſe Mann:
Fili ſi peccaſti, ne adijcias iterum, ſed & de priſtinis depræcare vt tibi dimittantur.
Drittens muß ſie geſchwindt vollzogen werden wegen der gefahr deß vngewiſſen vnuerſehenen vnnd gaͤhen Todts/ dann wir wiſſen je nicht/ wann der Herꝛ kommen vnnd zum naͤrꝛiſchen ſchlafenden Suͤnder ſprechen wirdt: Stulte, hac nocte repetent à te animam tuam.
Beſchließlichen ſoll die contritio nicht verſchoben werden/ damit ſie vns deſto leichter ankomme/ dann wie es denen/ welche zu Hof der guten vnnd zarten Speiſen vnd Bißlein gewohnt ſeindt/ ſchwer ankombt/ daß ſie/ wann ſie geurlaubt woꝛden/ nur magere Waſſerſuppen/ Ruben vnnd Kraut eſſen/ oder ſonſten ſich armſeliglich behelffen muͤſſen/ alſo ſehen wir/ daß denen in den Leibswolluͤſten eralteten Menſchen das faſten vnd andere bußfertige Werck vnd gute Tugendten zuuͤben allerdings zuwider vnnd beſchwerlich iſt.
Vſitata culpa ita obligat mentem vt nequaquam ſurgere poſſit ad rectitudinem.
Von der andern Tagreiß der pœnitentz, nemblich von der Beicht vnnd was zu derſelben gehoͤrt.
WJE der Menſch vermittelſt der vorbemelten erſten Tagreiß nemblich der contrition, auß dem Landt vnnd Gebiet der Iuſtitiæ gelanget/ alſo gelanget er vermittelſt der andern Tagreiß/ nemblich der Bricht/ zum Pallaſt der Barmhertzigkeit/ vermuͤg der wort:
Introite portas eius in confeſſione.
Diſe Tagreiß hat verꝛicht der heilig Dauid/ als er ſagte:
Media nocte ſurgebam ad cõfitendum tibi.
Item: Confitebor Domino nimis in ore meo.
Item: Præoccupemus faciem eius in confeſſione.
Vnd eben diſe Tagreiß oder Beicht muß erſtlich beſchehen mit einer guten Vorbereitung vnnd vorhergangener gnugſamer erforſchung deß Gewiſſens vnnd aller Todtſuͤnd mit jhꝛen vmbſtaͤnden.
Dann wie Plato ſich bißweiln im Spiegel beſchawte/ nicht zwar auß fuͤrwitz/ ſondern damit er ſehen moͤchte/ ob ſich ſein Geſtallt durch das embſige vnnd ſtaͤttige ſtudteren nicht etwann verendert haͤtte/ Allſo ſollen auch wir den Standt vnſers Gewiſſens im Spiegel der Seelen beſchawen/ nicht zwar auß fuͤrwitz/ ſondern damit wir ſehen vnnd warnemmen moͤgen/ ob vnnd wie vil wir durch vnſer vnordenliches Leben verlohren haben an vnſer natuͤrlichen diſpoſition, Jnnmaſſen Dauid gethan ſprechendt:
Cogitaui vias meas & conuerti pedes meos in teſtimonia tua.
Wie auch ein Aduocat ſich mit ſeinen allegationibus gefaſt machet/ ehe vnd beuor er vor Gericht erſcheint/ alſo muͤſſen auch wir die allegationes vnſerer Suͤnden vor dem von GOTT nachgeſetzten Richter/ nemblich dem Prieſter/ wider vnns ſelbſt zu allegieren gefaſt erſcheinen/ Jnmaſſen Dauid gethan/ als er ſagte:
Meditabar nocte cum corde meo peccata mea, & exercitabar ca lugendo & in vnum colligendo, & tunc ſcopebam ſpiritum meum vndique feces perquirendo, & per pallam linguæ in confeſſione eijciendo.
Sicut oculi ancillæ in manibus Dominæſuæ, ita oculi noſtri ad Dominum Deum noſtrum.
Nichts iſt Gott dem Herꝛen angenemer/ als eben die betrachtung vnd bekehꝛung der Suͤnden.
Wie aber etliche Haußmaͤgd dermaſſen faul ſein/ daß ſie das Kehrkoth etwan in einem Winckel deß Hauſes ligen laſſen vnd dardurch einen Geſtanck vnnd faͤulnuß im Hauſe verurſachen/ alſo pflegen etliche Menſchen auß lauter Scham/ jhre Suͤnd nach dem examine, fahren zulaſſen vnd nicht zubeichten.
Das ander requiſitum der Beicht iſt/ daß ſie particulariter vollkommenlich vnd vmbſtendtlich beſchehe/ dañ wañ der Menſch ſich entdeckt/ ſo pflegt Gott jhne zubedecken:
Hergegen wann der Menſch ſich bedecket/ ſo entdecket jhne Gott mit ſeiner Schandt vnd Schad/ vnnd es ſtehet geſchriben:
Beati quorũ remiſſe ſunt iniquitates, & quorũ peccata tecta ſunt: Jtem:
Vide te nudam & confeſſione plenam, & expandiamictum meum ſuper te, & operui ignominiam tuam.
Das dritte requiſitum der Beicht iſt/ daß der Menſch ſich ſelbſt klaͤrlich anklage/ vnnd nichts hinderhalte/ dann GOtt ſuchet ein nackendes Gewiſſen deß Suͤnders/ damit ers mit den Kleidern ſeiner Gaben bekleiden moͤge/ dann er ſelbſt ſpricht:
Oſtende mihi faciem tuam, ſonet vox tua in auribus meis:
Als wolte er ſagen:
Zeige mir dein Gewiſſen/ vnnd laß dein Stimm klingen in den Ohꝛen meiner Prieſter/ dann wie das Angeſicht deß Leibs nackent ſein ſoll/ alſo ſoll das Gewiſſen offen vnd bloß ſein/ vor Gott vnd dem Prteſter:
Vnd weil die Fleck im Angeſicht ſchaͤndlich ſeindt/ ſo muß es vilmals gewaſchen aber nicht verdeckt werden/ dann die Suͤnd/ welche verborgen oder entſchuldigt wirdt/ ſchreyt allzeit wider den Suͤnder.
Viertens ſoll die Beicht beſchehen auß andacht vnnd mit einer Gottsforcht/ dann etliche Menſchen beichten auß weltlicher forcht/ damit ſie nicht fuͤr Ketzer gehalten werden.
Andere beichten nur auß Foꝛcht deß Todts/ wie Antiochus/ Pharao/ vnnd Herodes gethan/ aber kein Barmhertzigkeit erlangt.
Andere beichten wegen der Weltlichen ehr/ damit ſie fuͤr fromb gehalten werden/ Jnmaſſen jener Fuchs gethan/ welcher ſich ſtellte/ als were er todt/ damit er die Huͤner deſto beſſer fahen moͤchte.
Zum fuͤnfften muß die Beicht freywilligklich vngezwungen vnd demuͤtigklich beſchehen/ dann etliche Leut thuns nur jhren Herꝛen zugefallen/ damit ſie entweder jhre Hofſuppen oder dienſt nicht verlieren/ Andere aber beichten erſt in todtsnoͤthen/ wann ſie ſehen daß es je nicht anderſt ſein kan/ dann ſie ſagen es ſey noch nicht zeit/ vnnd ſie ſeyen nit kranck genug.
Dergleichen gezwungene dienſt aber ſeind Gott nit angenemb.
Sechſtens ſoll man geſchwindt vnd vnuerzogentlich beichten/ erſtlich wegen der gefahr deß Todts/ derwegen ſinget die Kirch in der Faſten: Emendemus in melius quæ ignoranter peccauimus, ne ſubito præoccupati die mortis quæramus ſpacium pœnitentiæ & inuenire non poſſimus.
Dann der Todt iſt vnerbittlich/ vnbeweglich vnnd gibt dem Menſchen keinen einigen Tag noch Stundt jnſtandts- Am andern wegen der ſchwachheit vnnd angſthafftigkeit/ darin ſich der Menſch in ſeiner kranckheit befindet/ dann wie ein Fechter oder Ringer vil ſicherer vnnd bewoͤhrter iſt/ wann er auff ſeinen Fuͤſſen ſtehet/ weder wann er ligt/ alſo kan der Menſch vil beſſer mit Gott reden vnnd handlen wann er noch geſund iſt/ weder wann er im Todtbeth ligt/ derwegen ſpricht der weiſe Mann: viuus & ſanus confiteberis.
Beſchließlichen ſoll die Beicht offtermals im Jahr beſchehen/ Jnmaſſen Dauid gethan/ ſprechendt: confitebimur tibi Deus confitebimur:
Item: confitebor Domino nimis.
Wer offt beichtet/ der iſt deſto ſicherer/ dann bißweiln beſchichts/ daß die erſte Beicht nicht gerecht noch vollkommenlich geweſt.
Qui autem ſepè humiliatur in confeſſione, ei datur gratia confeſſionis veræ:
Derwegen tregt ſich vilmals zu/ daß einer ohne genugſame contrition zur Beicht kombt/ aber doch durch die Krafft der Beicht wie ein wahꝛer contritus wider hinweg gehet.
Zu dem ſoll man beichten zu erlangung der wahꝛen weißheit/ dann wie es nicht genug iſt/ daß ein Schuler die Schul nur 1. oder 2. mal jaͤrlich beſuche/ dann er wurde wenig darmit lehrnen/ alſo kan der jenig fuͤr keinen guten Studenten deß Glaubens gehalten werden/ der im Jahr die Schul der Beicht nur ein oder zwey mahl beſuchet/ ſondern er muß ein ſolcher Schuler ſein wie Dauid einer geweſt vnnd geſagt hat: Meditabar nocte cum corde meo: Item:
Media nocte ſurgebam ad confitendum tibi; & exercitabar exercitium.
O wie ein hohe notturfft iſts/ daß man ſich inn diſer ſcientz deß Beichtens vbe wegen deß ſehr groſſen darauß erfolgenden Nutzes/ dann alle andere ſcientzen beſcheren vns nur den zeitlichen gewinn/ Nahrung vnnd Reichthumb/ aber die ſcientz der Andacht vnnd beichtens beſcheret vns den gewinn der Gnaden: Wer im Buch deß Gewiſſens am beſten vnd fleiſſigiſten ſtudieret/ der wirdt der aller gelehrtiſt vnd reich iſt:
O wie ein groſſes gelaͤchter vnnd Geſpoͤtt aber wirdt ergehen vber die jenige Doctores vnd Aduocaten, welche in diſer ſcientz nichts woͤllen ſtudieren vnd im Jahr kaum einmal/ vnnd zwar nur curſoriè, oben hin auff der Poſt/ halb vnd halb beichten.
Obmucteſcent tanquam concluſi & ducti ad metam redargutionis; Qui habitat in cœlis, irridebit eos.
Dergleichen Leut ſeindt nur fuͤrwitzig vnnd embſig/ frembder Leuth Leben zuerforſchen/ vnnd bemuͤhen ſich nur jmmerdar mit frembden ſachen/ aber vnfleiſſig ſeindt ſie in Corꝛigirung jhꝛes eygnen Lebens.
Allzeit zihlen/ dichten vnd trachten ſie nur nach dem zeitlichen gewinn vnnd eygennuͤtzigkeit/ vnd vermeinen daß es mit einer einigen kalten Jahrsbeicht außgericht ſeye: Aber Pecunia in malum Domini ſui.
Die jenigen/ ſo im Jahr nur einmal beichten vnd bald widerum̃ anfahen zuſuͤndigen/ ſeind dem Abſolon gleich/ werden jaͤhrlich nur einmal beſchoren vnd jhꝛe Haar wachſen geſchwindt wider.
Das iſt auch ein Fuchsbeicht/ dann als der Fuchs ſolte gehenckt werden/ vnnd der Dachs jhne nach der Beicht an deß Loͤwen Hof fuͤhrte/ ſahe er am ſelbigen Tag etliche Hennen bey eines Bawren Hof/ vnd ſprach:
das iſt der weg/ welchen wir gehen muͤſſen/ nahe bey diſem Hauß muͤſſen wir fuͤruͤber.
Der Dachs antwortet: Du armſeliger Schelm/ haſt mir erſt alle deine Suͤnd gebeicht/ vnnd bekennt daß du vil Hennen gefreſſen/ vnd haſt mir verheiſſen/ daß du es nimmer thun woͤlleſt.
Der Fuchs aber gab jhm zur antwortija du ſagſt die warheit/ Aber ich habs vergeſſen gehabt.
Beſchließlichen ſoll man darumb offt beichten/ allweil dardurch die Goͤttliche genad vermehrt vnnd die verdiente Straff geringert wirdt.
Weil der jenig fuͤr einen vnerbarn vnſauberen Geſellen gehalten wirdt/ der im jahr ſeine Haͤnd vnd Fuͤß nur einmahl waſchet/ ſo iſt der jenig fuͤr vil vnerbarer/ gottloſer vnd vnreiner zuhalten/ welcher im Jahr nur einmahl beichtet/ dann es laͤſt ſich anſehen/ daß er jhm mehꝛ angelegen ſein laͤſt die ſauberkeit ſeiner Schuch/ weder die Reinigkeit der Seelen.
Naͤrꝛiſch iſt der Strauß/ welcher/ wann er ſeinen Halß im Geſtraͤuß bedeckt hat/ vermeinet daß ſein gantzer Leib bedeckt vnnd vnſichtbar ſeye/ Aber vil naͤrriſcher iſt ein ſolcher Suͤnder/ der da vermeint/ daß ſeine Suͤnd bedeckt vnnd verboꝛgen ſeyen vor GOTT vnnd den Menſchen/ dann alle ſeine Decken ſeindt nur Geſtraͤuß vnnd Blaͤtter/ ſo da baldt verwelcken vnd verduͤrꝛen/ derwegen werden ſolche Menſchen einsmals vergeblich ſprechen:
Jhꝛ Berg fallet vber vns/ vnd jhr Buͤhel bedecket vns:
Quia non eſt operimentum perditioni.
Von der dritten Tagreiß der pœnitentz, welche da iſt die Satisfactio oder genugthuung.
DJE dritte Tagreiß der pœnitentz iſt die Satisfactio oder genugthuung.
Wir alleſambt wolten gern zu der Statt deß Paradeiſes gelangen/ das kan aber nicht beſchehen ohne paſſierung der Brucken der pœnitentz, Buß vnnd Genugthuung/ vnnd weil diſe Statt der maſſen mit Waſſer vmbgeben iſt/ daß man nur vber die Brucken der pœnitentz hinein mag/ ſo muͤſſen wir groſſe obacht auff diſe Brucken geben/ dann ſie iſt dermaſſen eng vnd ſchmal/ daß der Reutter von ſeinem Roß/ das iſt/ dem Fleiſch/ abſteigen vnd es mit dem Zaum hinuͤber laiten muß/ das iſt/ er muß die fleiſchliche Begierd vnd wolluſtbarkeiten vertilgen/ vnnd das Fleiſch mit dem Zaum der ſobrietet, nuͤchterkeit vnnd maͤſſigkeit halten vnnd laiten/ vnnd beynebens ein groſſe fuͤrſichtigkeit/ diſcretion vnnd beſcheidenheit brauchen.
Vnd zwar erſtlich muß der pœnitent oder Buͤſſer drob ſein/ daß ſein Buß vnnd genugthuung gleichfoꝛmig ſeye ſeinẽ verbrechẽ/ vermuͤg der wort:
Pro menſura delicti erit & plagarum modus.
Item: Humanum dico propter infirmitatem carnis; vt ſicut exhibuiſtis membra veſtra ſeruire immunditiæ & iniquitati ad iniquitatem, ita nunc exhibete ſeruire iuſtitiæ in ſanctificationem.
Am andern muß die genugthuung rechtmaͤſſig vnd dermaſſen beſchaffen ſein/ daß das faſten den Fraß/ das Allmuſen den Geitz/ vnd das Gebett die Hoffart toͤdte.
Sprechen muͤſſen die Suͤnder zu GOtt:
Zu deiner/ das iſt/ deß Lebens der Seelen/ widererlangung/ laſſen wir vns mortificiren vnd ſeind allzeit bereit den Geiſtlichen todt auß zuſtehen.
Aber laider/ wenig ſeind dern/ welche diſen Geiſtlichen Todt begeren gedultiglich außzuſtehen/ ſonder flihen jhne ſo vil muͤglich/ aller maſſen ein boͤſer Zahler thut/ welcher jmmerdar einen verzug ſuchet vnnd ſambt den Raben von dem einen Tag zum andern cras cras ſchreyt.
Wie aber etliche Edelleuth jhre Hoͤf vnnd Gruͤndt verſetzen vnnd je laͤnger ſie die wider einloͤſung verſchieben/ je mehꝛ vnd tieffer ſich verobligiren vnd letztlichen gar drumb kommen/ Alſo ergehts denen/ ſo die ſatisfaction vnnd genugthuung verſchieben/ vnnd heiſt:
Qui non eſt hodie cras minus aptus erit.
Ferꝛner wie ein boͤſer Zahler pflegt zumurren vnd boͤſe Wort außzuziehen wann er gemahnt wirdt/ alſo pflegen etlich Suͤnder wider jhre Beichtuaͤtter oder Prælaten/ die ſie zur Buß vnnd widererſtattung ermahnen/ zu murꝛen vnd ſie zu ſchelten/ vermuͤg der Wort: Pro eo quod me diligerent detrahebant mihi.
Beſchließlichen wie ein boͤſer Zahler ſich jm̃erdar mit der vngelegenheit der boͤſen zeiten entſchuldiget/ vnd ſeinen Gelter warten laͤſt/ alſo ſprechen vnnd entſchuldigen ſich etliche Suͤnder vnnd ſagen/ daß die zeit vil zu heiß/ oder zu kalt/ oder zu lang/ oder zu thewr ſeye/ vnd daß derwegen ſie je nicht faſten noch etwas abzahlen koͤñen/ vnangeſehen ſie darneben nit vnderlaſſen zuſuͤndigen.
Weil derwegen ſie allhie auff Erden kein zeit finden woͤllen/ die jhnen tauglich oder annemblich were/ ſo wehret jhre Boßheit jmmerdar biß ſie letztlichen die ewige Hoͤlliſche zeit antreffen.
Die Satisfactio oder genugthuung muß auch zum dritten freywilligklich beſchehen/ dann weil das Fleiſch den Geiſt durch den wolluſt gezogen vnnd vndertruckt hat vnnd ſein Feindt iſt/ ſo iſt billich daß es jhm hergegen vnderwoꝛffen vermittelſt der affliction, vnnd alſo der Feind gerochen werde.
Groſſe nutzbarkeiten entſtehen auß diſer freywilligen genugthuung/ dann die pœnitentz iſt ein Bret/ darauff der Menſch vom Schiffbruch der Hoͤllen befreyt vnnd erloͤſt wirdt: wie derwegen einer ſich frewet/ der vom Schiffbruch erloͤſt wirdt/ alſo ſoll ſich ein Bußfertiger frewen/ wann er durch die genugthuung erloͤſt wirdt von der Hoͤllen: Aber laider/ vil Leuth ſchlagen diſe nutzbarkeit in Windt/ vnnd woͤllen vil lieber den hoͤlliſchen Schiffbruch außſtehen/ denn ſich ſaluieren, vnangeſehen man jhnen noch ſo vil vorprediget vnnd zu der Satisfaction vnnd erſtattung ermahnet/ derwegen gehoͤren auff ſie die Wort:
Cecinimus vobis & non ſaltaſtis, lamentauimus & non planxiſtis, &c.
Ferꝛner ſoll die Satisfactio oder Buß beſcheidenlich beſchehen/ dann man findt etliche vnbeſcheidene pœnitenten, welche es mit der mortificir- vnd diſciplinirung jres Leibs den heiligen nachthun woͤllen vnd dardurch ſich ſelbſt vmbs Leben deß Leibs vnnd der Seelen bringen:
Sic ergo diſcretè affligatur caro, vt non ſuperbiat, ſic nutriatur vt non deficiat.
Beſchließlichen gehoͤꝛt zu der Satisfaction das Gebett/ Faſten vnd Allmuſen.
Von dem Faſten.
WAS das erſte Stuck der Satisfaction oder Genugthuung nemblich das faſten belangt/ iſt zuwiſſen/ daß der Menſch ſibenerley Vrſachen halben faſtet/ erſtlich damit er ſich in den heiligen vnd andaͤchtigen dingen deſto beſſer vben/ vnd etwan ein Geiſtliche Gab zuwegen bringen moͤge/ jnnmaſſen Daniel vnd ſeine Geſellen gefaſtet vnd erfuͤllt ſeind worden mit der Lehr vnd heiligem Geiſt.
Jtem die Heiligen in der erſten Kirchen wohnten in den Waͤlden vnd ſchlechten Huͤtten/ vnd aſſen nur die wurtzeln der Kraͤutern/ ehrten vnd lobten Gott darneben vnd vergaſſen alle menſchliche refectiones vnnd collationes.
Dann plenus venter non ſtudet libenter.
Auff faiſte vnnd feuchte Haͤut kan man ſchwerlich ſchreiben.
Am andern faſtet man auß ſchuldigkeit/ jnmaſſen die Nazareer zu erlangung der Heiligkeit ſchuldig vnnd ver obligiert waren vil ding zuhalten.
Drittens auß andacht/ Jnnmaſſen gemeinglich inn den vigilijs der Heiligen beſchicht.
Viertens auß noth/ jnnmaſſen die Niniuiter gethan/ als ſie vom Holoferne belegert waren.
Zum fuͤnfften auß mitleyden/ wie die Maͤnner Jabes vber den Saul gefaſtet vnd Dauid wegen ſeines krancken Kindts/ in ſolcher Geſtallt faſten wir am Tag paraſceues.
Sechſtens faſtet man zubezwingung deß kitzels vnnd geilheit deß Fleiſches/ jnnmaſſen vil heilige Maͤnner vnd Weiber/ deßgleichen Dauid gethan/ ſprechendt: humiliabam in ieiunio animam meam.
Beſchließlichen faſtet man wegen der durch den Beichtuatter aufferlegten pœnitentz vnd Buß.
Fuͤrnemblich aber vnd ins gemein faſtet man in der faſten/ zu erlangung der gnaden Gottes/ zu verhuͤtung der beſoꝛgenden gefaͤhrlichkeiten vnd Straff Gottes/ Jtem auß andacht/ nach dem Exempel CHriſti/ zubezwingung deß Fleiſches vnnd verꝛichtung der Buß fuͤr die Suͤnd.
Soll nun vnſer faſten verdienſtlich ſein/ ſo muß es erſtlich beſchehen mit einer guten intention vnd zu einem guten Endt/ nemblich zu der chꝛ vnd glory Gottes:
Keines wegs ſoll man auß dem Leib deß faſtens einen Fuchsſchwantz machen/ Jnnmaſſen jene Heuchler thun/ von denen der Herꝛ geredt vnnd geſagt hat:
Wann jhr faſtet/ ſollet jhr nicht trawrig werden/ wie die Gleißner/ als wolte er ſagen:
Etliche Heuchler ſtellen ſich in jhrem faſten/ als weren ſie trawrig/ verſtellen jhre Angeſichter vnd Leiber/ damit ſie fuͤr faſtende Leuth gehalten vnd angeſehen werden.
Ferꝛner muß das faſten andaͤchtiglich beſchehen vnd beglaidt werden mit dem Gebett/ damit alſo das faſten durch den Fluͤgel deß Gebetts gen Himmel erhebt werde.
Diſes Gebett iſt die Salb/ von dern der HERR meldung thut/ da er ſpricht:
Wann du faſten wilſt/ ſo ſalbe dein Haupt/ Jnnmaſſen Magdalena das Haupt CHriſti geſalbt hat/ mit dem Oel der Andacht/ dann duͤrꝛ iſt alles faſten welches ohne das Oel der andacht beſchicht.
Hoc eſt perfectum ieiunium quando homo noſter exterior ieiunat & interior orat: facilius enim ieiunium per orationem penetrat cœlum.
Wer derwegen wuͤrdiglich begert zu faſten/ der ſalbe ſein Haupt mit dreyerley Oel/ nemblich deß mitleydens gegen den Armen:
Jtem deß reinen gewiſſens/ welches jene naͤrꝛiſche Jungfrawen nit hatten: Jtem der Andacht.
Damit die Hoſleuth jhꝛen Herꝛen gefallen moͤgen/ ſo pflegen ſie dieſelbigen mit glatten/ ſchoͤnen vnd ſuͤßmuͤndigen Worten zuſchmiren/ aber nit zuſtechen/ aber das Hofgeſindt GOttes ſalbet jhne mit dem Oel der Andacht/ dann nicht genug iſts daß man im faſten maͤſſiglich vnnd nuͤchtern lebe/ ſondern es muß auch beglaidt werden mit der heiligen Andacht/ dann ſonſten wurde in der gantzen Welt kein groͤſſerer Heiliger ſein/ als eben der Teuffel/ ſeytemal er niemaln nichts jſſet.
Drittens gehoͤrt zum faſten das lauatorium contritionis: vermuͤg der Wort:
Faciem tuam laua:
Nicht ſoll man das Leibliche Angeſicht waſchen/ zieren vnnd anſtreichen/ wie etlich alte vnnd junge naͤrꝛiſche Weiber thun/ ſondern das jnnerliche Angeſicht ſoll man waſchen mit der reinẽ Laug/ welche gemacht iſt worden auß dem Aſchen vnnd Zaͤhern der contrition.
Viertens muß das faſten beglaidt werden mit dem Allmuſen vermuͤg der Wort:
Nolite theſaurizari vobis in terra, &c.
Dann etliche Menſchen faſten zu erhaltung jhrer Leibsgeſundtheit/ nach rath deß Medici, daſſelbe aber iſt nit verdienſtlich weil es nicht von Gottes wegen beſchicht.
Andere faſten/ damit ſie hernacher jhren Bauch GOtt deſto beſſer dienen vnnd deſto mehr freſſen vnnd ſauffen moͤgen/ dardurch wirdt der Leib faiſt/ aber der Geiſt mager.
Andere pflegen an den faſtagen deſto mehꝛ vnd koͤſtlicher/ vnd auff einmal ſo vil zueſſen/ als ſonſten auff zweymahl.
Andere faſten auß kargheit zu erſparung deß Vnkoſtens/ vnnd wie die Maulwerff/ ſo vnder der Erden begraben ligen/ nicht genug Erde eſſen doͤrffen/ alſo legen ſich ſolche Leuth mit hungerigem vnnd lehrem Bauch ſchlaffen/ damit jhnen an jhꝛen Guͤtern nichts ab gehe/ vnangeſehen geſchriben ſtehet:
Vir cui dedit Deus diuitias, ſubſtantiam & honorem, & nihil deeſt animæ ſuæ ex omnibus quæ deſiderat, nec tribuit ei Deus poteſtatem vt comedat ex eo.
Andere aber faſten mit Allmuſen vnnd Gebett/ vermuͤg der Wort:
Bonum eſt ieiunium cum elemoſina & oratione quã theſauros auri condere.
Vnnd ſolche Leuth ſamblen Schaͤtz im Himmel/ vnnd ſeindt die jenigen/ von denen der HErꝛ ſagt: theſaurizate vobis theſauros.
Dann durch die Haͤnd der armen werden jhꝛe Reichthumb in den Himmel getragen vnd zum ewigen Leben verwahꝛt.
Vom Allmuſen.
DAs dritte/ ſo zur ſatisfaction gehoͤrt/ iſt das Allmuſen/ darbey aber wirdt erfordert erſtlich ein froͤlichkeit deß Gemuͤts/ vermuͤg der Wort:
In omni dato hilarem fac vultum:
Item: Voluntariè ſacrificabo tibi:
Dann weil weder in der Hoͤllen noch im Fegfewer keine gutwillige Allmuſen beſchehen/ ſo ſeind ſie vnuerdienſtlich.
Am andern muß das Allmuſen beſchehen von deinem eygnen gut/ dann wer es von dem ſeinigen nicht gibt/ der waſchet ſich im vnreinen Waſſer vnnd wirdt vil vnreiner:
Das Allmuſen iſt ein reines Waſſer/ aber wann es von geſtohlenen Guͤtern herꝛuͤhret/ ſo iſts kotig:
Derwegen ſpꝛicht der Prophet:
Ego Dominus diligens iudicium & odio habens rapinam in holocauſtum.
Es vermeinen etliche Wucherer vnnd Geltnarꝛen/ daß GOtt ein ſolcher Richter ſeye/ der ſich durch Gelt vnnd ſchanckungen beſtechen laſſe/ aber ſie jrꝛen ſich/ dann er ſpricht: Exiſtimaſti inique, quod ero tui ſimilis? arguam te & ſtatuam contra faciem tuam.
Drittens gehoͤrt ein Lieb darzu/ dann ob ſchon einer alle ſeine Guͤter den Armen außtheilet/ vnd hat die Lieb nicht darbey/ ſo hilffts jm eben nichts.
Beſchließlichen muß es an gelegenen oꝛten vnd nicht offentlich zum ſchein/ wie die Heuchler es von der eyteln ehr wegen thun/ vñ derwegen nur zeitlich drumb belohnt werden/ ſondern heimblich/ das iſt/ im verborgenen deß Gewiſſens/ welches Gott ſihet vnd anſchawet/ beſchehen/ dañ wie der außgewoꝛfner Traidſamen mit der Erden bedeckt muß werden/ damit er von den voͤgeln nit gefreſſen werde/ vnnd deſto mehrere Fruͤchte bringe/ alſo muß das Allmuſen vor den Augen der Menſchen bedeckt werden/ damit es von den Teufeln nit verzehꝛt werde/ vnnd daß es hundertfaͤltige fruͤchte trage.
Vom Gebett.
DAS Gebett iſt das dritte requiſitum der Satisfaction, darzu aber gehoͤrt erſtlich ein wuͤrdige præparation vnd fuͤrbereitung/ vermuͤg der Wort: ante orationem præpara animam tuam:
Dann wie ein Lauteniſt oder Jnſtrumentiſt zuuor ſein Lauten recht ſtimmet/ alſo muß der Menſch zuuor ſein Gemuͤt componieren vnd ſtimmen/ damit nicht zu jhm geſagt werde:
Diß Volck ehꝛet mich mit den Lefftzen/ aber jhꝛ Hertz iſt weit von mir.
Am andern muß das Gebett auff etwas guts angeſehen ſein/ nemblich auff die Goͤttliche Gerechtigkeit vnnd ſein Reich/ dann die zeitliche Guͤter ſeindt veraͤchtlich vor ſeinen Augen/ vnd er beſcheret ſie den Tuͤrcken/ Heyden/ Ketzern vnd Gottloſen.
Drittens muß es beſchehen im Standt der gnadẽ/ dañ Gott erhoͤꝛt die ſuͤnder nit vermuͤg der woꝛt:
Si multiplicaueritis orationem, nõ exaudiam, manus n. veſtræ ſanguine plenæ ſunt, Item:
Maledicam benedictionibus veſtris.
Item: Scimus quod peccatores non exaudit Deus, &c. Derwegen muͤſſen wir Gottes Freunde ſein/ vnſer Gewiſſen reinigen/ vnd vnſern Nechſten verzeyhen/ ſoll anderſt vnſer Gebett erhoͤrt werden.
Vnnd diſes wirdt bedeut durch den ſchweiß CHriſti/ welchen er im Garten bettendt fuͤr vns geſchwitzt hat/ Alſo muͤſſen auch wir die feuchtigkeiten der Suͤnden außſchwitzen vnd von vns treiben.
Viertens muß das Gebett demuͤtigklich beſchehen/ vnd zwar in den Kirchen vnnd anheimbs in einem ſonderbaren abgelegenen ort oder Kaͤmmerlein/ Jtem mit demuͤtigen Geberden kniendt/ dann etliche Heuchler prangen mit jhrem betten auff offnen Gaſſen/ vnd nur zum ſchein vor den Leuthen.
Andere betten nur mit dem einen Knye nider knient/ aber ſie verſpotten Gott vnnd halten jhne nur fuͤr einen halben Gott.
Nicht weniger ſoll das Gebett beharꝛlich ſein/ vermuͤg der Wort: Bettet ohne vnderlaß.
Wann der Leopard das Wildt nit im erſten ſprung fahet/ ſo fraget er jm ferꝛner nicht nach/ ſondern laͤſts lauffen: Alſo wann etliche Menſchen nicht geſchwindt von Gott erhoͤrt werden/ laſſen ſie nach/ betten nimmer/ vnd woͤllen Gott den Herꝛn weiter nicht moleſtiren noch bemuͤhen.
Zum ſechſten muß es jnnbruͤnſtig ſein vnd von gantzem Hertzen gehen/ Jnnmaſſen Dauid gethan vnd geſagt:
Clamaui in toto corde meo exaudi me Domine; Vil Leuth werden nit erhoͤrt/ weil ſie in wehrendem jhrem betten mit den Augen hin vnd wider auff die ſchoͤne Frawen ſchawen/ vnnd mit jhrem Hertzen vnd Gedancken anderſtwo ſeind/ alſo auß dem betten ein fluchen vnd ſchwetzen/ vnd auß der Kirchen ein bordell oder Huren vnd Kuppelhauß machen.
Beſchließlichen muß das Gebett beglaidt werden mit den Zaͤhren/ daruon aber ſoll in nachfolgendem Capittel gehandlet werden.
Vom Weinen.
DAs vierte/ welches den Wercken der Satisfaction wol anſtehet/ iſt das wainen:
Auß vilen Vrſpruͤngen fleuſt der Bach der Zaͤhren/ erſtlich auß dem frembden mitleyden/ Jnmaſſen Chriſtus am Creutz vnnd zuuoꝛ vber die Statt Jeruſalem weinte.
Am andern wegen deß Paſſions Chꝛiſti/ Jnnmaſſen jene heilige Weiber denſelben beym gꝛab beweint:
Drittens wegen der abweſenheit deß geliebten/ Jnmaſſen Maria jhren geliebten beym Grab beweinte/ Jtem Dauid ſprechent:
Fuerũt mihi lachrimæ meæ panes die ac nocte, heu mihi quia incolatus.
Viertens wegen erjnnerung der empfangnen gutthaten/ jnmaſſen Auguſtinus geweint als er die dem Menſchlichen Geſchlecht erwiſene gutthaten betrachtete.
Zum fuͤnfften wegẽ der entzuͤndung deß Goͤttlichen Worts/ Jnmaſſen jene Braut gethan/ ſpꝛechent: anima mea liquefacta eſt Sechſtens wegen der verlaͤngerung deß Reichs der Himmlen/ Jnmaſſen Maria Cant. 5. geweint/ ſpꝛechent: Nũciate dilecto: quia amore langueo.
Beſchließlichen weinet man wegen der Suͤnden/ Jnmaſſen Petrus vnd Magdalena gethan vnd von jhꝛ geſagt woꝛden: cœpit rigare pedes eius.
Alle dergleichen weinen dẽ hat der Herꝛ fuͤr ſelig geſchetzt/ ſprechendt:
Beati qui lugent quoniam conſolabuntur.
Derwegen gehoͤren nicht in diſe Zahl die jenige Geltnarꝛen vnnd Wucherer/ ſo da weinen vnnd trawren auß lauter Geitz/ wann nemblich das Traidt wolgerathet.
Noch auch die Liebnarꝛen/ ſo da weinen vnnd ſich ſchier zu todt kummern wegen jhrer Bulſchafft/ dann ſolches jhr weinen iſt eytel/ vnd wirt verkehrt in ein ewiges trawren/ heulen/ weinen vnnd Zaͤhnklappern: erit tibi fletus & ſtridor dentium.
Das fuͤrnembſte vnnd notwendigſte aber/ welches der Menſch zubeweinen hat/ iſt ſein ſuͤnd/ dañ weil der Hirſch wuͤtet wañ er vmbgeben iſt von den wuͤtigen Hunden/ warumb wolte dann nit weinen die Menſchliche Creatur/ welche vmbgeben iſt mit grimmigen vnd wuͤtenden Teufeln?
Weil da weinet der Crocodil/ wann er vm̃bracht hat einen Menſchen/ warumb wolte nicht wainen ein Chriſt/ der durch die Suͤnd vmbbracht hat ſein Seel?
Weil die heilige Catharina von Senis drey gantze Taglang beweint hat ein einige laͤßliche Suͤnd:
Weil die Roͤmerin Paula jhre laͤßliche Suͤnd eben ſo bitterlich beweinte/ als werens Todtſuͤndt:
Weil der heilig Dominicus jmmerdar beweinte die boßheit der Suͤndern:
Warumb fragen dann wir ſo gar wenig nach dem beweinen vnſerer Suͤnden?
O wie vil beſſer vnnd rathſamer were es/ daß wir ſie allhie beweinten mit den Zaͤhern deß Waſſers/ denn dort mit den Zaͤhern deß Fegfewers/ Dann ob ſchon die leibliche Zaͤher nicht ſimpliciter notwendig ſeind zur vertilgung der ſchulden/ ſo ſeindt ſie doch ſehꝛ dienſtlich zur verzeihung der Straff.
Hoͤre/ was Eſaias darzu ſagt:
Super hoc accingite vos cilicijs, plangite & vlulate, Filia populi mei accingere licio & conſpergere cinere: luctum vnigeniti fac tibi: fac tibi plãctum amarum, ꝗa non eſt auerſa ira furoris Domini:
Als wolte er ſagen:
O du vndanckbare Creatur/ vil haͤrter biſtu dann Eyſen/ Marmelſtein vnnd Demandt/ weil du nicht kanſt weinen:
Weil du weineſt vnnd dich beklageſt/ wann dir groſſe Blatern auffgehen an deinem Leib warumb beweineſt du nicht deine verbrechen/ welche da ſeindt vergiffte vnd toͤdtliche Blatern der Seelen?
Weil du weineſt vnd trawreſt wann du gefallen biſt in die vngnad eines weltlichen Fuͤrſten/ warumb weineſt vnnd ſeufftzeſt du nicht/ vmb daß du auff dich geladen haſt den Zorn deß ewigen GOTtes?
O Menſch bedecke dich mit dem haͤrinen Kleidt/ beſtrewe dich mit Aſchen/ heule bitterlich/ vnnd weine ſchmertzlich/ Jnnmaſſen ein getrewe Mutter zubeweinen pflegt jhren einigen Sohn/ dann nicht abgewendt iſt von dir der Zorn GOTtes:
O vnbeſonnener Menſch: theſaurizas tibi iram in die iræ, Du ſambleſt dir auff deinen Kopff den Zorn Gottes/ vnd wilſt nit weinen/ vnangeſehen du ſo vil vrſachen haſt zu weinen/ Dann ſchaweſtu auffwertz/ ſo ſiheſt du/ daß du auß dem Himmelreich bandiert vnd vngewiß biſt/ ob du hinein wirſt kommen: Schaweſt du abwertz/ ſo ſiheſtu dein Grab vnd die Erd/ darinn du verkehrt wirſt werden: Wendeſt du dich zur lincken oder rechten ſeyten/ ſo ſih eſt du die gefahr/ darinnen du lebeſt:
Vor dir haſtu den Todt/ hinder dir haſtu dein vollbrachtes boͤfes Leben vnnd Laſter/ die dich verfolgen: Du wanderſt mit aller macht vnd eyl zum Todt/ du wirſt getragen von vier ſchnellen Roſſen deiner widerwertigen humorn, welche den Wagen deines Leibs ziehen vnd dich zu dem Goͤttlichen Gericht bringen/ vnnd nichts deſtoweniger lacheſt du vnd biſt froͤlich vnd guter ding:
Verurtheilt biſtu zum Todt/ vñ weiſt nit/ ob du heut oder morgen expedirt vnd dir der garauß gemacht ſoll werden/ vnd nit deſto weniger verzehreſtu dein zeit mit lachen.
Nit alſo O Menſch/ nicht alſo/ ſonder gehe in das jnnerſte deines Gewiſſens/ vnnd betrachte dein vergangenes Leben/ weil auch du gelacht haſt in deiner jugent/ ſo weine im alter/ vñ gedenck wie ein lange zeit deines Lebens du der welt gegeben vnd wie wenig du Gott gedient haſt.
Vnd weil die groſſe Suͤnd ein groſſe recompens erford’n/ ſo recõpenſire die frewd vñ dz lachen der ſuͤnden durch das weinen vnd ſchmertzen der ſatisfaction, dañ wie alle waſſer deß Meers nit gnugſam ſeind zuloͤſchẽ ein einiges fuͤncklein deß Fegfewrs/ alſo ſeindt ſie zaͤher der wahꝛẽ cõtrition gnug/ zuloͤſchen dz gantze hoͤlliſche fewꝛiwie der Hirſch vernewert wirdt durchs Waſſer/ alſo wirdt vnſere Seel ernewert durch die zaͤher/ wie wir zur zeit der Fewersbrunſt zum Waſſer fliehen/ alſo wann vnſere Seelen in der begirlichkeit brinnen/ ſollen wir fliehen zum heiligen Lauacro der Zaͤhern/ wie mit dem Waſſer vertilgt wirdt die Schrifft/ alſo wirdt mit den Zaͤhern rodirt vnd vertilgt der Proceß vnd die Schrifft deß Todts/ welche der Teufel wider vns hat/ dann qui ſeminat cũ lachrimis, in exultatione metet.
Laſſet vns anjetzo die zaͤheꝛ ſehẽ/ vñ mit denſelbigen vnſere Suͤnd waſchen/ damit wir durch die zaͤher der pœnitentz vnnd Buß gelangen moͤgen an das ort/ da nichts anderſt gehoͤrt wirdt als ein Him̃liſches muſieieren/ lachen/ jubiliren vnd frolocken.
Beſchließlichen ſagt der heilig Gregorius recht vnd wol/ daß die jenige gute Werck/ welche nicht beſprengt werden mit dem heiſſen Waſſer der Zaͤhern/ gleich ſeyen einem trucknen vnd duͤrꝛen Opfer/ aber wann ſie beglaidt werden mit etwan einem lachrimoſo profluuio, alsdañ ſeind ſie ein faiſtes angenemes Opffer vor Gott.
O wie koͤſtlich ſeind die heilige Zaͤher/ ſie verſchmeltzen die Demantiſche Hertzen/ vnnd bewegen die Gemuͤter der Fuͤrſten/ vermuͤg der Wort Ouidij, da er ſpricht:
Interdum lachrimæ pondera vocis habent:
Et lachrimæ proſunt, lachrimis adamanta mouebis.
Sæpe per has flecti Principis ira ſolet.
Hoͤre was der Eccleſiaſticus ſagt:
nonne lachrimæ viduæ à maxillis aſcendunt vſque ad cœlum?
Et Dominus exauditor eorum delectabitur in illis:
O wunderbarliche Krafft der Zaͤhern/ welche von den Wangen der bußfertigen Menſchen herab biß in den Himmel durchtringen/ ja es frewet vnd erluſtiget ſich Gott dermaſſen mit jhnen/ daß er ſie von ſeinem Goͤttlichen Angeſicht ſetzet/ als werens koͤſtliche Berlein vnd Kleinoͤter/ vermuͤg der Wort:
Poſuiſti lachrymas in conſpectu tuo ſemper.
Guſman eꝛkundigt ſich bey dem Einſidler/ ob der jenig/ welcher mit Todtſuͤnden behafft iſt/ vnderlaſſen ſolle zubetten vnnd Allmuſen zugeben.
DJe obberuͤhrte Woꝛt vnd vnderweiſung war gleich wol ſchoͤn/ aber doch weil ich darauß vermerckt/ daß die gute Werck vnnd ſonderlich das betten vnnd Allmuſen deſſen/ der mit Todtſuͤnden behafft iſt/ GOtt dem Herꝛen nicht angenemb ſeyen/ ſo entſetzte ich mich etlicher maſſen daruͤber vnnd fragte den Einſidler/ wie es dißfals gemeint were:
Er gab mir nachfolgende erleuterung vnd ſprach:
Mein Sohn/ ich lobe dein gutes vorhaben/ daß nemblich du geſinnt biſt von Suͤnden abzuſtehen/ aber ob ſchon du wegen etwan einer Vrſachen vnderlieſſeſt dich zubekehren/ ſo ſolleſt du doch nicht vnderlaſſen gute Werck zubegehn/ zu betten/ zu faſten/ Allmuſen zu geben/ dann ob ſchon ſolche vnnd andere dergleichen gute Werck/ wann du mit Todtſuͤnden behafft biſt/ der ewigen Belohnung nicht wuͤrdig ſeindt/ ſo verdienen ſie doch durch ein ſonderbare conneuolentz, (welche von den Theologis de congruo genennt wirdt/) ſo vil/ daß GOTT dergleichen Leuthen etwann ein Belohnung darfuͤr gibt in diſer Welt.
Damit derwegen du nicht hinein lebeſt wie die verzweifelten thun/ ſo da gar nichts guts thun woͤllen/ ſamb hetten ſie an jhrer Seligkeit allerdings verzweifelt/ ſo ſolleſt du wiſſen/ daß dreyerley Menſchen verhanden ſeindt welche wegen jhrer guten Werck ergoͤtzt vnd belohnt werden.
Die erſten ſeindt die frommen vnnd tugentſamme Perſonen/ dieſelbigen empfahen von GOtt zu einer belohnung jhrer guten Werck das ewige Leben/ nach beſchaffenheit deß gradus oder deß Staffels der Lieb/ mit deren ſie ſolche gute Werck begehen/ vermuͤg der Wort Salomonis:
Seminanti iuſtitiã merces fidelis:
Item: Dauid ſpꝛicht: Et retribuet mihi Dominus ſecundũ iuſtitiã meam & ſecundum puritatem manuum mearum retribuet mihi.
Item: Joannes ſpricht:
Venio cito & merces mea mecum eſt; reddere vnicuiq; ſecundũ opera ſua.
Die andern/ welche wegen jrer guten werck belohnt werden/ ſeindt die eytele liederliche Perſonen/ die werden mit der ewigen Straff belohnt/ dann alles was ſie guts wuͤrcken/ faften/ betten vnd Allmuſen geben/ das beſchicht zu erlangung deß Menſchlichen Lobs/ oder gunſts/ der wegen verdienen ſie kein ergoͤtzlichkeit/ ſonder ein Straff/ vñ wider einen ſolchen gottloſen affect redet der Herꝛ vnd ſpꝛicht:
Si oculus tu us nequam fuerit, totũ corpus tenebroſum erit; ſi ergo lumen: quod in te eſt, tenebræ ſunt, ipſæ tenebræ quante erunt.
Die dritten ſeindt die jenigen Suͤnder/ ſo in Todtſuͤnden ſiecken vnd nit deſto weniger von GOTTes wegen gute Werck vben zu der Ehꝛ vnd Glory Gottes vnnd vermittelſt der Gnad CHriſti/ ſeytemal er ſelbſt ſpricht:
Sine me nihil poteſtis.
Diſe Leuth werden mit etwan einer zeitlichen gnad belohnt/ vnnd fehig gemacht/ ein ſolche gnad/ durch welche ſie Gott angenemb werden/ zuerlangen/ dann die gute werck/ die wir im Standt der Todtſuͤnden begehen vnd doch von Gottes wegen/ damit nemblich er dardurch geehrt vnd gelobt werde/ beſchehen/ erlangen ein ſolche gnad von GOtt/ daß/ ob ſchon wir nicht propriè den Himmel verdienen/ doch durch die vorbemelte cõneuolenz welche in den Schulen congruitas genennt wirdt/ wir zu der Gnad diſponiert, bequem vnd fehig gemacht werden/ ja ſo gar koͤndten wir villeicht per accidens (wie die Philoſophi vnd Logici reden) zu der Glory der ſeligen gelangen.
Dann wer etwas guts wuͤrcket/ der hat die Laiter deß Himmels in der Hand/ vnd Gott leinet an derſelben Laiter/ vnd iſt willig vnnd vrbietig den ſuͤnder zuempfahen vnd jm zu der bekehrung zuhelffen.
Jch ſage gleichwol nit/ diſponieren koͤnne/ ſie durch ſich ſelbſt vnnd ohne Gottes huͤlff zuempfahen/ ſondern inn dem er ſolche huͤlff annimbt vnd wol wircket/ ſo kombt er dardurch allgemach etwas nahender zu der goͤttlichen gnad hinzu.
Gewiß iſts/ daß die Suͤnd vns weit von Gott abſoͤndern/ allermaſſen hingegen die gute Werck ein vrſach ſeindt daß er ſich zu vns nahet/ dann es ſtehet geſchriben: longè à peccatoribus ſalus:
Item: qui ſe elongant à te peribunt:
Aber die gute werck ſeindt die jenige/ ſo vns zu jhm nahen/ dann Gott hat ein verlangen nach vnſerm heyl/ vnnd er gehet vns entgegen/ wie an jenem Hauptmann Cornelio zuſehen/ deme der heilig Petrus entgegen geſchickt vnnd zu jhm geſagt ward: deine Allmuſen vnd dein Gebett:
Aſcenderunt memoriam in conſpectu Domini.
Von noch einer andern Frucht der guten Werck redet Eſaias vnnd ſpricht: quieſcite agere peruerſe, diſcite benefacere; Durch das lehꝛnen guts thun/ wird nichts anderſt verſtanden/ als daß man ſich zu den guten wercken ſolle begeben/ dañ dieſelbige ſeindt dermaſſen kraͤfftig/ daß ſie machen/ daß die Seel deſto leichtlicher von Suͤnden abſtehet/ ſich zu Gott bekehꝛet vñ den weg der tugenten wandert.
Zugleicher weiß wie der Tauff Joannis die ſuͤnd nit vergab noch vertilgte/ ſonder die Gemuͤter der Menſchen nur diſponirte vnd bequem machte den Tauff CHriſti zu empfahen/ alſo vnd eben ein ſolche geſtallt hats auch mit den guten Wercken der Suͤndern.
Wer ſihet nicht/ daß/ wann der Suͤnder niemaln nichts guts thut/ er dardurch gantz vnwiſſendt vnnd vntauglich werde etwas Chriſtlichs zu begehen?
Dann es ſpricht Jeremias:
Stultus populus meus me non cognouit, filij in ſipientes ſunt & vecordes:
Sapientes ſunt vt faciant mala bona autem facere neſcierunt.
Nit allein werden ſolche Suͤnder/ welche niemaln nichts guts thun/ vnwiſſendt vnd blind/ ſondern es wirdt auch jhꝛ Will verſtockt vnd jhr Hertz wirdt vil haͤrter/ dann Eiſen: vermuͤg der Wort Jobs:
Cor eius in duratum quaſi lapis & reſtringetur quaſi malleatoris incus?
Item Ezech: Indurauerunt cor ſuum quaſi adam antem, ne audirent legem.
Der Prophet Jeremias ſagt vns/ wie notwendig die gute Werck ſeyen/ vnangeſehen wir mit Todtſuͤnden behafft weren/ ſprechendt:
Si mutare poteſt Æthiops pellem ſuam, & pardus variatos colores ſuos, ſic & vos poteritis benefacere, cum dediceritis, Wañ der Menſch niemaln nichts guts thut/ ſo machet er ein ſolchen boͤſen habitum vnnd gebrauch im ſuͤndigen/ daß er niemaln widerumb auff den guten weg kan kommen/ ſondern allezeit ſeinen Jrꝛthumben nachgehet.
Zugleicherweiß wie ein groſſer vnderſchid iſt zwiſchen einem geſunden vnd einem Krancken/ Alſo iſt ein groſſer Vnderſchid zwiſchen einem Gerechten vnd einem Suͤnder/ dañ die Speiſe deß Geſundten verkehꝛt ſich in ſein ſubſtantz/ das thut aber die Speiß eines krancken nit/ ſondern ſie ſtaͤrcket jhne nur/ vnd erhaͤlt jhm das humidũ radicale, damit er nit gar auß loͤſche:
Eben diſes thun auch die gute Werck/ dann die gute Werck der Gerechten ſeindt Subſtantialiſch vnnd verdienen den Himmel/ aber die gute Werck der Suͤndern ſtaͤrcken jhne nur etlicher maſſen/ damit er in ſeiner Suͤnd nicht vmbkomme vnd verderbe:
Wie auch einem Krancken notwendiger iſt daß er durch die Speiß geſterckt werde/ denn einem Geſundten/ vnangeſehen der Krancke ein ſchlechtere Krafft dardurch empfindet/ alſo iſt einem Suͤnder vil notwendiger/ daß er ſich in guten Wercken vbe/ denn einem Gerechten/ vnangeſehen der Suͤnder einen ſchlechtern nutz daꝛuon hat.
Derwegen ſpꝛicht der Eccleſiaſticus: Non eſt ei bene, qui aſſiduus eſt in malis, & elemoſinam non danti.
Ein ſehꝛ groſſer nutz der guten Wercken der Suͤndern erſcheint auch auß der demut deß Gottloſen Koͤnigs Achab/ dann als derſelb ſich ſehꝛ affigiert vnd kummerte von Gottes wegen/ hat er dardurch die jm durch den Propheten Eliam betrohte ſtraff von ſich abgewendt/ vnd verdient/ daß der Herꝛ nachfolgende liebliche Wort ſagte:
Nonne vidiſti Achab humiliatum coram me? quia ergo humiliatus eſt coram me me? cauſa, non inducam malum in diebus eius:
Vber diſe Woꝛt ſpꝛicht Greg. herꝛlich vnnd ſchoͤn:
Si tantum valuit humilitas in reprobo, quid tunc faciet in electo?
O wie offt begibt ſich/ daß Gott/ wegen diſer guten Wercken vnderlaͤſt ein gantzes Landt/ ein gantzes Geſchlecht zu ſtraffen:
Er nimbt bißweiln die Thewrung/ Krieg/ Peſtilentz hinweg/ verſchiebet die Straff vnnd wartet lang auff die Buß/ damit wir ſelig werden.
Raab war ein vnkeuſches Weib/ aber weil ſie die Kundtſchaffter der Hebreern beherbergte/ ſo befalch Gott/ daß ſie in erober: vnd pluͤnderung der Statt/ nicht vmboͤꝛacht/ ſonder beym Leben erhalten ward.
Noch einen andern nutz der guten wercken der Suͤndern/ zeigt vns der Prophet Eſaias an/ ſprechendt:
Si volueritis, & audieritis me, bona terræ comedetis:
Keins wegs laſt Gott die von ſeinet wegen begangene gute Werck vnbelohnt/ dann ergoͤtzet er ſie nicht mit den ewigen Guͤtern/ ſo beſcheret er doch zeitliche darfuͤr.
Dem jenigen/ der gute werck thut/ (vnangeſehen er mit Todtſuͤnden behaft iſt) gibt er langes Leben/ geſundheit/ reich thum̃ frid vñ groſſe gluͤckſeligkeit/ vermuͤg der woꝛt:
Quorum filij ſicut nouellæ plantationes à iuuentute ſua filiæ eorum compoſitæ circumornatæ vt ſimilitudo templi prõptuaria eorum plena, eructantia ex hoc in illud, oues eorum fætoſæ abundantes in egreſſibus ſuis, boues eorum craſſe.
Non eſt ruina maceriæ, neque tranſitus, neque clamor in plateis eorum Beatum dixerunt populum iſtum, &c.
Guſman erzehlt/ was jm nach vollbrachter Beicht vnnd Communion/ fuͤr ein peregrination oder Wallfahꝛt zuuerrichten aufferlegt vnd gerathen woꝛden.
AVff die oberzehlte deß Einſidlers mir beſchehene erjnner- vnd vnderweiſung beichtete vnd Communicirte ich auffs aller andaͤchtigſt/ weil aber der Beichtuatter ſahe/ mit was fuͤr ſchwerer Suͤnden vnnd Laſtern ich mich von zarter Jugendt auff/ beſudelt/ befleckt vnnd behafft hatte/ ſo gab er mit zuuerſtehen/ daß dreyerley ſpecies oder geſtalten der pœnitentz vnd Buß verhanden/ Die erſte iſt ein priuata, vnd beſchicht heimblich/ wañ nemblich der Prieſter ſie einem jeglichen aufferlegt/ wegen ſeiner begangenen heimblichen Suͤnden.
Die andere heiſt ſolennis, vnnd wirdt nur durch den Biſchoff aufferlegt/ wegen etwann eines begangenen ſchweren Laſters/ dardurch ein gantze Statt oder gemaind geaͤrgert woꝛden.
Die dritte iſt publica vnd offen/ vnd wirdt durch den Prieſter aufferlegt/ wegen begangner offnen Suͤnden/ nemblich ein weite oder nahe Kirchfahrt mit bloſſem Leib oder ſonſten zuuerꝛichtẽ.
Ebẽ ein ſolche buß ward auch mir auferlegt/ nemlich gen Jeruſalẽ.
Das gab ich nun dẽ Einſidler zuerkeñen/ darauf antwoꝛtet er vñ ſprach:
Mein ſohn/ wz dir fuͤr ein buß iſt auferlegt woꝛden/ die verꝛichte fleiſſig vñ trewlich/ dann weil du die gantze zeit deines Lebens alle Laͤnder durchſtrichen/ vnnd ſchier aller orten ein letze vnnd zeichen deiner Buͤberey vnnd Boßheit haſt hinderlaſſen/ ſo iſt billich daß du ein dergleichen Reiß verꝛichteſt vnd etwas abbuͤſſeſt.
Aber doch will ich dir noch ein andere Wallfahrt vnnd Reiß auffgeben/ vnd andeuten/ vermittelſt dern du das wahre/ rechte vnnd Him̃liſche Jeruſalem erꝛeichen wirſt koͤnnen.
Derwegen mercke auff meine Woꝛt.
Zugleicher weiß wie jener verlohrne Sohn/ ſeinen Gott vnd Vatter verlaſſen/ ſein geſicht geflohen vñ dardurch ſein Vaͤtterliches Erbgut/ ſeinen Gott/ ſein Gnad vnd Tugenten verlohren hat/ vnnd derwegen ſie widerumb ſuchen/ vnnd ſprechen muͤſte: Surgam & ibo ad Patrem meum.
Alſo vnd ebner geſtallt iſts dir ergangen/ derwegen muſt du auch alſo thun/ dann ob ſchon dir diſe Wallfahrt etwas ſchwer/ muͤheſamb vnnd gefaͤhꝛlich wirdt ankom̃en/ ſo gedenck doch/ daß du in deiner vorigen eytlen vnd Gottloſen wanderſchafft vnd ſtoͤrtzerey vil groͤſſere muͤhe vnd gefahr außgeſtanden von deß Teuffels wegen/ derwegen verwidere dich an jetzo nicht/ etwas wenigs zuthun vnnd außzuſtehen von Gottes deines eygnen heyls wegen.
Gedenck an jene heilige Wallfahrter Petrum Paulum vnd Dauid/ welcher geſagt hat:
Aduena ego ſum apud te, & peregrinus ſicut omnes Patres mei:
Als wolte er ſagen:
O HERR/ Jch bin ein Frembdling bey dir/ dann nicht allein iſt mein Seel von der frembde hero/ vnnd nicht auß der macht der Materi wie die Seel eines Hundts: Sondern ich bin auch ein Gaſt/ der ein ſehr kurtze zeit lebet/ wie ein Blum aufgehet/ verwelcket vnd zertretten wirdt/ vnd in keinem ſtetten noch beſtaͤndigen weſen vnnd Standt verbleibet.
Von dem erſten requiſito oder eygenſchafft deß Geiſtlichen Pilgrams.
WEil du dann ein Frembdling vnnd Gaſt biſt/ vnnd ein ſo groſſe vnnd eytele Wallfahrt vor dir haſt/ ſo verhalte dich wie ein Wandersman vnnd Gaſt/ damit du letztlichen widerumb in dein wahꝛes Vatterlandt gelangen vnnd deine natuͤrliche Erbguͤter beſitzen vnd genieſſen moͤgeſt.
Vil ding aber gehoͤren darzu/ nemblich die abzahlung deiner Schulden/ die auffrichtung eines Teſtaments: verordnung im Haußweſen: gute Schuch/ ein Lederſack/ ein Huet/ ein Zehrpfenning/ Haͤndtſchuch/ wiſſenſchaft deß Wegs: leichte Buͤrdt/ ein kleines Huͤndlein/ gute Geſellſchafft/ fruͤh auffſtehen vnnd wandern/ langſamb vnd gemach gehen: nicht ſtillſtehen: die Spoͤtter verachten: deinen Schatz oder Gelt verbergen: Fuͤrſichtigkeit in der Herberg/ im Schatten eſſen: mit dem Leib auffm weg vnnd mit dem Geiſt im Vatterlandt ſein: vom Vatterlandt reden/ vnnd wider ins Vatterlandt kommen.
Von Geltſchulden.
WAS erſtlich die Schulden/ mit denen der Pilgram behafft iſt betrifft/ muß er dieſelbige vor allen dingen abledigen/ damit er der calumnien der Menſchen hefreyt ſein/ vnd die gebott deß Herꝛn deſto beſſer halten vnd volziehen moͤge: Jnnmaſſen jener gebetten ſpꝛechend: redime me à calumnijs hominum vt cuſtodiam mandata tua.
Mein Bruder/ zahle deine Geltſchulden/ dann ſonſten kanſiu nit widerkommen in dein ſeliges Vatterlandt/ dañ kein Schuldner ſoll die Schuldt wider ſeines gelters willen behalten/ ſonder iſt ſchuldig ſie zur beſtimbter zeit zu zahlen/ dann ſonſten begehet er ein Todtſuͤnd.
Das mercket jhr reichen/ die jhr den armen Geltern/ Tagwerckern vnnd Handtwercksleuthen das jhꝛige mit Liſt/ vortl oder gewalt vorenthaltet oder abbrechet.
O wie ein groſſes vnd herꝛlichs ding iſts/ wañ einer ſich liberiert frey vñ ledig machet durch abzahlung der Schulden/ damit er deſto leichter vñ freyer vortraiſen vñ hinauff gen Him̃el fliegen moͤge/ jn maſſen jener Edelmañ gethan welcher/ als er in ſeinẽ Todbeth ein ordenliche diſpoſition vñ veroꝛdnung aller ſeiner guͤter gemacht/ vñ alle ſchuldẽ zubezalẽbefohlẽ hatte/ wẽdete er ſein angeſicht zũ Crueifix vñ ſprach:
Sihe O Herꝛ/ nun mehꝛ hab ich mich erledigt auß dẽ haͤnden der Menſchen/ derwegẽ befilch ich meinen Geiſt in deine Haͤnd.
Dann fuͤrwar/ niemandt kan Gott dem HErꝛen vollkoͤmmlich dienen noch anhangen/ woferꝛn er ſich nit zuuoꝛ frey machet von der welt.
Diſes ſolten die jenigen betrachten/ welche entweder mutwilliger weiß banckrotieren/ fallieren/ vil gute Leuth jaͤmmerlich anſetzen vnnd ins verderben bringen/ oder nach vil Landt vnnd Leuth/ vil Herꝛſchafften/ Haͤuſer vnnd Guͤter trachten vnd nicht deſto weniger mit groſſen ſchulden beladen ſterben/ vil vnd arme Wittwen vnd Waiſen machen/ dern raach/ jam̃er vnd noth jmmerdar vnnd in alle ewigkeit gen Him̃m̃el ſchreyet.
Von Straffſchulden.
NOch ein andere art der Schulden iſt verhanden/ die werden debita penalia, oder pein vnnd ſtraffſchulden genennt/ vnnd von vns durch vnſere Suͤnd gemacht/ derwegen muͤſſen ſie gegen Gott abgetragen bezahlt vñ erſtatt werdẽ/ vermittelſt deß ſtraffleydens vnd geduldens/ dañ wer ſich wider Gott verſuͤndiget der wirdt deß hoͤlliſchen Fewers ſchuldig/ vnnd daſſelbe muß er bezahlen/ woferꝛn jhms GOtt nicht verzeyhet vermittelſt der contrition, faſten/ wachen/ betten diſciplinirung deß Fleiſches vnnd Allmuſen/ vermuͤg der Wort: Elemoſinis redime peccata tua, Durch die Glider mit denen du geſuͤndiget haſt/ muſtu bezahlen vnd gnugthun:
vermuͤg der Wort:
Sicut exhibuiſtis membra veſtra ſeruire immunditiæ.
Als wolte der Apoſtel ſagen/ wie du deine Glider freywillig zum dienſt der vnreinigkeit dargebotten/ vnd nicht allein dardurch deinen Leib vereiniget/ ſondern auch dein Seel verderbt haſt/ Alſo diene an jetzo der Gerechtigkeit/ die dich fuͤhret zur Heiligkeit:
Zu ſolchem end aber vnnd an ſtatt daß du mit den Augen geſuͤndigt/ ſie zu verbottenen dingen hergeben/ vnd die Weiber auß ſuͤrwitz vnd geylheit anſchawt/ ſo verwende ſie anjetzo zum vergieſſen der bußfertigen Zaͤher.
Erhebe deine Augen ſambt CHRJSTO gen Himmel/ dancke ſeinem Vatter/ vnnd ſchaw die Bilder deß gecreutzigten vnnd der Heiligen andaͤchtigklich an.
An ſtatt daß du deine Ohren hergeben haſt zum anhoͤren der eytlen Fablen/ Maͤrlein/ ſchaͤndtlichen poſſen/ calumnien, liderlichen Lieder/ verwende ſie anjetzo zum anhoͤren der Predigen/ der klagen der Wittwen vnd Waiſen/ deß ſchreyens der armen/ nackenden vnnd duͤrfftigen/ vñ deß heilſamen raths der weiſen.
An ſtatt daß du deinen Mundt verwendt haſt zum liegen/ triegen/ ſchmehen/ beruͤhmen/ fluchen/ ſchweren/ freſſen/ ſauffen/ verwende jhn an jetzo zu den Wercken der gerechtigkeit/ verſperꝛe es/ verachte niemandte/ beruͤhme dich nicht/ leug nicht/ friß vnd ſauff nit/ ſondern lobe Gott/ corrigire, berede vnd ſtraffe deinen Nechſten.
An ſtatt daß du deine Haͤnd außgeſtreckt/ vnd dich ſelbſt oder andere vnzuͤchtiglich angeruͤhrt vnd betaſt/ oder deinen Nechſten geſchlagen oder beſtohlen haſt/ ſo ſtrecke ſie an jetzo auß zum Allmuſen geben: manus tuas aperi inopi.
Reiche dein rechte Hand deinem Nechſten zur Verſoͤhnung/ enthalte ſie von ſchaͤndlichen dingen/ biete ſie der gerechtigkeit dar: klopffe mit jnen auf dein Bruſt/ erhebe ſie gen Himmel/ ſeufftze vnnd ſprich:
Deus eſto propitius mihi peccatori.
Diſer geſtallt gehe mit allen andern deinen Glidern vmb/ ſo wirſtu durch die ſatisfaction deine ſchulden zahlen vnnd ein lebendiges Opffer werden/ vermuͤg der Wort: Obſecro vos vt exhibeatis corpora veſtra hoſtiam viuentem Deo.
Nit aber ſprich:
Jch kan meinen Leib nit alſo peinigen/ ſondern will die Schuldt biß zum Jammerthal deß Fegfewers verſchieben/ dann eben darumb iſt das Fegfewer gemacht vnnd verordnet worden:
Dann du jrꝛeſt dich/ vnnd ſolleſt wiſſen/ daß drey Jarmaͤrckt verhanden ſeindt/ auff denen wir ſolche vnſere Schulden zahlen muͤſſen/ nemblich inn der Hoͤllen/ welche die Leoner Meß iſt:
Jtem im Fegfewer/ welche die Franckforter Meß iſt/ Jtem in diſer Welt/ welche die Straßburger Meß iſt:
Aber wehe dem Menſchen der ſolche ſeine Schulden biß auff der Leoner Meß/ das iſt/ in der Hoͤllen/ zubezahlen ſparet vnnd verzihet: dann daſelbſt muß er ſie zahlen biß auff den letzten heller vnd wirdt doch nicht frey noch ledig werden/ dann/ leyder/ in der Hoͤllen iſt kein erloͤſung:
Allzeit zahlt man dort/ aber niemaln wirdt man ledig gezehlt:
Jm Fegfewer iſt gleichwol ein ſolutio vnnd abſolutio, zahlung vnd ledigſprechung/ aber ein ſchwere vnnd harte zahlung/ diſes wuſte jener wol/ ſprechendt:
Domine ne in furore tuo arguas me, &c.
Als wolte er ſagen:
Herꝛ vberꝛumple mich nicht in deinem wuͤten vnd grimmen in der Hoͤllen oder Leoner Meß/ ſondern erꝛette mich auß dem Rachen deß Loͤwen/ der mich ſuchet zuuerſchlinden.
Noch ſtraffe mich in deinem Zorn in dem Fegfewer auff der Franckfurter Meß/ allda ich einen freyen vnd Francken Paß vnnd ein gewiſſe Hoffnung hab erledigt zuwerden/ ſonder erbarme dich meiner inn diſer Welt auff der Straßburger Meß/ dern Straſſen/ weg vnnd zuflucht die pœnitentz vnnd Buß iſt/ dann ich bin je ſchwach vnd zart/ vnnd koͤndte anderſtwo deinen Zorn weder in der Hoͤllen noch im Fegfewer außſtehen.
Allhie O Herꝛ/ brenne/ ſchneide vnd zwinge mich dich zu zalen.
Ziehe mich mit riemen zum Thꝛon deiner Barmhertzigkeit/ damit ich nicht gezwungen werde anderſtwo zuerſcheinen voꝛ dem Thꝛon der ſtrengen gerechtigkeit.
Continuatio von Straffſchulden.
FErꝛner kanſtu deine Straffſchulden zahlen vermittelſt deß begerens der friſten oder nachlaſſung:
Dann du moͤchteſt gleichwol ſprechen:
Fodere non valeo; graben vnnd arbeiten kan ich nit vermittelſt der Satisfaction deß Faſtens/ dann ich bin vil zu zart/ vnd bin deſſen nicht gewont vnd wann ich faſte/ ſo ſtrauchle ich geſchwind oder es ſchwindlet mir der Kopff/ oder werde ſonſten ohnmaͤchtig.
Zum wachen bin ich vil zu alt: Was ſoll ich derwegen thun/ damit ich meine 10000.
Talenten bezahle?
Soll ich dann verzagen vnnd verzweifflen?
Nein/ keins wegs/ dann es iſt noch ein anders mittel zubezahlen verhanden/ dann weil du je (wie du ſagſt) nicht kanſt graben vnnd arbeiten/ ſo ſcheme dich nicht zubetlen.
Bitte Gott den HERREN vnnd begere ein friſt vnnd verzug/ oder ein gantze nachlaſſung deiner Schulden von jhm/ erhebe deine Haͤnd zu jhm ſambt dem Dauid: Eleuatio manuum mearum ſacrificium veſpertinum.
Erſuche jhne vmb zihl vnnd zeit/ daß er dir geben woͤlle die ſtaͤrck vnnd das Leben dich zubekehren vnnd fuͤr deine Schulden ein gnuͤgen zuthun:
Falle nider auff dein Angeſicht vnnd ſprich mit Mundt vnnd Hertzen: Domine ne confundas me ab expectatione mea, ſuſcipe me ſecundum eloquium tuum, dann geredt/ verſprochen vnnd geſagt haſtu:
nolo mortem peccatoris ſed magis vt conuertantur & viuat? quoniam ſi voluiſſes ſacrificium dediſſem, &c. ſprich ſam̃t jenem boͤſen Knecht: Herꝛ/ hab geduldt mit mir/ ich wil dir alles bezahlen/ wo nit wircklich doch mit dem voto vnd geluͤbd.
Nit allein ſprich alſo/ ſonder thue es auch/ weil du noch zeit haſt buß zuthun: nicht mißbrauche die edle zeit mit Hoffart/ damit du nicht aͤrger werdeſt/ vermuͤg der Woꝛt: dedit ei Deus locum pœnitentiæ, ille autem abuſus eſt eo in ſuperbiam:
Hoͤre was der Apoſtel zu dir ſagt: exiſtimas quia tu effugies iudicium Dei, an diuitias bonitatis eius & patientiæ & longanimitatis’ contemnis’, ignoras’ quoniam benignitas Dei ad pœnitentiam te adducit:
Secundum autem duritiam tuam & impenitens cor theſauriſas tibi iram in die iræ & reuelationis iuſti iudicij Dei.
Beſchließlichen bezahle deine Straffſchulden vermittelſt fuͤrzeigung der Handtſchrifft oder Quittung:
Zeige den gecreutzigten CHRißum vnnd die Haut deß vnbefleckten Lambs/ welches die Suͤnd der Welt hinnimbt/ welches am Creutz außgeſtreckt iſt/ welches vberſchriben iſt mit ſchweren Wunden/ welches beſprengt iſt mit Speichel vnnd ſeinem eygnen roſenfarben Blut/ welches illuminiert iſt mit den fuͤnff groſſen Buchſtaben der fuͤnff Wunden/ vnnd welches verſiglet iſt mit ſeinem aignen Wort:
Venit filius hominis tradere animam ſuam in redemptionem pro multis; & hic eſt calix qui effundetur:
Hoc eſt chirographum, quod manu noſtra propria ſcripſimus’, manus enim hominum flagellauerunt eum & crucifixerunt, & propter homines paſſus eſt, propter ſcelus populi mei percuſſi eum, ait Dominus’: Diſes iſt die Quittung Chriſti.
Aber leyder/ noch ein andere Handtſchrifft iſt verhanden/ welche der Teuffel wider vns hat fuͤrzuweiſen/ vñ welche wir mit der Handt vnſerer boͤſen Wercken geſchriben.
Wehe vns/ wehe vns/ dann ſie begreifft ſehr ſchaͤndliche Fleck vnnd notas’ vnſerer Suͤnden/ vnnd von jhr redet der Apoſtel alſo:
Delens quod aduerſus nos erat chirographum decreti, quod erat contrarium nobis’, & ipſum tulit de medio affligens’ illud cruci.
Diſe Handtſchrifft vnſerer Suͤnden wirdt der Teuffel wider vns fuͤrzaigen vor GOttes Angeſicht/ derwegen iſt ein notturft daß wir die darwider fuͤr vns auffgerichte vnd gemachte Quittung auffweiſen/ jhm den gecreutzigten CHriſtum vor die Naſen ſtellen/ vnd Gott dem Vatter ſie in abſchlag vnſerer Schulden fuͤrlegen/ ſo wirdt er darmit zufriden vnd ſeiner Gerechtigkeit ein genuͤgen geſchehen ſein/ dann diſer Paſſion iſt bey jhm ein redemption vnnd erloͤſung:
Wann du auch Gott dem Vatter diſe Quittung in abſchlag deiner ſchulden/ vermittelſt einer ſteten vnd andaͤchtigen betrachtung vnnd nachfolgung deß Paſſions ſeines Sohns/ fuͤrzeigeſt/ alsdann ſprich: Reſpice in faciem Chriſti tui, Deus in nomine tuo ſaluum me fac, & in virtute tua iudica me.
Vnd zweifle nicht an der nachlaſſung deiner ſchulden/ dann er hat ſie durch ſeinen Paſſion genugſamb abzahlt/ vnd diſer abzahlung Chꝛiſti wirſtu theilhafftig/ woferꝛn du die Quittung deß geereutzigten Chriſti auffweiſeſt vermittelſt der meditation, Betrachtung/ danckſagung/ nachfolgung vnd Bekehꝛung deines Lebens.
Von Gegenſchulden vnnd was Geſtallt wir vnſerm Naͤchſten verzeyhen vnnd vergeben ſollen.
FErꝛner ſeindt noch Schulden verhanden/ die nennet man Suͤndſchulden von denen im Gebett deß Vattervnſers: vergib vns vnſere ſchuld als wir vergeben vnſern ſchuldigern/ ꝛc. meldung beſchicht.
Nit allein muß ein Wallfahrter ehe vnd beuoꝛ er ſich auff den Weg begibt/ Gott den Herꝛn bitten vmb vergebung ſeiner Suͤnden/ ſonder wir muͤſſen auch beynebens vns mit vnſeren Geltern vergleichen/ vnnd nicht allein jhnen das jenig/ was wir jhnen ſchuldig ſeindt/ bezahlen/ ſondern auch vnſern Schuldnern jhre Schuldt barmhertzigklich nachlaſſen/ damit du nicht ſambt jenem vnbarmhertzigen Knecht dem Peiniger vberantwort vnnd gezwungen werdeſt dein gantze Schuldt zubezalen.
Ob aber ſchon in deiner macht nit ſtehet/ deinem Nechſten das jenig/ was er dir ſchuldig/ oder wider dich begangen/ zuuerzeihen/ Dann Gott iſt allein der jenig/ der die Suͤnd verzeyhet/ ſeytemal er fuͤrnemblich dardurch erzuͤrnt wird/ ſo iſt doch auch ein notrurfft/ dz du jhm deines theils von Hertzen verzeyheſt vnd jhne ferꝛner deſſen nichts entgelten laſſeſt/ noch auch einige weder zeitliche noch ewige raach begereſt/ ſonder vilmehꝛ ſein bekehꝛung/ nutz/ heyl vnnd wolfahrt ſucheſt vnnd befuͤrderſt/ jhne guͤtlich vnd ernſtlich ſtraff eſt vnnd gedultiglich vnd ſanfftmuͤtiglich vbertrageſt/ vermuͤg deß beuelchs deß Herꝛn der da ſpricht:
Diligite inimicos veſtros, benefacite his qui oderũt vos, & orate pro proſequentibus & calumniantibus vos.
Wann nun wir ſolches thun/ ſo erlangen wir daꝛdurch nit allein die verzeihung vnſer eygnen/ ſond’ auch vnſer feinde vñ ſchuldner ſuͤnden.
Thun wirs aber nit/ vnd verzeyhen vnſerm Nechſten nit/ ſo widerꝛufet vñ widerholet Gott die allbereit zuuor vns vergebne ſchulden/ biß wir ſie auffn letzten Heller zahlen/ dann er ſelbſt ſagt:
Mit der maß/ mit dern jr andern gemeſſen/ ſol euch hinwider gemeſſen werden.
Vom andern requiſito vnſers Geiſtlichen Wallfahrters/ vnnd was geſtallt er ſein Haußweſen diſponieren ſolle.
ZVgleicher weiß wie einer/ der weit verraiſen will/ zuuor ein gute Ordnung vnder ſeinem Haußgeſindt machet/ vnd den Kindern/ Knechten vnnd Maͤgden befilcht/ was ſie thun vnnd verꝛichten ſollen/ Alſo auch muſtu/ O Chriſtlicher Wallfahrter/ der du kein bleibendes ort inn diſer Welt haſt/ dein Haußweſen diſponieren, vermuͤg der wort: Diſpone domui te, quia cras morieris & nõ viues.
Nun moͤchteſt du aber ſpꝛechen:
ich bin ledig vnd allein/ vnd hab kein Haußweſen.
Antwort: ein groſſes Haußweſen haſtu/ dann weil das Reich Gottes in vns iſt/ wie koͤnnen wir dann Koͤnige ſein/ ohne Haußgeſinde?
Der Verſtandt/ die Gedaͤchtnus/ der Will/ die drey potentiæ animæ rationis, Die fuͤnff jnnerliche vnnd aͤuſſerliche ſinnen vnnd alle jhre organa vnd aͤuſſerliche Glider/ nem̃lich der Mundt/ die Zung/ die Haͤnd/ die Fuͤß/ alle vnſere gedancken/ begirlichkeitẽ/ affecten ſeindt vnſer Haußgeſindt/ Vnnd jhrer aller Koͤnigin iſt die Ratio.
Tunc reges alios ſi rexeris te.
Wie aber das Haußgeſindt vngleich/ bißweiln zuͤchtig vnnd gehorſamb/ bißweiln aber vnzuͤchtig vnnd vngehorſamb iſt/ alſo gehorſamen die potentiæ der Seelen nicht allzeit jhrer Koͤnigin rationi.
Jm Reich der Seelen iſt ein doppelte Policey/ allermaſſen in den euſſerlichen Weltlichen Regimenten/ vnnd es widerfehꝛt der Rationi eben das jenig/ was einem Jrꝛdiſchen Koͤnig begegnet/ der zweyerley Vnderthanen hat/ Etliche ſeindt jhm vnderthenig vnd gehoꝛſamb ohne alle widerꝛed/ ſeindt eygne Leuth/ vnnd gehoͤren jhm ſambt Weib Kindern vnnd Guͤtern zu: vnnd ein ſolcher principatus heiſt deſpoticus oder dominatiuus:
Andere Vnderthanen aber ſeindt frey/ haben einen freyenzug/ vnd ſeindt gehorſamb in ſonderbaren fellen vnd geſetzen/ ſie geben jhm gleichwol den tribut, aber doͤrffen ſich doch bißweiln ſeinen gebotten vnd befelchen widerſetzen/ vnd ein ſolcher principatus wirdt genennt politicus oder regalis, Eben diſe meinung hats auch mit dem regimẽt vnſers jnnerlichen Haußgeſindts/ dern einer theil gehorſamet der Koͤnigin Rationi in allen dingen/ vñ dieſelbige ſeind die glideꝛ vnſers Leibs/ Animũ n. dominatur corpori noſtro, principatus deſpotico.
Imperat animus vt moueatur manus & tanta eſt facultas vt vix à ceruicio diſcernatur imperium.
Der ander theil vnſers geſinds aber gehoꝛſamet nit alzeit/ ſondern bißweiln/ als da iſt der ſinnliche appetit/ vber welchen die ratio nur principatu politico od’ regali herꝛſchet/ derwegen kan er ſich jhrem Gebott widerſetzen/ wie zuſehen iſt wann die iraſcibilis vnd concupiſcibilis ſich der rationi widerſtreben/ deſſen beklagt ſich der Apoſtel/ ſprechendt:
Video aliam legem in membris meis repugnantem legi mentis meæ.
Dem erſten gehoꝛſamen theil deß geſindts aber mache vñ ſetze du ein Regel vnd ordnung wie vnd was geſtallt ſie ſtuͤndtlich leben vnnd ſich verhalten ſollen mit leſen/ beten/ arbeiten/ eſſen/ ſchlaffen:
Was aber den andern theil deß Geſindts/ nemblich die jnnerliche gedancken/ potentias vnd paſſiones belangt/ werden dieſelbigen ſehꝛ ſchwerlich componiert vnnd in vnum redigiert:
O wie ſelig were der Geiſtliche Centurio oder Hauptmann vnſer Geiſt/ vnſere ratio, wann ſie/ wie jener Hauptman/ ſo maͤchtig were inn dem Landt jhres Leibs/ daß ſie/ wann ſie ſprechen thete: Komm/ kaͤme: gehe hin/ ginge: Selig/ ſage ich/ were der jenig/ deſſen Geſindt jhm ſo gar gehorſamb vnnd willferig were/ aber leyder/ wir erfahren ein anders in vns/ dann cogitationes noſtræ diſſipatæ ſunt torquentes cor meum.
Daran aber ſeindt wir zum theil ſelbſt ſchuldig/ dann zugleicher weiß wie die vbel gezogene Huͤndel auff dem Kuͤß/ Bolſter vnnd Tiſch jhrer Herꝛn ſitzen/ vnnd wann etwann frembde Leuth verhanden ſeindt/ eben deßgleichen thun/ nit ohne ſchandt vnd ſpott jhrer Herꝛn/ die ſie alſo gewehnt haben/ alſo vnnd ebner Geſtallt ſouieren auch wir vnſere Gedancken vnnd begirden/ wir laſſen ſie an vnſerer ſeiten deß conſenſus oder verwilligung ſitzen/ vnd treiben ſie ſelten oder niemaln ab/ darauß aber folgt/ daß/ wann wir vns zum beten oder meditieren begeben vnd mit dem Himmliſchen Heer vermiſchen woͤllen/ als dann vnſere boͤſe Gedancken/ ſich gebreuchiger maſſen/ wie die vbelgezogne Huͤndlein/ vnberuffen vnnd vngeſtuͤmmiglich ein miſchen/ vnd andern dargegen mit fleiß herzu beruffenen Gedancken keins wegs gehoꝛſamen woͤllen.
Beſchließlichen ſehen wir bißweiln/ daß/ wann ein Haußuatter ſein Geſind componiren vnnd reformiren will/ ſie ſich alsdann betruͤben/ aber dz der Haußuatter nichts darnach fragt:
Eben alſo ob ſchon du/ O Chriſtlicher Wallfahrter ſiheſt/ daß das jñerliche Geſindt deines Hertzens ſich vber deine gute Compoſition, verordnungen vnnd bezwingung betruͤbet/ ſo ſolleſtu doch dich nicht daran kehren/ noch dich durch jhꝛ wainen bewoͤgen laſſen/ ſondern gedencken/ daß es vil beſſer ſeye/ daß die Kinder wainen/ weder daß die Eltern wainen/ den Kopff kratzen vnd die Haͤnd zuſammen ſchlagen/ dann dardurch wirdt jhre trawrigkeit verkehrt werden in ein Frewd.
Vberwinde dich/ O Pilgram/ vberwinde dich ſelbſt/ dann dem Vberwinder wirdt das verborgne Manna vnnd ein newer Nam gegeben/ es wirdt auch darauß der Frid/ ruhe ſicherheit vnnd frewd erfolgen:
delectationem non perdes ſed permutabis delectationes carnales breues ſunt & permitte triſtitijs: non ſic ſpirituales’ quæ inges.
Vom dritten requiſito deß Pilgrams.
DAS dritte requiſitum deß Wallfahrters iſt ein Taſche oder ein Lederſack/ darinn allerhandt notturfft/ nemblich ein Fewerzeug/ Gewuͤrtz/ Brot/ ꝛc. gelegt werden.
Durch diſen Lederſack wirdt verſtanden der lebendig Glaub/ welcher da machet/ daß der Menſch das Leben hat/ das iſt/ er gibt jhm den ſenſum vnd bewegnuß deren dingen/ ſo den Glauben betreffen/ nemblich den affect vnd die wirckung/ Wie derwegen der Menſch glaubt/ daß GOtt gerecht vnnd erſchroͤcklich ſeye/ alſo zittert vnnd foͤrchtet er ſich vor jhm/ vnnd er thut vnnd vollziehet das jenig was er glaubt Wie derwegen er glaubt/ daß es gut vnd verdienſtlich ſeye/ GOtt vor allen dingen lieben/ den Sabbath heiligen/ die Eltern ehren/ ꝛc. alſo thut ers:
Hergegen wie er glaubt/ daß das huriren/ ehebrechen/ ſtehlen/ ꝛc. boͤß ſeye/ alſo huͤtet er ſich daruor.
Diſes wird der lebendig Glaub genennt/ quæ potens eſt elicere debitas operationes’, quæ per charitatem operatur:
Hergegen wirdt ein todter Glaub genennt/ welcher nicht maͤchtig noch gnugſamb iſt die ſchuldige wirckung zuuerꝛichten: vermuͤg der Wort: ſi fides non habeat opera, mortua eſt in ſemetipſa, eſt ſicut corpus ſine ſpiritu.
Recht vnd wol wirdt der Glaub einem Lederſack verglichen/ erſtlich wegẽ der einigkeit/ dann die Pilgram pflegen bißweiln einen gemeinen groſſen Sack/ vnd dariñ jre ſachen/ die ſie nit alle Tag brauchen/ zulegen: vnd dem aller ſtaͤrckſten vnder jhnen anzuhencken/ damit ers fuͤr ſie alle mit einander trage vnnd einem jeglichen die notturfft herauß gebe: Aber doch hat ein jeglicher Pilgram ſeinen be- ſondern Sack oder Taſchen bey ſich.
Durch den groſſen Sack wirdt bedeut der allgemeine Chriſtliche Glaub/ vnnd derſelb wirdt getragen durch einen der der ſtaͤrckeſt iſt/ fuͤr alle ſchwache Chriſten/ dann die ſchlechte vnd einfaͤltige Chriſten werden im glauben geſtaͤrckt vnd ſelig im Glauben der Vorſtehern.
Dann die Vnderthanen muͤſſen im Glauben den maioribus oder Vorſtehern anhangen vnd folgen/ derwegen iſts gnug/ daß die minores nur ein kleines Saͤcklein oder Karnirl/ (nemblich jhren Glauben/ welcher gemeingklich in der Kirchen gepredigt wirdt/ vnnd einem jeglichen Chriſten zuwiſſen vonnoͤten iſt) glauben.
Dann gnug iſts/ daß der gemeine Mann implicite in fide maiorum glaube/ aber die maiores ſein ſchuldig andere incredibilia explicitè zu glauben/ vnd die Warheit der Schrifft zuuerſtehen.
Das erſte aber/ welches in diſen Sack oder Taſchen gehoͤrt/ iſt der Fewrzeug/ dañ wie die Pilgram denſelben brauchen/ wann ſie in der Nacht auff ſtehen vnnd betten woͤllen/ damit ſie ſehen/ oder ſich beym Fewer wermen oder etwas kochen moͤgen/ Alſo haben wir im Sack vnſers Chriſtlichen Glaubens die principia vnd anfaͤng der erleuchtung vnnd entzuͤndung/ vnnd zwar erſtlich einen Fewerſtein oder Eckſtein/ welcher Chriſtus iſt/ deßgleichen vil andere kleine Stein oder heilige in den Tugenten polierte vnd geuͤbte Maͤñer.
Am andern einen Stahl/ das iſt/ die ſtarcke vnnd beharꝛliche meditation vnd Betrachtung.
Drittens einen Schwammen oder Zunter deß Hertzens.
Darauß wirdt nun geſchlagen das Fewer/ welches vnſere Hertzen erleuchtet vnd anzuͤndet.
Aber laider/ bißweiln iſt der Stahl/ oder der Zunter/ oder das Schwefelhoͤltzle/ oder der Fewerſchlager nichts werth/ oder das allbereite Liecht wirdt wider außgeloͤſcht/ vnd fellt dardurch alle andacht/ eyfer vnnd jnnbruͤnſtigkeit in Brunnen.
Das ander/ ſo in Sack oder Taſchen deß Glaubens vnſers Pilgrams gehoͤrt/ iſt das Gewuͤrtz/ nemblich/ Zimmet/ Mußcat/ Naͤgelein vnnd dergleichen/ mit denen er bißweiln die vngeſchmackige Speiſen anmachet vnnd verbeſſert/ oder ſich auff der Reiß ſtaͤrcket:
Zum zeichen/ daß wir Chriſtliche Wallfahrter inn der Taſchen vnſers Chriſtlichen Glaubens ein confortatiuum; ein digeſtiuum, ein conditiuum vnnd ſanatiuum, das iſt/ den gecreutzigten CHRiſtum/ haben.
Dann er iſt diſes alles/ er iſt ein Wunderbarliche Kugel/ in welchem alle Schaͤtz der Weißheit vnnd ſcientzen verhanden/ Er iſt das guldene Trinckwaſſer wider alle Kranckheiten.
Er iſt die quinta eſſentia aller Guͤter/ ſo da extrahiert vnnd gezogen iſt worden durch den allerhoͤchſten Alchimiſten/ der da maͤchtig iſt/ auß nichte etwas zumachen: er kan allerhandt vnheilbaren Kranckheiten der Seelen abhelffen vnnd alle ſchwachen confortiren vnd ſtercken.
Ferꝛner iſt im Sack deß Pilgrams ein gutes kraͤfftiges Brot vnnd ein Flaſche mit Wein/ darmit er ſich vnderm Baum ſitzent labet vnnd ſtaͤrcket:
Aber vnſer Chriſtlicher Wandersmann hat inn ſeinem Sack deß Glaubens das Brot der Engeln/ deß Lebens vnnd Verſtandts/ nemblich die heilige Euchariſtiam: Vermuͤg der Wort: Cibauit illum Dominus pane vitæ & intellectus & aqua ſapientiæ ſalutaris’ potauit eum:
Diſes iſt der frommen Chriſtlichen Pilgramen viaticum vnnd Zehrpſennig:
Es iſt das Brot deß Lebens/ wer nun darvon iſſet/ der wirdt leben ewiglich: von diſem Brodt haben geſſen jene zwen Juͤnger/ welche gen Emaus gingen/ vnnd CHRJſtus der Pilgram brach jhnens/ dardurch wurden jhre Augen eroͤffnet vnnd dermaſſen erleucht/ daß ſie jhne erkennten.
Nicht weit von diſem Brodt iſt das Geſchirꝛ oder die Flaſche mit dem Waſſer der Weißheit/ der rothe Wein deß Roſenfarben Bluts vnſers HERREN JESV CHRJSTJ/ welcher ſelbſt vnder den Geſtallten deß Brodts begriffen iſt/ wie der Leib/ dann ein ſolcher Leib hat Blut in den Adern.
Mit diſem Wein ſeindt truncken woꝛden/ die Apoſtel/ als ſie froͤlich vor dem Concilio erſchinen/ Diſer Wein iſt das Waſſer der heylſamen weißheit/ welche Chriſtus iſt/ vnnd wer von diſem Brot jſſet vnnd von diſem Wein trincket/ der wirdt erquickt/ ob er ſchon noch ſo muͤd vnd krafftloß were.
Was ſoll ich aber vilmehr ſagen?
Jnn diſem Sack deß Glaubens haben wir alle Guͤter/ nemblich GOtt ſelbſt/ welcher alles guts iſt/ vermuͤg der Wort:
Oſtendam tibi omne bonum:
Item: det vobis habitare Chriſtum per fidem in cordibus veſtris.
Wie derwegen die Pilgram auß jhrem Sack zechen vnnd leben/ alſo leben alle Chriſten/ ſo da Chriſtlich leben/ auß dem Sack deß Glaubens/ dann Iuſtus in fide ſua viuet:
Die Weltmenſchen/ ſo da nicht wiſſen/ daß ſie Pilgrammen ſeindt/ leben entweder vom Fleiſch/ oder von jhren Reichthumben/ oder von jhren Eytelkeiten/ aber ein vollkommener Chriſt lebt vom Glauben/ das iſt/ nach dem Glauben regiert vnnd diſponiert er ſein Leben/ vnnd ſpricht:
quoniam tu es Domine ſpes mea.
Jn allem meinem thun vnd laſſen/ in allem meinem leyden vnd noͤthen tu Domine es ſpes mea, biſtu O HErꝛ meine Hoffnung:
Es moͤgen ſich gleichwol andere verlaſſen worauff ſie woͤllen/ nemblich auff jhre Gelehrtheit/ Adel vnnd Hochheit: Mihi autem adhærere Deo bonum eſt, propter te omnia detrimentum feci, & vt ſtercora arbitror; ſi mihi præmia promittuntur, per te obtinenda ſperabo, ſi inſurgat aduerſum me prælium, ſi ſæuiat mundus ſi fremat malignus ſi ipſa caro aduerſus me concupiſcat, ego in te ſperabo.
Diß heiſt vom Glauben leben/ vnnd diſer geſtallt leben alle wahre Chriſten vom Sack deß Glaubens.
Vom vierdten requiſito deß Pilgrams/ nemblich dem Stab.
DAs vierdte fuͤrnembſte requiſitum eines Pilgrams iſt der Stab oder Steck/ daran er ſich helt/ damit er nicht falle/ nicht muͤd werde/ vnd ſich voꝛ dem Wolff/ Hund vnnd Gaͤnſen beſchuͤtze: Diſer Stab iſt an dreyen orten mit Eyſen vnnd ein ner ſpitzen verſehen/ wirdt auch dem Pilgram bißweiln geſtohlen oder verwechßlet.
Der Stab eines Chꝛiſtlichen Pilgrams iſt die wahre hoffnung/ vnd hat alle jetzterzehlte eygenſchafften/ dann erſtlich wie der Pilgram ſich an Stab haͤlt damit er nicht falle/ alſo haͤlt ſich der Menſch an der hoffnung/ damit er nicht falle in die ewige Verdamnuß vnnd Hoͤlliſchen abgrundt:
Hergegen halten ſich die Weltmenſchen an roͤhrinen Stecken/ ſo außwendig gruͤn/ jnnwendig aber hol vnd leer ſeindt/ nemblich an der Ehꝛ/ Wolluſt/ Reichthumb vnd Freunden/ derwegen brechen vnd fallen ſie vnder jhnen/ vnnd wirdt von jhnen geſagt:
Maledicti qui confiſi ſunt in homine, & poſuerunt carnem brachium ſuum.
Selig aber ſeindt die jhre Hoffnung nicht geſetzt haben in den ſchaͤtzen deß Gelts/ vnnd die nicht nachgangen ſeind dem Goldt:
O wie vil Seelen/ welche ſich auff die roͤhrine Staͤb verlaſſen haben/ ſchreyen an jetzo im Fegfewer:
Miſeremini mei, miſeremini mei ſaltem vos amici mei, quia manus’ Domini tetigit me.
Aber ſolche jhꝛe Freund hoͤrens nicht/ vnnd gehen mit dauben Ohren fuͤruͤber: nolite ergo confidere in principibus neque in filiis hominum in quibus non eſt ſalus.
Ferꝛner iſt diſer Stab der hoffnung tauglich die Woͤlff/ Huͤnd vñ Gaͤnß abzuwehꝛen/ das iſt/ er beſchuͤtzet vns vor der verſuchung deß Hoͤlliſchen Wolffs/ deß Hunds oder fleiſches vnd der Gaͤnß/ als verſpoͤtter diſer welt der hoͤlliſch Wolff ſuchet durch ſeine verſuchungen die fromme Chriſtliche Wallfahꝛter zuuerhindern daß ſie nit vortgehen/ ſondern verzweiflen oder ſtillſtehen/ oder der welt dienen vnd verlohren werden ſollen/ diſer Stab aber erhelt ſie/ vnnd ſie werder auß heiliger Schꝛifft gelehꝛt quod in ſilentio & in ſpe erit fortitudo eorum:
Derwegen ſchweigẽ ſie zu deß Sathans vnd boͤſer Menſchen verſuchungen ſtill/ beharꝛen im guten/ vñ werffen den Stab der hoffnung niemaln von ſich/ O Menſch veꝛlaſſe diſen Stab niemaln in diſem Leben/ ſonder ſprich: etiamſi occiderit mo in ipſum ſperabo:
Vnd du greißgꝛawer ſehꝛ alter/ laine dich an diſen Stab/ dann du kanſt ohne jhne nicht gehen:
Ob ſchon deine gedancken zu dir ſprechen: Du biſt vil zu alt/ kanſt nit wallfahrten gehen/ ſonder muſt fallen vnd zu ſchanden werden/ ſo ſchreye du doch vñ ſpꝛich: in te Domine ſperaui non confundar in æternum: ſuſcipe me Domine ſecũdum cloquium tuum & viuam, & non cõfundas me ab exſpectatione mea: ſuſcipe me ſurſum, cape me per ſpẽ: ſuſcipe Domine ſpiritum meum, corpus confractum eſt.
Drey Ring hat der Stab eines Pilgrams oben/ in der mitte vnd vnden/ Dañ ob er ſchon von gutem harten vnd wehꝛhafften Holtz iſt/ vnd nit leichtlich zerbꝛochen oder zerſpalt werden kan/ dann diſes Holtz ligt an einem ſehr guten ort/ nemlich in der Goͤttlichẽ guͤtigkeit/ dann bonus eſt Dominus ſperantibus in ſe.
Es ligt auch mitten zwiſchen d’ Goͤttlichen barmhertzigkeit/ dann ſperantẽ in Domino miſericordia circumdabit, Derwegen kan er nicht zerſpalten noch verduͤrꝛen/ dann die Goͤttliche Barmhertzigkeit netzet vnnd befeuchtet jhne/ vermuͤg der Wort:
Benedictus vir qui confidit in Domino, & erit quaſi lignum quod tranſplan tatur ſuper aquas’.
Nicht deſto weniger wirdt durch den obriſten Ring bedeut die betrachtung der gutthaten GOttes:
Durch den mitteren die erwoͤgung deß guten vnd boͤſen/ vnnd durch den vnderſten die betrachtung der ſuffragiorum aller Heiligen im Himmel.
Die vnderſte eyſene Spitz/ dardurch der Stab vnden verwart wirdt/ damit er ſich nit hinſtoſſe/ vnd mit dern wir die Woͤlff abtreiben vnnd die Schlangen zertretten/ bedeut das ſuffragium der allerheiligiſten Jusgfrawen Mariæ/ welche ein Spitz vnnd Stahel iſt/ vnnd vom Ring vmbgeben wirdt: von deren geſchriben ſtehet: terribilis vt caſtrorum acies ordinata.
Die Him̃liſche Heerſpitzen/ die heilige Engel vnd Menſchen oder Seelen ſeindt inn einem Zirckel oder Kugel geordnet/ vnd mitten in derſelben Heerſpitz iſt die allerheiligſte Jungkfraw Maria ein erſchroͤckliche Heerſpitz/ dann ſie foͤrchten ſich nicht vor dem groſſen Gewalt der ſichtbaren Feinde/ ſondern verſchwinden voꝛ jhrem namen.
Wann derwegen die alte liſtige ſchlang ſich vnderſtehen wolte herzu zu kriechen/ ſo zerknirſche jhr den Kopff mit der Krafft der ſpitze diſes ſtabs/ vertreibe darmit die hoͤlliſche Teuffel/ das bellen der Hunden vnd das pfeiſen der Gaͤnß/ das iſt/ allerhandt Verſuchungen.
Von deß Teuffels Stab der falſchen Hoffnung.
AN ſtatt deß vorbemelten guten Stabs der wahren Hoffnung aber/ erwiſchet der Pilgram bißweilen den Stab der falſchen Hoffnung:
Vnnd derſelb iſt erſtlich ein roͤhriner oder auß holen roͤhren der laͤren vnd zergaͤnglichen reichthumb/ ehꝛ vnnd wolluſt geſchnitzelt/ wer ſich aber an denſelben lainet vnnd auffhaͤlt/ confidit in nihil, derſelb verlaͤſt ſich vnd hoffet auff nichts.
Am andern iſt deß Teuffels Stab gemalt vnd mit der Hoffnung deß langen Lebens angeſtrichen:
Dann wie einer in etwan einem Zim̃er ſeines Hauſes an die Wand allerhand ratſigen Zeug/ Kleidern/ Stifeln/ Sporen/ Woͤhr/ Spieß vnnd Stangen mahlet/ vnnd wann einer zu jhm kombt/ vnd jhne bittet/ daß er jhme doch etwas dergleichen leyhen woͤlle/ derſelb aber jhne ins Zimmer fuͤhret darinn nichts anders verhanden als gemahlte ding/ derwegen verlachet vnd verſpottet wirdt/ vnd mit laͤrer Handt wider hinweg gehen muß/ Alſo pflegen etliche Leuth auß eingebung deß Teufels/ jhnen ſelbſt ein langes Leben auff vil Jar im Kopff zuhaben vnd einzubilden/ vnnd zu ſprechen: Du kanſt gar wol noch zehen oder zwantzig Jar leben/ vnd folgendts dich zu Gott bekehꝛen/ ꝛc. Vilmals aber begibts ſich/ daß/ wann ein ſolcher Geſell nach demſelben ſtab deß langen Lebens greiffet/ er nichts warhafftes drinn findet/ ſonder ehender ſtirbt/ weder er vermeint hatte.
Als dann lachet jhne der Teufel auß/ vnnd ſpricht:
Stulte hac nocte repetent animam tuam: als dann antworten jhm auch ſolche Leuth: poſuimus mendacium ſpom noftram.
Der dritte verfluchte Stab deß Teuffels iſt die Hoffnung auff die Goͤttliche Barmhertzigkeit/ dann vil Menſchen ſuͤndigen darauff/ vnd begeren jhr ſuͤndiges Leben biß in jhꝛ endt zubeharꝛen.
Dergleichen Leuth aber verſuͤndigen ſich im heiligen Geiſt/ vnnd fuͤhren vnder diſem Stab ein Fettl/ namens Voluptas oder Wolluſt/ mit derſelben begeren ſie jr Leben zuendigen/ Aber es wird zu jnen geſagt:
an diuitias bonitatis & patientiæ & longanimitatis contemnis, &c.
Der vierdt Stab deß Teufels iſt die falſche Hoffnung daß ſie ſich in jrem letzten endt bekehren werden koͤnnen/ Aber dergleichen Leut jrꝛen ſich/ dann wie der Fiſch nit ins Netz gehet wann er will/ aber wann er drinn iſt/ nit wider hinauß kan wann er will:
Jtem wie ein Wolff die Grub leichtlich vmbgehen kan/ aber wann er darein gefallen iſt/ fuͤr ſich ſelbſt nicht wider herauß kan kommen/ Alſo ertrincken vnnd verſincken vil Menſchen in diſer intention, hoffnung vnd meinung/ vermuͤg der woꝛt: repromiſſio nequiſſima multos perdidi.
Der fuͤnfft Stab deß Teuffels heiſt die vermeſſene Hoffnung/ wann nemblich der Pilgram ſich vil zu vil auff ſeine Tugenten verlaͤſt vñ nit betrachtet das geſchriben ſtehet: Seruite Domino in timore & exultate ei in tremore:
Ein ſolcher aber erwiſchet den an ſtatt deß Stabs der wahren Hoffnung/ Dann er iſt der Gefahr ſehr nahe/ dann auß vns ſelbſt koͤnnen wir nicht leben noch beſtehen.
Der ſechſt Stab deß Sathans iſt ſchecket oder bundt vnnd geknoͤpfflet/ vnnd denſelben fuͤhren die Politici, welche halb Geiſtlich/ halb Weltlich/ oder halb Chriſtlich vnd halb Teuffeliſch ſeindt/ ſtarcke vnnd zierliche Achſeltrager vnnd Beydenhaͤndler abgeben/ vnd ſich nach allen Winden richten vnd ſchicken koͤnnen/ von denen aber/ ſo ein ſolcher vitam mixtam & duplicem in delitiis leben/ die ſeyen gleich Layen oder obſeruanzer, geſchriben ſtehet/ vſque quo claudicalis in duas partes, ſi Dominus Deus eſt ſequimini eum:
Hergegen ſtehet von denen/ ſo einen reinen vnd glatten Stab deß eyferigen vnd auffrechten Lebens fuͤhren/ geſchriben:
Beati immaculati in via qui ambulant in lege Domini.
Den ſibenden Stab deß Teuffels fuͤhren die jenigen welche jnnwendig im Stab ein Schwert oder einen Stecher fuͤhꝛen/ das iſt/ welche zu vns kommen inn Schafskleidern/ jnnwendig aber ſeind ſie Ketzer vnnd reiſſende Woͤlff.
Vom fuͤnfften requiſito nemblich dem Mantel deß Pilgrams.
DJE fuͤnffte notwendigkeit eines Weltlichen Pilgrams iſt der Mantel/ der muß oben ein Kappe haben/ in der mitte weit/ vnd nicht lang ſein/ damit er die Haͤnd nicht bedecke/ Durch diſen Mantel wirdt verſtanden die Chriſtliche Lieb/ die muß nun erſtlich hoch biß zum Haupt reichen vnnd ein Kappe haben/ das iſt/ ſie muß von Gott/ der vnſer Haupt iſt/ anfahen/ vnd denſelben muͤſſen wir lieben/ ehren vnnd foͤrchten vor allen dingen:
A Deo fac ſorſum ne ſerpens det tibi morſum:
Wer aber die Kappe diſer Lieb nicht hat/ der liebet nit Gott den Herꝛn/ ſonder die Welt/ derwegen iſt kein Wunder daß ſie von dem Regen jhrer eytelkeiten genetzt vnd von der hitz der begirlichkeiten verbrennt werden.
Ferꝛner wie der Mantel glockenweit vñ zu beydẽ ſeitẽ weit ſein muß/ damit man ſich deſto beſſer darunder beruͤhꝛen moͤge/ alſo muß die Chriſtliche Lieb zu beyden ſeyten weit ſein/ damit ſie ſich nit allein auf die Freunde/ ſondern auch Feinde erſtrecke/ dañ woferꝛn diſer Mantel eng iſt:
ſo iſt er nicht tauglich in Himmel zu kommen:
Diſen weiten Mantel der Lieb haben nit gehabt jene Juden/ welche das Egyptiſche Mehl in jhꝛen Maͤnteln verbargen/ derwegen das Manna ſo lang nit genieſſen koͤnten/ biß ſie das Mehl verzehꝛt hatten:
Eben auff diſen ſchlag verſperꝛen noch heutigs tags etliche Judiſche Chriſten die Lieb jhres Nechſten in jhrem Hertzen/ vnd wollen jhnen die jhnen beſchehene iniurien nicht verzeyhen vnd vergeben/ werden aber dardurch beraubt deß Him̃liſchen Manna oder ewigen Seligkeit.
Noch andere Judiſche Chriſten findt man/ welche die Chriſtliche Lieb ſo gar vergeſſen vnnd hindan ſetzen/ daß ſie den liebſeligen Getraidt in die Maͤntel jhrer Kaͤſten oder Schewren verſperꝛen vnnd nicht verkauffen noch hergeben/ er werde dann ſehr thewer vnnd werth.
Wie derwegen zu der Magdalena geſagt iſt worden. Dir ſeindt vil Suͤnd vergeben/ dann du haſt vil geliebt/ Alſo wirdt zu ſolchen Judas Geſellen/ Wucherern vnnd Schindern geſagt werden:
Weil du niemandt geliebt vnd deinem Nechſten wenig guts gethan/ ſo werden dir vil Suͤnd vorbehalten.
Drittens wie der Pilgrams Mantel vornen kurtz iſt/ vñ nur den Leib vñ die Haͤnd bedecket/ dann ſonſten moͤchte er vom Koth vnnd Staub beſudelt werden: Alſo ſoll ſich die Chriſtliche Lieb biß auff den Leib/ das iſt/ auff vns ſelbſt: Jtem auff die Haͤnd der Tugenten/ keins wegs aber hinab auff den Teuffel/ verdampten/ Suͤnd vnnd Welt erſtrecken/ dann der Teuffel vnnd die verdambten ſeindt der ſeligkeit/ nicht fehig/ wer aber ſein Lieb auf die Welt vnd Weltliche ding erſtrecket/ derſelb wir mit ſeinem langen Mantel vom Teufel betrogen/ dann er laͤſt ſein Lieb hencken vnd nachſchleppen im Kopff der Hoffart/ im ſtaub deß Geitzes/ im ſumpff der geilheit/ derwegen muß man den Mantel einer ſolchen Lieb auffſchurtzen: vnnd heiſt:
Succingas pallium, ſchuͤrtz dich vnflat: dann wann der Teuffel einen beſcheiſſen will/ ſo henckt er jhm einen ſolchen langen Mantel an/ vnnd mit demſelben vermeinen etliche Weltnarꝛen/ GOtt vnd der Welt zu dienen/ aber es wirdt zu jhnen geſagt werden/ Amice quomodo huc intraſti non habens veſtem nuptialem.
Vom ſechſten requiſito nemblich dem Hut deß Pilgrams.
SEchſtens iſt dem Pilgram ein Hut vonnoͤthen/ der da brait ſeye/ Durch diſen Hut wirdt verſtanden die Gedult/ welche ſehr groß vnd breit ſein muß: vermuͤg der Wort:
& pacientia vobis neceſſaria eſt fratres.
Man ſagt/ daß einer/ der gen Jeruſalem raiſen wil/ muͤſſe Gelt vnd gedult haben/ Aber ich vermeine/ er muͤſſe mit einem dreyfachen G. verſehen ſein/ nemblich mit Gelt/ Gedult vnnd Geſundtheit/ will er anderſt ins wahre Himmliſche Jeruſalem gelangẽ.
Dañ fuͤrwar/ es pfleget ſich offtermals ein groß vngewitter/ Donner/ Plitz vnd Hagel der widerwertigkeiten vnnd truͤbſeligkeiten zuerheben/ das alles aber kan beſſer nicht vberſtanden werden/ als vermittelſt deß Huts der Gedult.
Diſer Hut der Gedult muß auch breit ſein/ damit er allen andern zeug deß Pilgrams bedecke: vermuͤg der Wort:
In omnibus exhibeamus nos ſicut Dei miniſtros in multa pacientia:
Warumb aber/ O heiliger Paule/ warumb muß die Gedult ſo groß vnd vil ſein?
Quia multa in tectis crepitans ſonat horrida grando:
Weil du vmbgeben vñ vnderwoꝛffen biſt ſo groſſen vnd vilen wider wertigkeiten/ armſeligkeiten/ noͤthen/ Gefaͤngknuſſen/ Schlaͤgen/ Verſpottungen/ faſten vnd wachen.
Diſes vngewitter vnd Hagel hat Paulus wol empfunden als er tribulirt ward mit Armut/ noth/ foꝛcht/ angſt/ verfolgung/ gefaͤngknuſſen/ vnnd als er mit ſeinen Haͤndẽ arbeitete/ damit er niemand beſchwerlich were: vnd diſer geſtallt vnnd vermittelſt diſes breiten Huts der groſſen gedult hat er ſich verhuͤt vorm verderben:
Vnd eben diſen Cuſtodem oder Huͤter/ oder Hut muͤſſen wir auch haben/ damit wir vnſere zeitliche Pilgerfahrt deſto ſicherer moͤgen verꝛichten:
Dann in pacientia poſſidebitis animas veſtras.
Nicht weniger muß diſer Pilgrams Hut tieff ſein/ damit er nicht leichtlich vom windt abgewehet werde/ zum zeichen/ daß wir in diſer vnſer zeitlichen wanderſchafft auff Erden allzeit demuͤtig ſein muͤſſen/ dann ohne die Demut kan kein Geduldt ſein/ vermuͤg der Woꝛt Caſſiani: pacientia noſtra atque tranquillitas abſq; profunda cordis humilitate nec acquiritur nec tenetur. Aber leyder/ vil weltmenſchen tragen nur großmaͤchtige hohe Huͤt der vngedult/ ſeindt kritzlich vnd kitzlich/ zornmuͤtig vnnd geſchwindt im Harniſch.
Daran aber iſt nichts anders ſchuldig als eben der defect vnnd mangel der Demut.
Deßgleichen pflegen die fuͤrſichtige Wallfahrter an jhren Huͤten zwey Baͤndl oder Schnuͤrlein zunehen/ vnd den Hut darmit zuhefften/ damit er vom Windt nit abgeweht werde:
damit nun dem Geiſtlichen Pilgram ſein Hut der gedult vnnd demut durch den wind der widerwertigkeit nit abgeweht werd/ ſo muß er jne hefften mit zweyen Schnuͤrlein/ vnd zwar erſtlich mit der Schnur deß andaͤchtigen Gebetts/ dann die Geduldt iſt ein gab Gottes/ vnd ab ipſo pacientia mea:
Item tu es pac entia mea.
Weil ſie dann ein gab Gottes iſt/ ſo muß ſie nur von Gott herkommen vnd erlangt werden vermittelſt deß Gebetts/ dann woferꝛn das Gebett nichts huͤlffe/ ſo wurde der Herꝛ vns nit ſo offt darzu ermahnen/ ſprechendt: wachet vnnd bettet/ damit jhn nit in Verſuchung fallet/ ꝛc.
Das ander ſchnuͤtlein iſt die Betrachtung viler anderer betruͤbter bekuͤmmerter Armen vnd duͤrfftiger Chriſten/ welche villeicht vil beſſer vnd froͤmmer ſeindt/ denn wir/ vnnd nit deſto weniger in elendt vnd armut vmbziehen muͤſſen:
Wann derwegen wir mit truͤbſeligkeiten heimbgeſucht werden/ ſollen wir ſprechen:
Meritò hæc patimur quia in fratrem noſtrum peccauimus:
O Domine Deus, vt requieſcam in die tribulationis futuræ, hîc vre, hic ſeca.
Jtem gedenck an die Gottloſe vnnd eytle Menſchen/ welche ſo gar vil leyden vnnd außſtehen/ damit ſie die Hoͤll verdienen/ vermuͤg der Wort:
Via peccantium complantata lapidibus, & in fine illius inferi & tenebræ & pœnæ.
Item: laſſi ſumus, &c.
Vom ſibenden requiſito nemblich dem Gelt deß Pilgrams.
ZVm ſibenden muß ein Wandersmann Gelt haben/ vnnd einen Theil deſſelben in einer offnen Taſchen oder Beutl fuͤhren/ theils aber in ſeinen Kleydern vernehen/ wider die Dieb/ Rauber vnnd Maußkoͤpff.
Das Gelt vnſers Chriſtlichen Pilgrams ſoll erſtlich ſein die tribulatio oder truͤbſeligkeit/ ohn welche man in Himmel nicht gelanget:
das bezeugen jene zwen H. Pilgram Chriſtus vnnd Paulus/ ſprechendt:
Oportuit Chriſtum pati, & ſic intrare in gloriam.
Item: Per multas tribulationes oportet intrare in regnum Dei: als wolte er ſagen/ wir muͤſſen durch vil truͤbſal ins Reich GOttes gehen.
Warumb aber muͤſſen wir?
Quia hæc Dei exigit iuſtitia:
√t ſicut per voluntaria Deum relinquimus, per contraria accedamus: fili, habuiſti bonum.
Haſtu Bonen geſſen/ ſo friß Muß auch: haſtu dich gutwilligklich verſuͤndigt/ in alle Laſter vertiefft/ vnd alle ſuͤſſe Waſſer verſucht/ ſo leyde wider deinen willen/ oder daß ich recht ſage/ gutwilligklich das boͤſe/ vnnd trincke den Saurbrunnen an ſtatt der geſoffenen ſuͤſſen Wein.
Am andern wie das Gelt von einem Muͤntzmeiſter geſchmidet/ vnnd ſonſten von keinem andern gemacht wirdt/ alſo wirdt das gelt vnſers Chriſtlichen Pilgrams von Gott vnd keinem andern geſchmidt/ dann bona & mala, vita & mors, paupertas & honeſtas à Deo ſunt, dann ob ſchon Gott ſelbſt kem Muͤntzeꝛ iſt/ vñ ſelten ſelbſt muͤntzet/ ſo hat er doch vil Knechte/ durch die ers verrichten laͤſt/ nemblich die vnendtliche ſchwartze Teufel/ Jtem die vnendliche ſchwartze Suͤnder (dann ſtultorum infinitus eſt numerus.)
Jtem die Loͤwen/ Beren/ Woͤlff/ Spinnenweppen/ Kroten/ Schlangen/ Mucken/ Hitz/ Kaͤlte/ Waſſer/ Doͤrner/ Schnee/ Hagel/ Eiß vnd Wind:
Alle diſe ding ſeind GOttes Selauen/ durch welche er die Muͤntz der truͤbſaln ſchmidet auff vnſerm Rucken/ Koͤpffen/ Armben/ Augen/ Magen/ ꝛc. Weil dann diſes Gelt von einem ſolchen Muͤntzmeiſter herkombt/ ſo muß mans mit danck vnd ehrerbietung von jhm empfahen vnnd annemmen/ vnnd ſprechen: calicem quem dedit mihi Pater meus non bibam.
Drittens wie ein Wandersman ſich mit guter vnd gerechter Muͤntz verſihet/ alſo verſihet GOtt ſeine fromme Pilgramen mit der aller beſten nutzlichiſten vnnd ſeligiſten Muͤntz der Truͤbſaln/ dann er ſelbſt ſpricht:
Beati qui perſecutionem patiuntur propter iuſtitiam, quoniam ipſorum eſt regnum cœlorum.
Item: Beati pauperes ſpiritu:
Item: Regnum cœlorum vim patitur & violenti rapiunt illud.
Wie aber nicht alle Muͤntz gerecht iſt/ ſondern deß Keyſertz oder Landts Fuͤrſten zeichen vnd bildnuß haben muß/ alſo iſt nicht alle Muͤntz der truͤbſeligkeitẽ gerecht/ wofern ſie die Bildtnuß deß Him̃liſchen vnd ewigen Keyſers Gottes/ nem̃lich die Lieb nit hat/ dañ mit einer Lieb vñ danckſagung muß ſie angenom̃en vnd außgeſtanden werden/ ſoll ſie anderſt guͤltig ſein vor Gott.
Ob derwegen ſchon ein Fraw ſpꝛeche: weil du ſagſt/ dz die truͤbſeligkeiten vñ widwertigkeiten die allerbeſte Muͤntz ſeind/ ſo hab ich dern gnug in meinẽ loſament/ dañ mein Mañ muͤntzt ſchir wochẽtlich d’gleichẽ muͤntz/ kom̃t von woꝛten zu den weꝛcken/ vñ ſchlaͤgt mir nur ſchwartze vñ blawe Muͤntz/ meine blawe Augẽ gebens gnug zuerkeñen/ deßgleichen peiniget mich mein arge Schwiger vnd meine Stiefkinder dermaſſen/ daß kein wunder were wann ich verzweifelte:
Alles iſt wider mich: Alle Creaturen haben ſich gleichſamb wider mich verbunden/ ſo gar die Gaͤnß vnd Schlangen pfeiſen mich an:
So ſoll doch ein ſolche bekuͤmmerte vnnd betruͤbte Fraw wiſſen/ daß ſie reich genug ſeye/ woferꝛn ſie beyn ebens verſehen mit der heylſamen vnd koͤſtlichen Muͤntz der gedult/ der Lieb vnd Forcht Gottes/ vnnd diſe Muͤntz kan ſie jhr ſelbſt ſchmiden vnnd muͤntzen ſo vil ſie ſelbſt will/ dann ſie ſitzet im Goldtberg der gnad Gottes.
Leichtlichen aber iſt diſe gute Muͤntz von der boͤſen zu vnderſcheidẽ/ nem̃lich am klang/ dann wann die Muͤntz der truͤbſeligkeiten auf deinen Rucken geſchmidet wirdt/ vnnd dein Mann dich mit Faͤuſten wacker knuͤllet/ vnd mit Bruͤglen ſchmiret (jnmaſſen etliche grobe vnartige vnbarmhertzige Knoͤpff vnd Tyrannen thun vnnd ſagen/ daß wann einer ſein Weib ſchlaͤgt/ er dardurch hundert Jahr Ablaß verdiene) vnd du als dann jhne ſchmaͤheſt/ ſchelteſt vnd verflucheſt/ alsdann iſt der klang nicht gut vnd die Muͤntz iſt noch vil letzer/ aber wann du ſtill darzu ſchweigeſt vnnd jhm noch gute woꝛt darzu gibſt/ alsdañ iſt der klang gut vnd dein Muͤntz iſt gerecht/ das iſt: wann du frommer Chꝛiſt in deinem Creutz vnd Leyden ſprichſt:
Benedictus Dominus Deus meus, ſit nomen Domini benedictum in ſecula:
Jtem ſambt dem Job: Nudus in hunc mundum intraui, nudus hinc exibo: Dominus dedit, Dominus abſtulit, ſit nomen Domini benedictum.
Beſchließlichen wie ein Pilgram bißweiln ein heimblichs Gelt in ſeinen Kleidern verboꝛgen vnd vernehet hat/ alſo haben etliche Geiſtliche Pilgram bißweilen ein heimblich Muͤntz der truͤbſeligkeit jnnwendig im Hertzen verborgen/ vnnd das heiſt das heimbliche leyden.
Einsmals ſaß ein armer Schneidergeſell auff ſeiner Gaiß- oder Schneiderbanck/ vnd weil jhne das vnruͤhwige vnd hungerige Vnzifer/ welches man Leuß nennet/ vnauffhoͤrlich biſſe/ ſo gehub er ſich gar vbel/ vnnd fing an letztlichen zu weinen/ Vnnd als er gefragt ward/ warumb er weine? antwortet erꝛ Jch beweine halt das heimbliche Leyden: Auff eben diſen ſchlag koͤnnen vil bekuͤmmerte/ betruͤbte vnd weinende Menſchen vns zur antwort geben/ daß ſie das heimbliche Leyden haben/ welches ſie bißweiln entweder nicht außſprechen koͤnnen/ oder nicht doͤrffen/ oder nicht woͤllen/ ſonder es allein Gott dem Herꝛen oder jhrem Beichtuatter entdecken vnd klagen:
Dergleichen Muͤntz aber iſt die beſte/ dann wie man die in dem Wammes vernehte alte Ducaten/ Engellotten vnd Roſennobel fuͤr den beſten Schatz vnd notpfenning heit/ alſo ſoll ein Chriſtlicher Pilgram ſehꝛ behutſamblich mit entdeckung vnd offenbarung ſeiner noth vnd heimblichen Leydens vmbgehen/ Chriſtum fuͤr ſeinen beſtenſchatz vnnd nothpfenning halten/ vnnd wann nirgents kein troſt/ kein huͤlff/ keinrath bey keinem einigen Menſchen mehr verhanden/ vnd wie Chriſtus am Creutz verlaſſen iſt woꝛden/ alsdann mag er ſambt jhm ſchreyen vnd ſpꝛechen:
Deus meus, Deus meus, quare me dereliquiſti, Mein Gott/ mein Gott/ warumb haſtu mich verlaſſen.
Aber O Pilgram/ verzage nicht/ gedencke nit dz dich Gott verlaſſe/ wofern du jhne nicht verlaſſeſt:
Dann ob er dich ſchon ein zeitlang gleichſamb verlaſſet/ ſo beſchicht doch ſolches quatenus tribulationis torrens pertranſeat animam tuam.
Damit das Waſſer der truͤbſeligkeit dein Seel ohne allen Troſt durchtringe/ vnnd du dardurch deine Suͤnd deſto mehꝛ abbuͤſſeſt/ vnnd ſambt dem Herꝛen ſprecheſt:
Torcular calcaui ſolus:
Vnnd ſambt dem Dauid:
Torrentem pertranſiuit anima noſtra, Dann ſonſten moͤchte villeicht dein Seel durch ein anders vnleidenlichers Fewer paſſieren muͤſſen.
Entlichen moͤchte ein betruͤbte Fraw oder Mañ fragen:wohin ſoll ich dañ das gelt meiner truͤbſaln not vnd anligens verbergen? ſoll ichs im Hut der Gedult/ oder im Mantel der Lieb/ od’ im ſack deß glaubens vernehen/ damit es wol verwaꝛt werdt/ vñ ſeinẽ klang/ werth vñ bildnuß deß Keyſers behalte? hab ich doch offt ſagẽ hoͤꝛen/ dz keiner ſein Creutz vñ Leydẽ verhalten/ verbergen/ ſondern den ſenioribus, den Geiſtlichen/ den gelehrten/ verſtaͤndigen vnd erfahrnen Maͤnnern entdecken vnd vmb rath fragen ſolle?
Warumb ſagſtu dann/ daß mans verneht verwahren ſolle?
Antwort: Bißweiln iſts gut daß man die Truͤbſal andern offenbare/ bißweiln iſts nit gut:
Dann etliche Leuth entdecken ſie nicht auß vngedult/ ſondern zu erlangung einer guten direction vnderweiſung vnnd Troſts: Vnnd alsdann iſts gut.
Andere aber thuns auß vngedult/ damit ſie es herauß laſſen/ vnnd ſie koͤnnen jnnwendig im Hertzen nichts leyden/ ſondern ſtoſſens alsbald hinauß/ damit die widerwertigkeit geringert werde:
Dergleichen Leuth aber hangen nicht gern lang ſambt CHriſto am Creutz/ als er troſtloß vom Vatter verlaſſen ſchrye/ heli, heli, &c.
Nicht alſo/ O frommer Pilgram nicht alſo/ ſonder wann etwan ein jnnerliches Leydt dein Hertz trucket vnd peiniget/ vnnd keiner verhanden iſt/ der dich troͤſte/ alsdann ſteige nit vom Creutz herunder/ dann GOTT verwilligts in dir/ damit du fuͤr dich vnnd andere genug thuſt:
Woferꝛn aber Leuth verhanden ſeindt/ die dich troͤſten koͤñen/ ſo offenbare/ vertrawe dein noth etwan einem feinen geiſtlichen erfarnen Mañ/ damit du den Klotz oder ſchweren ſtein von deinem hertzen ledigen vnd zu ruhe gelangen moͤgeſt/ dann amicus condolens triſtitiam mitiget.
Vom achten requiſito nemblich den Schuhen deß Pilgrams.
DJE Schuch ſeindt das achtete requiſitum deß Pilgrams/ die muͤſſen aber nicht new/ ſondern alt vnnd wol verpecht ſein/ dann in newen Schuhen gehet man hart vnd ſchmertzlich.
Durch die Schuch werden die Tugendten verſtanden/ nemblich ein gute naigung vnd gewonheit vil zu leyden/ zu faſten/ keuſch zu ſein/ Allmuſen zu geben/ zu betten/ ſchulden zu zahlen/ ꝛc. diſe Schuch ſeind vns notwendig/ damit wir in dem Weg vnnd Geſaͤtzen deß Herꝛn deſto, ſaͤnffter vnd lieblicher wandern moͤgen.
Wie nun erſtlich die Schuch pflegen vnſere Fuͤß vnd dern Finger zu conſtringiren, vnd zu colligiren, damit ſie nicht ſchaͤndtlich von rinander flieſſen oder erkrummen/ Alſo ſehen wir/ daß die Tugenten das Hertz vnnd die affectiones der Menſchen (welche der Seelen Fuͤß ſeindt) ordinieren vnnd moderieren.
Ferꝛner vnnd zum anderen/ wie die Schuch den Menſchen zieren/ dann etliche Mahler pflegen nackende Bilder auff die Schuch zu mahlen./ Alſo ſeindt die Tugendten dermaſſen ſchoͤne Zirrden der Seelen: quod eius decorem Rexgloriæ concupiſcat.
Vnnd daß die Sonn vnnd der Mon ſich vber die ſchoͤnheit der Seelen verwundern/ ſeytemal jhre ſchoͤnheit durch die ſchoͤnheit der Seelen vberwunden wirdt:
wer derwegen denen/ ſo diſer ſchoͤnheit nichts nachfragen/ da doch ſie die ſchoͤnheit ſonſten in allen dingen ſuchen.
Selig aber iſt der Mann der nicht gangen iſt inn den Rath der Gottloſen/ vnnd nicht geſtanden iſtauff dem weg der Suͤnden/ mit diſen Schuhen/ aber die √iri ſanguinum & doloſi non dimidiabunt dies ſuos & in puncto ad inferna deſcendunt.
Derwegen O Pilgram/ frage nichts darnach/ daß man dich wegen deines gutẽ eifers in den tugentẽ vexirt/ vnd vbel nachredet/ ſonder foͤꝛchte vilmehꝛ den jenigen/ welcher geſagt hat: beati im̃aculati in via: qui ambulant in lege Domini: Hoͤre den jenigen/ welcher da betrohet vñ ſchꝛeyet: qui erubuerit me & meos, ſermones, hũc & filius hominis erubeſcet cum venerit in maieſtare ſua &c. Nit verwirf diſe/ ſonder die Kinderſchuch/ vnnd zwar ſolcher Kinder/ ſo da hundert verfluchte jar alt ſeind/ dañ fuͤrwar/ die zeit geht dahin/ vnd der ein Tag friſt den andern biß wir gar auffgehen.
Drittens wie der Pilgram ohne Schuch vbel gehet/ vnnd ſeine Fuͤß an den ſcharpffen Steinen anſtoſſet: alſo ſehen wir/ daß die jenigen/ welche abſque virtutibus acquiſitis auff dem Weg der Goͤttlichen Gebotten wanderen/ nicht ohne groſſen ſchmertzen raiſen/ das bezeugt nun der HERR ſelbſt/ da er ſpricht:
O quam anguſta eſt porta & arcta via quæ ducit ad √iam. woferꝛn jener reiche Juͤngling mit den Schuhen biſer Tugendten verſehen geweſt were/ ſo wurde er nit ſo trawrig hinweg ſein gangen/ aber weil er reich war/ ſo zohe er ſeinen Fuß zu ruck auß mangel der Schuhen der Tugenten.
Ferꝛner vnd zum vierdten wie man in newwen Schuhen nicht wol raifen oder vberland gehen kan/ Dann gemeingklich trucken vnnd ſchinden ſie die Fuͤß/ vnnd machen hinckende Leuth/ Alſo ſehen wir daß man inn newen Conſiliis, Raͤthen vnd Tugenten auffm weg der Goͤttlichen Gebott nit fridlich vnd lieblich vort gehe/ Was ſeindt aber das fuͤr newe Conſilia vnnd Tugendten?
Es ſeindt die newe vnbeſcheidene Raͤth/ determinationes, decreta oder entſcheidungen etlicher Theologorum vnnd Iuriſten, ſo da kein ſcientz noch conſcientz haben/ boͤſes fuͤr guts ſagen/ die vngerechte contract iuſtificiren, die Suͤnd verthaͤdigen vnnd entſchuldigen.
Wir ſehen daß bißweiln einer der gern auffm Weg deß Herꝛen gehen wolte vnd doch einen Stachel im Gewiſſen empfindet/ Zum Schuſter/ das iſt/ zum Theologo oder Iuriſten kombt/ vnnd ſpricht: Mein Herꝛ/ gebt mir einen rath/ es trucket mich mein Gewiſſen/ ꝛc. Darauff zeucht alsbaldt der Doctor Schuſter auß ſeiner Bibliotec der vnderſchidtlichen modernorum newen Doctorum newe Schuch herfuͤr vnnd ſpricht:
das ſagt diſer/ das ſagt jener/ ꝛc. Vnangeſehen auch der client es nicht glauben will/ vnnd empfindet daß jhne die Schuch ſeines Gewiſſens trucken/ nit deſto weniger wirdt er vberꝛedt/ daß jhm ſolche Schuch gerecht vnd ſehꝛ gut ſeyen.
Wir ſehen bißweiln daß ein Religios kombt vnnd ſpricht:
Jch bin gleichwol ein Muͤnch/ vnnd hab die Kenſchheit vnnd Armut verlobt/ aber doch hab ich in meinem Schaffner/ Kaſtner oder Kelnerambt etwas erobert/ welches ich im fall der noth fuͤr mich vnd meine Freunde behalten wolte/ wils aber gern wider von mir geben/ wann mein Superior es wirdt begeren?
Darauff antwortet der D. Schuſter: Warumb nicht?
Es kan gar wol ſein/ wann der Prælat darumb weiſt/ es thuns wol andere/ ſo da gelehrt ſeindt/ ſie wurdens auch nicht thun woferꝛn es vnrecht were/ derwegen lege die Schuch nur an/ vnnd gehe vort darmit/ dann ſie ſeindt dir an beyden Fuͤſſen gerecht.
Was geſchicht aber?
Keinen friden wirdt er haben/ jmmerdar ſticht vnnd nagt jhm ſein Gewiſſen/ dann er weiſt daß es wider ſein gethanes Geluͤbdt vnnd Regel iſt.
Es kombt ein Prieſter zum D. Schuſter vnnd ſpricht: Mein Herꝛ/ ich hab gleichwol ſelbſt ein feines Patrimonium vnnd darzu ein Pfruͤndt:
Jch wolte aber gern noch ein anders beneficium darzu haben/ damit ich meinen Standt deſto ehrlicher fuͤhren/ vnnd auffm weg der Goͤttlichen gebotten wandern moͤge: ſeind mir aber diſe ſchuch gerecht?
Der D. Schuſter antwoꝛtet:
Ja freylich/ warumb nit?
Dein Standt vñ gelehꝛtheit erforderts/ du biſt deſſen vnnd eines mehreren wuͤrdig.
Was geſchicht aber? niemaln hat er ein ruhe in ſolchen Schuhen/ dann es beiſt jhne ſein Gewiſſen/ vnnd ſpricht heimblich in ein Ohr zu jhm: Der heilig Martinus, Bernardus, Auguſtinus, Hieronymus, Petrus vnd Paulus ſeind auch gelehrt vnd in dignitate geweſt/ haben aber ſich nicht vberhaͤufft mit Beneficiis.
Es kombt ein Lay zum D. Schuſter vnnd ſpricht:
Mein Herꝛ ich begere den weg der Goͤttlichen gebotten zuwandern/ ich moͤchte aber gern wiſſen ob meine Schuch gerecht ſeyen/ dann auff diſe vnnd jene weiß contrahire ich vnnd nimb fuͤr hundert/ ſechs/ acht/ zehen vnnd zwantzig Gulden/ aber doch gib ich reiche Allmuſen vnnd laſſe vil ſchoͤne Altaͤr bawen ꝛc.
Der D. Schuſter antwortet/ Ja es kan wol ſein/ nach beſchaffenheit der ſachen/ zumaln wañ den Leuten mit ſolchem anlehen wol gedient wirdt/ vnnd ſie das intereſſe gern hergeben/ damit du deß ſchadens enthebt werdeſt.
Aber O ſchoͤnes intereſſe darauß dir das hoͤlliſch intereſſe erfolget.
Es kombt ein ergerlicher Concubinarius zum D. Schuſter ſprechendt:
Jch hab gleichwol bey meiner Koͤchin zwey Kinder erworben/ aber an jetzo hab ich nimmer mit jhr zuſchaffen/ ſondern ich lebe mit jhr wie ein Bruder mit ſeiner Schweſter/ kan ich derwegen alſo verfahren?
Der D. Schuſter antwortet: Ja.
Aber kein ruhe hat er in ſolchen Schuhen/ Dann ſein Gewiſſen ſpricht zu jhm: Sihe/ du biſt nicht ſicher/ du haſt ein groſſe anlaß zum ſuͤndigen bey dir/ Fewer vnd Stroh wann es zuſam̃en kombt/ brinnt gern:
Gib ferꝛner kein aͤrgernuß/ laß die Huer fahren.
Es kombt ein Freſſer zum D. Schuſter ſprechendt:
Es iſt gleichwol an jetzo inn der Faſten zeit/ zu dern man faſten/ betten vnnd Buß thun ſoll/ aber doch vermeine ich/ daß ich gar wol koͤnne ſelig werden/ wañ ich ſchon in dem Nonnen Cloſter ein Taͤntzl thue/ vnnd mit den Muͤnchen biß vber halbenacht ſauffe/ dañ diſes ſeind nit newe Schuch/ ſonder alte:
dann vor deß H. Gregorij zeiten iſts alſo geweſen? darauff antworten etliche Doctores calciatores od’ Schuſteꝛ/ daß es wol ſein koͤnne/ ſeytemal der allgemeine Jrꝛthumb ein ius vnd gerechtſame machet.
Aber mein Bruder Pilgram du wirſt verfuͤhrt/ dann obs ſchon wahꝛ iſt/ daß es ein alte corruptela iſt/ vñ daß es alte Schuch ſeyen/ ſo ſeindt ſie doch allzeit von den alten Heiligen reprobirt, verworffen vnd widerſprochen worden.
Diſe conſuetudo vnd gewonheit entſchuldiget vnnd enthebt dich gleichwol der zeitlichen/ aber nit der hoͤlliſchen Straff: Gregorius hat gleichwol dergleichen Laſter geduldet wegen der damals beſorgten gefahꝛ deß ſchiſmatis vnd ergernuß:
Derwegen kan man nit ſagen/ daß es recht ſeye vnd vngeſtrafft hingehe.
Zum fuͤnfften wie der Pilgram auf den alten Schuhen am aller ſanfteſten gehet/ vñ von den naͤthen nicht getruckt wirdt/ Alſo gehet man auff dem Weg deß HERREN in den Schuhen der alten Tugendten vnnd der alten Raͤthen ſehr ſanfft vnnd lieblich/ dann ſie nemen die Doͤrner vnd Stachl der vbrigen Suͤnden hinweg.
Die alte Schuch aber ſeind die definitiones, determinationes vnnd Raͤth der alten erfahrnen Vaͤtter/ welche reden haben koͤnnen ex ſententia vnd nicht auß der bloſſen ſcientia vnd gelehrthrit/ in diſen alten Schuhen wandert man ſanfft/ lieblich vnnd ſich erlich/ vnnd in demſelbigen ſollen auch wir wandern/ nemlich in den determinationibus vnnd Exempſariſchen Leben der alten/ dann ſie verbieten die ſcrupulos, welche andere/ ſo in den newen Schuhen gehen/ außſtehen.
Der alten gebrauch war/ daß ſie alzeit den gewiſſeſten vnd ebneſten weg erwoͤhlten/ aber vnſere jetzige nouizen vnnd junge Lappen ſeind nicht darmit zufriden/ daß man jhnen denſelben zeiget/ ſonder fragen jmmerdar/ ob diſer oder jener der ſicherſte ſeye: Darauß aber erfolgen ſo vil diſtinctiones vnd diuiſiones, deren ſo erſt die pronuncialia cauſalia lernen.
Aber O naͤrꝛiſcher Pilgram/ warumb wanderſtu nicht die alte ſichere weg die du kenneſt vnd weiſt?
Weiſtu ſie aber nicht/ warumb folgeſt du nit dem befelch Jeremiæ vnnd fragſt nach den alten wegen/ vnd was der gute vnd beſte weg ſeye?
Warumb wanderſtu nicht denſelben/ damit du deiner Seelen ein ruhe vnnd erquickung finden moͤgeſt.
Villeicht ſprichſtu:
Jch empfinde auff diſem weg keinen ſcrupl/ ſondern hab guten friden/ vnnd nur ein einiges anligen:
Antwort: Jch glaubs/ aber villeicht iſt derſelb einig ſcrupl dermaſſen groß/ daß du andere kleine nicht kanſt empfinden/ allermaſſen einer/ der/ als lang er einen Stein im Schuch hat/ den Sandt nicht empfindet/ aber wann der Stein darauß geworffen iſt worden/ alsdann empfindet ers.
Das neundte requiſitum von den Haͤndtſchuhen deß Pilgrams.
DJE Haͤndtſchuch ſeindt die neunte Notwendigkeit deß Pilgrams/ durch welche die Jndulgentiæ der Kirchen bedeut werden:
Diſe Jndulgentzen aber ſeind nichts anders/ als ein nachlaſſung der ſchulden der laͤßlichen/ aber nit der Todtſuͤnden/ dann inn der Hoͤllen iſt kein Erloͤſung/ vnnd diſe Ablaß werden den Haͤndtſchuhen verglichen/ Erſtlich wegen der compoſition, dann wie die Haͤndtſchuch ſelten gemacht werden auß gantzen ſtucken/ oder newen Tuͤchern/ ſondern nur von den vber werlein oder vberblibenen Flecken/ alſo erfolgen die Ablaß auß den reliquiis der genugthuenlichen wercken Chꝛiſti vnd der Heiligen/ deren ſie anjetzo nit beduͤrffen/ vñ die ſie gleichſamb in Spittelkorb gelegt haben/ darauß fuͤr vns die Haͤndtſchuch der Jndulgentzen gemacht wurdẽ.
Jn diſem Korb hat der H. Taufer Joannes gelegt ſein Kamelhaut/ ſtrenges bußfertiges inn der Wuͤſte gefuͤhrtes Leben/ deſſen er gleichwol nicht alles bedoͤrfft hette/ deßgleichen hat der heilig Martinus ſeinen halben Mantel/ der heilig Franciſcus ſeinen Rock/ der heilig Dominicus ſeinen Mutzen/ der heilige Bartholomæus ſein geſchundene Haut/ Laurentius ſein auffm Roſt gebratenes fleiſch oder verbrẽtes gereuchtes Leder/ die heilige Agnes jre reine wirckungen/ die allerheiligſte Jungfraw Maria das gantze ſeidene Kleid oder die gantze Ball jhrer Jungkfrawſchafft vnd CHRJSTVS Gott vnd Menſch den roten Sammet ſeines bitteren leydens in diſen Korb gelegt/ Haͤndſchuch der Jndulgentzen fuͤr vns arme duͤrfftige darauß zumachen.
Am andern wie vermittelſt der Haͤndſchuhen die Haͤnd der jungen Schulerbuben beſchuͤtzt werden/ wann ſie wegen jhrer verbrechen mit der ferula in die Haͤnd geſchlagen werden/ Alſo weil wir geſtroft werden muͤſſen entweder allhie oder im Fegfewer/ ſo interponiren wir zwiſchen vns vnd zwiſchen der Schuldt die paſſiones, leyden vnd verdienſt Chriſti vnd der Heiligen/ damit wir nicht beſchaͤdigt werden.
Wie auch ein Mutter/ wann ſie ſihet/ daß jhꝛ Sohn vom Vatter geſtrichen wirdt/ pflegt fuͤr jne zu bitten vnd ſich zwiſchen der Ruten zulegen/ vñ auff ſich ſchlagen zulaſſen/ alſo interponirt ſich die heilige Mutter die Kirch/ vermittelſt der Jndulgentzen/ Vnd ſie legt die genugthuenliche werck der Heiligen zwiſchen der Hand der Knaben vnnd deß Præceptoris ferulæ oder Ruthen: alſo vnd ebner geſtalt intercediert Chriſtus vnd alle Heiligen fuͤr vns/ vermittelſt jrer genugthuung/ dann von Chriſto ſtehet geſchriben:
Diſciplina paci, noſtræ ſuper eum.
Item: ipſe vulneratus eſt propter delicta noſtra:
Derwegen bitten wir jne taͤglich ſpꝛechendt:
pone amaram paſſionem & mortem inter animas noſtras & tremendum iudicium tuum.
Drittens wie ſehr vil darzu gehoͤrt/ daß man die Haͤndtſchuch recht anlege/ alſo gehoͤrt vil darzu daß man die Ablaß recht vñ wol brauche/ Dann wie ein einige Hand ſich ſelbſt nicht darmit bekleiden kan/ ſondern der huͤlff der andern Handt bedarff/ alſo kan niemandt jhm ſelbſt die Jndulgentzen vergleichen/ ſondern muß ſie von den ſuperioribus vnnd gewalthabern nemen/ nemblich vom Pabſt vnnd Biſchoffen: Dieſelbigen haben macht ſie außzutheilen ex debitis & rationabilibus cauſis, zur ehr Gottes vnnd nutz der Kirchen/ keins wegs aber auß menſchlichem gunſt oder vmbs Gelts willen.
Ferꝛner wie du/ wann du Haͤndtſchuch anlegen wilſt/ muſt deine Haͤnd auffthun vñ außſtrecken/ alſo muſtu zu erlangung der Ablaͤß dein Hertz in der contrition darſtrecken/ deinen Mundt in der Beicht auffthun/ vnnd dein Hand in der vollziehung darbieten.
Viertens wie wir die Haͤndtſchuch gleichwol nit verachten/ aber doch vns vil auff ſie verlaſſen/ dañ wañ man einem ein bar Haͤndſchuch gibt/ ſo ſpricht er:
Ja/ ich will ſie annemen/ villeicht moͤchte ich ſie brauchen:
Wirts aber nit kalt/ ſo ſchaden ſie mir dañoch nichts.
Eben alſo ſolleſtu/ O Chriſtlicher Pilgram die Ablaß nit leichtlich in Wind ſchlagen oder verachten/ ſondern andaͤchtiglich annemmen/ im Glauben/ Hoffnung vnd Lieb Chriſti/ der den Menſchen die macht ſolcher geiſtlichen Schluͤſſeln gegeben.
Gleichwol ſoll man ſich auff diſe Haͤndtſchuch der Jndulgentzen nit ſo vil verlaſſen/ dz man dardurch die eygne ſatisfactiones vnnd genugthuungen hindan ſetze/ ſondern du muſt auch die bußfertige Ruth von der Handt deß Beichtuatters mit nackenden haͤnden empfahen/ vñ fuͤr dich ſelbſt ohne deß Beichtuatters geheiß/ bußfertige Werck vben/ dann ſie nutzen wider das recidiuum peccati, vnnd kaſteyen den Leib/ vnd machen jne deſto vntauglicher zum ſuͤndigen.
Beſchließlichen wie ein Pilgram/ ob er ſchon ſeine Haͤndſchuch verlieret oder nicht empfahet/ dannocht ſeinen Weg vortgehet: woferꝛn aber er ſeinen Mantel oder Hut verlohren/ als dann nicht nachlaͤſt/ biß er jhne wider vberkommen oder einen anderen erkaufft hat/ alſo ob ſchon ein Chriſt nicht alle Jndulgentzen zuwegen bringen kan/ ſoll er doch darumb vom weg der gerechtigkeit nit weichen/ ſondern ſo baldt jhm der Mantel der Lieb etwann entfallen oder die Tugent der Geduldt benommen worden iſt/ ſich geſchwindt bemuͤhen ſie wider zuwegen zubringen.
Vom zehenden requiſito deß Pilgrams/ nemblich der ringfertigkeit.
DJE ringfertigkeit iſt auch ſehr notwendig einem Wandersmann/ damit er deſto leichter vnd ringfertiger vortwandern moͤge/ derwegen ſoll er ſich mit keinen vbrigen Kleidern vnd ſachen beſchweren/ ſondern wofern er je zuuil haͤtte zu ſich genommen/ mag ers auff etwan einen Karꝛen oder Wagen werffen:
Eben auff diſen ſchlag ſoll vnſer Chriſtlicher Pilgram ſich mit dem Viatico oder Zehrgelt nicht vberladen/ zumaln wann er nahe bey der Thuͤr deß Todts/ welche jhne zum Vatterlandt laitet/ iſt/ das iſt/ wann er nunmehr alt worden.
Diſer geſtallt iſt der Ertzpilgram Chriſtus in der Armut gewandert vnd vmbgezogen/ deßgleichen Petrus vnnd andere/ ſprechendt: ſihe/ wir haben alles verlaſſen/ vnd ſeind dir nachgefolgt.
Habentes alimenta & veſtimenta, his contenti ſimus’:
Wir ſeindt gleichwol Menſchen/ vnd bedoͤrffen vil zuerhaltung vnſers Lebens/ nemblich der alimentorum, aber nit der delectamentorũ vñ irritamentorum gulæ, nicht bedoͤrffen wir auch der Zierd/ Pomps/ Prachts vnd Koͤſtlichkeit der Kleidern/ damit man vns vor Augen habe/ ehre vnd herfuͤr ziehe/ ſondern nur einer ehrlichen bedeckung vnſers Leibs.
Wirſtu aber ſehr reich/ vnd weiſt nicht/ wie du mit deinen Reichthumben vmbgehen ſolleſt/ (dann mancher wirdt reich vnd weiſt ſchier ſelbſt nicht wie:
Es fleuſt jhm alles wir ein Waſſerbach reichlich zu) ſo frage den heiligen Dauid/ was du thun ſolleſt/ der wirdt dirs ſagen.
Diuitiæ (ſpricht er) ſi affluant noli cor apponere:
Als wolte er ſagen/ Fleuſt dir Gelt vnd Gut zu/ ſo lege dein hertz nicht dran/ ſondern brauche ſie wie ein Bachwaſſer/ waſche deine Haͤnd drinn vor deiner Thuͤr/ laß das vbrige fort flieſſen/ ſchieſſe keinen Rigel oder verhinderung fuͤr/ vnnd verſchwoͤlle es nicht:
Huͤte dich auch/ daß du inn demſelben Bach ſambt dem Pharaone/ vnnd ſeinem Hofgeſind nicht erſauffeſt.
Noli cor apponere, nicht lege dein Hertz an deine Guͤter vnnd Reichthumben/ ſondern ziehe es daruon ab/ damit du deine Haͤnd deſto beſſer brauchen koͤnneſt/ dann qui cor habent diuitiis adhærens manuum opponere nequeunt.
So brauche derwegen deine Haͤnd:
Wann ein Pilgram ſihet/ daß er ſich vberladen hat/ ſo ſchawet er/ daß er ſeinen maiſten Puͤntel etwann auff einen ſichern Karꝛen oder Wagen bringe/ damit er ſambt ſeinen Gefehrten deſto ringfertiger vortlauffen moͤge.
Eben diſes thu auch du reicher Pilgram/ vnnd wirff erſtlich deine vbrige Reichthumben auff einen Karꝛen/ das iſt/ auff die Armen vnnd duͤrfftigen.
Die Armen/ die Armen ſeindt die Karꝛen oder Waͤgen/ welche wir allzeit bey vns haben/ in den Haͤuſern/ vor den Haͤuſern auff den Waͤgen vnnd Straſſen:
O wie vil dergleichen Karꝛen vnd Wagen ſihet man hin vnnd wider kirꝛen vnd krachen/ ſeytemal ſie je kein ſchmeꝛ haben/ jhre Aext zu ſchmiren/ Dann es ſeindt die Armen mager vnnd duͤrꝛ/ haben nichts ſich darmit zu ſchmiren/ derwegen kirꝛen vñ ſchreyen ſie wie die vngeſch mirte Waͤgen/ vnnd beklagen jetzt die groſſe kaͤlte/ bald den hunger/ vnd ruffen panem propter Deum: dermaſſen lang vnnd laut laͤſt man auch ſie bißweiln kirren vnd ſchreyen/ daß ſie auß lauter ſchwachheit den Athem kaum ziehen koͤnnen/ ja labloß ſterben vnd verderben.
Diſes ſeindt die Karren vnd Waͤgen/ die vns Gott auffm weg diſes Lebens zuſchicket/ damit wir den ſchweren Puͤntel vnſerer Vberfluͤſſigkeiten darauff werffen/ vnnd vns beynebens huͤten ſollen vor denen nicht laut kirrenden noch Krachenden/ ſondern ſtillen wol geſchmirten Waͤgen vnd Karꝛen ſo da ſeindt vnſere reiche Freunde vnnd die Fuchsſchwentzler/ Schalcksnarꝛen/ Schmorotzer vnnd Kautzenſtreicher/ welche nicht kirren/ ſondern ſchnauffen vnnd auß lauter faiſtigkeit kaum gehen koͤnnen.
Diſe ſeind die ſchwere Laſtwaͤgen voꝛ denen man ſich fleiſſig zuhuͤten/ Dann weil vnſere gute Freunde vil ſchmer haben vnd es wider vergelten koͤnnen/ ſo laden wir nur ſie zu gaſt/ dann ſie laden vns wider/ vnnd heiſt:
Wurſt vmb Wurſt:
Aber die Arme duͤrꝛe vnnd magere Karꝛen/ nemblich die Armen vnd duͤrfftigen/ laſſen wir daheimb:
Die Hailſchleicher/ Fuchsſchwentzler vnd Dellerſchlecker/ ſo vns gnad Herꝛ/ gnad Juncker nennen/ den Hut vor vns abziehen vnd nachtragen/ vnſere Haͤnd kuͤſſen vnd bußlen/ ſich vor vns biegen/ bucken/ knippen vnd knappen/ vns inn allen dingen das placebo Domino ſpilen/ vnd alles recht heiſſen/ pflegen wir zuladen/ verehren vnd zubegaben mit vnſerm vberfluͤſſigen Gelt vnd Gut: Denſelbigen ſchicken wir beſcheid eſſen von vnſer Tafel/ im wenigſten betrachtendt/ daß geſchriben ſtehet: cum feceris prandium noli vocare diuites ſed pauperes, &c.
Ja (ſpꝛechen ſie) ich hab diß jar ſo vil Wein vnd Traid eingefaͤchſt vnd geaͤrndt/ daß ichs in meinen Keller vnnd Kaſten nicht alles kan einbringen/ wo ſoll ich dañ darmit hin?
Soll ichs auff die Gaſſen verwerffen?
Antwort: Es maͤnglen dir keine Kaͤſten/ Keller noch Traidtſchewren/ dañ ſihe nur ein wenig vmb dich/ ſo wirſtu einen gantzen hauffen Karꝛen vnnd Wagen/ nemblich die Armen/ finden/ auff denen du es alles legen/ werffen vnd auffbehalten kanſt/ dann wann du diſe dir von GOTT zugeſchickte Waͤgen laͤr abziehen laſſeſt/ wirdt er zu dir ſprechen: Eſuriui, &c. Jch bin hungerig geweſt vnd jhr habt mich nicht geſpeiſt/ ꝛc. Derwegen ite, gehet jhr Vermaledeyten ins hoͤlliſche ewige Fewer.
Beſchließlichen entlade dich nicht allein deiner eygnen vbrigen reichthumben vnd guͤter/ ſondern auch der frembden mit vnrecht/ liſt oder Gewalt eroberte Guͤter/ fuͤrnemblich vnnd jnnſonderheit aber deren/ mit vngerechtem Titel oder mit Gewalt erlangten Geiſtlichen Guͤter/ dann weil/ vermuͤg der Menſchlichen Gerechtigkeit/ der jenig gehenckt oder mit dem Strang gerichtet wirdt/ welcher ſeinem nechſten das ſeinige diebiſcher weiß geſtohlen/ deßgleichen die Rauber vnnd ſtraſſender/ ſo iſt leichtlich zuerachten wz der jenig verdiene/ der da Gott dem Herꝛen oder ſeiner Kirchen das ſeinige mit liſt oder Gewalt nimbt vnnd vorenthalten thut:
Nicht allein haben die jenigen/ ſo die Kirchen/ Cloͤſter vnd Stifft einziehen/ vnd dern Guͤter beſitzen/ keinen nutz/ gewinn noch ſegen darbey/ dann Kirchengut verzehꝛt weltliche haab/ gut vñ muth/ ſondern woferꝛn ſie dieſelbige behalten/ vnd druͤber ſterben/ ſo muͤſſen ſie ewiglich auff jhren Seelen verbrennen/ derwegen O reicher Wucherer/ O Kirchenrauber/ der du vermeinſt auff dem weg deß Herꝛen zu wandern/ vnnd ſelig zu werden/ entlade/ entringere vnnd entbloͤſſe dich ſolcher erwucherten Reichthumben vnnd geraubten Kirchenguͤter/ werffe ſie auff den kirꝛenden ſeufftzenden vnnd ſchreyenden Karꝛen jhrer wahꝛen vnnd eygnen Herꝛen/ reſtituire vnd erſtatte ſie alsbaldt CHriſto vnnd ſeiner Kirchen vor deinem Endt/ Ecce enim veniet Dominus, & proijciet ſeruum infidelem in ignem æternum quo vſque ſoluat nouiſſimum quadrantem.
Vom eylfften requiſito der Warnemmung der Wegweiſern eines Pilgrams.
FErmer vnnd zum eylfften muß ein Wandersman fleiſſig obacht geben/ auff die Wegweiſung/ dern dann fuͤrnemblich drey ſeindt/ erſtlich ein groſſer Steinhauffen/ oder die Creutzſtoͤck/ oder Saͤulen/ oder die hoͤltzine Haͤnd/ welche man gemeinglich an den Straſſen findet:
Am andern hat man bißweiln etwann ein Mappam oder Zettel/ darinn alle Staͤtt vnnd Doͤrffer/ durch welche man reiſen muß/ verzeichnet vnd geſchriben ſtehen:
Drittens findt man ſonderbare zeichen/ ſo in den Baͤumen deß Gehoͤltzes gehawen worden:
Durch diſe zeichen kan ſich der Pilgram deß rechten Wegs informieren vnnd berichten/ vnnd deſto frewdiger vnnd ſicherer vortgehen:
Das thut aber der Eſel nicht/ ſondern wann er einen hauffen ſtein/ ein ſaul/ ein Crucifix od’ Hand ſicht/ alsdann ſpringt er abwegs/ die zeichen aber verſteht er nicht/ vnnd waiſt nicht was ſie bedeuten/ vnnd ob jhm ſchon ein Zedel fuͤrgelegt wurde/ ſo koͤndte er ſie doch nicht leſen/ ſonder wurde ſie mit Fuͤſſen tretten:
Selig aber iſt der Pilgram/ der diſe zeichen auffm weg ſeiner Wanderſchafft fleiſſig betrachtet vnd ſie Menſchlicher/ aber nicht Eſeliſcher weiß brauchet.
Durch das erſte directorium oder wegweiſung/ nemblich den Steinhauffen/ Creutz vnd Hand wirdt bedeut das harte/ rechte vnd gecreutzigte Leben der Heiligen.
Jn was fuͤr einem Standt nun der Menſch diſes zeichen findet/ der ſoll wiſſen/ daß er auffm rechten weg zum Vatterlandt ſeye/ dann die harte Stein der truͤbſaln vnnd widerwertigkeiten/ Jtem die Haͤnd vnd werck der Heiligen/ Jtem das zeichen deß Creutzes CHriſti ermahnen vnd erjnnern vns/ daß wir vns mit dem Leben deß gecreutzigten Chriſti vnd ſeiner Heiligen conformiren vnnd vergleichen/ ſonderlich aber ſein Creutz vmbfahen ſollen/ dann ob ſchon vnſere Werck noch ſo hart/ gerecht vnd gut ſeindt/ jedoch woferꝛn das Creutz nicht præeminirt vnd fuͤrſchlegt/ ſo iſts alles vergebens.
Diſen Steinhauffen vnd diſes Creutz haben jene heiligen peregrinanten vñ Walfahrter Stephanus vnnd Paulus gemacht/ als ſie verſteiniget wurden:
Die Haͤnd haben die heilige Doctores vnd Lehrer gelehrt vnd gemacht/ fuͤrnemblich aber der heilig Ambroſius vnd andere Heiligen.
Die Creutz haben auffgericht die zwen gecreutzigten Petrus vnd Andreas/ ſo gar auch Chriſtus ſelbſt/ der ſich vnd das Creutz/ vnd nit allein ſein Hand/ ſondern/ an ſtatt der Hand/ ſich ſelbs gantz vñ gar auffgericht/ vnnd erhoͤhet hat/ vnnd noch jmmerdar ſchreyet/ daß wir durchs Creutz zu jhm gehen ſollen/ da er ſpricht: qui vult venire poſt me, tollat crucem ſuam & ſequatur me.
Derwegen O Pilgram/ woferꝛn dir auffm weg der Seligkeit die vorbemelte Steinhauffen/ Creutz vnnd Haͤnd begegnen/ ſo erſchricke nicht/ ſpring nicht ſambt dem Eſel/ ab dem Weg/ naige vnd lende dich nicht zu den gruͤnen Wiſen vnd Feldern der Weltlichen Wolluͤſt vnnd Troſts/ thut nicht wie die ſtuͤtzige Lehen Roß/ welche nicht vort woͤllen/ ſondern niderfallen vnd verꝛecken.
Nicht murꝛe wider die harte Stein vnnd Schrofen der Widerwertigkeiten/ ſo dir auffm weg der Tugenten begegnen/ ſondern lobe vnnd dancke Gott/ daß du auffm rechten weg biſt/ vnnd ſprich: propter verba labiorum tuorum ego cuſtodiui vias duras: ſprich auch: hæc eſt via, ambulate per eam.
Das ander directorium ſeind die zeichen:
Alle Creaturen ſeind zeichen/ ſo vns zu Gott zeigen/ weiſen vnd vns ermahnen auff jhne zugedencken/ vnnd vns vber ſein groͤſſe/ macht/ ſchoͤnheit/ weißheit vnnd guͤtigkeit zuuerwunderen/ vermuͤg der Wort: Inuiſibilia Dei à creatura mundi per ea quæ facta ſunt, intellecta proſpiciuntur.
Diſe Creaturen ſeind natuͤrliche zeichen vnnd gleichſamb natuͤrliche Buͤcher/ dañ alle Creaturen reden mit vns/ verkuͤnden vns Gottes Lob/ vnd vnderweiſen vns.
Als derwegen Ariſtoteles gefragt ward/ von weme er ſo vil ding gelernt hatte?
Antwortet er:
Von denen dingen/ ſo nicht liegen koͤnnen.
Selig iſt der Pilgram/ welcher mit ſolchen Augen alle Creaturen anſchawet/ als ein zeichen zu der Goͤttlichen erkaͤndtnuß zugelangen.
Das thun aber die Naßwitzige Weltweiſen nicht/ dann ſie nemen die ſichtbarliche ding diſer Welt nicht an/ als zeichen/ ſondern quaſi materialiter, Jnnmaſſen die junge Knabatzen in den Schulen thun vnd in den ſchoͤnen vergulten Buͤchern nur die ſchoͤnheit der Buchſtaben warnemen/ den Jñhalt aber der Schrifft verachten.
An den Liebhabern diſer Welt/ nemblich von Eſeln vnnd Edelleuthen/ iſts nit/ daß ſie die Creaturen brauchen wie zeichẽ/ ſo vns zu Gott fuͤhren/ ſondern ſie brauchen Eſels Noten: dann wann jhnen etwann ein gutes gluͤck zuſtehet/ vnnd ein ſchoͤne Creatur begegnet/ als dañ wolten ſie es geꝛn geſchwind anbeiſſen/ anzepffen vnd durchs Maul ziehen/ im wenigſten betrachtendt/ was ſie bedeute/ noch auff jhꝛen Erſchaffer gedenckent.
Billich aber werden ſolche Eſelleut von allẽ Menſchen verhaſt.
Egirtus ein kleines Voͤgelein niſtet gern in Diſteln vnnd Doͤrnern/ vnd iſt dem Eſel von hertzen feindt (Jnmaſſen jhm auch die Raben feindt ſeindt/)
Weil der Eſel die Diſteln im Feldt abbeiſt vnd friſt/ oder zertritt/ Alsbaldt derwegen diſes Voͤgelein den Eſel kommen ſihet/ ſo ſetzet es ſich auff ſeinen Rucken/ becket vnd beiſſet jne auch ſo lang vnd ſtarck hinden vnderm Schwantz/ biß er letztlichen auß vngedult daruon lauffet:
Die kleine Voͤgelein ſeindt die Bawren inn Feldern/ Doͤrffern vnnd Einoͤden/ die niſten nahe bey den Zaͤunen vnd Hecken/ vnnd ſeind den Welteſeln/ das iſt/ den gartenden Landtsknechten/ Landtfahrern/ Stationirern, ſtarcken Betiern vnd Landzwingern billich feind/ dann dieſelbigen freſſen jnen alles ab/ zertretten vnd verderben jhnen jhꝛe aͤcker vnd Felder/ ſtehlen jhnen jhre Hennen/ Gaͤnß/ vnnd was ſie im Hauß haben/ vnnd trucken ſie dermaſſen/ daß ſie letztlichen Hauß vnd Hof laͤr ſtehen laſſen muͤſſen:
Aber die Raben/ das iſt/ die Beampten/ Pfleger/ Schoͤrgen vnnd Gerichtsdiener wiſchen bißweiln hinder ſolchen Landtſtreichern/ vñ andere Bawrenſchinder her/ nemen ſie gefaͤngklich an vnd tractierens dermaſſen/ daß ſie nit ſo bald wider kommen.
Das dritte directorium vñ wegweiſung deß Pilgrams iſt ein Mappa oder verzeichnuß/ welche die gelegenheit deß Wegs vnnd alle Gefahr der abwegen begreifft.
Vnſers Chriſtlichen Wallfahrters Mappa oder Zedel/ oder Libel, begreifft alles was in dem alten vnd newen Geſaͤtz veroꝛdnet wirdt/ Jtem der Kirchen formas ritus vnd zierden/ Jtem die habitus oder Kleider der Geiſtlichen Perſonen vnd jhre Geheimnuſſen:
Alle diſe ding ſeindt gleichſamb geſetzte zeichen vnd gemachte Buͤcher/ darinn der Pilgram leſen kan was zu ſeinem heyl vonnoͤthen/ Wehe aber den aſinis ad lyram oder Eſeln/ ſo ſich hierauff ſo vil verſtehen/ als ein Eſel auffs Lautenſchlagen/ vnnd welche diſe Zettel verachten/ vnd mit Fuͤſſen tretten/ jnnmaſſen die Heyden/ Juden vnd boͤſe Chriſten thun/ ſo da nach der Schrifft wenig fragen/ dann ſie ſchawen dieſelbe anderer geftallt nicht an/ als wie die Eſel/ nemblich außwendig/ aber jnnwendig leſen vñ verſtehen ſie dieſelbe nit/ dann ſie habẽ die gab deß verſtands nit/ ſonder ſeind grobe vnuerſtaͤndige toͤlpel/ knoͤpff vnd bengl.
Andere laſſen jhnen die Ehr Gottes/ das Religion weſen/ die Kirchenzierdt vnnd Kleider der Prieſter wenig angelegen ſein: Seind nur Hof- vnnd Maul Chriſten/ tragen das Creutz/ (wie der Eſel) nur hinben auffm Rucken/ ohne einige Buͤrd:
Keine Vigilias noch Faſten/ keine ſtationes noch gemeine Gebett halten ſie niemaln/ ſonder tragen das Creutz nur auffm hindern theil/ laſſen die poſterioribus alle añiuerſaria reſtitutiones vñ dergleichen/ welche ſo vil als nichts thun.
Jn der gantzen faſtenzeit faſten ſie kaum einen einigen tag/ vnd ſeind den Eſeln nur in einem einigen fall gleichfoͤrmig/ dann wie der Eſel ſich vor dem kalten Waſſer zutrincken huͤtet/ an keinem kalten ort gern wohnet/ vnnd im trincken kaum ſeine Lefftzen netzet/ alſo ſehen wir/ daß ſolche Welt Chꝛiſten das Waſſer der guten wercken kaum beruͤhꝛen/ dann ſie foͤrchten den Reiff der muͤhe vnd arbeit/ aber vberfallen wirdt ſie ein groſſer Schnee der ewigen Straff.
Andere verachten gleichwol diſe Zettel nit/ ſondern leſens/ aber verſtehens nicht: Vnnd dieſelbigen ſeind die Layen/ vnnd vermeinen daß ſie die Schrifft verſtehen/ da ſie doch nit recht leſen koͤnnen/ ſonder eines Meiſters vnd Außlegers bedoͤrffen.
Andere leſen vnd verſtehens/ aber auff den Eſeliſchen foꝛm/ dañ nit leſen ſie in meinung etwas drauß zulernen/ oder den weg der goͤttlichen Gebotten zuergreiffen/ ſonder von deß zeitlichen gewiñs wegen:
Vnd wie jener Eſel Eſopi im leſen der geſtalt abgericht ward/ dz/ als man jm ein groſſes Buch fuͤrlegte vñ zwiſchẽ einẽ jeglichẽ hoͤltzinẽ blat dẽ habeꝛn miſchte er die blaͤter mit dẽ maul vm̃keꝛte vñ dẽ habern fein ordenlich auffraß:
Alſo vnd ebner geſtallt habẽ auch vnſere Bauch Chriſtẽ die kunſt deß leſens der H. ſchrifft nur zu jrẽ eygnen nutz ergreiffen/ ſeind derwegen fuͤr keine Chriſtliche vnnd fromme peregrinantes, ſondern aſinantes zuhalten: Du aber/ O frommer Pilgram thue nicht alſo/ ſonder leſe die zetl diſer Schrifft/ Gemaͤld vnd Kleidungen dermaſſen/ darmit du darauß den Weg deß Herꝛen erkennen vnd wandern moͤgeſt.
Nicht begere zuwerden ein Eſel vnnd Maulthier/ in denen kein verſtandt iſt/ ſonder wann du die zeichen der Creaturen ſiheſt/ ſo ſtehe geſchwindt auff/ vnnd gedencke an jhren Erſchaffer: ſiheſtu die truͤbſeligkeiten deß Creutzes/ ſo erſchricke nit/ ſondern paſſire fort:
Siheſt du auf der Straſſen einen Saͤwhirten/ ſo gedencke an jenen verlohrnen Sohn:
Siheſtu einen Bettler/ ſo gedencke an den armen Lazarum vnd den reichen Mann: Woferꝛn du ſolches thuſt/ ſo wirdt dir beſchert werden was Dauid verheiſſet ſprechendt:
Intellectum tibi dabo & inſtruam te in via hac qua gradieris, ſcilicet ad vitam æternam.
Das zwoͤlffte requiſitum von der guten vnd boͤſen Geſellſchafft deß Pilgrams.
DJE zwoͤlffte notwendigkeit deß Pilgrams iſt die gute Geſellſchafft/ vnnd die meidung der boͤſen.
Ein kurtzweiliger Gefehrt iſt an ſtatt eines Rollwagens:
ein ſolcher war Chriſtus jenen zween Juͤngern/ ſo gen Emaus gingen/ als ſie zu einander ſagten:
Brann nicht vnſer Hertz auffm weg?
Die Welt aber vnnd die Weltmenſchen begeren Chriſtum nit fuͤr einen gefehrten auff jhꝛen Raiſen/ ſonder haben vil lieber den Teufel/ derſelb gehet anfangs mit jnen auß/ er iſt bey jhnen mitten auffm weg/ beglaitet ſie wider heimb/ fuͤhret ſie letztlichen inn den Todt.
Vnd ſpricht liſtiglich zum Pilgram: incuruare vt tranſeamus:
Dann weil er ſihet daß bißweiln die Menſchen mit auff gerecktem Leib vnnd guter mainung auff dem weg der Goͤttlichen gebotten wandern vnd jr Hertz allzeit ſurſum hinauff gen Himmel richten/ auff das ewige Vatterlandt gedencken/ vnnd den groben Weg der ſtrengen Bußfertigkeit beharꝛen/ ſo ſpricht er: incuruare frater, buck dich Jaͤckel/ laß ab von deinem ſtrengen Leben/ naige dich ein wenig zum leiblichen Troſt/ faſte vnnd arbeite dich nicht zu todt/ collationire bißweilen/ vnnd trinck ein Krafft Truͤnckel/ du kanſt dannocht die Gebott deß HERREN wol halten/ ich begere dich nicht daruon abzuwenden/ ſondern du wirſt dardurch deſto ſtaͤrcker.
Zum Religioſo ſpricht er: Mein Bruder/ incuruare ſuche ein relaxation, ein recreation, ein gelegenheit/ damit du auſſer deß Cloſters etwan ein Pfarꝛ vbeꝛkommeſt/ ein mehrere freyheit vnd ergoͤtzlichkeit erlangeſt/ ein feines Gelt erſambleſt/ incuruare vt tranſeamus cum cæteris’; & nequaquam pereamus’.
Thu wie andere feine Prieſter auff dem Landt/ denen alles hingehet.
Zum Canonico ſpricht er: Du biſt ein feiner gelehꝛter Mañ vnd eines mehrern wol wuͤrdig: Deine Corherꝛen Pfruͤndt erklecke dir nicht/ trachte nach einem faiſten beneficio oder einer reichen Pfarꝛ/ genieſſe du daruon das beſte einkommen/ vnd gib einem Vicario der die Seelſorg verſehe/ etwas wenigs auffm Spaͤndl/ der Biſchoff vnnd Vicarius ſeind dir guͤnſtig/ vnd koͤnnen gar wol mit dir diſpẽſiren, Aber ô nequam, nequaquam.
Dann die diſpenſationes iniquæ ſeu perperam impetratæ non tollunt peccata mundi, ſed augent, niſi fuerit rationabilis diſpenſandi cauſa, ſine cauſa diſpenſare quid eſt niſi cum licentia ad infernum intrare.
Zu einem ſtillen eingezognen Menſchen kompt er vnd ſpricht: incuruare, nit fliehe ſo ſehr/ alle gute Geſellſchafft/ warumb biſtu ſo gar ſingularis’?
Du wirſt letztlichen gar ein Fantaſt/ ein Stockfiſch vnnd Narꝛ werden/ mennigklichen wirſtu verhaſt/ vnnd dir ſelbſt beſchwerlich vnnd verdrießlich/ incuruare, relaxarigorẽ; gehe her/ zu der Geſellſchafft/ vnnd recreire dich ein wenig.
Aber du O frommer Pilgram/ gib dem Teuffel kein gehoͤr/ dann er leugt/ nicht glaube was er ſagt vom incuruare vt tranſeamus, nam non eſt tranſiturus ſed te oppreſſurus’.
Wirſt du dich ein wenig biegen vermittelſt der laͤßlichen Suͤnd vnnd Weltlichen troſts/ ſo wird er dich zu boden werffen/ vnd machen daß du ſchꝛeyen wuͤrdeſt: adhæſit pauimento anima mea: Wirſtu dich vor dem Teufel bucken/ ſo wirdt er auff dir reiten vnd dich ducken:
& ſicut onus graue grauabitur ſuper te:
Reiten wirdt er dich ohne alle Barmhertzigkeit durch alle Berg vnd Thal/ durch alle Kotlachen/ Hecken/ Doͤrner vnnd Stauden.
Vnd wirdt dich letztlichen loſieren vnd ſtellen in den Stall der ewigen verdam̃nuß: alsdann aber wirſtu ſambt andern vergeblich ſchreyen vnd ſprechen:
vias difficiles ambulauimus.
Der ander boͤſe Gefehrt iſt die Welt vnnd Weltliche conuerſation vnd gemeinſchaft/ welche vns ſehꝛ koͤſtlich vnd ſtattlich mit Kleidern vnnd Speiſen zu tractiren rathet/ vnnd beynebens verurſachet daß wir vnſere edle zeit der Gnaden/ vnnd deß heyls ſo vbel verwenden vnnd verlieren/ aber du/ O Chriſtlicher Pilgram/ meide dergleichen ſchaͤdliche Geſellſchafft/ verwende dein zeit in aller Bußfertigkeit/ zu erlangung der Gnad vnnd Glory.
Nicht ſprich wie etliche Speyvoͤgel vnd Lottersbuben:
Was woͤllen wir nach der Mahlzeit thun?
Weil wir nicht nehen vnd Spinnen koͤnnen wie die Weiber/ ſo woͤllen wir entweder ſauffen oder ſpilen:
ſondern ſprich: nach dem eſſen woͤllen wir ein ehrliche Leibsvbung fuͤr vns nemen/ oder zu der Nachpꝛedig zu der Engliſchen Geſellſchafft eylen/ die colloquia der andaͤchtigen confraterniteten vnd Bruderſchafften beſuchen/ etwas heilſames hoͤren/ folgents zu der Veſper gehen/ vns mit Gott verſoͤhnen/ GOtt anruffen/ nach dem verlohrnen Erbtheil ſeufftzen/ nach der verheiſſenen ſeligkeit trachten/ vnd die begangene miſſethaten beweinen/ dann das ſeindt wahꝛe Chꝛiſtliche/ ja Koͤnigliche werck/ lachrimæ mea ſicut panes die & nocte, &c.
Der dritt boͤſe gefehrt iſt Stuttfaul/ nemblich das Fleiſch/ dann ſpiritus quidem eſt promptus, caro autem infirma:
Caro concupiſcit aduerſus ſpiritum, & ſpiritus aduerſus carnem.
Ob nun wol du O Pilgram/ diſen Gefehrten nicht verwerffen kanſt/ ſondern mit dir fuͤhren muſt/ ſo wirſtu doch nicht leyden/ daß er vber dich herꝛſche/ dann ſonſten wirſt du vmbkommen vnnd ins Vatterlandt nicht gelangen/ dann caro & ſanguis regnum Dei non poſſidebunt.
Hergegen woferꝛn dir das Fleiſch gehoꝛſamet vnd du es mortificireſt, aber doch langſamb/ ſo wirſt du gleichwol zum verlangten zihl gelangen/ aber ſehr ſpat/ vnnd wirſt muͤſſen in der Mittags Hitz wanderen.
Dann du ſolt wiſſen/ daß die zeit diſes Lebens ein fruͤh morgige vnnd zwar ein zeit deß Thaws/ der Barmhertzigkeit vnnd erkuͤhlung iſt:
Jm Fegfewer iſt die Mittags zeit/ zu deren die Sonn der Straff ſcheinet:
Aber in der Hoͤllen iſt die Nacht/ in dern man nichts laͤſt wuͤrcken.
Woferꝛn derwegen du deß morgens im Thaw nicht wandereſt/ ſo muſtu in der Mittags Hitz deß Fegfewers wanderen: Derwegen O Chriſt/ wandere allweil du das Liecht haben kanſt/ vnnd ſonderlich deß morgens wann die Hitz der Sonnen noch nicht vberhandt genommen hat: Zwinge deinen faulen Gefehrten/ das Fleiſch/ daß er mit dir in diſer fruͤhen Tagszeit deß Thaws wandere/ ſo wirſtu in kurtzer zeit vil verꝛichten.
Diſes ſeindt nun die drey Gefehrten deß wegs diſer Wanderſchafft vor denen du dich fleiſſig huͤten/ vnd ſie/ woferꝛn du ſie allbereit zu dir genommen/ beurlauben vnnd andere gute fromme vnnd getrewe Geſellen deines gleichen vnnd vorhabens/ ſo jhr Angeſicht nach dem Himmliſchen Jeruſalem gewendt/ erwoͤhlen ſolleſt.
Bitte auch deinen Schutz- Engel daß er dich beglaidte/ beſchuͤtze vnnd erhalte:
An ſtatt deß Fleiſches erwoͤhle dein rationem oder geiſt/ an ſtatt der Weltmenſchen fromme Leuth/ vnd an ſtatt deß Teuffels den Engel/ ꝛc.
Das dreyzehende requiſitum von dem kleinen Huͤndlein deß Pilgrams.
DAS Huͤndtlein iſt dem Pilgram ſehr nothwendig/ jnnmaſſen Tobias eins auff ſeiner Reiß gehabt:
Durch diß Huͤndtlein wirdt verſtanden der gute beſcheidene vnd Goͤttliche eyfer vnd ernſt:
Dañ erſtlich wie der Hundt ein jnnbruͤnſtiges embſiges vnd keckes thier iſt/ alſo ſoll der Menſch alle Menſchliche forcht hindan ſetzen/ vnd die Warheit kecklich vnd jnnbruͤnſtiglich verthedigen.
Am andern wie der Hundt ein feindt der feinde ſeines Herꝛen iſt/ ſie verfolget/ angreiffet/ vnnd doch ſie nicht haſſet/ alſo ſehen wir daß ein eyferiger Menſch alle die jenigen fuͤr ſeine Feinde haͤlt/ welche GOttes feinde ſeindt/ vnangeſehen dieſelbigen ſo gar ſeine leibliche Schweſtern vnd Bruͤder weren: vermuͤg der Wort:
Inimici facti ſunt mihi:
Item: qui non odit, Patrem & matrem, non eſt me dignus.
Gleichwol iſt er jhnen anderer geſtallt nit feind/ als/ wie gemelt/ der Hund.
Drittens wie der Hundt fuͤr ſeinen Herꝛen ſtreitet biß in den todt/ alſo verthaͤdiget ein eyferiger Chriſt die Goͤttliche Warheit biß in den todt/ vnd wann er hoͤꝛet daß man fluchet/ ſchweret vnd Gott laͤſtert/ alsdann erzuͤrnet/ ergrimmet vnd verſchmachtet er gleichſamb/ wie Dauid/ ſprechent/ Super inimicos tuos tabeſcebam:
Item: Nonne quioderunt te oderam perfecto odio oderam illos.
Viertens wie der Hundt ſeines Herꝛen Hauß verwahꝛet/ die ſchaͤdliche Leuth in der Nacht durch ſein bellen verꝛathet/ alſo pflegt ein eyferiger Chriſt fuͤr ſeine Nechſten vnnd Bruͤder zuſorgen/ damit der allergroͤſt Dieb vnd Moͤrder/ der Teufel jhnen nichts ſchade/ Jnmaſſen Paulus gethan vnnd geſagt:
Quis ſcandaliſatur & ego non vror.
Ferꝛner vnd zum fuͤnfften beiſt der Hundt bißweiln/ vñ der eyfer deß Herꝛn bricht gleichfals bißweiln mit ſchelt wortẽ herfuͤr/ vermuͤg der Wort:
O inſenſati Galathæ: Item:
O ſtulti & tardi corde.
Gleichwol wirdt ein ſolcher guter eyfer bißweiln widerumb gebiſſen/ vermuͤg der Woꝛt:
Extraneus factus ſum fratribus meis’, peregrinus filiis’ matris meæ, quoniam zelus domus tuæ comedit me, & opprobria ex probrantium tibi ceciderunt ſuper me.
Hierauß erſcheint nun/ daß es nichts newes iſt/ daß der gute eyſer vbel angeſehen vnd ſcheutzlich abdanckt wirdt/ non enim modo peccatores & criminoſi puniuntur, ſed qui criminoſos corripere nituntur, nicht wer die laſter thut/ ſondern der ſie beredet/ wirdt geſtrafft.
Vor vilen alten zeiten hat man geſagt: Obſequium amicos, veritas odium parit:
Aber doch ſolleſtu/ O Pilgram/ diſen Hund deß jnnbruͤnſtigen eyfers keins wegs dahinden laſſen/ ſondern mit dir fuͤhren/ Jnmaſſen Elias/ Moyſes/ Joannes der Taͤuffer/ Chriſtus der Herꝛ: Bernardus, Benedictus vnnd Dominicus gethan:
Wehe aber denen/ ſo nit das Fewer diſes eyfers/ ſondern ein Waſſer/ kein Fackel/ ſondern ein Koth im Mundt fuͤhren.
O wie vil feine Maͤnnl findt man/ welche das boͤſe gut/ vnnd das gute boͤß ſprechen/ vnnd behaupten daß die vngerechte contract gerecht/ die pluralitas der beneficien paſſierlich vnd zulaͤſſig/ die diſpenſationes genugſamb/ die offentliche Suͤnd nicht ſtraffmaͤſſig ſeyen/ ꝛc. Etliche haben Mehl im Mundt/ vnd ein verlangen nach dem Traidt vnd Wein/ vnnd koͤnnen derwegen wider die Laſter nicht bellen:
dann ſie foͤrchten ſich/ daß man jhnen das Mehl vnd die vnderhaltung benemmen werde.
Etliche andere reden gleichwol kein falſchheit/ ſondern die Warheit/ aber doch karg vnd kalt/ damit dir zarte Ohren der Zuhoͤrer nicht offendirt oder belaidiget werden/ allermaſſen bey außſprengung deß Weyhbrunnens beſchicht/ dann wann derſelb kaͤrglich außgeworffen wirdt/ alsdann embloͤſſet ein jeglicher ſein Haupt vnd Haͤnd/ vnd empfahets andaͤchtigklich/ aber wann er vberfluͤſſig außgeworffen wirde/ alsdann zeucht ein jeder ſein Geſicht daruon ab.
Eben diſer geſtallt gehets mit dem gepredigten wort Gottes zu/ dann wañ man die Laſter maͤſſiglich/ huͤbſchlich vnd hoͤflich ſtraffet vnd niemandte trifft/ ſo ſtehet deß Predigers ſach wol/ wirfft er aber den Weyhbrunnen der correction etwas vberfluͤſſig in jemands Angeſicht/ ſo wendet man alsbaldt das Geſicht vnd Hertz von jhm ab.
Villeicht aber ſprichſt du:
Jch bin nicht karg/ ſondern freygebig gnug mit dem außwerffen deß Weyhbrunnens der correction, kan aber doch nichts proficiren noch außrichten?
Antwort: die vrſach deſſen iſt/ quod ignem non adminiſtras ſed aquam frigidam: non eſt ignitum eloquium tuum, quamuis abundans ſit: os habes plenum verborum frigidorum:
Die fewrige Kohl/ welche der Seraphin vom Himmliſchen Altar zu ſich genommen/ vnd der die Lefftzen Eſaiæ beruͤhrte/ hat vnſere Lefftzen nit beruͤhrt/ derwegen pflegen wir das Fewer der andacht in den Hertzen der Menſchen nicht ſo ſehr zu entzuͤnden/ als zu loͤſchen:
Jnn den Lefftzen ſolcher kalten vnnd lawen Prediger ſteckt der Todt/ an ſtatt daß in jhren Lefftzen das wort GOttes/ der Geiſt vnd das Leben ſein ſolte/ Nicht allein aber ſollen diſe Hundt deß guten eyfers die Prediger bey ſich habẽ die Lieb/ ſondern auch alle vnd jede fromme Chriſten/ dañ einem jeglichen Menſchen hat Gott das Gebott der Lieb auffgegeben/ ſprechendt:
Diliges proximum ſicut te ipſum:
Wer nun diſe Liebe hat/ der bewilliget nicht/ daß ſein Nechſter durch die Suͤnd vmbkomme/ ſonder er erhaͤlt jne ſo vil muͤglich/ vermittelſt der Bruͤderlichen correction, derwegen laſſet auch vns diſen Hundt deß guten eyfers mit vns fuͤhren/ eines jnnbruͤnſtigen Hertzens vnd Gemuͤts/ vnnd feinde der feinde Gottes ſein/ fuͤr die ehr deß allerhoͤchſten mannlich ſtreiten/ wider die Teuffel vnnd verfuͤhrer weidlich ſchreyen/ vnd bißweilen wanns vonnoͤten iſt/ von vns beiſſen/ damit wir getrewe Knechte vnſers Herꝛn erfunden/ vnnd wuͤrdig werden moͤgen einsmals anzuhoͤren die liebliche Wort:
Euge ſerue bone & fidelis intra in gaudium Domini tui.
Continuatio diſer Materi/ vnnd von einem groſſen wuͤtenden Dorff- Ruͤdt.
Huͤten aber ſoll ſich vnſer Pilgram/ daß er an ſtatt eines kleinen Hundts deß guten eyfers keinen wuͤtigen groſſen Ruͤdt deß vnbeſcheidenen eyfers zu ſich neme/ Dann dergleichen Hundt pflegen die Gaͤnß/ Aendten/ Schaf/ Schwein vnd Hennen zuuerjagen:
Auff diſen ſchlag findt man etliche Prediger/ welche auß einem vnbeſcheidenen eyfer ohne allen reſpect jmmerdar bellen/ beiſſen vnd von ſich ſtechen/ derwegen nit allein nichts fruͤchten/ ſonder die Gemuͤter der Zuhoͤrern wider jhne veralieniren, abwenden vnd verbitteren:
Jmmerdar ſchreyen ſie/ crucifigatur, deponatur, eijciatur, ſo gar nennen ſie bißweiln die Leuth/ oder deuten gleichſamb mit Fingern auff ſie/ laſſen jhr rachgirigs Gewuͤth auff der Cantzel auß/ vnnd reſeruiren dem Goͤttlichem vril nichts:
Mit ſolchem jhrem vnbeſcheidenen eyfer verſchoneu ſie weder der alten noch der jungen/ weder hohes noch nidern ſtandts:
Woher entſpringt aber ſolche wuͤtigkeit deß Hunds?
Antwort: Einen nagenden Wurm haben ſie vnder der Zungen/ nemblich den wurm der hoffart vnd eyteln ehr/ derſelb machet/ daß ſolche Prediger fuͤr Iuſtitiarios vñ groſſe Liebhaber der Iuſtici vnd Goͤttlichen ehr gehalten werden woͤllen/ derwegen laſſen ſie ſich mit dem vnbeſcheidenen corrigiren vnd ſtraffen der Laſter auff der Cantzel ſo ſteiff hoͤꝛen.
Andere haben einen Wurm deß neidts vnd haſſes/ vnd derſelb heiſt correctio mendax in ira contumelioſi:
Es iſt aber kein correctio, ſonder ein corruptio.
Noch andere haben den Wurm der Jgnorantz vnder der Zungen/ vnd weil ſie auff jhre Predig nit vil ſtudiert haben/ vnnd nichts anders wiſſen fuͤrzubringen/ ſo begeben ſie ſich an ſtatt deß docirens vnd lehrens auffs calumnieren, ſchelten vnd kalmeuſen.
Eben diſen Wurm der Jgnorantz haben auch etliche Prælaten/ jnnmaſſen jener geweſt/ welcher baldt nach beſchehener ſeiner wahl vnnd innſtallirung anfing zu kaͤrglen/ den Bruͤdern jhren Tiſch/ Wein vnd Brodt zuſchmaͤlern vnd abzubrechen/ vnd ſie ſonſten mit dem ſtraffen hart zuhalten/ wardt derwegen abgeſetzt/ wie ein nouitius geſtrafft/ vnnd jhm zu erkennen gegeben/ wie vnnd was geſtallt er andere regiren vnd halten ſolte.
Nach ſolchem ward er wider in vorigen ſtandt geſetzt/ vnnd diſer geſtallt benam man jhm den Wurm der Jgnorantz vnd vnbeſcheidenheit.
Nicht ſicher iſts von den Dorff Ruͤdten regirt zu werden/ die Kinder der Edelleuthen ſeindt in jhren Regierungen vil guͤtiger/ dann ſie ſeindt von jugent auff bey hoͤflichen Leuthen erzogen:
Das thun aber die Bawrenbengel vnnd grobe Toͤlpel nicht/ Miſeri miſeris miſereri nolũt; aſperius enim nihil eſt humili dum ſurgit in altum, Cuncta ferit dum cuncta timet, deſeuit in omnes.
Der ander groſſe Hundt/ der zu meiden/ iſt ein ſtummer Hundt/ der da gar nicht bellet/ noch beiſſet/ vnnd heiſt remiſſio oder ein vnachtſambkeit/ dergleichen Leuth fragen nichts nach dem heyl jhres Nechſten/ jhr zelus oder eyfer ligt auffm Bauch auff der Erden: nemmen ſich vmb das heyl jrer Weib/ Kinder vnd Geſinds nichts an/ vnd ob ſchon ſie bißweiln bellen/ ſo laſſen ſie doch baldt nach/ laſſen ſich geſchwindt abtreiben/ ſchweigen/ ruͤhren den Wadel/ legen ſich voꝛ jhnen nider/ vnnd beiſſen nit.
Daran aber iſt nichts anders ſchuldig/ als entweder die zuuil groſſe demut/ durch welche aber geſchwecht wirt jhre authoritet, oder die forcht/ dañ ſie foͤrchten ſich entweder vor der darauß entſtehenden aͤrgernuß oder der betrohung.
Oder aber die Lieb iſt ſchuldig dran/ dann etliche woͤllen den Fuchs nit beiſſen/ noch jemande belaidigen/ damit ſie nicht priuirt vnd jhnen jhr zeitliche nahrung entzogen werde/ derwegen ſeind ſie bey menigklich wol dran: ſchmaichlen vnnd ſprechen:
Per me equidem ſint omnia protinus alba.
Den gantzen Tag fuchsſchwaͤntzlen ſie/ koͤnnen alles mitigiren, coloriren, linderen/ faͤrben vnnd entſchuldigen:
Seindt Dorff- vnnd Schlafhund/ vnnd ligen nur auff dem Sack/ aber dem Wolff fragen ſie nichts nach.
Dergleichen Schlafhuͤnd vnd Sackhuͤnd find man ſehr vil auff den Pfarꝛen vnd in den Religionen/ Kein ſolcher aber war Petrus/ er lag nit auffm Sack/ ſonder ſpꝛach: ſihe/ wir verlaſſen alles/ Goldt vñ Silber hab ich nit/ ꝛc. Deßgleichen lagen der H. Franciſcus, Dominicus, Bernardus, Benedictus vnd Auguſtinus auff keinem ſolchen Sack/ ſie waren nit Polſterhuͤndl/ ſondern Schafhund/ vnd huͤteten die Schaf Chriſti.
Der viert Hund iſt mittelmeſſig vnnd ein zim̃lichs Huͤndlin vnd ſehr wachtſamb/ dardurch wirdt bedeut der beſcheidne eyfer/ wann nemblich der Menſch die zeit/ das ort vnd die Perſon warnimbt.
Keinen koͤſtlichern Hund koͤndt ich dir O Chriſtlicher Pilgram wuͤnſchen/ als einen der da ſchwartz iſt vermittelſt deß guten eyfers/ der zwey Augen der ſcientz vnd beſcheidenheit hat/ vñ der ſtarcke Schenckel der ſtandthafftigkeit hat.
Selig iſt der Pilgram der einen ſolchen Hund zum geferten hat/ jnnmaſſen Tobias einen gehabt/ vnd durch jhne mit gluͤck vnnd heyl widerumb heimb zu ſeinem alten Vatter gefuͤhrt iſt worden.
Das vierzehente requiſitum von deß Pilgrams Teſtaments auffrichtung.
WJe einer der ſehr weit verꝛaiſen will/ zuuor pflegt ein Teſtament oder ſeinen letzten willen auffzurichten/ alſo muͤſſen auch wir/ die wir allhie auff Erden kein bleibende ſtatt haben/ thun/ vnd erſtlich vber vnſere zeitliche Guͤter diſponiren, vnnd ſie dermaſſen veroꝛdnen/ damit ſie jhren rechten Erben zu theil werden/ vnd zwiſchen denſelbigen ins kuͤnfftig kein ſtritt oder weitleuffigkeit entſtehe/ vnnd damit dadurch die ehr vnd glory GOttes befuͤrdert werde/ vermuͤg der Wort:
Omnia in gloriam Dei facito.
Item: non nobis, Domine non nobis, ſed nomini tuo da gloriam.
Fuͤrnemblich aber muſtu ſehꝛ behutſamblich inn diſem fall handlen/ vnnd ſehen/ daß du deinen Freunden nicht etwas/ was du ſchuldig biſt zu reſtituiren vnnd zuerſtatten/ vermacheſt/ ſonder verordneſt/ daß es jhren rechten Herꝛen widerumb zugeſtellt oder erſtatt werde.
Am andern verſorge vnnd diſponire die Begraͤbnuß deines Leibs/ damit derſelb ehꝛlich vnnd an ein heiliges geweyhtes orth gelegt/ darneben aber aller eytler Pomp vnd Pracht vermitten werde/ thu nicht wie etliche/ welche vil lieber mit zurichtung vnnd bereitung eines koͤſtlichen Grabs vil ſpendiren, dann jhre Schulden zahlen/ vnnd frembde oder vbelgewonnene Guͤter reſtituieren woͤllen.
O groſſe Thorheit:
Vil lieber woͤllen ſie/ daß jhꝛe Seelen in der Hoͤllen werden gemartert/ weder daß jhꝛe Leiber gelegt werden in ſchlechte Graͤber.
Nicht genug iſts/ daß ſie jhre jugent vnd Mannlichs alter zugebracht haben/ in Thoꝛheiten vnd eytelkeiten/ ſondern ſie laſſen auch dieſelbe erſcheinen/ ſo gar nach jhꝛem todt/ mit jren todten ſtinckenden vnd verfaulten Leibern/ ꝛc.
Beſchließlichen verteſtiere vnnd verſorge dein Seel/ vermittelſt deß vilfaͤltigen gedenckens an den Todt/ das viuax mortis memoria dat contemptum mundi, dat euitationem peccati, dat ſcientiam & ſecuritatem bene moriendi.
Jtem vermittelſt/ der demuͤtigen appellierung von der Gerechtigkeit Gottes zu ſeiner Barmhertzigkeit/ Jtem vermittelſt deß vnauffhoͤrlichen Gebetts/ vnnd vilfaͤltigen Beicht vnnd Communion:
Vnd diſes alles thue bey zeiten/ damit du nit etwan vom Todt vbereylt werdeſt/ vnd ohne Teſtament verſcheideſt.
Keins wegs aber laſſe dich an der verordnung deß Teſtaments hindern oder abhalten/ die Hoffnung deß laͤngeren Lebens/ Nicht ſprich:
Ob ich ſchon alt bin/ ſo bin ich doch noch ſtarck/ das eſſen vnnd trincken ſchmeckt mir/ GOtt lob/ noch wol: Jch empfinde auch keine zeichen einiger Schwachheit/ alles was ich in der jugent gethan/ dz kan ich noch thun.
Jch kan noch wol manchen Jungen vberleben.
Du jrꝛeſt dich aber/ mein Bruder/ du jrꝛeſt dich/ glaub vnd vermeine nicht/ daß du darumb deſto weiter vom Todt ſeyeſt/ ſonder nimb ein Exempel vnnd Lehr an einer Kertzen/ dieſelbe brinnt vnd fladert gleichfals biß zum endt/ wann kaum ein einiges Bißl Wachs mehr verhanden iſt:
Vil heller brinnt ſie alsdann/ weder erſt anfangs/ als man ſie anzuͤndete: Eben diſes/ mein Bꝛuder/ kan auch dir begegnen/ dann ſehꝛ vil Menſchen werden beruͤhrt vom Schlag/ vil ſterben deß gehen Todts/ welche alters vnd geſundtheit halben gar wol noch laͤnger hetten leben/ gute chiera machen/ den taratantara vnnd boire à la fontaine ſingen koͤnnen/ ꝛc.
Das fuͤnfzehende requiſitum vom fruͤh auffſtehn deß Pilgrams.
DAs fuͤnffzehende requiſitum vnnd notwendigkeit deß Pilgrams iſt/ daß er deß morgens in aller fruͤhe auffſtehe zum wanderen/ vñ nit warte biß zu der mittaͤgigen Hitz/ in ſeiner jugendt ſoll er anfahen andaͤchtig/ fromb vnnd tugentſamb zu ſein/ vermuͤg der Wort: bonum eſt viro, cum portauerit iugum ab adoleſcentia ſua Item: memento Creatoris tui in diebus iuuentutis tuæ, &c. Gedenck an deinen Erſchaffer in deiner jugendt/ ehe dañ die zeit deines vngluͤcks komme/ vnd die Jahꝛ herzu tretten/ dauon du ſagen wirſt/ ſie gefallen mir nit.
Ein groſſe vnuerſchambtheit were es/ wañ einer einen Koͤnig zu gaſt lude auff Fiſchſchuppen/ auf zernagte Bein vñ Oepfelſchel:
Was iſt aber ein muͤdes alter anderſt/ als ſchuppen der jugent/ als ein zernagtes Bein/ vnd als ein verfaulte Scheel? was kan vnuerſchambters ſein/ als dz du O ſuͤnder dem Teufel begerſt zu dienen in der jugent/ damit du heꝛnacher Gott dienen moͤgeſt im alter?
Nit alſo/ O Pilgram nit alſo/ ſonder ſtehe deß morgens fruͤh auff/ vnd opffere der Goͤttlichen Majeſtaͤt das beſte deines alters/ vnd diene jhm zeitlich in der jugent/ ehe vnd beuor die Fenſter deiner Augen im Todt erfinſteren/ wann du eingehen wirſt muͤſſen ins Hauß der ewigkeit.
Gewiß vñ vnfehlbar iſts/ daß die jenigen ſo von jugent auff Gott dienen/ deſto weniger im Fegfewer geſtrafft/ vñ deſto vberfluͤſſiger im Him̃el ergetzt werden ſollen.
Ehꝛlich vñ ruͤhmlich iſts auch/ daß man Gott von jugent auff diene/ dañ wie ein edler Juͤngling vil lieber einem Koͤnig vm̃ſonſt dienet/ weder einem Bawren vmb einen groſſen Soldt/ alſo ſoll vnſere edle vnd nach dem Ebenbildt GOTtes erſchaffene vnnd thewer erkauffte vnnd erloͤſte Seel vil lieber dienen dem allerhoͤchſten vnd him̃liſchen Koͤnig der jhne erſchaffen vnd jhm alle notturfft beſcheret/ vnnd der jhm ſo gar das ewige Leben ertheilet/ weder dem Teuffel/ der Welt/ vnd dem Fleiſch/ dern Soldt der Todt iſt.
Ein ſchand iſts dem Pilgram/ daß er vnangeſehen geweckt worden/ dannoch nit fruͤh auffſtehet/ wann die Sonn ſcheint vnnd ſeine andere Gefehrten allbereit auffm weg ſeindt/ vnnd waidlich vortwandern.
Die Hanen kraͤhen vnd wecken vns auff/ dann die Sum̃ der Prediger iſt außgangen inn alle Landt: Alsbaldt der Han kraͤthe/ ging Petrus hinauß/ weinte bitterlich/ wanderte in eine Spelunck vnd thaͤte Buß:
Aber leyder/ wir ſchlafen vnd faulentzen im Lotterbeth.
Nicht allein die Hanen/ die Prediger vnd vnſere Geſellen wecken vns auff/ ſondern auch vnſer Herꝛ vnnd GOtt ſelbſt beruͤhrt vns mit ſeiner Handt: Warumb ſchreyen derwegen wir nicht:
Manus Domini tetigit me, & contremiſcit venter tuus ad tactum eius?
Eben ſo offt ruͤhret er vns an zum auffwecken/ als offt er vns etwan ein widerwertigkeit vnnd Kranckheit zuſchicket/ Aber wehe denen/ ſo nicht erwachen vnnd munter werden/ es ſey dann/ daß es donnere/ plitze/ vnnd mit dem Stral deß gehen Todts/ von mir ins ewige Fewer einſchlaͤgt/ dann als dañ wirds zu ſpat ſein/ vnd ſie werden alsdann die Augen auffthun wie der reiche Mann in der Hoͤllen.
Derwegen O Prilgram/ ſurge qui dormis & exurge, & illuminabit tibi Chriſtus’.
Weil du empfundeſt daß dich die Sonn der Goͤttlichen gnad vñ barmhertzigkeit noch beſcheinet/ ſo thu du erſtlich deine Augen auff/ vermittelſt der erkaͤntnuß deiner Suͤnden vnd gefahr darinn du von jhꝛentwegen ſteckeſt woferꝛn du darinn ſtuͤrbeſt/ Jnnmaſſen Dauid gethan/ ſprechendt:
Quoniam iniquitatem meam ego cognoſco amplius laua me ab iniquitate mea.
Am andern erigete, erhebe dich vermittelſt der contrition.
Drittens lege das Hemmet der gnaden an/ vermittelſt deß guten fuͤrſatzes/ vermuͤg der Wort:
Induite vos ſicut electi Dei: Item, Induimini Ieſum, &c. Viertens begib dich auß dem Beth der boͤſen geſellſchafft vnd anlaß/ auffs wenigſt ſeye nit ſo gar vnempfindelich/ daß du die Wantzen oder Floͤch/ das iſt/ die armſeligkeiten/ welche die in ſuͤnden ligende Suͤnder leyden/ nit empfindeſt.
Zum fuͤnfften ſpeye auß/ oder reinige dich/ vermittelſt der Beicht/ vnnd werffe von dir den Schleim vnd ſchulnuß der ſuͤnden/ damit der Magen deines Gewiſſens geſaͤubert werde.
Nach ſolchem allem lege an die ſchuh aller tugenten/ vnd verſihe dich mit dem Sack deß Glaubens vnd allen andern notwendigkeiten/ vnnd wann du alſo ſtaffirt vnnd fertig biſt/ ſo begib dich auff den weg deß wirckens der Goͤttlichen Gebotten vnnd Chriſtlichen Lebens: Alsdann/ alsdann wirſtu in der kuͤhle vnnd wehrendem Thaw der zeit der gnaden/ ein ſtarcke vnnd gluͤckliche Tagreiß verrichten/ vnd zum verlangten Port gereichen.
Vom ſechzehenden requiſito oder notwendigkeit deß Pilgrams.
ZVm ſechzehenden muß der fuͤrſichtig Pilgram langſamb wanderen/ dann wer ſich aufangs vbereylt/ der wirdt baldt muͤd vnd bleibt dahinden/ aber wer langſamb gehet/ der kombt allgemach weit:
Derwegen muſtu O Chriſtlicher Pilgram auffm weg deß Herꝛen beſcheidenlich vortgehen/ faſten/ wachen/ vñ dein Fleiſch kaſteyen: Regiere das Pferdt deiner vngeſtuͤmmigkeit mit dem Zaum deß verſtandts/ dann wer ſein Pferdt deß morgens fruͤ vberhuyet oder vbereylt/ der verbringt ſchwerlich ein gute Tagreiß.
Gedenck daß vnſere Werck kein Werck eines einigen tags ſeyen/ ſonder daß es lange zeit darzu erfordert werde/ dann vnſere Wallfahrt wehret vnſer gantzes lebenlang.
Gedenck/ daß ſolche vngeſtuͤmme Pilgram nit loͤblich ſonder veraͤchtlich/ ſchaͤdlich/ naͤrꝛiſch vnnd vermeſſen ſeind.
Erſtlich ſeindt ſie ſchaͤdlich GOtt dem HErꝛen/ dem Nechſten/ dem Geiſt vnnd dem Leib:
Qui enim indiſcretionis √itio ieiunia & vigilias, ſic agit, vt deficiente ſpiritu vel corpore languente ſpiritualia impediantur, aufert corpori ſuo boni operis effectum, ſpiritui affectum, proximo exemplum, Deo honorem.
Das Chꝛiſtliche Leben iſt das Creutz/ vnd daſſelbe iſt die Laiter der Suͤnden/ derwegen ſpricht der Prieſter in der Kirchen ſurſum corda.
Aber wehe den Menſchenkindern/ ſo eines ſchweren Hertzens ſeindt/ vnnd mit vnbeſcheidenheit hinauff ſteigen woͤllen/ dañ wann er auß ſchwachheit fellt/ ſo kombt er widerumb zum anfang der Laiter; Nemo repente fit ſummus, aſcendendo non volando appræhenditur ſummitas ſcalæ.
Am andern ſeind ſie naͤrꝛiſch/ vnnd wie die Dorff knaben in der proceſſion das Wachsliecht hinder dem Creutz tragen/ alſo pflegen etliche nouitzen das Creutz der pœnitentz ohne Liecht deß guten raths zu tragen vnd den vnſchuldigen/ das iſt/ den newen Menſchen; an ſtatt deß Moͤrders/ das iſt/ deß alten Menſchen/ creutzigen: Alsdann aber creutzigen ſie den newen Menſchen/ wann ſie wegen der vbermeſſigen affliction nichts guts wircken koͤnnen:
Wie ſich etliche Reutter mit vil zu ſchweren Waffen beladen vnd dardurch vom feindt vberwunden werden/ alſo koͤndten etliche Menſchen den Teuffel leichtlich vberwinden durch ein mittelmaͤſſiges faſten vnnd wachen/ aber weil ſie ſich vil zu vil vnderſtehẽ/ vnd auß einem vnzeitigen eyfer/ den Wercken der heiligen Einſidler nachfolgen woͤllen/ ſo werden ſie letztlichen betrogen.
Dann zugleicher weiß wie der Jaͤger einen Affen betreugt/ in deme er jhme groſſe vnnd weite ſchuch oder Stifeln zeiget/ Alſo begert der Teufel die Menſchen zubetriegen/ vnd zeiget jhnen groſſe vnnd weite Schuch der Tugenten der alten Vaͤtter/ das iſt/ die leibliche vnd geiſtliche vbungen.
Darwider aber gibt der heilig Bernardus einen guten rath vnnd ſpricht:
Bonæ voluntati non ſemper credendum eſt, ſed regenda & frenanda, maxime in incipiente, vt maneat in ſuo tenore, quia tunc ſuauiter incedit: ſi autem impellitur ad velocem tranſitum, tunc cadit aut deficit.
Einsmals fragt ein junger Religios einen alten vnnd ſprach: ſag mir/ wie vnd was geſtallt ich Gott finden koͤnne?
Jſt er zu finden im faſten/ wachen/ betten vnd kaſteyen/ oder in der barmhertzigkeit?
Der alt antwoꝛtet vnd ſprach:
Zufinden iſt er in denen dingen/ die du jetzt gemelt haſt/ aber doch beynebens vermittelſt der diſcretion vnd beſcheidenheit/ dann vil Leut haben jhr Fleiſch gepeinigt/ aber weil ſie es thaten mit vnbeſcheidenheit/ ſo ſeind ſie laͤr abgezogen/ derwegen gebrauche dich in ſolchem fall deß raths der weiſen vnnd erfahꝛnen:
Findeſt du aber ſo baldt keinen guten Rathgeber/ ſo demuͤtige dich/ vnd erhebe dein gemuͤth zum Herꝛn/ vermittelſt deß andaͤchtigen Gebetts/ ſo wirdt er dich ohne zweifel erleuchten vnnd zuerkennen geben was du fuͤr einen weg wanderen ſolleſt/ vermuͤg der Wort:
Si quis indigeat ſapientia poſtulet à Deo, &c.
Vom ſibenzehenden requiſito.
DJe verachtung der Spoͤtter iſt das ſibenzehende requiſitum vnſers Chriſtlichen Pilgrams/ Ob ſchon er auff ſeiner Pilgerfahrt verlacht wirdt/ ſoll er ſich doch darumb nit aufhalten oder wider zu ruck gehen/ ſonder deſto froͤlicher ſein vnd ſpꝛechen: aduena ego ſum & peregrinus, non habeo hic ciuitatem permanentem ſed futuram inquiro.
Nichts newes iſts/ alſo verlacht vnnd verſpott zu werden/ dañ certum eſt quod omnes qui volunt piè viuere, in Chriſto Ieſu, perſecutionem patiuntur.
Wann ein religios ſein Regel ſteiff helt/ ſehꝛ keuſch/ ſtill/ eingezogen vnd gehoꝛſamb iſt/ ſo wirdt er bißweiln von andern verlacht vnnd ein deuotarius genennt/ vnnd ſie ſprechen: venite circumueniamus illum, quoniam inutilis eſt nobis & operibus noſtris.
Wann ein Canonicus, Præpoſitus oder Decanus ein eyfriges/ jnnbruͤnſtiges andaͤchtigs leben fuͤhret/ ein demuͤtige Kron vnnd Prieſterliche Kleider traͤgt/ die gemeinſchafft der Weibern vnd Gaſtereyen meidet/ ſein vbriges einkommen den Armen gibt/ den Choꝛ- vnd Gottsdienſt fleiſſig beſuchet/ die Laſter ſtraffet vnnd außreutet/ alsdann wirdt er bißweiln von andern verlacht/ vnnd ſie ſprechen:
Sehet vnſeren quotidianum, Er ligt im Chor wie ein Lauß auffm Grindt/ er will alles reformieren, vnnd alle Berg eben machen:
Er iſt ſehr ſingularis vnd eygenſinnig.
Jn ſumma/ man wirdt jhm Spinnenfeind/ jederman wil vber jhne her/ vnd wie die Voͤgel vmb den Kautzen fliegen/ alſo fliegen ſie vmb jhne herumb/ geben jhme ein bick.
Aber O heiliger ſingularitas, vil beſſer biſtu/ dann die politiſche pluralitas, welche fuͤnff gerad ſein/ vnnd alles hingehen laſſen.
Vil ſeindt beruffen/ aber wenig ſeindt außerwoͤhlt/ ſehr weit vnnd breit iſt der Weg zum verderben/ vnd vil Leut wandern jhne/ Aber ſehr eng iſt der weg zum Leben/ vnd wenig Menſchen finden jhne.
Beſchließlichen/ wann ein Lay oder Weltlicher taͤglich Meß hoͤret/ Wochentlich oder Monatlich beichtet/ ſich ſchlechtlich kleidet/ vnnd vil bettet/ ſo wirdt er verlacht/ dann deridetur iuſti ſimplicitas.
Aber du/ O Pilgram/ laß die Huͤndt bellen vnnd die Gaͤnß pfeiſen/ ſie werden ſchon auffhoͤren.
Nicht foͤrchte dich vorm Schatten/ das iſt/ vor der zeitlichen widerwertigkeit/ dann ſie ſeindt keine wahꝛe widerwertigkeiten/ ſondern nur ein Schatt der zukuͤnfftigen truͤbſeligkeiten.
Gedenck an Chriſtum/ welcher/ vnangeſehen der vilen vnd groſſen verſpottungen/ vom Creutz nicht hinunder geſtigen/ Jtem an die Magdalenam/ welche nicht nachließ CHriſtum zuſalben/ vnangeſehen Judas darwider murrete.
Biſtu derwegen auffm weg der pœnitentz vnnd Buß/ ſo verfahre vnnd frage nichts nach eines jeden boͤſen Geiſts eingeben vnnd verhinderung/ Dann es werden die Taͤg kommen dz ſie jren Lohn empfahen/ vnd als dann erfahren werden was ſie gethan haben/ wann nemblich ſie in der Hoͤllen heulen vnd ſprechen werden: hi ſunt quos, &c.
Vom achzehenden requiſito.
DAs achzehende requiſitum deß Pilgrams iſt/ daß er ſich wegen der ſchoͤnen vñ luſtigen gegendt/ Felder/ Wiſen vnd Waͤld nicht auffhalte/ ſonder jmmerdar vort paſſire.
Eben alſo ob ſchon vnſer Chriſtlicher Pilgram die Taͤntz/ Bancket/ Hochzeiten vnd Fechtſchulen ſihet/ ſo helt er ſich doch nit auff/ ſonder gedencket daß er ein Wandersman vnd weit zu reiſen vorhabens ſeye.
Er betrachtet wo er ſeye/ nemlich in exilio im Elendt/ im Jam̃erthal vnd im Schatten deß Todts.
Dann lieber/ was iſt in der Welt/ das nit zubeweinen were? ſiheſtu auffwertz/ ſo ſiheſtu das Him̃liſche Vatterlandt/ darauß du verſtoſſen biſt/ vnnd nicht weiſt ob du widerumb hinein kom̃en werdeſt.
Schaweſt du niderwertz/ ſo ſiheſtu dein Grab vnd die Erd/ in welche du widerumb verkehrt muſt werden.
Schaweſt du zu der rechten deß wolſtandts vnnd zur lincken deß vblen ſtandts/ ſo ſiheſtu/ daß tauſent zur lincken/ vnd zehen tauſent zur rechten fallen.
Schaweſtu fuͤr dich/ ſo findeſtu vnderſchidliche vrſachen zu weinen/ vnd zuſprechen:
Infixus ſum in limo profundi vſque ad genua.
Ferner betrachtet er/ daß er im Landt deß Schattens deß todts ſeye:
Wo nun der ſchatten eines Menſchen iſt/ da iſt der Menſch nit weit dauon/ wo derwegen der ſchatten deß Todts iſt/ da iſt der Todt auch nit weit: Nahe bey vns iſt nicht allein der natuͤrlich/ ſonder auch der Geiſtlich vnd Hoͤlliſch Todt.
Der natuͤrlich Todt iſt nah bey vns/ dann mitten in vnſerm leben ſeind wir im todt/ vnnd vnſer leben iſt ein jmmerwehꝛendes ſterben.
Der Geiſtlich todt iſt den from̃en nahe/ dann wir eſſen Strick/ wir trincken Strick/ wir kleiden vns mit Stricken/ vnnd alles ſeindt Strick:
Der hoͤlliſch Todt iſt den Gottloſen nahe/ Nur ein Glaͤſerne Maur iſt zwiſchen jhnen vnd dem ewigen Todt vnd Thor der Hoͤllen/ vermuͤg der Wort: appropinquauerunt vſque ad portam mortis: Item, tympanum & cytharam tenent, & in puncto deſcendunt ad inferna.
Nicht weniger betrachtet er das ort/ dahin er in ſeiner Wanderſchafft ziehlet/ nemblich zum Vatterlandt/ zum ewigen Leben/ zum him̃liſchen Leben vnd zur ewigen frewd vnnd Seligkeit.
Diſes betrachtete einsmals ein anſehenlicher vnnd edler Herꝛ/ welcher auffm weg deß HErꝛen ſtill ſtundt/ vnd nicht vortging/ ſondern ſich auff einem froͤlichen Pancket/ vnnd beym guten muth auffhielte:
Letztlichen aber bedachte er ſich/ betrachtete die kurtze zeit diſes Lebens/ ging geſchwind heim̃/ zohe ſeine koͤſtliche Hochzeitliche Kleider ab/ vnnd ſprach: Wo iſt an jetzo der Pracht/ die Frewd/ die Geſellſchafft?
Alles iſt verſchwunden:
Baldt darauff begab er ſich in den Barfuͤſſer Orden.
Beſchließlichen betrachtet er das mittel dardurch er zu der Thuͤr deß Vatterlandts gelangen muß/ nemblich durch die Thuͤr oder Clauſe deß Todts/ allda man jhne embloͤſſen wirdt/ aller ſeiner Guͤter/ Ehr/ Glory/ Wolluſt/ Frewde/ Goldts vnnd Silbers/ daſelbſt wartet der Geſtreng Richter/ deßgleichen die erſchroͤckliche Schoͤrganten/ Puͤtl/ verfluchte Gerichtsdiener/ Dieb/ Rauber vnnd Moͤrder.
Weil dann du weiſt/ daß du zu diſem Thor eyleſt/ wie kanſt vnnd magſtu froͤlich ſein?
Wie magſtu dich auffhalten auff den Taͤntzen/ Wolluſtbarkeiten vnd zergaͤngklichen eytelkeiten diſer welt?
Zugleicher weiß wie der jenig/ welcher zum Galgen gefuͤhrt wurde/ vnnd doch begerte daß man ſtill halten/ vnd jm verwilligen wolte/ einen Tantz zuſchawen/ fuͤr einen groſſen Narꝛen gehalten wurde werden/ Alſo biſtu ein vil groͤſſerer Narꝛ/ in deme du auffm Wagen deß Todts ſitzeſt/ vnnd ohne vnderlaß zum Todt gefuͤhrt wirſt/ vnd nicht deſto weniger dich begereſt aufzuhalten beym tantz vnd Muſic der ſo bald verſchwindenden wolluͤſten diſer Welt.
O wie groſſe Vrſach haben wir/ ſambt Chriſto vnſer armſeligkeit zubeweinen/ dann als er am Palmtag mit groſſem Triumph vnnd meniglichs frolocken/ ſeinen Koͤnigklichen Einritt zu Jeruſalem halten wolte/ Nihilominus gaudio ſibi propoſito ſuſtinuit crucem, properauit ad paſſionem & mortem: fing er an vber die Statt Jeruſalem vnd jhre zerfloͤrung zuweinen.
Eben diſes thue auch du Pilgram/ betrachte die zerſtoͤrung deiner Statt/ ſo wirſtu ohne zweifel ſehen/ daß dir eden ein ſo groſſe gefahr beuor ſtehe.
Dann erſtlich veniet in te dies’: es wirdt vber dich kommen der Tag/ nemblich im Alter:
Dann alslang der Menſch jung iſt/ iſt alles fuͤr jhne/ aber wann er alt wirdt/ iſt alles wider jhne:
Die Augen ſeind wider jhne/ dann er ſihet nit:
Die Ohren ſeind wider jhne/ dann er hoͤret nicht.
Die Zaͤhn thun jhm wehe/ der Kopff vnnd die Haͤnd zittern/ vnnd der Magen iſt nichts werth.
Der Tag iſt wider jhne/ dann er kan nicht arbeiten: Deßgleichen die Nacht/ dann er kan nicht ſchlafen:
Weil dann dem allem alſo/ warumb hoͤrſtu nit den Weiſen Mann/ der da ſchreyet:
Memento creatoris tui in iuuentute tua, antequam veniat dies afflictionis & appropinquent anni, de quibus dicas, non mihi placent.
Am andern circumdabunt te inimici vallo.
Mit einem Wall oder Geſchuͤtt/ oder Schantz werden dich deine Feinde vmbgeben:
Die ſchmertzen deß Todts werden den ſterbenden Menſchen befangen.
Weil es ein groſſer ſchmertzen iſt/ wann dir ein Finger/ Hand oder Schenckel abgeſchnitten wirdt/ was vermeinſtu was es fuͤr ein ſchmertzen ſein werde/ wann die Seel auß allen deinen Gebeinen/ Neruen vnd Adern/ wurtz außgeriſſen wirdet.
Drittens circumdabunt te inimici tui, vmbringen vnnd vmbgeben werden dich deine feinde die Teufel/ damit dein armſelige vnnd ſchmertzhafftige Seel nicht entwiſche.
Wañ ein Rephun in einer Stauden ligt/ alsdann ſtehen vil Hund herumb/ Deßgleichen halten ſich die Falcken oben im Lufft auff/ vnd vil Menſchen ſchlagen vnnd ſtechen mit jhren Stoͤcken oder Pruͤglen in die Stauden/ darinn der arm Vogel ligt/ vnd nit bleiben kan/ Letztlichen aber muß er hinauß/ vnnd wirdt geſchwindt gefangen:
Vnſer Leib iſt die Staud/ vnſere Seel iſt das darinn ſtehende Rephun:
Die Hund ſeindt die Teufel/ ſo herumb ſtehen:
Die Falcken ſeindt die boͤſe Geiſter/ ſo im Lufft ſeindt/ die mit Steckenſtehende Menſchẽ ſeind die ſtehende ſchmeꝛtzẽ/ damit die Seel hinauß gehe/ dann ſie kan nimmer bleiben:
Diſes iſt der Standt der armen Seelen/ vnd nicht deſto weniger weinen wir nicht/ ſondern lachen jmmerdar/ ſamb were das ſterben ein kurtzweil oder Kinderſchertz.
Viertens coanguſtabunt te vndique:
Engſtigen werden dich an allen orthen die Richter/ die Anklaͤger vnnd Zeugen.
Die Teuffel werden dich verklagen/ dein Seel aber wirdt erſtummen/ Die Engel werden antworten vnd Gott fellt das Vrtheil:
O angſt/ O noth.
Zum fuͤnfften ad terram proſternent te:
Niderwerffen werden ſie dich zur Erden der armſeligkeit vnnd Finſternuß/ allda der Schatten deß Todts/ vnnd kein ordnung ſondern ein ewig wehrender Schrecken verhanden.
Sechſtens & filios tuos qui in te ſunt, nit allein du/ ſonder auch die Erben deiner gewucherten vnd geraubten Guͤter werden ſam̃t dir zerſtoͤrt vnd vertilgt werden.
Beſchließlichen non relinquetur lapis ſuper lapidem:
Alle deine Guͤter/ Reichthumb/ Herꝛſchafften/ Pallaͤſt/ Schloͤſſer/ Haͤuſer vnd Gebew ſollen zerſtrewt/ verderbt vnd vnſichtbar werden.
Vidi impium ſuper exaltatum & eleuatum.
Vom neunzehenten requiſito.
ZVm neunzehenden/ wie einem Wallfarter vonnoͤten iſt/ daß er ſein Gelt oder Schatz verborgen halte/ damit er deſſen nit beraubt werde/ alſo ſolleſt auch du mein Bruder Pilgram deinen Geiſtlichen Schatz verbergen.
Dein Geiſtlicher Schatz aber iſt nichts anders/ als die tugenten vnd tugentſame werck/ dieſelbige ſolleſtu verbergen/ Erſtlich vor den Menſchen/ das iſt/ du muſt die tugenten vnd gute werck nicht vben vnnd wircken wegen der ehr/ lobs vnnd glery der Menſchen/ dann es ſtehet geſchriben: attendite ne iuſtitiam veſtram faciatis coram hominibus, vt videamini ab illis, &c.
Dann ob ſchon du bißweiln pꝛedigeſt/ beichteſt/ communieireſt/ Meß vnnd Predig hoͤreſt/ ſo ſoll doch ſolches nicht beſchehen vmb geſehen zu werden/ ſonder wegen deß gehorſambs gegen Gott vnd der Kirchen/ jtem andern ein guts exempel dardurch zugeben.
Dann ob wol Chriſtus ſpricht: ſic luceat lux veſtra coram hominibus, &c. ſo redet er doch dißfals nit zu dem gemeinen Mann/ zu den ſchlechten/ einfaͤltigen vnnd erſt anfahenden Menſchen/ ſonder zu den vollkom̃nen Maͤnnern/ zu den gelehrten Prælaten vnnd Vorſtehern/ derſelben Liecht ſoll ſcheinen vnd glantzen vor den Menſchẽ/ vermittelſt deß guten exempels.
Weil auch bißweiln ſie nit ein lux, ſonder luxuria, od’ luxus mundi ſeind/ vnnd derwegen vns zur ewigen verdamnuß leuchten/ ſo iſt ein notturfft/ dz ſolche Liechter oder Kertzen bißweiln gebutzt werden durch viſitationes, tribulationes, detractationes, &c. damit ſie deſto klarer brinnen/ dann ſonſten moͤchten ſie erfinſteren oder gar erloͤſchen:
Aber ſie gar außloͤſchen iſt gefaͤrlich/ dann ſie moͤchten ſehr vbel ſtincken/ vñ im guten mißgeberen:
Dann wann die Prælaten oder andere Geiſtlichen/ ſo da andern zum exempel auffm Leuchter geſetzt ſeind/ fallen vnd durch die Suͤnd verloͤſchen/ alsdann ſtincken ſie vber alle maſſen vbel/ vnd werden die Vnderthanen wercklich geaͤrgert.
Sonſten aber wer ſein Gerechtigkeit vor den Menſchen thut/ damit er geſehen werde/ der hat deſſen keinen lohn im Himmel/ ſonder wirdt deſſen beraubt/ ja auch bißweiln geſchlagen vnd vm̃bracht.
Er verleurt dardurch den verdienſt/ vnd begehet bißweiln ein laͤßliche Suͤnd/ vnd wirdt darumb geſtrafft im Fegfewr/ bißweiln aber ein Todtſuͤnd/ vnnd wirdt vmbbracht in der Hoͤllen:
Alſo/ daß er dardurch keinen lohn empfahet im Himmel/ ſonder auff Erden im Fewr vnd in der Hoͤllen.
Am andeꝛn muſtu dein Schatzgelt der gutẽ werck verbergen vor dir ſelbſt/ damit du ſelbſt ſie nit ſeheſt vnnd in gefahꝛ geratheſt beraubt zuwerden/ jnnmaſſen denen widerfehrt/ die in jhren guten Wercken glorieren/ wie die Pfawen/ welche mit der ſchoͤnheit jhres Schwantzes ſtoltziren vnd prangen/ aber die ſchaͤndtlichheit jhres Geſaͤſſes vnnd Fuͤſſen nicht warnemmen.
Einsmals merckte ein Landtsknecht/ daß ein Bettler mit ſeinem Mantel diſputirte vnd jhne gleichſamb peinlich beſprachte/ damit er die warheit auß jhm braͤchte:
Letztlichen antwortete er jhm ſelbſt an ſtatt deß Mantels vnd bekente/ daß vber ſibenzig Thaler drinn verborgen oder vernehet weren.
Als der Landtsknecht ſolches gehoͤꝛt/ ging er dem Bettler gleichſamb von vngefahr entgegen/ ſtellte ſich mitleidig gegen jhm/ vnnd ſprach:
Mein armer Mann/ gib mir deinen geflickten Mantel ich will dir einen gantz guten darfuͤr geben.
Der Bettler reichte jhm den Mantel alsbald dar/ vnd vermeinte daß jhms nur ſchertz were/ ſeytemal die Landtskurcht nit ſo freygebig zuſein pflegen mit Allmuſen.
Er hette auch gern wider zuruck gezuckt/ aber der Landtsknecht nam jhm ſeinen Mantel ſambt dem darin vernehten Gelt.
O wie vil dergleichen Narꝛen findt man/ welche/ ob ſchon ſie jhre gute Werck nit den Menſchen zeigen/ ſie doch jhnen ſelbſt zeigen vnnd ſich derſelbigen wie der Pfaw ſeines Schwantzes beruͤhmen.
O groſſe thorheit/ wir breiten diſen Mantel vor der Sonnen vnſerer erkaͤntnuß auß/ vnd glorieren druͤber.
Dein geflickter/ ſchaͤndtlicher/ ſtinckender Bettelmantel ſeind deine gerechtigkeiten:
Was aber fuͤr gerechtigkeiten? iuſtitiæ noſtræ quaſi pannus menſtruatæ.
O Menſch/ weil ſolche Gerechtigkeiten vor GOttes Angeſicht ein pannus menſtruatæ ſeind/ wie werden dañ vnſeꝛe vngerechtigkeiten beſchaffen ſein?
Das aller aͤrgiſt aber iſt/ daß du in ſolchem Mantel wenig Goldtſtuck haſt/ vermuͤg der Wort: pauca nomina habes in Sardis: vnnd nicht deſtoweniger beruͤhmeſtu dich deſſen/ vnnd ſiheſt nit auff den geſtanck vnnd vnflaͤtereyen deiner armſeligkeiten.
Aber Gott ſtehet hinder der Wandt vnnd ſchawet durch die cancellos oder Gaͤtterle/ nicht ohne vnſere groſſe gefahr.
Beſchließlichen wirſtu O Chriſtlicher Pilgram/ diſes deines Schatzgelts beraudt durch den Lucifer einen Koͤnig der Hoffart/ Dann er geſellet ſich wie ein liſtiger vnd verſchlagener Dieb zu dir/ jetzt im anfang/ ſolgents in der mitte/ vnnd letztlichen zu end deiner Reiß/ vnd ſuchet jedes mals alle muͤgliche mittel vnnd weeg dein Seel zu toͤdten/ vermittelſt der hoffart/ eyteln ehrſucht/ oder boͤſen intention oder Leibswolluͤſt/ wann auch ſchon er in dem einen vberwunden vnnd abgewiſen iſt worden/ ſo bricht er doch anderſtwo/ wie die Hydra, herfuͤr/ ꝛc.
Vom zwaintzigſten requiſito.
ZVm zwaintzigſten iſt ein notturfft/ daß der Pilgram ſich in den Herbergen weißlich verhalte/ erſtlich mit den Speiſen folgents gegen der Wirthin vnd jhꝛem Geſindt/ vnd drittens gegen dem Wirth.
Was erſtlich die Speiß belangt/ zugleicher weiß wie ein meſſiger Wandersman nichts darnach fragt/ ob man jhm ſchon nicht allerhand koͤſtliche Speiſen vnnd vnderſchidliche Wein fuͤrſetzet/ ſeytemal er weiſt/ daß ers ſehr thewr zahlen wirdt muͤſſen/ Alſo ſoll vnſer Chriſtlicher Pilgram ſich deſſen nit vberheben/ daß jhm der allerhoͤchſt Wirth Gott/ groſſe Gaben vnnd Gnaden deß Leibs vnd der Seelen beſcheret/ ſeytemal er weiſt daß er ſich eygentlich verꝛechnen/ wirdt muͤſſen/ ob er nemblich ſie zu der ehr Gottes vnd deß Nechſten heyl verwendt vnd gebraucht habe/ dann es ſieht geſchriben/ daß GOTT alles vor Gericht bringen werde.
Was am andern die Wirthin vnnd das Geſindt belangt/ wie ein Wandersman nicht vil nach dem Gunſt der Wirthin fragt/ auch nicht vil drauff legt/ dann er gedenckt: heut bin ich hie/ morgen anderſtwo/ Eben alſo ſolleſtu Chriſtlicher Pilgram nicht vil nach dem Gunſt der Welt vnnd lieb der Menſchen fragen/ dañ der Menſchlich gunſt iſt gemeinglich falſch/ betrieglich/ vnbeſtaͤndig vnnd vnnuͤtzlich.
Die lieb der Welt iſt ein diſtractio vnnd abziehung deß Hertzens von Gott: Sie iſt ein pur lautere ſchmaichlerey/ ein ſimulatio, ein diſſimulatio, ein betruͤbung/ ein Strick oder Netz der verſuchungen/ vnnd ein maͤhſeligs verdaͤchtiges weſen.
Was ſoll ich aber vil ſagen von etlichen naͤrꝛiſchen Wandersleuthen/ ſo ſich in die Wirthin oder jhre Tochter dermaſſen verlieben vnd vernarꝛen/ daß ſie Roß vnnd Harniſch bey jhnen verzehren/ das iſt/ daß ſie Leib vnd Seel/ Ehr vnd Reichthumb in der Herberg diſer Welt im ſtich laſſen/ wegen einer einigen ſchnoͤden wolluſt:
Derwegen werden ſie einsmals ſambt jenen verdampten in der Hoͤllen ſich deſſen beklagen vnnd ſprechen: quid nobis profuit ſuperbia, &c.
Drittens ſouil den Wirth betrifft/ ſehen wir/ daß ein verſtaͤndiger Wandersman nit gern mit jhm greint vnnd zanckt wegen der rechnung/ ſonder ſich vil lieber betriegen laſſen/ weder einen vil groͤſſern ſchaden leyden will/ derwegen ſpricht er bey jhm ſelbſt: da obulum ne perdas talentum.
Eben diſes ſoll vnſer Chriſtlicher Pilgram auch thun/ vnnd nit vil mit den Wirthen/ das iſt/ mit den Weltmenſchen/ ſo jhne belaidigen/ ſchelten oder ſchmehen/ zancken/ ſonder an die Wort Chꝛiſti gedencken/ da er ſpꝛicht: ſi quis te percuſſerit te in dexteram maxillam, &c.
Item: pacem do vobis, pacẽ relinquo vo- bis:
Dann wer ſo offt geſagt hat: pax vobis: der will vnd lehret vns/ daß wir frid halten ſollen mit den Wirthen diſer Welt/ ꝛc.
Vom ein vnd zwaintzigſten requiſito.
VBer oberzehltes alles/ wann ein Wandersman vom vilen gehen letztlichen muͤd vnnd heiß worden/ pflegt er ſich vnder etwan einen Baum nider zulegen vnd zuerquicken/ junmaſſen Helias gethan/ als er dem Zorn vnnd wuͤtigkeit der Koͤnigin Jſabels entflohen war.
Durch die Jſabel wirdt bedeut die Welt vnd jhre boßheit/ dieſelbe verjaget den Eliam/ das iſt/ einen eyfrigen frommen Chriſten oder Chriſtlichen Pilgram:
Vnnd er fliehet vor jhrem Angeſicht wie vor einer Schlangen/ vermuͤg der Woꝛt: quaſi à facie colubri fuge peccatum.
Alsbaldt einer ein Schlang ſihet/ ſo wendet er jhr den Rucken/ vnnd keins wegs ſtehet er ſtill vnnd ſchawet ſie an:
Eben alſo wende auch du dein Angeſicht von denen laſter hafftigen oder verdaͤchtigen Creaturen oder dingen/ ſo dich verſuchen/ anfechten vnnd verfuͤhren koͤnnen/ ſonder fliehe vor jhnen/ damit du nicht inficiert vnd vergifftet werdeſt.
Vnder andern vergifften Schlangen oder boͤſen dingen aber iſt keins ſchaͤdlicher/ als eben ein Jezabel/ derwegen fliehe/ wie Helias/ vor jhrem Angeſicht.
Villeicht aber ſprichſtu:
Wann ich mein Concubin nimmer hab/ wer wirdt mir kochen?
wer wirdt mir bethen?
wer wirdt mir hauſen?
wer wirdt mir waſchen: ich kan jhrer je nicht entrathen/ ich muß je ein trewes Menſch haben?
Antwoꝛt: Wer wirdt mit dir zur Hoͤllen fahren? wer wirdt dich an Leib vnnd Seel verderben? dein Jezabel/ dein Koͤchin/ dein Koͤchin wirdts thun/ derwegen fliehe ſambt dem Helia vor dem Angeſicht diſer deiner Jezabel.
Das ander/ welches Helias gethan/ war/ daß er/ nach dem er ſehr muͤd vnd ohnmaͤchtig worden/ ſeiner Seelen halben bate/ daß er ſterben moͤchte.
Eben diſes widerfehrt bißweiln den Pilgramen diſer Welt/ daß ſie ſich durchs ſtarcke vnnd lange gehen erhitzen/ abarbeiten vnd abfaſten/ daß ſie dardurch die andacht vnnd jnnbruͤnſtigkeit deß eyfers verlieren/ derwegen ſoll man den Leib dermaſſen mit der Speiß tractiren vnnd erquicken/ damit nicht letztlichen der Todt drauß erfolge: vnnd dermaſſen ſoll man ſich vben in Geiſtlichen dingen/ daß die Leibskraͤffte nicht gar zu ſehr geſchwecht/ vnnd das Gemuͤth von GOtt nicht abgewendt werde.
Drittens/ wie Elias durch den Engel mit geroͤſtetem Brot geſpeiſt/ vnnd mit Waſſer gelabt ward/ alſo ſolleſt du Pilgram/ wann dein Seel muͤd vnnd ohnkraͤfftig worden/ dich mit dem allerheiligſten Brot deß Leibs vnnd Bluts CHRJ- STJ erquicken/ vnnd auß dem Kelch das heylſame Waſſer der Weißheit deß Goͤttlichen Worts/ welches in H. Schrifft zufinden/ trincken/ damit dein verlohrner eyfer der andacht in dir wider erſetzt werde.
Viertens/ wie Elias ſich vnderm Wacholder nider legte ehe vnnd beuoꝛ er geſpeiſt wordẽ/ alſo lege auch du dich vnder den Wacholder/ das iſt/ vnder der pœnitentz, ſo da beſorengt iſt mit dem Waſſer der contrition.
Beicht vnnd Gnugthuung.
Dann wie der Wacholder rauch vnnd ſtechendt iſt/ alſo iſt die pœnitentz rauch in der contrition, ſie ſticht vns in der ſatisfaction, das faſten ſticht den Leib/ vnnd das Allmuſen krencket das Hertz/ ehe es dem Armen gegeben wirdt/ vnd das Gebett ſticht den muͤſſiggang.
Wie der Wacholder ſicher iſt vnd keine Schlangen leidet/ dannenhero die Wandersleut ſicherlich vnder jhm ſchlafen/ alſo ſchlafen die Chriſtliche Pilgram ſicherlich vnder dem Baum der pœnitentz, der alle boͤſe affecten vertreibt/ vnnd alle vnreine Gedancken verhuͤtet:
Derwegen lege auch du Pilgram/ dich kecklich vnder diſen Baum nider/ vnnd betrachte Chriſtum/ der vnder demſelben ligt vnnd allerdings mit Doͤrnern vmbgeben iſt/ deſſen Haupt mit einer Doͤrnern Cron/ deſſen Fuͤß vnnd Haͤnd mit Negeln/ deſſen gantzer Leib mit Blutigen ſtreimen/ deſſen Seyte mit der Lantzen/ vnnd deſſen gantze Seel mit ſchmertzen vnd traurigkeit erfuͤllt iſt.
Wthe dir/ woferꝛn du nit vnder den Wacholder der pœnitentz, ſonder vnder den ſalicibus oder gruͤnen wilgen deß mutwillens/ gellheit vnnd erluſtigung niderlegſt/ dann nit wirſtu durch den Engel/ ſonder durch die Schlang den Teufel geſpeiſt/ vnnd ohne einige Geiſtliche ſtaͤrck oder erquickung gelabt werden.
Zum fuͤnfften/ wie Elias entſchlafen iſt/ nit zwar auß muͤdigkeit/ ſonder wegen der guten gehaltenen collation, alſo iſt der jenig Pilgram ſelig/ welcher nach der collation oder refection diſes Brots/ lieblich entſchlaſet/ vnd heylſame Traͤum hat.
Zum ſechſten wie Elias aufferweckt wirdt damit er widerumb eſſe/ ſeytemal jhm geſagt ward/ daß er noch einen weiten weg zugehen hette/ Alſo ſollen auch wir arme Pilgram vns vilmals mit dem allerheiligſten Brot der Euchariſtiæ ſtercken/ damit wir in der ſtercke verbleiben.
Beſchließlichen/ wie Elias auffſtehet/ biß zum Berg fortgehet/ ſich in einer Spelunck verbirgt/ vnnd Gott den HErꝛn ſihet: Alſo/ O mein Seel/ biſtu ſchwach vnd in der Wuͤſte der einſame/ trawrig vnnd vrdruͤſſig lenger zu leben/ ſo jſſe vnnd trincke vorbemelter maſſen/ vnnd wandere vermittelſt der Krafft derſelben Speiſen biß auff den Berg vnnd zum Tiſch der ewigen refection Orebs, von welchem Chriſtus geredt hat: ego diſpono vobis, ſicut diſpoſuit mihi Pater, vt edatis ſuper menſa.
Item, Beatus qui manducabit panem in regno cœlorum.
Vom zwey vnd zwaintzigften requiſito.
WJe es aber ſich begibt/ daß die vnbehutſame Wandersleuth bißweilen auffm weeg beraubt vnnd entbloͤſt/ vnnd derwegen gezwungen werden zu betteln/ alſo wirdt vnſer Chriſtlicher Pilgram offt vnnd vilmahls allerdings beraubt/ wann er vermittelſt der Todtſuͤndt in die Haͤnd deß Teufels faͤllt/ dann alsdann wirdt jhm genommen der Mantel der Lieb/ der Huet der Gedult/ der Guͤrte! deß Gebetts vnnd Betrachtung/ der Sack deß fewrigen vnnd lebendigen Glaubens/ der Stab der Hoffnung/ die Schuch der gulen verlangen/ das Huͤndtlein deß guten Eyfers: dann villeicht hat er ſich im Wirthshauß vngebuͤhrlich gegen der Wirthin/ Tochter vnnd Geſindt verhalten/ mit dem Wirth grinen/ die boͤſe Geſellſchafft nit geflohen/ ſonder ſich zu den faulen geſellen/ nemhlich dem Fleiſch/ der verſchwendtlichen Welt/ vnnd dem vntrewen verꝛaͤtheriſchen Teuffel geſchlagen vnnd geſellt/ die verſpottungen nicht veracht/ ſich zu den Tantzern im gruͤnen Feldt begeben/ den Sack deß guten Willens abgelegt/ ſich deß rechten wegs nicht informirt, vnd iſt derwegen jrꝛ gangen/ vnnd in die Haͤnd der Moͤrder gerathen/ dann nit angeſchaut hat er die Kraͤntz/ ſonder die Stein/ vnd hat nit vollzogen/ was allbereit oben vermeldt woꝛden.
Was ſoll er aber thun damit er dz Vatterlandt erꝛeiche/ vñ nit auf dem weg ſeiner wanderſchaft verderbe?
Fuͤrwar kein anders mittel find ich/ als bettlen/ dz verlohꝛne wider zu vbeꝛkom̃en.
Zu ſolchem end aber muß er ſich wie andere beraubte Wandsleut verhaltẽ/ ſich in etwan ein Staͤtt verfuͤgen/ die Gaſſen abtheilen/ vnnd wochentlich von dem einen reichen Hauß zum anderen gehen bettlen/ vnnd folgents wider vortgehen vnnd ſein Raiß gar vollenden.
Wann du O Pilgram/ aller deiner tugenten beraubt biſt/ thue auch alſo/ gehe im Liecht deß Glaubens zu jener groſſen Him̃liſchen Statt Jeruſalem/ allda alle jnnwohner reich ſeind/ diſe Statt theile in ſiben Gaſſen ab/ nimb dir taͤglich eine fuͤr/ bettle vnd bette andaͤchtiglich.
Die erſte Gaſſen heiſt der Pallaſt der allerheiligſten Dreyfaltigkeit/ vnnd der allerheiligſten Jungkfrawen Mariæ:
Die andere heiſt vnſers Herꝛn Gaß/ die dritt die Engelgaß/ die viert der Patriarchen vñ Propheten Gaß/ die fuͤnfft der Martyrern Gaß/ die ſechſt der Beichtigern Gaß/ die ſibende der Jungkfrawen Gaß:
Alle diſe Gaſſen haben wir ſonderbars in den Letaneyen.
Wofern du aber je nit ſo baldt erhoͤrt wuͤrdeſt durch deine verdienſt/ ſo ſchlage dich zum Himmliſchen Pilgram vnnd Bettler Chriſto/ welcher geſagt hat: ego mendicus ſum & pauper, recordans paupertatis meæ abſintij & fellis.
An diſen Pilgram hencke dich/ dann er bettlet fuͤr dich/ folge jhme durch alle ſiben ort/ die er allhie gewandert vnd beſucht hat/ nemblich im Garten/ im Hauſe Annæ/ Caiphæ/ Pilati/ Herodis vnd widerumb Pilati/ vnnd auff dem Berg Caluarjæ.
Bette aller orten andaͤchtiglich zu Gott/ vnd begere daß er dein Gebett/ wegen deß Gebetts ſeines Sohns Chriſti/ annemen vnd erhoͤren woͤlle/ vnnd ſprich: reſpice in faciem ſanguinolentam filij tui, & exaudi me, &c.
Vom drey vnd zwantzigſten requiſito.
FErner vnd zum drey vnnd zwantzigſten muß ein fuͤrſichtiger Wandersman mit ſeinem Leib auffm weg/ vnd mit dem gemuͤth im Vatterlandtſein.
Nach dem vnſer Chriſtlicher Pilgram alle ſeine verlohꝛne Guͤter wider zuwegen gebracht hat/ fahet er an behutſamer zuwerden/ vnnd verbleibt hinfuͤran auffm weg nit mit dem affect, wie zuuor/ ſonder mit dem Gemuͤth iſt er in ſeinem Vatterlandt/ vnangeſehen er mit dem Leib auffm weg iſt.
Es pflegen die Pilgram auffm weg vnnd in den Herbergen vilmals auff jhr heimet vnd Vatterlandt zugedencken/ wann nemblich jhnen allerhandt vngelegenheiten oder vngemach begegnen/ vnnd zwar erſtlich wegen der vngeſchmackigen Speiſen/ vnnd ſonderlich der Krebſen/ durch welche die zeitliche Widerwertigkeiten deß Menſchen bedeutet werden/ dañ wie der Krebs ein grauſamer Wurm iſt/ der mit ſeinen ſpitzigen Spieſſen/ ſo auß ſeinem Kopff herfuͤr gehen/ ſticht/ vnd mit ſeinen Haͤnden oder Schaͤren hart zutrucket/ vnnd derwegen von vilen einfaͤltigen Leuthen ſehr verhaſt/ vnnd ſo gar geſoͤrcht wirdt/ aber wann er gekocht worden/ alsdann iſt er ſehr ſchoͤn/ roth vnnd nutzlich/ dann ſein Fleiſch vnnd Jnngeweidt iſt ſuͤß vnnd nutzlich zunieſſen/ alſo ſeind die truͤbſal grauſamb/ vnannemblich/ vnnd den Narꝛen vnnd vnnerſtaͤndigen verdrießlich/ aber den verſtaͤndigen lieblich vnnd annemblich/ vnnd den Seelen erſprießlich/ Derwegen O Pilgram/ erſchrick nicht vor dem euſſerlichen Angeſicht der truͤbſeligkeiten/ jnnmaſſen die Finnſinger ſich dermaſſen vor dem Krebs foͤrchten/ daß ſie denſelben nur mit eiſenen Haͤnden angreiffen/ ſey auch nicht vnhoͤflich vnnd widerſetzig im eſſen ſolcher Speiſen/ dann GOtt laſt vns nit verſuchen vber vnſer vermuͤgen/ vnnd beuilcht dem Wirth/ daß er vns keine vngekochte Speiſen fuͤrſetzen ſolle.
Ferner jſſet man die gekochte Krebſen entweder mit Eſſig oder Gewuͤrtz/ derwegen moͤchte einer ſprechen: ob ſchon die Krebs ſchoͤn vnnd roth ſeindt/ ſo ſchmecken ſie mir doch nicht ohne Gewuͤrtz.
Diſer vrſachen halben/ mein Bruder Pilgram/ brauche zu den Krebſen der Truͤbſeligkeit den Eſſig/ das iſt/ die betrachtung der hoͤlliſchen marter/ vnnd was geſtallt es vñ leichter ſeye/ geſtrafft vnd heimgeſucht zu werden allhie zeitlich/ wie ein Sohn/ weder dort ewiglich wie ein feind vnd Vbelthaͤter.
Deßgleichen brauche ein gutes Gewuͤrtz/ das iſt/ die betrachtung der Himmliſchen belohnung/ dann conſideratio præmij minuit vim flagelli.
Wie der Krebs gut iſt/ dann er ſchwimme oder gehe wohin er woͤlle/ ſo bleibt er doch nahe beym Vfer/ Alſo ſolleſt auch du ſo wol in deinem guten als boͤſen zuſtandt dich an demem Vfer finden laſſen.
Ob aber ſchon das Fleiſch der Krebſen hart zuuerdewen iſt/ ſo wirdt es doch verdewlich vermittelſt deß Erblſafft/ welcher ſo gar die Korallen verſchmeltzet: vnangeſehen du derwegen ein vil harters Hertz hetteſt denn Pharao/ ſo brauche doch den roten Safft deß allerkraͤfftigſten Bluts Chriſti/ vnd das Blut der Heiligen.
Netze das Fleiſch deß Krebſes der Truͤbſeligkeit in diſe Saltzen deß Paſſions deß Herꝛn/ ſo wirſtu getroͤſt/ magna enim conſolatio membris ex capite: ſi compatimur & congregabimus.
Die andere Speiß/ durch welche der Pilgram verurſacht wirdt an ſein wares Himmliſches Vatterlandt zugedencken/ ſeindt die groſſe gruͤne Nuͤß der leiblichen Kranckheiten/ dann wie die Nuͤß bitter ſeindt/ alſo ſeindt die Kranckheiten nicht ſuͤß/ ſonder ſawr:
Wie die Nuͤß durch den Affen verworffen werden wann er die bittere Schelen koſtet/ alſo verwerffen die Narꝛen jhre zugeſtandene truͤbſal wegen jhrer bitterkeit:
Aber ob ſchon ein weiſer anfangs die bitterkeit koſtet vnd das Maul druͤbrt ruͤmpffet/ ſo bricht er doch ſolche Nuß der widerwertigkeit/ kombt zum Kern/ koſtet vnnd genieſſet die Frucht mit frewden.
Vnſer Herꝛ CHriſtus im Garten bettendt/ hat diſe jhm von ſeinem Vatter zugeſchickte Nuß koſtendt gebettet/ den Mundt druͤber geruͤmpfft/ vnnd ſich dermaſſen druͤber entſetzt vnnd gezittert/ daß er angefangen Blutstropffen zu ſchwitzen/ vnnd den Vatter zubitten/ daß/ wofern es muͤglich were/ er jhne diſer Speiß wolte befreyen/ Eben alſo thue auch du/ vnnd nimb die truͤbſeligkeiten diſes Leibs/ die dir GOtt in der Herberg diſer Welt zuſchicket/ mit gedult an.
Beſchließlichen wirdt der Pilgꝛam an ſein wares Vatterlandt zugedenckẽ bewegt durch das vnreine vnd mit Blut/ Leuſen/ Floͤhen vñ Wantzen erfuͤllte Beth/ derwegen kan er mit ruhe nicht ſchlafen/ ſonder gedencket jmmerdar anheims an ſein gutes ſauberes Bethgewandt.
Durch das Beth/ darinn vil Leut jhre ruhe/ frid/ ſicherheit vnnd troſt zuhaben vermeinen/ wirdt erſtlich verſtanden das Weih oder der Eheſtandt/ Aber laider ſambt dem Weib/ ladet er jhm ſelbſt muͤhe auf ſeinen Leib:
O wie ein muͤheſames weſen iſt der Eheſtand.
Nimbſtu ein reiches Weib/ ſo vberkomſtu vil vnruͤhiges Vnzifer/ Floͤch vnd Wantzen/ die dich hart beiſſen vnd peinigen/ dann du muſt jhr allen jhꝛen willen laſſen/ ſie thut im Hauſe herꝛſchen/ vnnd du muſt allzeit jhr Bettelman oder Bettelhundt ſein/ der jhr nichts hat zugebracht.
Nimbſtu ein arme/ ſo iſt ſie muͤheſamb zuernehren/ vnnd wehe jhr/ dann ſie muß dein Fußhader ſein.
Nimbſtu ein fromme vnnd guͤtige/ ſo iſt ſie hinlaͤſſig/ vnnd verdirbſt/ Dann gemeinlich ſeind nur die boͤſeſte Weiber heußlich: Nimbſtu ein ſchoͤne/ ſo laufen dir die junge Buben vmbs Beth herumb/ ſpringen bißweiln auch gar hinein:
Nimbſtu ein heßliche/ ſo beiſſen dich die Leuß deß verdruſſes vnnd widerwillens/ als offt du ſie anſchaweſt Sie ſeye nun heßlich oder ſchoͤn/ ſo menglen doch niemaln keine Wantzen Was das nun fuͤr Wantzen ſeyen/ das wiſſen die Eheleut ſelbſt am beſten/ Dergleichen Wantzen machen auch/ daß du dich von deinem Weib abwendeſt/ vnd zu euſſerſt auffs eck deß Beths legſt vnd nichts thuſt als ſeufftzen.
Oder aber es wirdt durchs Beth verſtanden der Geiſtliche oder Prieſterliche Standt/ an ſtatt nun/ daß du vermeineſt in demſelben Beth ſicherlichzu ruhen/ ſo findeſtu doch im ſelben ſehꝛ vil Freunde/ Verwandten vnnd Baͤſel/ die dich beiſſen vñ außſaugen Stimulos carnis habebis, vnnd das ſeind die Leuß.
Wilſtu aber denſelbigen Leuſen entfliehen/ deinen Freunden nichts geben/ vnnd an jhre ſtatt ein Concubin oder ein ſchoͤne Koͤchin halten/ ſo haſtu eben ſo vil Wantzen am Halß als ein Eheman.
Biſtu ein religios, ſo wirſtu haben die Floͤch/ nemblich das vilfaͤltige Faſten/ wachen/ diſcipliniren vnd andere Cloſterbuͤrden: Deßgleichen die Leuß deß neidts vnnd haſſes/ jtem deß jnnerlichen boͤſen Gewiſſens.
Diſes iſt die beſchaffenheit deß Beths aller Staͤndt/ vnd daſſelbe laͤſt dir Gott darumb in diſer Welt alſo zubereiten/ damit du deines waren Vatterlandts nicht vergeſſeſt/ ſonder offt dran gedenckeſt/ jnnmaſſen Dauid gethan/ ſprechendt:
Memor fui tui ſuper ſtratum meum.
Item Iachrymis ſtratum meum rigabo.
Diſes iſt lectulus noſter floridus vnſer bluͤhendes Beth/ dann es bluͤhet vnnd iſt geziert mit allerhandt Blumen der truͤbſeligkelten:
Derwegen ſpricht Gregorius:
Electis ſuis Dominus iter aſperum facit, ne dum delectantur in via, obliuiſcantur. eorum quæſunt in patria.
Wilſtu nun einen ſehen der die Krebs/ Nuͤß/ vnnd das Beth verſucht hat?
Job hat widerwertigkeit gehabt/ in deme er ſeine Reichthumb vnnd dignitet verloren/ vnnd das waren die Krebs.
Ferner hatte er ſchmertzen am Leib/ vnnd das waren die Nuͤß: Deßgleichen hatte er widerwertigkeiten mit ſeinem eygnen Weib/ in ſeinen wolluſten vnd freunden/ vnd das war das Beth welches erfuͤllt war mit Wuͤrmen.
Wz thut er aber/ wie verhelt er ſich in ſolchem allen?
Nach gehaltener diſer bittern vnd hundsſauren Malzeit/ vnnd in dem Beth der ruhe dancket er dem Wirth/ dann er wuſte daß es auß ſeines Himmliſchen Vatters commiſſion vnnd beuelch geſchehen war/ derwegen ſprach er: Dominus dedit, Dominus abſtulit, ſit nomen Domini benedictum.
Eben diſes thue auch du Pilgram/ dancke Gott vmb ſeine Krebs/ Nuß vnnd Beth/ quia à Domino factũ eſt iſtud, etſi mirabile ſit in oculis noſtris.
Lerne durch jhre anſchawung mit dem Hertzen vnnd Gemuͤth im Vatterlandt zuſein/ vnnd allein mit dem Leib auffm Weg zuuerbleiben: jnnmaſſen alle Heiligen gethan/ vnnd die Kirch es beuilcht/ ſprechendt: ſurſum corda.
Deßgleichen hat auch Paulus ſambt ſeinen Geſellen gethan/ vnd geſagt: ſi conſurrexiſtis cum Chriſto quæſurſum ſunt quærite, vbi Chriſtus eſt in dextera Dei Patris: quæ ſurſum ſunt ſapite non quæ ſuper terram.
Jtem/ Dauib hat jhm auch alſo gethan: ſprechent: oculi mei ſemper ad Dominum, quoniam ipſi euellet de laqueo pedes meos.
O Pilgram/ geriſſen hat der Herꝛ deine Fuͤß auß dem Strick/ darin du gefallen wareſt/ huͤte dich/ daß du nicht wider drein falleſt vnnd abermals aller deiner Guͤter beraubt werdeſt/ vnnd zu ſolchem end erhebe deine beyde Augen deß Verſtandts vnnd der affecten gen Him̃el/ Aber laider/ wenig ſeind deren/ ſo mit dem Verſtandt/ noch weniger ſo mit dem affect, vnnd noch vil weniger ſo mit dem Verſtandt vnnd affect in jenes Himmliſche Vatterlandt wanderen/ dann der Verſtandt fleugt fuͤruͤber/ vnd es ſolgt ein langſamer oder gar kein affect, &c.
Vom vier vnd zwantzigſten requiſito.
DJe confabulatio oder vnderꝛedung vnnd conuerſirung wirdt auch auff der Raiß notwendig erfordert/ dann ein redſeliger gefert iſt beſſer/ denn ein Lauten oder Mayenpfeiff/ facundus comes pro vehiculo eſt.
Alsdann aber fahen die Wandersleuth jnnſonderheit an mit einander zu ſchwetzen/ wann ſie nah zum Vatterlandt kommen/ dann alsdann erzehlen ſie einander jhre erlittene vnnd außgeſtandene armſeligkeiten oder gluͤckſeligkeiten die ſie im Vatterlandt werden haben.
Eben diſes thut auch du/ der du auff dem Weg diſes gegenwertigen Lebens biſt: wir frembdling muͤſſen einander anſprechen/ troͤſten vnnd ermahnen/ vermuͤg der Woꝛt: loquentes Nobismetipſis in pſalmis, hymnis & canticis ſpiritualibus, cantantes & pſallentes in cordibus veſtris, Domino gratias agentes ſemper.
Item, cantabiles mihi erant iuſtificationes tuæ in loco peregrinationis meæ.
Diſes muͤſſen auch wir thun die wir alleſambt nach dem Vatterlandt zielen/ vnnd je nicht wiſſen/ wann vnſer ziel verhanden ſein werde/ obs am Abendt oder Morgens fruͤ/ oder in der Mittnacht voꝛ dem Hanenſchrey oder ſpat ſein werde.
Die alten aber ſollens inſonderheit thun/ ſeytemal ſie wiſſen/ daß ſie nicht weit vom ziel vnd nah bey der Porten deß Todts ſeindt: dieſelbigen ſollen einander nit (wie anjetzo laider beſchicht) zum Wein fuͤhren vnnd ſich vollſauffen/ ſonder jhre außgeſtandene armſeligkeiten erzehlen/ vnd mit der beuorftehenden ewigen glory troͤſten.
Auß ſolcher jhrer vnderꝛedung aber empfahen ſie einen groſſen nutz/ dañ erſtlich verlaſſen ſie dardurch deſto lieber diſe Welt/ Am andern werden ſie deſto weniger erſchrocken voꝛ dem beuorſtehenden Todt:
Drittens ſtehẽ ſie allzeit in der bereitſchafft zur Schlacht/ Dann ein gezierte Braut laͤſt ſich vil lieber zum Tantz fuͤhren/ weder ein vngezierte/ welche vnuerſeheus auffgezuckt wirdt/ dañ ſie erſchrickt/ weil ſie noch nit geſchmuckt iſt.
Viertens werden ſie dardurch bewegt nach den Himmliſchen dingen zuuerlangen/ vnnd es brinnt jhr Hertz.
Zum fuͤnfften huͤten ſie ſich dardurch vor allem vnnuͤtzen/ ſchaͤndtlichen vnd aͤrgerlichen geſchwaͤtz.
Sechſtens locken vnnd ziehen ſie dardurch CHriſtum zu ſich/ wann nemblich ſie von jhm reden/ jnnmaſſen jenen zwen Pilgramen beſchehen/ ſo gen Emaus gingen/ von Chriſto vnnd ſeinem Paſſion/ Leyden vnnd Sterben redeten/ biß Chriſtus ſelbſt ſich vnder ſie miſchte/ vnnd jhnen auff jhrer Pilgerfart geſellſchafft leiſtete.
Gleichwol kenten ſie jhne damals nicht/ dann ſie hielten jhne gleichfals fuͤr einen Pilgram/ Er war auch einer/ vnnd er hatte Pilgrams ſitten vnd Kleyder/ vnnd zwar erſtlich den Mantel ſeines Fleiſches/ derſelb Mantel war erſtlich ſchneeweiß/ dann er war von dem allerꝛeiniſten Fleiſch Mariæ ohne ſuͤnd.
Am andern war er roth vnnd im Paſſion geferbt.
Drittens ſchwartz/ dann im todt deß Creutz ward er geſchwertzt.
Nit allein hatte er einen ſolchen Mantel/ ſonder auch vnder demſelben einen Sack voller Silbers der glori/ gnaden vñ weißheit/ vermuͤg der Wort: vidimus gloriam eius plenum gratia & veritate & ſapientiæ.
Drittens hatte er einen Huet der Doͤrnern Kron/ durch welchen wir beſchuͤtzt ſeind worden vor der hitz der fleiſchlichen wolluͤſt/ vnd dem Regen der truͤbſeligkeiten vil verſuchungẽ.
Viertens hatte er den Stab deß Creutzes in ſeiner Handt/ an welchen die Pilgram ſich halten/ damit ſie nit ohnmaͤchtig werden/ vñ mit welchem er durch den Waſſerbach diſer Welt gangen/ zu ſeinem eygnen kommen/ vnnd den Teufel vberwunden vnd bezwungen.
Zum fuͤnfften ging diſer Pilgram CHriſtus in die Herberg/ nemblich zu morgens in Bauch der Jungfrawen/ zu mittag ans Creutz/ ſprechent: ſitio, vnd den Geiſt auffgebent/ vnd zur nacht ins Grab.
Zum ſechſten hat er auffen weg groſſe gefahr erlitten von ſeinen geſellen/ vom Juda ward er verꝛathen/ vnd von ſeinen eygnen Wirthen getoͤdt/ vnd von den diebiſchen Soldaten ſeiner Kleyder beraubt.
Beſchließlichen kam er wider mit den zeichen zu ſeinem Vatter vnd Him̃liſchen Vatterlandt/ nemblich mit ſeinen fuͤnff Wunden/ vñ erzeigte ſich als einen/ der ſeinen willen gehorſamlich vollzogen/ dardurch bewegte er jhne zur barmhertzigkeit/ vnnd verſicherte vns daß wir vns nit ſo ſehꝛ foͤrchten ſolten vor den feinden.
Eben diſer Pilgram geſellete ſich zu jhnen vnnd redete ſehr freundtlich mit jhnen/ ſie erlangten auch dardurch die erleuchtung deß verſtandts/ vnd die hitz deß affects.
Laſſet vns auffm weg vnſerer zeitlichen Wallfart dem Exempel diſer Pilgramen nachfolgen/ laſſet vns von Geiſtlichen dingen conuerſiren, von der armſeligkeit diſes Lebens/ von dem paſſion Chriſti vnd der Chriſten/ vnnd vom zukuͤnfftigen Leben reden/ ſo werden wir von aller lugen/ betrug vnnd falſchheit abſtehen/ vnnd vermittelſt ſolcher guten Wort vortgehen/ vnd zum wahren Himmliſchen Vatterlandt gelangen.
Vom fuͤnff vnd zwaintzigſten requiſito.
NAch dem nun der fromme Pilgram lang alſo allhie auffm weg deß Herꝛn gewandert/ ſo erlangt er dardurch erſtlich die Jndulgentz ſeiner Suͤnden/ dann ob er ſchon durch die Suͤnd alles/ nemblich den Mantel der Lieb/ den Sack deß Glaubens/ vnd den Stab der hoffnung verloren/ jedoch wofern er ſich durch das bettlen deß Gebetts wol verhelt/ vnnd Gott durch die fuͤrbitt der Heiligen bittet/ ſo erlanget er alles wider/ dañ durch die Buß werden jhm die tugenten wider gegeben vnnd die ſchuldt der ſuͤnden nachgelaſſen.
Am andern erlangt er dardurch ein ehr von ſeinen freunden die jhm entgegen gehen/ jhne mit frewden empfahen/ vnd in jhꝛen Haͤuſern ſtattlich tractiren.
Dann wann er zu der Thuͤr deß Todts kombt/ ſo begegnen jhm die Engel/ ja Chriſtus ſelbſt.
Die heilige Kirch ſchreyet in der depoſition eines jeglichen verſtorbenen/ vnnd ſpricht: ſubuenite ſancti Dei, occurrite angeli Domini, ſuſcipientes animam eius, offerentes eam in conſpectum altiſſimi ſuſcipiat te Chriſtus, qui vocauit te:
& in ſonum Abrahæ deducat te.
Beſchließlichen erlangt der Pilgram ein ruhe/ vnnd er legt ſeinen Stab auff den Altar vnd ſpricht: hæc requies mea in ſeculum ſeculi, hic habitabo quoniam elegieam.
Dann wann der Pilgram auffgenommen iſt worden in Himmel in ſeinem Vatterlandt/ alsdann legt er den Stab der hoffnung/ vnd den Sack deß Glaubens von ſich/ dann fidei ſuccedit viſio, ſpei comprehenſio.
Vnd ſambt der Agnes ſpꝛicht er: ecce quod concupiui iam video, quod ſperaui iam teneo, illi ſum iuncta in cœlis, quem tota deuotione dilexi in terris.
Daſelbſt wirdt alle widerwertigkeit ein endt haben/ GOtt wirdt alle Zaͤher abwiſchen auß den Augen der Heiligen/ an ſtatt deß ſchmertzens/ traurens/ weinens vnnd ſeufftzens wirdt ſein lauter frewd/ fried/ ruhe vnnd ſicherheit ewigklich:
Selig iſt der Pilgram/ der da wirdig wirdt alſo zu empfahen zu werden im Vatterlandt.
Derwegen O Pilgram feyre nit/ ſonder bezahle deine ſchulden/ diſponire dein Haußweſen/ nimb zu dir den Sack deß Glaubens/ den Stab der hoffnung/ den Mantel der lieb/ den Hut der gedult/ das Gelt der truͤbſaln/ die Schuch der tugenten/ die Haͤndtſchuch der indulgenzen: Vberlade dich nit/ betrachte die wegweiſungen/ meide boͤſe geſellſchafft/ vergiß deß Huͤndlins nicht/ mache dein Teſtament/ ſtehe fruͤe auff/ gehe langſamb/ verachte die Spottvoͤgel/ laß dich durch den wolſtandt nichts jrꝛen/ zeige deinẽ Schatz nit/ in der Herberg verhalte dich weißlich/ jß vnderm Wacholder/ ſcheme dich nit deß bettlens wann du beraubt biſt worden/ erheb dein Hertz vnd Gemuͤt allzeit hinauff gen Him̃el/ vnnd ſey nur mit dem Leib auff Erden/ vnnd conuerſire allzeit von Geiſtlichen dingen/ ſo wirſtu vermittelſt ſolcher 24. ſtuck/ gluͤcklich gelangen zum 25. nemblich zu der ehrlichen annemung deß Himmliſchen Vatterlandt/ ꝛc.
Diſes war die erjnnerung/ welche mir der from̃ Einſidl thate/ wie vnd was geſtallt aber ich jhr gefolgt vnnd mich ferꝛner verhalten/ das vernimbt der guͤnſtig Leſer auß dem dritten Theil/ wie es nemblich mir auff der Reiß gen Jeruſalem ergangen/ was ich daſelbſt fuͤr buß gethan/ folgents vom Tuͤrcken gefangen/ gen Conſtantinopel gefuͤhrt/ aber wider ledig woꝛden:
Nach ſolchem die Jndianiſche Laͤnder beſucht/ vnnd was ich aller orten geſehen/ gehoͤꝛt/ erfahꝛen/ gelitten vnd außgeſtanden.
Ende deß andern Theils.
Summariſche Verzeichnuß/ deß erſten Theils/ in den Landtſtoͤrtzer.
Erſtlich erzehlt Guſman/ wie daß ſein Vatter ein ſeltzamer geſell vnnd erbarer Mann geweſt.
Fol. 1
Guſman zeigt an/ wie ſein Vatter vmb ſein Fraw Mutter anfangs gebulet/ vnnd auß was fuͤr eim ehrlichen Stammen er geboren woꝛden/ Jtem/ was ſein Fraw Mutter fuͤr ein ehrliche Fraw geweſt. 12
Wie Guſman erzogen woꝛden. 24
Er diſcurriret artlich von der gluͤckſeligkeit vñ vngluͤckſeligkeit der Menſchen/ vñ wie er vnſchuldiglich gefangen woꝛden. 33
Guſman wirdt durch einen from̃en Prieſter heilſamlich vnderwiſen.
42
Verdingt ſich zu eim Wirth auf das Gey. 46
Guſman kombt gen Madril/ vnnd wirdt ein Picaro oder Schwarack/ ꝛc. 52
Dienet fuͤr ein Kuchelbubẽ/ fahet an ſich mit der vnbegerten Arbeit/ das iſt/ mit ſtehlen zu ernehꝛen.
58
Was dem Guſman in ſeinem Kucheldienſt fuͤr ein wercklicher boſſen widerſahꝛon. 65
Guſman nimbt ſein voꝛigs bernheuteriſches Handtwerck wider an/ vnd wirdt durch ein ſonderbares gehebiges mittel reich. 73
Guſman kombt gen Toledo/ kleidt ſich allda gar ſtattlich/ vñ wie er ſein gelt verbulet.
78
Kombt nach Almagro zu einem Hauptman/ vnd wirdt ein Soldat. 87
Verꝛaiſt hernach gen Genua/ fragt allda ſeiner Freundtſchafft nach/ wirdt aber vbel von jhnen tractirt. 90
Guſman begibt ſich wider zum bettlen/ geſellet ſich zu andern Bettlern/ lernet jhre ſtatuta, geſaͤtz vnd ordnungen. 96
Wie Guſman zu Rom auß mitleiden eines Cardinals/ in ſeinem eygnen Hauß vnnd Beth curirt woꝛden.
103
Was maſſen Guſman dem Cardinal fuͤr einen Edelknaben gedienet. 108
Guſman wirdt ſeim Herꝛn dem Cardinal je laͤnger je lieber/ ſtudiert vnd ſtellet ſich ſehr andaͤchtig/ beſchreibt auch die fuͤrnembſte Roͤmiſche Kirchen/ ſambt den darinn verhandnen Hailthumben. 122
Guſman erzehlt/ warumben er/ wegen ſeines vberfluͤſſigen ſpilens/ vom Cardinal beurlaubt/ vnnd widerumb ins Frantzoͤſiſchen Geſandten dienſt angenommen worden/ was er auch bey demſelben fuͤr artliche boſſen geriſſen.
135
Verlaſt den dienſt der Frantzoͤſiſchen Bottſchafft/ zeucht wider auß Rom/ vnnd wirdt auff dem Weg beraubt. 146
Guſman trifft auf ſeiner raiß einen Jtalianiſchẽ Grauen an/ erlangt dienſt bey jm/ vnd erzehlt allerhand artliche ſchnacken. 151
Redet von der vnwiſſenheit.
170
Erzehlet einen artlichen boſſen/ den jhm ſeins Herꝛn Hofmeiſter geriſſen. 179
Guſman wirdt ſtattlich wie ein Hofmeiſter gekleidt/ vñ fahet wiď umb an zu bulen. 183.
Guſman kombt in gefaͤngnuß.
194
Kombt wider auß der Gefaͤngknuß/ dienet widerumb fuͤr einen Koch/ vnd zeucht gen Montſerat. 198
Wird durch einẽ Einſidler zu Montſerat erjnnert/ von ſeinem liderlichen Leben abzuſtehn/ vnd ſoll ſich zu den ſtudijs begeben/ welches beſchehen/ vnd er vier junger Herren Pædagogus woꝛden. 203
Guſman wirdt ein Student/ vñ etlicher jungen Herꝛn Præceptor, vnd benebens in dẽ modo deß ſtudij Iuridici vnď wiſen.
209
Wirdt noch ferner vndeꝛwiſen/ wie er ſich bey ſeinen ſtudijs verhalten/ vnnd voꝛ was ſachen er ſich huͤten ſolle. 225
Er erzehlt/ wie es jhm mit ſeinen ſtudijs vnd diſcipeln ergangen.
229
Guſman/ als ein Frantzoͤſiſcher Ritter/ wirdt im Spittalgeheilt/ vnd vermeldt wie es jm darinn ergangen. 233
Guſman zeucht gen Bononia/ vñ begibt ſich in eins Cardinals dienſt.
240
Diſcurs von der Lugen. 241
Diſcurs von ď vbermeſſigẽ ſorgfaͤltigkeit/ wegen der zeitlichẽ guͤter vñ reichthum̃en.
256
Sorgfaͤltigkeit der Kleider.
264
Von der ſoꝛgfeltigkeit der reichthumben.
270
Diſcurs von der wahren weißheit/ vnnd von der Weltlichen fuͤr ſichtigkeit/ deßgleichen von jhꝛer thoꝛheit.
277
Diſcurs von dem Adel. 285
Diſcurs warum̃ Gott bewillige/ dz die Gottloſen in diſer Welt floriren.
291
Diſcurs von dẽ fauor vñ gunſt der Welt. 301
Diſcurs von der Welt vnwiſſenheit.
307
Diſcurs vom Gewiſſen.
316
Diſcurs von der einigkeit vñ vneinigkeit.
323
Diſcurs vom eyfer vnd den eyferern.
329
Diſcurs von muͤſſiggehern vnd arbeitern/ wie auch von dem heiligen muͤſſiggang.
349
Diſcurs durch was mittel der Himmel erlangt werde.
360
Guſman ſelbſt vñ fuͤr ſich ſelbſt diſcurriret von dem nutz der notwendigkeit der edlen thorheit.
369
Was geſtallt Guſman ein ſehr reiche Fraw vberkommen vnd betrogen. 399
Wie Guſman ſich in Piemont verhalten/ reichlich verheurat/ vnd letztlichen verdorben. 405
Guſman wirdt auß einem verdoꝛbnen Edelman ein Schreiber.
411
Guſman wird ein Wirth/ benebens ein Kupler vñ wucherer/ vñ bereichert ſich ſtattlich. 421
Guſman verdirbt wider durch die Alchimiſterey. 426
Guſman wirdt ein Kramer/ folgendts ein Hauſirer/ vnnd letztlichen ein Maußkopff vnd mit Ruthen außgehawen. 429
Guſman begibt ſich in ein Benedictiner Kloſter/ vnnd wirdt vnderwiſen/ wie er ſich im Orden verhalten muͤſſe.
432
Wie ſich Guſman im Kloſter verhalten vnd außgeſprungen.
443
Was maſſen Guſman ein Bergknap in Tyrol/ vnd widerumb reich woꝛden. 450
Guſman wirdt auß einem Bergknapen ein Comediant/ vnnd erzehlt etliche artliche poſſen die er geriſſen. 452
Guſman erzehlt/ was er fuͤr ſeltzame Wirth vnnd Wirtshaͤuſer in Teutſchlandt angetroffen.
460
Erzehlet noch weiter/ wz er an vnderſchidlichẽ orten in Teutſchlandt geſehen. 469
Gufman beſchreibt der Teutſchen Weiber vnd Jungfrawen eygenſchafft.
474
Vermeldt wie es jhm vnd ſeiner geſellſchafft in Weſtphalen ergangen/ auch was ſie einem Jubilirer zu Luͤttich fuͤr ein boſſen geriſſen.
480
Guſman vnd ſeine Comediantiſche Geſellſchaft kom̃en gen Amiens in Franckreich/ zeucht von dannen in Hiſpanien gen Valentz/ ꝛc. wirdt daſelbſt gefangen vnd zum Galgen verurtheilt.
487
Guſman wird in ď gefaͤngnuß heim̃geſucht/ getroͤſt/ hinauß zum Galgen gefuͤhꝛt/ aber erbeten vñ auf die Galeen verurtheilt.
492
Guſman wird noch durch einen anďn Geiſtlichen heim̃geſucht vnd getroͤſt/ zur Beicht vñ Communion bewoͤgt/ voꝛ Gericht gefuͤhꝛt/ zum Strang verurtheilt/ aber erbettẽ vnd auff die Galeen geſchmidt.
497
Der Ander Theil begreifft/ was geſtallt Guſman ſich bekehrt/ vnd was er fuͤr ein ſeltzame aber herꝛliche vnd ſchoͤne Reiß gen Jeruſalem verꝛicht/ vnd ſich darzu ſtaffirt vnd verſehen hat.
Guſman kombt nach außgeſtandner dreyjaͤrigen Galeen gefaͤngknuß in einen Wald/ beklagt ſeinen vnnd der Welt armſeligen ſtandt/ vnd wirdt durch einen Einſidler auf den weg der Buß gefuͤhrt. 503
Der Einſidel vnderweiſet den Guſman/ was zu der waren contrition gehoͤꝛe.
512
Von der andern tagreiß der Buß/ nem̃lich ď Beicht/ vnd was zu derſelben gehoͤrt. 521
Dritte tagreiß der pœnitentz, welche da iſt die ſatisfactio oder gnugthuung. 530
Die Faſten/ das Allmuſen/ Gebett vnnd das weinen. 535 . 541 . 543 . vnd 546
Guſman erkundiget ſich beym Einſidler/ ob der jenig/ welcher mit todtſuͤndẽ behafft iſt/ vnď laſſẽ ſolle zubetẽ vñ Allmuſẽ zugebẽ. 553
Guſman erzehlt/ was jhm nach vollbrachter Beicht vnd Cõmunion, fuͤr ein peregrination oder Wallfahꝛt zuuerꝛichten aufferlegt vnd gerathen woꝛden. 562
Folgen etliche eygenſchafften eines wahren Geiſtlichen Pilgrams. 565 . als von Geltſchulden. 566 . von Straffſchulden. 568 . Continuatio der Straffſchulden.
568 .
Von gegenſchulden/ vnd was geſtallt wir vnſerm nechſten verzeyhen vnd vergeben ſollen.
577
Vom andern requiſito oder eygenſchafft vnſers Geiſtlichen Wallfahrters/ vnd wie er ſein Haußweſen diſponiren ſolle.
580
Das dritte requiſitum von der Taſchẽ 585 . das vierte von dem Stab. 592
Von deß Teufels Stab der falſchen hoffnung.
597
Das fuͤnffte vñ ſechſte requiſitũ vom Mantel vnd Huet deß Pilgrams. 601 . vnd 604
Vom ſibenden vnd achten requiſito, nemblich dem Gelt vñ Schuhen deß Pilgrams 608 . 617 . von den Handtſchuhen. 627 . von der ringfertigkeit. 632 . der warnemmung der Wegweiſer. 639 . von der guten vnd boͤſen geſellſchafft. 649 . von dem kleinen Huͤndlein. 656 . Continuatio diſer materi/ vnnd von einem groſſen wuͤtenden Dorffruͤdt. 662 . von aufrichtung deß Teſtaments. 667 . vom fruͤh auffſtehn. 670 . von der fuͤrſich: vnnd notwendigkeit. 675 . die verachtung der Spoͤtter. 679 . verachtung der ſchoͤnen gegenden/ daß er ſich dieſelben nit auffhalten laſſe. 682 . daß er ſeinen Schatz verborgen halte.
689 . daß er ſich in Herbergen klug vnnd weißlich verhalte. 694 . von der muͤdigkeit vnd erquickung. 697 . vom bettlen. 702 . ſoll mit dem gemuͤt im Vatterlandt ſein. 706 . von der aufferbawlichen conuerſirung. 715 . das letzte requiſitum iſt die Indulgentz, die der Pilgram von ſeiner Reiß erlangt.
FINIS.
