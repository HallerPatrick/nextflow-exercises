Kaͤyſerl. und Frantzoͤſiſcher Friedensſchluſz/ Welcher Jm Nahmen der heiligen und unzertrennlichen Drey-Einigkeit zu Niemwegen geſchloſſen und unterzeichnet worden.
Wie auch Friedens-Articul/ So zwiſchen Jhro Majeſt. dem Roͤm. Kaͤyſer/ und Jhro Koͤnigl. Majeſtaͤt von Schweden gehandelt.
Geſchehen den 5. Februarii/ 1679 .
ZUwiſſen ſey allen und ieden/ denen daran gelegen iſt/ oder einiger maſſen daran gelegen ſeyn kan: Nachdem von Anfang dieſes vor etlichen Jahren entſtandenen Kriegs/ zwiſchen dem Allerdurchlauchtigſten und Großmaͤchtigſten Fuͤrſten und Herrn/ Hn. Leopoldum I. Erwehlten Roͤm.
Kaͤyſers allezeit Mehrern des Reichs/ in Germanien/ Hungarn/ Boͤheim/ Dalmat.
Croat.
Schlavon.
Koͤnigs; Ertz-Hertzog in Oeſterreich/ Hertzog in Burgundien/ Brab.
Steyermarck/ Kernden/ Krain: Marg-Graff in Maͤhren/ Hertzog von Luxenburg/ Ober- und Nieder-Schleſien/ Wuͤrtenberg und Teck/ Fuͤrſten in Schwaben/ Grafen zu Habſpurg/ Tyrol/ Kyburg und Graͤtz/ Marggrafen des H. Roͤm. Reichs zu Burgau/ auch Ober- und Nieder-Lauſitz/ Herrn der Windiſch-marck/ ꝛc. Eines.
Und deñ dem Durchl. uñ Großmaͤchtigſten Fuͤrſten und Herꝛn/ Hn. Ludovicum dem XIV.
Den AllerChriſtlichſten Koͤnig in Franckreich und Navarren/ Andern Theils/ Jhrer Kaͤyſerl. Maj. uñ Kõnigl. Majeſt. in Franckreich nichts mehr gewuͤnſchet haben/ als durch Widerbringung eines unverbruͤchlichen Friedens der Verwuͤſtung ſo vieler Laͤnder/ und dem vielen Blutvergieſſen zu wehren/ ſo iſts endlich durch GOttes Gnade geſchehen/ daß durch Vermittelung des Durchl. Großm.
Fuͤrſten und Herꝛn/ Hn. Caroli II. Koͤnigs in Groß-Brittanien/ welcher in dieſen beſchwerlichen Zeiten der Chriſtenheit zum Mediator von allen angenommen/ und zu ſeinem unſterblichen Ruhm mit unverdroſſenen Fleiß fuͤr den allgemeinen Frieden und Ruheſtand ſeinen guten Rath und Dienſte hat angewand. Jhr Kaͤyſerl. Maj. uñ der AllerChriſtl.
Koͤnig haben bewilliget/ daß allhier zu Nimwegen in Gelderland eine Zuſammenkunfft das Friedens-Werck abzuhandeln/ ſolte gehalten werden.
Derowegen ſeynd von beyden Seiten an bemelten Ort Extraordinari Geſandten und Gevollmaͤchtigte verordnet/ und zwar von Kaͤyſerl. Seiten die Reſp. Hochwuͤrdige/ Hochgebohrnen Herren/ Herrn Joh Biſchoff von Gurck/ des H. R.
Reichs Fuͤrſt/ und Jhr. Kaͤyſ. Maj. Rath/ wie auch Herꝛ Frantz Ulrich/ des H. Roͤm. Reichs Graff Kintzky von Gecknitz und Rettau/ Herr in Gluͤckmetz/ Kaͤyſerl. M.
Geheimer Rath/ Caͤmmerer/ Koͤnigl. Stadthalter und Beyſitzer/ als Koͤnigl. Provinzial-Raths/ Præſid. in Appellation- Gericht/ und Marſchall in Boheim/ und denn Herr Theod. Æterus, Heinr. von Strademann Kaͤyſerl. Maj. Reichs-Hoffrath.
Von Seiten aber des Aller-Chriſtl. Koͤnigs/ Jhr Excell. Herꝛ Gottfried von Eſtrades, Marſchall von Franckreich/ Ritter der Koͤnigl. Orden/ ViceRe in Weſt-Jndien/ und Gubernat. in Thumbkercken und deren Orten/ ſo davon dependiren, wie auch Herr Carol Colbert Ritter/ Marggraff in Greiniſin Jhr Kaͤyſerl. Maj. Rath/ und denn Johann Antonate Meßner/ Ritter/ Graff in Avex, Jhr Koͤnigl. Maj. Geheimer Rath/ nach Anruffung Goͤttlicher Huͤlffe und Außwechſel.
Jhre Vollmacht derern Abſchrifft dieſes Friedenſchluſſes Sie beygefuͤget/ durch Vermittelung und Fleiß/ Jhr Excell. Herr Laurentz Heide/ Herꝛ Wilhelm Temple/ und Geolin Jenckins/ Ritter Extraord.
Geſandten und Gevollmaͤchtigten/ Jhr Koͤnigl. Majeſt. von Groß- Brittannien/ welche ihr Mitlers-Am̃t fuͤr diß Friedens-Werck von Anno 1675. biß hieher auffrichtig/ fleißig und vorſichtig verwaltet/ zu der Ehre des Goͤttlichen Nahmens und Wohlfarth des Chriſtlich gemeinen Weſens folgender geſtalt ſich vereiniget haben.
1. Es ſoll ein Chriſtlich allgemein beſtaͤndiger Friede/ wahre und aufrichtige Freundſchafft ſeyn/ zwiſchen Jhro Kaͤyſerl. Maj. und dem AllerChriſtl.
Koͤnige/ deroſelben Erben und Succeſſoren, Reiche und Laͤnder/ wie auch/ zwiſchen alle und Jede/ ingleichen Jhro Kaͤyſerl. Maj. Aliirte fuͤrnemlich.
Churfuͤrſten/ Fuͤrſten und Staͤnde des Reichs in dieſen Friede begriffen/ deroſelben Erben und Succeſſoren Eines/ und denn alle und iede Aliirte des ietztbemeldten AllerChriſtl.
Koͤnigs anders Theils/ und ſoll derſelbe unverbruͤchlich gehalten werden/ dergeſtalt/ daß iedes Theil/ des andern Ehr/ Nutz und Vortheil befoͤrdern/ es ſoll auch eine Amneſtia und ewige Vergeſſenheit ſeyn/ alles deſſen/ was von Anfang dieſer Unruhe von beyden Theilen feindlich veruͤbet iſt/ ſo/ daß deſſentwegen oder einiger anderer Urſache wegen und Vorwand/ einer dem andern keine Beschwerligkeit directe oder indirecte unter dem Schein des Rechtens/ oder auß Thaͤtligkeit im Reich/ oder auſſer demſelben darwider nicht halten ſoll/ einige Pacte ſo vorhin gemacht/ und dieſer zu wider lauffen/ zufuͤge/ oder zufuͤgen laſſen/ oder leide/ ſondern alle und iede von beyden Seiten mit Worten/ Schrifften und Wercken zugefuͤgtes Unrecht/ Gewalt und Feindſeligkeit/ Schaden und Unkoſten ohne eintziges Anſehen der Perſon/ und die Sache alſo auffgehoben ſey/ daß man deßwegen einer wider den andern prætendiren koͤnte/ in ewiger Vergeſſenheit ſoll geſtellet bleiben.
2. Und weil der Weſtphaͤliſche zu Muͤnſter den 24. October 1648. geſchloſſene Friede/ einen feſten Grund zu dieſer Freundſchafft und der allgemeinen Ruhe machen wird/ ſo ſoll derſelbe in allen und ieden Stuͤcken in ſeinen vorigen Kraͤfften bleiben/ und hinfuͤhro unverbruͤchlich gehalten werden/ als wenn er von Wort zu Wort hier geleſen worden/ außgenommen/ was durch dieſen Tractat außdruͤcklichen darinne geaͤndert iſt.
3. Weil aber Krafft dieſes Westphaͤliſchen Friedens der AllerChriſtlichſte Koͤnig die Beſatzung in der Feſtung Philipsburg und das SchutzRecht erlanget/ und bemeldte Feſtung durch Kaͤyſerl. das Schloß und Stadt Freyburg aber durch Frantzoͤſ.
Waffen in dieſen Kriege erobert iſt/ ſo haben ſich Jhre Kaͤyſerl. Maj. und der AllerChriſtlichſte Koͤnig wegen ſolcher Oerter folgender geſtalt verglichen.
4.
Der AllerChriſtlichſte Koͤnig/ renunciret ſo wohl vor ſich/ als vor ſeine Erben und Succeſſoren, und tritt ab/ dero Kaͤyſerl. Maj. und deſſen Erben und Succeſſoren alles Rechtes/ Schutzes und der Beſatzung/ und was ihm Krafft des Muͤnſteriſchen Friedens an der Feſtung Philipsburg zukommet/ und behaͤlt Jhm ſeinen Sohn und Nachfolgern oder dem Koͤnigreich Franckreich/ nicht vor/ ein Recht oder Anſpruch/ unter was Nahmen oder Vorwandes auch ſeyn moͤge/ darwider nicht gelten ſoll einige Geſetze/ Verordnung und Satzung/ ſo dieſen ſolten zuwider lauffen/ als welche durch dieſen Tractat gaͤntzlich ſind auffgehaben.
5. Jm Gegentheil/ ſo entſaget Jhr Kaͤyſerliche Majeſtaͤt/ ſo wol vor ſich als dero Erben und Succeſſoren, und den gantzen Hauſe Oeſterreich/ und tritt zu ewigen Zeiten ab/ dem AllerChriſtlichſten Koͤnige/ deſſen Erben und Succeſſoren, das Schloß und Stadt Freyburg/ mit denen dreyen dahin gehoͤrigen Doͤrffern/ Lehn/ Metzhaͤuſer und Kirchzart/ mit deroſelben Peen/ wie ſie zu der Gemeine Stadt Freyburg gehoͤren/ zugleich mit allen Eigenthumb/ Ober-Herꝛſchafft/ Recht/ der Petronatur Souveranität, und andern ins gemein/ was Jhm an beſagten Freyburg zukom̃t/ und behaͤlt Jhm/ ſeinen Erben und Succeſſoren, oder dem Roͤm.
Reich kein Recht oder einige Prætenſion fuͤr/ unter was Nahmen und Vorwand es ſeyn koͤnte/ darwider nicht gelten ſoll einige Geſetze/ Veraͤnderung und Satzung/ ſo dieſen zuwider lauffen/ als welche außdruͤcklich/ durch dieſen Vergleich ſeynd auffgehaben/ daß der Stadt ihre Freyheit/ wie ſie dieſelbe vor diesen/ von dem Hauſe Oeſterreich erlanget/ ungekraͤncket/ und dem Biſchoff und der Kirche zu Coſtnitz ihr Recht und Einkommen vorbehalten bleibe.
6. Es ſoll den AllerChriſtlichſten Koͤnig/ von Brieſach nach Freyburg/ durch Kaͤyſerliche und des Reichs Gebiethe/ uͤber die gemeine Land-Straſſe ein freyer/ aber unſchaͤdlicher Durchzug von Soldaten/ Proviant und andere zur Beſatzung in Freyburg noͤtige Sachen/ welche und wie offt es noͤtig ſeyn wird/ ohne iemandes Hinderniß und Verwehren/ dahin zufuͤhren offen ſtehen.
7. Es ſoll auch zur Beſatzung in Freyburg/ noͤtige Zufuhre auff gemeldte Straſſe/ dem Durchzug von Brieſach nach Freyburg mit keinen/ entweder alten oder neuen Impoſten-Zoll oder um Geld beſchwehret oder gehindert werden/ es iſt auch beliebet/ daß das Getreyde/ welches zu Unterhalt/ ſo wol der Beſatzung als der Einwohner noͤtig iſt/ von was Orten es auß dem Brießgau ſelbiges nach Freyburg wird eingefuͤhret werden/ wie bißher als auch hinfuͤhro mit keinen Zoll/ andere Waaren aber/ was ſonſten iſt/ ſoll nicht mit ſchweren Zoll/ als wenn ſie nach andern Kaͤyſerl. Maj. Oertern verfuͤhret/ oder von Kaͤyſerl. Majeſt. Unterthanen bezahlet worden/ beſchwehret werden.
8. Die Commiſſarien, ſo von beyden Theilen benennet werden/ ſollen innerhalb Jahresfriſt nach Ratification dieſes Friedens beſehen und urtheilen/ welche Schulden rechtmaͤßig gemacht/ und von beſagter Stadt Freyburg ſollen abgetragen werden.
9. Es ſoll auch der AllerChriſtl.
Koͤnig die Verſehung thun/ daß J. Kaͤyſerl. Majeſt. alle und iede Brieffſchafften und Documenta, was Art ſelbige ſeyn/ welche in der Stadt und Schloß/ in der Cantzeley/ Regierung uñ der Kammer oder in der Raͤthe und andern Bedienten Haͤuſern und Verwahrung oder anderswo bey Eroberung der Stadt Freyburg gefunden ſeynd/ und unverzoͤglich zugeſtellet werden/ ſo aber ſolche Documenta die Stadt Freyburg und die dahin gehoͤrige 3. Doͤrffer betreffen/ ſollen bemeldte Commiſſarii daruͤber vergleichen/ an was Ort ſelbige ſollen verwahret werden/ doch ſo/ daß ſelbige in Original, ſo offt es noͤtig ſeyn wird/ heraus gegeben werden.
10. Es ſoll auch nicht allein dem Baſiliſchen Dohm-Capitul/ wie auch allen und ieden der Oeſter.
Regierung und der VniverſitaͤtMitgliedern/ ſondern auch den Buͤrgern und Einwohnern/ wes Standes ſie ſeyn/ welche von dannen weg ziehen wollen/ frey ſtehen/ ihre Wohnung von Freyburg/ wohin es ihm beliebet/ mit ihren beweglichen Guͤtern ohne einige Hindernuͤß und Einziehung innerhalb Jahresfriſtung nach Ratificat. dieſes Friedens zu verlegen/ die unbeweglichen Guͤter aber entweder verkauffen oder behalten/ und durch ſich oder einen andern verwalten/ eben ſolche Macht zu behalten/ zuverwalten und zu verkauffen ſollen alle dieſelben behalten/ welche einige Guͤter/ Einkommen oder Gerechtigkeit in bemeldter Stadt Freyburg oder den 3. zugehoͤrigen Doͤrffern haben.
11. Es bewilliget doch der AllerChriſtl.
Koͤnig beſagtes Schloß und Stadt Freyburg/ mit dem drey darzu gehoͤrigen Doͤrffern Jhre Kaͤyſerl. Maj. zu reſtituiren/ wo man wegen ein Equivalent zur Satisfaction des AllerChriſtl.
Koͤnigs kan einig werden.
12. Weil der Herr Hertzog von Lothringen mit Jhre Kaͤyſerl. Maj. vereiniget iſt/ und in dieſen gegenwaͤrtigen Tractat hat wollen mit eingeschloſſen werden/ ſoll er vor ſich/ ſeinen Erben und Nachfolgern in die freye und voͤllige Beſetzung derer Gebiethe/ Oerter und Guͤter wieder eingeſetzet werden/ welches ſein Vetter/ Hertzog Carl 1670. wie ſie von den Waffen des AllerChriſtl.
Koͤnigs ſind eingenommen worden/ beſaß/ außgenommen denen Vertauſchung/ welche in folgenden Artickeln ſollen erklaͤret werden.
13. Die Stadt Nancy mit ihren Ban ins gemein finage ſoll zu ewigen Zeiten der Cron Franckreich einverleibet bleiben/ so daſſelbige der AllerChriſtl.
Koͤnig deſſen Erben und Succeſſoren beſitzen mit aller Gerechtigkeit der Ober-Herꝛſchafft Souveranitaͤt und Eigenthums/ zu dem Ende Hochgedachter Hertzog von Lothringen/ ſo wol vor ſich als vor ſeine Erben und Succeſſoren renunciret abtritt/ und zu ewigen Zeiten an den AllerChriſtl.
Koͤnig deſſen Erben und Succeſſor. uͤbergiebet/ ohne einigen Vorbehalt/ aller Gerechtigkeit des Eigenthums Souveranitaͤt und hoͤchſte Gewalt/ Prærogation und Vorzuge/ welche dem Hertzogen in bemeldter Stadt Nancy zugekommen oder zukommen ſo darwider nicht gelten ſoll einige Geſetz/ Gewohnheit/ Satzung/ Verordnung oder Vortraͤge/ welche dieſen zuwider geſtifftet ſeyn/ welche/ wie auch alle Clauſulen dadurch etwas vor null und nichtig erkant/ durch dieſen Tractat auffgehaben werde.
14. Damit nun eine deſto freyere Communic. zwiſchen obbemeldte Stadt Nancy und der Cron Franckreich gehoͤrigen Laͤndern und den Frantzoͤſiſchen Soldaten Durchzug leichter ſey/ ſo ſollen durch die Commiſſar. welche vom AllerChriſtlichſten Koͤnig und Hochgemeldten Hertzog ernennet werden/ die Wege eine halbe Meile in der Breite begreiffend/ bezeichnet werden; als nemlich/ der 1. welcher von S.
Deſiderij Kirchen nach Nancy, der 2. von
Nancy nach dem Elſaß/ der 3. von Nancy biß Biſantz in der Graffschafft Burgund/ und denn der 4. welcher von Nancy nach der Stadt Metz fuͤhret/ doch ſo/ daß die Abzeichnung bemeldter Wege nach Art des Anno 1661. von den damahligen Hertzog Carl/ des AllerChriſtl.
Koͤnigs abgetretenen Weges geſchehen.
15. Alle Oerther/ Doͤrffer/ Hoͤfe und Laͤnder ins gemein mit ihren Dependentien/ welche auff dem Weg dieſer Breiten auff eine halbe Meile liegen/ ſollen mit aller Gerechtigkeit der hoͤchſten Gewalt/ Souveranitaͤt und Eigenthums/ welche vor diß Tractat der Hertzog und ſeine Vorfahren gehabt/ J. Koͤn. Maj. von Franckreich gehoͤren/ doch ſo/ daß vorbemeldter Oerter/ Bann und Depententien/ und uͤber die Breite eine halbe Meile ſich erſtrecket/ ſo ſoll daſſelbe/ welches aber ſolche Plaͤtze und Graͤntzen/ ſo von den Commiſſarien geſetzet ſeyn/ ſich wider dem Hertzog deſſen Erben und Nachkommen/ wie vorhin mit dem Recht des Eigenthums der Souveranitaͤt und hoͤchſten Gewalt verbleiben.
16. Die Staͤdte und Vogtey Landwig mit ihren Pertinentien und Dependentien/ hoͤchſten Gewalt/ Souveranitaͤt und Eigenthum bleibet zu ewigen Zeiten/ hoͤchſtgedachter J. Koͤn. Maj. von Franckreich deſſen Erben und Succeſſor. ſo/ daß der Hertzog von Lothringen und deſſen Erben und Succeſſoren kein Recht auff dieſelben zu prætendiren haben/ aber fuͤr gedachte Stadt und Vogtey wil der AllerChriſtl.
Koͤnig bemeldten Hertzog eine andere in einen von den 3. Biſtthuͤmern von eben ſolcher Groͤſſe und Valer abtreten/ woruͤber die Commiſſarii ſich vereinigen ſollen/ und wenn ſelbige dem Hertzog von dem AllerChriſtl.
Koͤnige abgetreten und uͤbergeben/ soll der Hertzog ſeine Erben und Nachkommen ſelbige genieſſen/ mit aller Gerechtigkeit der Souveranitaͤt/ hoͤchſter Gewalt und Eigenthums.
17. Wiederumb tritt der AllerChriſtl.
Koͤnig vor ſich und der Cron Franckreich aber zur Compleſation der Stadt Nancy, und uͤbergiebet bemeldten Hertzog/ ſeinen Erben und Nachkommen die Herrſchafft Souveranitaͤt und Eigenthum der Stadt Doll und derſelben Vorſtaͤdte/ mit allen Gerechtigkeiten/ ſonderlich das Patranatus aller Prærogativen und Vorzuͤgen/ welche der Cron Franckreich in beſagter Stadt deren und der Vorſtaͤdten und Bann/ ins gemein Fourage zukommen oder zukommen ſolten / ſo/ daß vorgedachter Hertzog deſſen Erben und Succeſſoren ſelbige ohn allen einigen Vorhalt voͤllig ſollen genieſſen/ darwider nicht einige Geſetze/ Gewonheit/ Satzung und Vortraͤge/ ſo vorhin gemacht/ und dieſen zuwider lauffen/ gelten ſollen/ welche alle/ wie auch die Clauſulen darinnen etwas vor Null und nichtig erkant/ auffgehoben wird/ der Koͤnig durch dieſen Tractat auffhebet.
18. So aber der Bann der Stadt Doul nicht ſo groß/ nicht auff ſo viel werth waͤre/ als die Stadt Nancy/ ſoll ſolches dem Herrn Hertzog gut gethan werden/ ſo/ daß beyder Staͤdte Bann gleich groß und guͤldig ſeyn ſollen.
19. Der AllerChriſtl.
Koͤnig wil renunciren/ und renuncirt in gegenwaͤrtigen Tractat zu ewigen Zeiten/ fuͤr ſich und ſeine Erben/ ſo nachkommen/ in die Macht des Pabsts das Recht eines Biſchoffs von Doul zu ernennen oder zu præſentiren/ welches ihm von Pabſt Clementi den Neundten iſt uͤbergeben/ ſo/ daß vorgemeldten Hertzog frey ſtehet eine ſolche zu uͤbergeben.
20.
Uber das iſt beliebet/ daß gemeldten Herrn Hertzog in Außtheilung der Guͤter/ welche von dem AllerChriſtlichſten Koͤnig biß auff die Zeit dieſes Tractats vergeben ſeyn/ eine Veraͤnderung zumachen/ nicht ſoll freyſtehen/ und die/ welche damit verſehen ſeyn/ in geruhiger Beſitzung gedachten Guͤtern bleiben/ ſo daß mehr gedachter Hertzog/ ſie keines weges turbiren/ beſchweren oder ihrer Beſitzung entſetzen koͤnnen.
21. Ferner iſt beſchloſſen/ daß alle Proceſſen Urthel und Schluͤſſe/ welche von Richtern und andern Bedienten/ der AllerChriſtlichſte Koͤnig in Streitigkeiten und zu End gefuͤhrten Gerichts-Haͤndel geſprochen ſeyn/ ſo wohl zwischen den Unterthanen des Hertzogthumbs Lothringen und Parr/ als auch andern zu der Zeit/ da bemeldte Laͤnder/ unter hoͤchſtgemelte allerChriſtlichſten Koͤnigs Herrschafft waren/ guͤltig ſeyn/ und ihre voͤllige Wirckung erreichen/ nicht anders/ als wenn der AllerChriſtlichſte Koͤnig Herr und Beſitzer gemelter Laͤnder geblieben waͤre/ es ſoll ihm auch nicht frey ſtehen/ geſprochene Urthel und Decreta in Zweiffel zu ziehen/ auffzuheben/ oder deren Vollziehung auffzuheben und verhindern.
Es ſtehet dem Partheyen zwar frey/ nach dem Geſetzen und Verfaſſungen Reviſion der Acten zu begehren/ unterdeſſen bleibet der Außſpruch bey ſeinen Kraͤfften und Wuͤrden.
22. Es ſollen dem Herrn Hertzog die Artickul und Urkunden der Briefen/ welche in der Schatz-Kammer zu Nancy und Parr, und in beyden Rechen-Kammern oder anderswo gehalten ſind und weggenommen worden/ wiederumb zugeſtellet werden.
23. Jhr Kaͤyſerl. Maj. bewilliget/ daß Printz Frantz Egen/ Bischoff zu Straßburg/ deſſen Bruder Printz Wilhelm Egen von Fuͤrſtenberg/ mit deren Bruders Sohn/ Printz Anton Egen von Fuͤrſtenberg/ ihren Bedienten und Miniſtris, gaͤntzlich wiederumb in den Stand/ Ehre/ Wuͤrde/ Gerechtigkeit/ Stimmen/ Sitz/ Guͤter und Dienſt/ Bonafeudalia, ſubfeudalia und alladalia mit dem Sequeſtrirten Nutzen/ und in alle Guͤter ins gemein/ welche ſie vor der Entſetzung/ ſo durch dieſen Krieg geſchehen/ gehabt haben/ oder von Rechts wegen haben kan/ ſoll eingeſetzet werden/ darwider nichts gelten/ ſondern auffgeſetzet ſeyn ſollen/ die Parta und Decreta, ſo dieſen zuwider lauffen.
Vorgemeldter Printz Wilhelm Egen/ ſoll alſobald/ nach Außwechſelung dieſes Friedens/ in voͤllige ſeine Freyheit geſetzet werden.
Was aber von dem Dom-Capitul in Straßburg und andern/ welche die dem Biſchoff und Printzen gehoͤrigen Guͤter verwaltet haben/ oder von demſelben benahmten Bedienten wider ſie geredet/ geſchrieben iſt/ ſoll in ewige Vergeſſenheit geſtellet bleiben/ und ſollen ſie deßwegen nicht zu Rede geſtellet/ noch unter irgend einen Vorwand beſchwehret werden.
24. Es ſoll beyder Theilen Vaſallen und Unterthanen Geiſtl. und Weltiche in ihre Ehre/ Wuͤrde und Guͤter/ welche ſie vor dem Kriege gehabt/ wiederumb eingeſetzet/ da denn/ wie auch in alle liegende und fahrende Guͤter/ alle Einkunfften/ ſo bey dieſen Krieg confiſciret und eingenommen/ zugleich mit aller Gerechtigkeit/ Handlung Succeſſ. welche ihm bey waͤhrenden Kriege ſeyn zugekommen/ auch ſo/ daß nichts wegen der Fruͤchte und Einkuͤnffte nach der Confiſcation und Einnehmung genoſſen/ von beweglichen Guͤtern/ Einkuͤnfften und Beneficiis, biß auff den Tag der Ratificat. des Friedens koͤnne gefordert werden/ deßgleichen weder Schulden/ Wahren und Mobilien/ so vor bemeldten Tage sind confiſciret/ ſo daß/ weilen die Creditores der Privat-Schulden/ noch die/ welche ſolche Waaren in depoſito gethan/ und deren Erben wieder Urſach haben/ ſolche zuverfolgen/ noch die Reſtitution oder Satisfaction iemahls prætendiren koͤnnen/ welche Erſetzung nach vorgeſetzter Art auch auff die Wind extendiret werde/ welche Gegentheil erfolget ſeyn; Dahero ſie denn durch dieſen Vergleich mit ihren Printzen ſoll verſoͤhnet werden/ und zu ihren Guͤtern kommen/ wie ſie zur Zeit des Schluſſes und Unterzeichnung dieſes Tractats ſeyn werde/ und diß ſoll alſo zur Execution gebracht werden/ und keine Verſchenckung/ Confiſcation, Commiſſen und EndUrthel/ ſo Excontumatien in Abweſenheit der Partheyen/ da derſelben nicht gehoͤret ſind/ geſprochen worden/ und ſolts ſo gehalten werden/ als waͤren ſie nicht geſprochen/ ſo/ daß den Partheyen frey ſtehet in ihr Vaterland wieder zukommen/ auß welchen ſie vor dieſen ſind weggewichen/ und ſie ſelbst beſagte Guͤter/ Mobilien und Einkuͤnffte genieſſen/ oder añderswo/ da es ihnen gut duͤncket/ ihre Wohnung nehmen/ auſſer alle Gewaltſamkeit.
Wo ſie aber anderswo wohnen wollen/ ſollen ſie nicht durch verdaͤchtige Procuratores ihre Guͤter und Einkuͤnffte verwalten laſſen/ und dieſelbige genieſſen/ außgenommen ſolche Beneficia, welche zu verwalten ſie perſoͤnlich muͤſſen zugegen ſeyn.
25. Das zwischen der Kaͤyſerl. Maj. und dem Reiche/ und dem Koͤnige und Reich Schweden/ ſo wol fuͤr ſich als dem Hertzog von Gottorp heute getroffen wird/ ſoll in dieſen Tractat mit begriffen ſeyn/ ſo/ daß ſo wol gegenwaͤrtiger als vorbeſagter Kaͤyſerl. und Schwed.
Vergleich/ fuͤr einerley ſoll gehalten werden/ und eben ſo guͤltig ſeyn/ als waͤre es von Wort zu Wort hieher geſetzet.
26. Und weil dem allgemeinen Ruheſtand hieran gelegen/ daß der Krieg/ welchen der AllerChriſtl.
Koͤnig in Franckreich/ deßgleichen der Koͤnig und das Reich Schweden mit dem Koͤnig in Deñemarck/ Churfuͤrſten von Brandenburg/ Biſchoff von Muͤnſter/ dem Fuͤrſten des Hauſes Luͤneb. dem Biſchoff von Oßnabruͤck/ dem Hertzog zu Zell und Wolffenbuͤttel annoch habe/ moͤgen mit erſten beygeleget werden/ ſo wollen J. Kaͤys. Maj. bey obgemeldten Fuͤrſten nicht weniger der AllerChriſtl.
Koͤnig bey dem Koͤnig in Schweden allen Fleiß anwenden/ daß der Friede zwiſchen vorbemeldten Potentaten mit ehiſten moͤchte getroffen werden/ und zu dem Ende dieſelbe einen Stillstand der Waffen zu ſolchen Friede dienlich/ alſobald belieben.
So aber uͤber alles Verhoffen ſolche angewandte Muͤhe nicht ſolte einen gewuͤnſchten Außgang erreichen/ ſo verſprechen Jhre Kaͤyſ. Maj. Churf. und Staͤnde des Reichs/ ſo in dieſen Friede begriffen/ daß ſie nach Verlauff des Stillstandes Franckreich und Schweden bemeldten Frieden auff keinerley Weiſe unter keinen Vorwand weder directè noch indirectè wolten helffen/ oder dieſen Krieg zufuͤhren Franckreich oder Schweden hinderlich ſeyn/ noch leiden/ daß Franckreich und Schweden Feinde ihre Trouppen/ Winter-Quartier und Lager auſſer ihren eigen Lande im Reiche nehmen.
Es ſoll auch dem AllerChriſtl.
Koͤnige frey stehen/ nur zu vorbeſagten Ziel in folgenden Oertern des Reichs Beſatzung zu haben/ doch dem Herꝛn des Orts und den Unterthanen ohne Schaden und auff Frantzoͤſiſche Unkoſtungen zu unterhalten: Nemlich in den Staͤdten Chaſſelt/ Huy/ Verdiers/ Aken/ Thuren/ Linnig/ Nuͤys und Zons/ in welchen nicht ſollen neue Feſtungen gebauet werden/ als nur ſo viel der Beſatzung Sicherheit erfordert/ und rechtmaͤßige Urſache des Argwohns nicht geben moͤge.
Es ſoll Franckreich nicht Macht haben ſolche Staͤdte/ wegen daſelbst gemachten Unkoſten oder unter einen andern Vorwand/ zu behalten/ ſondern auß ſelbigen abziehen/ und dann/ von welchen er ſie genom̃en/ wieder zuſtellen/ ſo bald zwiſchen obbemeldten Partheyen wegen der Provintzien im Reiche gelegen/ der Friede geſchloſſen und ratificiret iſt/ oder demſelben zu reſtabiliren nach einhelliger Meinung bequeme Mittel werden erfunden ſeyn.
Wiederumb verſpricht der AllerChriſtlichſte Koͤnig/ daß er gegenwaͤrtige des Kaͤyſers und Reichs Feinde auff keinerley Weiſe/ und unter keinen Vorwand directè oder indirectè helffen wolle.
Es ſoll auch dem Kaͤyſer und Reiche frey ſtehen/ mit dem AllerChriſtl.
Koͤnige gute Rathſchlaͤge/ Fleiß und Arbeit anzuwenden/ daß ſolcher Krieg mit allgemeiner Bewilligung beygeleget werden moͤge.
27. Nach dem Muͤnſtrischen Frieden-Schluſſe im andern Artickel in allen bekraͤfftiget/ ſoll von beyden Theilen alle Oerter wieder gegeben/ und die wieder gegeben werden/ bey Glauben und guten Trauen evacuiret werden/ Zu dem Ende denn einige Commiſſarien zu der Zeit/ wenn dieſer Tractat von beyden Seiten wird ratificiret ſeyn/ ſoll benennet werden/ daß vorbeſagt Evacuation und Viſitation innerhalb Monaths Friſt nach Ratificirung des Friedens ohne weitern Verzug ſoll geendet werden/ außgenom̃en die Oerter/ uͤber welchen in vorigen Artickel auff eine Zeitlang andere Verordnung geſchehen ist.
28. Weil ein alter Streit iſt wegen des Schloſſes und Hertzogthumbs Bollion/ zwischen dem Biſchoff und Printz von Luͤttig und dem Hertzog ſelbigen Namens/ ſo iſt beliebet/ daß der Hertzog von Bollion/ in der Poſſeſſion, wie er anitzo iſt/ verbleibe/ und der Streit guͤtlich oder durch Scheids- Leute/ ſo von beyden Theilen/ innerhalb drey Monats-Zeit/ nach Ratification des Friedens/ ſoll ernennet/ geſchlichtet und zu keiner Thaͤtigkeit geſchritten werden.
29. So bald dieſes Friedens-Jnſtrument/ von denen Herren Extraordinar-Geſandten und Plenipotentiariis unterſchrieben und unterzeichnet iſt/ ſoll alle Feindſeligkeit auffhoͤren/ wo aber etwas nach Verlauff von 14. Tagen nach Unterſchreibung dieſes Tractats iſt unternom̃en/ oder durch Thaͤtigkeit iſt veraͤndert worden/ das ſoll alſobald reparirt und in vorigen Stand geſetzet werden.
30. Die Eintreibung der Contribution/ von ein oder andern Theil deren Laͤndern/ Herrschafften und Oertern auffgeleget/ welche beſagte Contribution/ fuͤr Unterſchreibungen dieses Tractats sich unterworffen haben/ ſoll continuiret werden/ biß zur Ratification gegenwaͤrtigen Tractats/ und was alsdenn zu zahlen wird ruͤckſtaͤndig ſeyn/ ſoll in 4. Monath-Zeit nach der Ratification abgetragen werden/ doch ſo/ daß derſelben Abzahlung nach außgewechſelter Ratification durch Thaͤtigkeit von der Gemeine nicht koͤnne eingefodert werden/ welche durch ſattſame Buͤrger muͤſſe caviret/ daß ſie die ſchuldige Summa in der Stadt/ uͤber welche man eins wird/ abtragen wolle.
31. Ob gleich ſattſam in andern Artickel dieſes Tractats erklaͤret iſt/ daß der Muͤnſteriſche Friedensſchluß in allen Stuͤcken bekraͤfftiget werde/ doch ist außdruͤcklich beliebet worden/ daß alles/ was in der Sache von Montferat in beſagten Muͤnſteriſchen Friedensſchluß veraͤndert iſt/ auch hernachmahls ihre Krafft und Figur behalten/ unter welchen auch dieſes ſonderlich feſt ſoll gehalten werden/ was fuͤr dem Hertzog von Saphoien daſelbst geſtifftet/ befunden wird.
32. Und weil Jhre Kaͤyſerl. Majeſtaͤt/ und der AllerChriſtl.
Koͤnig die Muͤhe und den Fleiß des Durchl. Koͤnigs von Groß-Britanien/ welche er um einen allgemeinen Frieden und Ruheſtand zu befoͤrdern/ unauffhoͤrlich angewendet/ mit danckbaren Gemuͤthe erkennen/ ſo ist von beyden Seiten beliebet/ ihn mit allen ſeinen Reichen in gegenwaͤrtigen Tractat beſtermaſſen mit einzuſchließen.
33. Es ſoll auch in dieſen Friede mit begriffen werden/ alle die/ welche vor Außwechſelung der ratification oder innerhalb 6. Monaten hernach von ein oder andern Theil einhellig geordnet werden.
34. Der Kaͤyſer und der AllerChriſtl.
Koͤnig bewilliget/ daß alle Koͤnige/ Fuͤrſten und Republic. uͤber die Execution und feſter Haltung alles und ieden/ was in dieſen Tractat enthalten/ Hochgedachter Kaͤyſerl. Maj. und dem AllerChriſtl.
Koͤnige die Guarantien leiſte.
35. Es verſprechen beyderſeits Extraordinar Ambaſſiadeurs und Plenipotentiarien Reſp.
Daß dieſer geſchloſſener Friede/ von Kaͤyſer und dem Reich/ wie auch dem AllerChriſtl.
Koͤnig auff ſolche von beyden Seiten beliebte Weiſe ſolle ratificiret werden/ und wollen ſie unfehlbar verſchaffen/ daß innerhalb acht Wochen/ von Tage der Unterzeichnung anzurechnen/ oder eher/ wo es ſeyn kan/ die Ratification, gegen einander wie gebraͤuchlich/ ſoll außgewechselt werden.
36. Und weil Kaͤyſerliche Majeſtaͤt von den Churfuͤrſten/ Fuͤrſten und Staͤnde des Reichs/ Krafft des Schluſſes/ den 31.
May Anno 1677. dem Frantzoͤſiſchen Geſandten/ unterm Maͤyntziſchen Cantzley-Jnſigel heraus gegeben/ gebuͤhrend erſuchet wird/ daß beſagter Churfuͤrſten/ Fuͤrſten und Staͤnde deß Reichs Intereſſe, durch ſeine Geſandten/ und dieſer Zuſammenkunfft lieſſe beobachten/ ſo habe/ ſo wol Kaͤyſerl. als Koͤnigl. Geſandten/ mit ihren Nahmen/ wie oben gemeldt/ gegenwaͤrtig Friedens-Jnſtrument/ zu mehrer Bekraͤfftigung/ als deſſen/ ſo darin enthalten/ unterſchrieben/ und mit ihren Signet bekraͤfftiget/ und verſprochen/ zu beſtuͤmter Zeit/ die gebuͤhrliche Ratification außzuantworten/ und ſoll keine Proteſtation oder Widerſprechung/ von deß Roͤm.
Reichs Decretorio, wider Unterſchreibung des Tractats angenommen werden oder gelten.
Actum Nimwegen/
den 5. Februarii, 1679.
Johannes Biſchoff und Fuͤrſt zu Jurck.
Frantz Ulrich Graff Kintzky.
T. A. Heinrich Strademann.
Le Mareschal'
de Estrade Carl Colbert.
Friedens-Articul zwiſchen Jhr Majeſt. dem Roͤm. Kaͤyſer/ und Jhr Koͤnigl. Maj. von Schweden.
ES ſoll ein Chriſtlich unbruͤchlich und beſtaͤndiger Friede/ eine wahre und auffrichtige Freundſchafft zwiſchen Jhro Kaͤyſerl. Majeſtaͤt dem Roͤm.
Reich/ derſelben alle und iede Alliirte/ ſo in dieſen Friede begriffen/ und allen deroſelben Succeſſoren Eines: Und Jhrer Koͤnigl. Majeſt. und Reiche Schweden und deſſelben Alliirte/ ſo in dieſen Friede begriffen/ und deroſelben Erben und Succeſſoren, anders Theils.
Deßwegen ſollen auffhoͤren alle Feindſeligkeiten/ in alle deroſelben Reiche/ Laͤndern und Gebiethen/ wo dieſelbe gelegen ſeyn/ unter denſelben Unterthanen und Einwohnern/ wes Standes ſie ſeyn/ ſo/ daß ein Theil dem andern keine Feindſchafft/ heimlich oder oͤffentlich directè oder indirectè weder durch die Seinen noch andere laſſe zufuͤgen/ ſondern vielmehr ein iedes Theil des andern Nutzen/ Ehr und Vortheil befoͤrdern/ und alſo von beeden Seiten getreue Nachbarſchafft und alle moͤgliche Fried- und Freundſchafts- Dienſte gegen einander ſeyn und bleiben.
2. Und damit dieſer Sachen deſto beſſer werde vorgeſehen/ ſo iſt von beden Seiten beliebet worden/ eine ewige Amnestia und Vergeſſenheit aller derer jenigen Dinge/ welche von Anfang dieſer Unruhe/ an was Ort und auff was weiſe dieſelbe von einen und den andern Theil gegen einander feindlich veruͤbet ſeyn/ alſo daß weder ein noch anderer Urſache halber oder Vorwand/ einer dem andern Feindſeligkeit/ Beſchwerde oder Hindernuͤß an Perſonen/ Guͤtern/ Gerechtigkeiten und Sicherheit/ durch ſich noch durch andere/ heimlich oder oͤffentlich/ directè oder indirectè unter dem Schein des Rechtens oder Mißthaͤtigkeit in Reich oder ſonst auſſer demſelben/ dawider nicht einige vorhin gemachte und dieſer zuwider lauffende Vertraͤge gelten ſolle/ erweiſen oder erweiſen laſſen/ oder beede ſonder alle und iede von beyden Seiten ſo wol vor als im Kriege/ mit Worten/ Schrifften und Wercken/ erzeigete injurien/ Gewalt und Feindſeligkeit/ Schaden/ Nachtheil und ohne Anſehen der Perſon und Sachen/ alſo abgethan ſeyn/ daß/ was ein Theil vom andern deßwegen zu prætendiren haͤtte/ in ewige Vergeſſenheit ſolle geſtellet ſeyn/ und dieſer Amniſtie deren Wuͤrckung und Nutzen ſollen ſich zu erfreuen haben alle und jede beeder Theile Vaſalle und Unterthanen/ ſo daß niemand ſolle zum Schaden und Nachtheil gereichen/ es mit dieſen oder jenen Theil gehalten zu haben/ deßwegen er nicht in den Stand in welchen er unmittelbar vor dem Krieg geweſen/ was Ehr und Guͤter belanget/ ſolte wieder eingeſetzt werden.
3.
Nach dieſer allgemeinen und unbeſchrenckten Amniſtie der Vergeſſenheit/ damit dieſes Friedens und dieſer Freundſchafft eine gewiſſe Maſſe geſetzt werde/ ſo hat man beederseits beliebet/ daß der Weſtphaliſche und Oßnabruͤckiſche 1648. den 24. Octob. geſtiffte Friede ſoll ſeyn der Grund und Regel dieſes Vertrags/ ſo daß er in ſeinen vorigen Kraͤfften ſoll ſeyn uñ bleiben/ eben ſo/ wie er vor dem Kriege iſt geweſen/ eine Fundamental- uñ dem Wolſtande des Reichs betreffende Satzung/ wodurch beede Theil einander verbunden ſeyn/ darwider alle Verordnung in dieſem Kriege gemacht/ nicht gelten/ ſondern gaͤntzlich vernichtet ſeyn ſolle.
4. Zu mehrer Beſtaͤrckung dieſer Freundſchafft und Einigkeit/ ſoll keiner von beeden Theilen einige Handlung zu des andern Schaden uñ Nachtheil gereichend/ ſeinen Conſens und Willen geben/ ſondern demſelben ſich vielmehr wiederſetzen/ noch des andern Feinden/ oder denen/ ſo ietzo Feinde ſind/ oder kuͤnfftig werden koͤnnen/ einige Huͤlffe an Kriegsleuten/ Waffen/ Munition/ Schiffe uñ Schiff-Volck noch einigen zum Kriege dienlichen Sachen/ oder an Geld zu Huͤlffe des Kriegs directè oder indirectè/ heimlich oder oͤffentlich laſſe zukommen/ noch derſelbe mit Lager oder Winter-Quartire in den Roͤm.
Reich oder Schwediſchen Gebiethe helffen oder helffen laſſen/ daß die Qvarantie darunter gemeldet/ in ihren Wuͤrden bleibe.
5. Uñ weil dem oͤffentlichen Ruheſtand daran gelegen/ daß der Krieg/ welchen Jhr.
Koͤn. Maj. und Reiche Schweden mit Jhro Koͤn. Maj. zu Dennemarck/ dem Churfuͤrſten von Brandenburg/ Biſchoff von Muͤnſter/ und Hertzog von Braunſchweig/ Luͤneburg/ Oßnabruͤck/ Zell und Wolffenbuͤttel annoch haben/ auch beygelegt werden/ ſo wollen Jhr Kaͤyſ. Maj. und das Reich/ ſo wol vor ſich als zugleich mit andern moͤglichen Fleiß als Mediatores zwiſchen denſelben einen Frieden zutreffen anwenden/ doch daß die Mutaille Verbindung zwischen Jhr. Kaͤyſ. Maj. und Roͤm.
Reiche und dem Koͤnig und Reiche Schweden/ in vorigen Articul getroffen/ den Feinden nicht zuhelffen in ihren Kraͤfften bleibe.
So lang aber der Friede zwischen obenbenandten Partheyen nicht wird getroffen ſeyn/ ſoll Jhr Koͤn. Maj. von Schweden nicht gehindert werden/ den Krieg gegen vorbemeldte dero Feinde zufuͤhren.
Wenn aber ein Vergleich getroffen/ ſoll derſelbe in dem Tractat alſo mit begriffen verſtanden werden/ als waͤre er außdruͤcklich von Wort zu Wort mit hinein geſetzet.
6. Solte demnach der Handel uñ Wandel zu Waſſer und Lande denen Unterthanen Jhrer Kaͤyſ. Maj. und des Roͤm.
Reichs/ fuͤrnemlich den Handels-Staͤdten im Reich/ Laͤndern/ Gebieth uñ Hufen des Koͤnigreichs Schweden frey stehen/ uñ in gleichen Schweden in Roͤm. Reich selbige Freyheit/ Gerechtigkeit uñ Privilegien haben/ wie sie dieselbe vor dieser Unruhe gehabt.
7. Jhro Kaͤyſerl. Majeſt. wollen nach dero Kaͤyſerl. Am̃te den Hertzog zu Schleßwig/ Hollstein/ Herꝛen Christian Albrecht nicht minder als andern Staͤnden des Reichs nach des Reichs Satzungen ſeinen Schutz mittheilen/ den ihme ſeine in Reich gelegene Laͤnder und zukommende Gerechtigkeiten behalten bleiben/ und wollen auch moͤglichſten Fleiß anwenden/ daß die zwiſchen den Koͤnig in Dennemarck und gemeldten Herꝛen Hertzogen obhandene Streitigkeiten beygeleget werden.
8. Der Roͤm.
Kaͤyſer und Koͤnig in Schweden belieben/ daß der Koͤnig von Groß-Britanien als Mediator, wie auch alle Koͤnige/ Fuͤrſten und Reſpubliquen uͤber Vollziehung und Haltung alles deſſen/ was in dieſem Vertrag enthalten/ ins geſam̃t und beſonders hoͤchſtgedachter Jhrer Kaͤyſ. wie auch Koͤnigl. Majeſtaͤt in Schweden guarantiren.
9. Und weil Jhr. Kaͤyſ. wie auch Koͤnigl. Majeſtaͤt in Schweden die Muͤhe und Fleiß Jhr Koͤnigl. Majeſt. von Groß-Britanien/ welche ſie in allgemeinen Fried- und Ruheſtand wieder zubringen unablaͤßig angewand/ mit danckbaren Gemuͤth erkennen/ ſo ist von beeden Seiten beliebt/ denſelben zugleich mit deſſen Reichen in gegenwaͤrtigen Tractat in beſter Form mit einzuſchluͤssen.
10. Jn dieſen Frieden ſollen mit begriffen ſeyn/ dieſelbe/ welche vor Außwechslung der ratification oder iñerhalb 6. Monath hernach von einen oder dem andern Theil mit einhelliger Bewilligung genennet werden/ auch daſſelbe/ was zwiſchen Jhr Kaͤyſ. Maj. und dem Reich und dem AllerChriſtl.
Koͤnig ist beliebet/ ſoll in dieſen Tractat mit begriffen/ verſtanden/ und alſo geachtet werden/ als waͤre es von Wort zu Wort mit hinein geſetzet.
11. Es verſprechen auch die obbemeldte i Extraordinar-Geſandten und Plenipotentiarii, daß dieſer geschloſſene Friede vom Kaͤyſer und Roͤm.
Reich Eines: Und dann von Koͤnig in Schweden andern Theils nach dero beliebten Art und Form ſoll fuͤr gut geachtet werden/ und wollen ſie unfehlbar verſchaffen/ daß die gewoͤhnliche Außwechslung innerhalb 8. Wochen von den Tage derer Unterzeichnung zurechnen/ oder wo es ehe ſeyn kan/ geſchehen ſoll.
12. Und weilen Jhr Kaͤyſerl. Mayſt. von den Churfuͤrſten/ Fuͤrſten und Staͤnden des Reichs vermoͤge des Schluſſes von 31. Maij/ 1677. den Schwediſchen Geſandten unter den Maͤyntziſchen Jnſiegel heraus gegeben/ gebuͤhrend ist erſuchet worden/ daß beſagter Churfuͤrst und Staͤnde des Reichs Intereſſe durch Jhre Kaͤyſ. Maj. Geſandten in dieſer Verſam̃lung beobachtet worden/ So haben ſo wol die Kaͤyſ. als Koͤn.
Geſandten dieſen Vergleich zu mehrer Verſicherung alles deſſen/ ſo darinnen enthalten/ unterſchrieben und mit dero Jnſigel bekraͤfftiget und verſprochen die ratification in beliebter Form zu beſtim̃ter Zeit außzuliefern/ und ſoll keine proteſtation oder Widerſprechung von dem Directorio des Roͤm.
Reichs wider Unterzeichnung dieſes Tractats angenommen werden oder gelten.
Nimwegen/ den 4. Febr: 1679.
