Von Gottes Gnaden/ Wir Maximilian Pfaltzgraue bey Rhein/ Hertzog in Obern vnd Nidern Bayern/ ꝛc.
EMbieten hiemit allen vnnd jeden vnſerm Landthoffmeiſter/ Hoffraths Præſidenten/ Vitzdomb/ Hauptleuten/ Pflegern/ Richtern/ vnd andern beampten/ vnſer Gnad/ vnd fiegen euch zuwiſſen/ Obwol vnſere geehrte Vorfahrn/ Hertzogen in Bayern/ Chriſtſeligiſter Gedechtnuß/ wie auch inſonderheit vnſer geliebter Herꝛ Vatter/ zur zeit ſeiner Fuͤrſt. Durchl. Landtsregierung/ wie nit weniger wir ſelbſt/ zu vilen vnderſchiedlichen malen/ ernſtliche offne Mandata, die Herꝛnloſe gartende Knecht/ Stoͤrtzer/ Stationirer/ Landzwinger/ vnd dergleichen muͤſſiggehends Gſind betreffent (darunder dann auch in specie, vnd inſonderheit die Zigeiner benennt vnd begriffen) außgehen haben laſſen.
So kombt vns doch glaublich fuͤr/ daß ſolche Mandata weder von einem/ noch anderm in ſchuldige vnd gebierende Obacht genommen werden/ ſonder/ was erſtlich die Zigeiner belangt/ dieſelbigen ſich je lenger je mehr heuffig im Land erzeigen.
Wann aber die Erfarenheit gibt/ daß ſolche Zigeiner gemeinlich nit allein fuͤr ſich ſelbſt Verꝛaͤhter vnnd Außſpeher ſeyn/ vnd die Chriſtliche Land dem Tuͤrcken vnd andern der Chriſtenheit Feinden verkundtſchafften/ ſondern auch ſonſten/ ſambt vnd neben andern boͤſen Buben/ ſo ſich zu jhnen ſchlagen/ den armen Vnderthanen vnd Landvolck aller hand Betrangnuß vnd Schaden zufiegen:
Dannen hero nit allein vermoͤg der Reichs Constitutionen, ſonder auch vnſer wolgeordtneter Landtsordnung/ dergleichen Zigeiner nirgents geduldet werden ſollen/ ſo gar das/ wo ſie betretten/ vnd jemand mit der That gegen jhnen handlen oder fuͤrnemen wurde/ er daran nit gefraͤuelt haben ſoll/ Vnd dann die Notturfft erfordern will/ daß der Vngehorſamb/ wo dem gemeinen Nutz ſo groſſer ſchaden erfolget/ auch an Leib vnd Leben geſtrafft werde/ Als gebieten vnd wollen wir hiemit in Krafft diß/ daß/ zu verhuͤtung der armen Vnderthanen verderblichen Schadens/ alle vnd jede Zigeiner/ ſich alßbald nach Publicierung vnnd Verkuͤndung dieſes Mandats/ auß vnſern Landt vnnd Fuͤrſtenthumben begeben/ vnd keiner ſich darin/ bey vnnachleßlicher Leibs vnd Lebens Straff/ blicken oder betretten laſſe.
Gebietten auch darauff beſagtem vnſerm Landthoffmeiſter/ Hoffraths Præfidenten/ Vitzdomben/ Hauptleuten/ Pflegern/ vnd andern beampten/ daß jhr ſowol fuͤr euch ſelbſt/ als auch durch ewre vndergebene Amptleut/ ewer fleiſſige Spech vnd Obacht auff mehrbemelte Zigeiner beſtellet/ damit/ wofern ſie vber vnd vnangeſehen diſes vnſers ernſtlichen Mandats/ ſich ins kuͤnfftig im Landt finden vnnd betretten laſſen/ ſie alßbald zu verhafft genommen/ vnd die hiemit auffgeſetzte Leibs vnd Lebens Straff vnnachlaͤſſiglich gegen jhnen fuͤrgenommen werde.
Daran wird vnſer gnaͤdigiſter Will vnnd Meynung volzogen.
Geben in vnſer Hauptſtatt Muͤnchen/ den 27. Nouemb.
Anno 1606.
